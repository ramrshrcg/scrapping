शीर्षक,विवरण
"उफ्, फेरि छोरी !","जहाँ नारीको सम्मान हुन्छ, त्यहाँ देवतासमेत रमाउँछन् । छोरी जन्मिनुलाई घरमा लक्ष्मीको आगमनको रूपमा लिइन्छ, तर व्यवहारमा छोरी जन्माउने आमालाई अभागी, अलक्षिना भनी सम्बोधन गरिने गरिएको पाइन्छ । 'अहिले त पक्कै नाति नै जन्मिन्छ, हिजो सपनामा पनि नाति जन्मिने लक्षण देखें' एक महिनाअघि बानेश्वरको सिभिल हस्पिटलमा आमा बन्ने अन्तिम तयारीमा रहेकी बुहारीलाई सासू यस्तै प्रश्न गर्दैथिइन् । प्रस्रव पीडामा छट्पटाएकी बुहारीसँग सासूको जिज्ञासा मेटाउने कुनै शब्द थिएन । छेउमा उभिएकी ६ वर्षकी नातिनीलाई हजुरआमा बेलाबेलामा झस्काउँथिन्, 'ए नानी, तेरो भाइ त आजै जन्मिन्छ जस्तो छ, के नाम राख्छेस् भाइको ? माया त गर्छेस नि ? ' हजुरआमाको कुरो सुनेपछि नातिनी टाउको हल्लाउँथी । साथीलाई भेट्न गएका हामीलाई सासूले नातिकै कहानी सुनाउँथिन्, 'अहिले पनि छोरी जन्मिई भने त बर्बादै हुन्छ । छोरा नभएको परिवार त एउटा आँखा नभएको कानोजस्तै हुन्छ ।' यत्तिकैमा साथीलाई प्रसूति कक्षमा लगे डाक्टरले, 'हे भगवान् मेरो नाति नै होस्' सासू हात जोड्दै प्राथना गर्थिन्, 'अहिले हात जोडेर नातिनातिनी हुने हो र, कस्तो बुद्धि होला' छेउमै उभिएका गार्ड दाइले कटाक्ष गरे । दुई घन्टापछि नर्सले खबर सुनाइन्, 'ल आमा र बच्चाको स्वास्थ्य ठीक छ, तपाईंको नातिनी भइन् ।' छोरी जन्मिएको खबर सुनेपछि सासूको होसहवास उड्यो, 'फेरि पनि त्यही छोरी ! थुइक्क, पहिल्यै फालेको भए हुन्थेन ! छोरी पाउनेको अलक्षिना सन्तान !' सासू स्वस्थ बच्चा जन्मिएको खुसी हुनु त कहाँ हो कहाँ, अलक्षिना भन्न थालिन् ! राजधानीमै आफ्नी साथीमाथि सासूले देखाएको यस्तो निन्दनीय व्यवहारले छोरी भएकोमा आफैंलाई लज्जित बनायो । 'विज्ञानले गर्भको बच्चा छोरा या छोरी हुनुमा महिलाको भन्दा पुरुषको भूमिकालाई प्रधानता दिन्छ । एक्स र वाइ क्रोमोजोमको मेलबाट छोरा या छोरी बन्ने हो तर छोरी हुँदैमा दोष महिलाले लिनुपर्ने ? नाति र नातिनी बराबर हुन् आमा किन यस्तो भूत चढेको नातिको ? ' मेरो प्रश्नमा आमाले निधार खुम्च्याउँदै आक्रोश पोखिन्, 'तिम्रो पहिलोपटकमै छोरा जन्मियो र धाक लगाउँछ्यौ ? नातिको रहर कसलाई लाग्दैन ? ' एकछिनपछि नयाँ बच्चा हेर्न गएँ । सासू त खुसी थिइनन् नै, स्वयं आमा बनेकी साथीसमेत छोरी जन्मिएकोमा बेखुसी देख्दा धिक्कार लाग्यो । उनी भन्थिन्, 'के गर्नु तिमीजस्तो भाग्यमानी भइनँ, फेरि पनि छोरी हेर न ? ' च्याँच्याँ रोइरहेकी छोरीलाई दूधसमेत खुवाएकी थिइनन् उनले । 'बच्चालाई दूध खुवाउनुस्' नर्सहरू हप्काउँदै थिए । नौ महिनासम्म कष्ट सहेर पेटमा राख्ने, जन्मिएपछि स्तनपान गराउने, हुर्काउने, संस्कार सिकाउने र समाजको लागि लायक बनाउने सबै काम गर्ने आमा नै छोरीको लागि आफ्ना हुँदा रहेनछन् भने अरूले हिंसा गरे भनेर किन दुःखमनाउ गर्नु ? आमाको कोखमा भूण रहेको अवस्थादेखि नै लिंगको बारेमा कूतुहल बन्छ हाम्रो समाज छोरा होला कि छोरी भनेर । सकभर छोरा जन्मिए हुन्थ्यो । यस्तैखाले कुरा सुनिन्छ । गर्भमा अंकुराएको टुसा पलाउन नपाउँदै हामीमा लिंगको पहिचानको कुराले स्थान पाउँछ । आफ्नो बच्चा जे भए पनि स्वस्थ होस्, राम्रोसँग जन्मिए हुन्छ भन्ने संस्कार अझैसम्म पनि विकास हुन सकेको छैन । छोरा र छोरीबाहेक अर्को चिज पक्कै पनि जन्मिँदैन, तर पनि हामी लिंग परीक्षण गराउँछौं किन ? यहींबाट हामी लिंगको रूपमा हिंसाको थालनी गर्न तम्सिन्छौं । नारामा 'छोरा र छोरी दुवै बराबरी' भनिन्छ, तर व्यवहारमा ठीक उल्टो छ'छोरा रहेछ भने जन्माउने तर छोरी रहेछ भने गर्भपतन गराउने ।' आफ्नो पेटमा भ्रूण अवस्थामै रहेको बच्चाले आफू छोरी भएकै कारण धरतीमा जन्म लिन पाउँदैन बीचैमा उसको हत्या गरिन्छ । जन्मिन पाउने अधिकारबाट वञ्चित गराएर पेटभित्रै हत्या गर्ने आमाबाबुलाई सजाय गर्ने कानुन छैन । जन्मिइसकेपछि सहने भोग्ने हिंसा त अलग कुरा भए जन्मिनसमेत दिइँदैन छोरीलाई । नारामा अधिकार र समानताका कुरा गरेर के गर्ने ? परिवारमै छोरीप्रतिको गलत धारणा विकास गरेपछि । आमा स्वयंले छोराको लागि छोरीको हत्या गर्न चासो देखाउँछन्, यो कतिसम्म लाजमर्दो कुरा हो ? आमा आफू छोरी भएको बिर्सन्छन् । महिला हक अधिकारका बारेमा आयोजना गरिने विभिन्न अभियानमा समाजका गन्नेमान्ने महिलाका भाषण निकै सुनिन्छ । अझ नारी दिवस, महिला हिंसाविरुद्धको सोह्रदिने अभियानजस्ता उत्सवमा त महिलाका बारेमा यति धेरै कुरा सुनिन्छ मानौँ यो धरतीमा पुरुष पाइलापाइलामा पीडक हुन्, महिला पीडित मात्रै हुन् । तर हामी कुन संस्कारबाट जन्मियौं, हुर्कियौं र अहिलेको अवस्था देख्न पाएका छौं, त्यो विषय भने गौण नै रहन्छ । छोरी जन्मिइसकेपछि ऊ बुझ्ने नहुँदैदेखि लिंगको बारेमा पूरै जानकारी गराइएको हुन्छ । पहिलो विद्यालयमै पहिलो गुरुबाट लैंगिकताका विषयमा पढ्न सुरु गरेको बच्चाले बुझ्ने भइसक्दानसक्दा म छोरी मान्छे, म छोरो मान्छे यस्तो गर्न हुने उस्तो गर्न नहुने यावत् विषयमा जानकारी पाइसकेको हुन्छ । पछि उसको व्यवहारमा तिनै कुराले विस्तार हुने मौका मात्र पाउने हुन् । हामी महिला हिंसाका घटनाको निकै आलोचना गर्छौं, चर्चा गर्छौं तर हरेक परिवारमा छोरा र छोरीलाई बराबरी व्यवहार गर्दैनौं । छोराले जे गर्दा पनि जायज हुन्छ, त्यही कुरा छोरीले गर्दा नराम्रो हुन्छ । छोरी मान्छे भएर यस्तो गर्ने ? छोरीले कहिल्यै यस्तो गर्नु हुँदैन । यिनै कुराबाट छोरीको मानसिकतामै सेट हुन्छ, ए म त छोरी मान्छे पो हुँ, यस्तो काम मैले गर्न नहुने रहेछ, भाइदाइले गर्दा केही नहुने रहेछ । छोराको दिमागमा आफूले जे गरे पनि परिवारमा जायज हुन्छ भन्ने मनोभावना विकास हुन्छ छोरीलाई दबाएका कारण ऊ यस्तो गर्न हुँदैन भन्ने मानसिकतामै हुर्किन्छे । पछिसम्म यस्तै कुराको ज्ञान उनीहरूमा रहन्छ, त्यसैको उपज अहिले हामीले जे भोगिरहेका छौं त्यही हो । सन्तान नहुनेको लागि सोध्नुपर्छ छोरीको महत्व कति हुन्छ भन्ने कुरा । छोरा होस् या छोरी आमा बाबुको लागि दुवै समान, बराबरी भन्ने नारा मात्रै होइन, व्यवहारमा पनि लागू गराउनु जरुरी छ । अवसर पाउने हो भने कुनै पनि छोरी छोराभन्दा कम हुँदैनन्, हाम्रो मानसिकतामा परिवर्तन ल्याउनु जरुरी छ । छोरी भएको घरका आमा बुबा कम्तीमा वृद्धा श्रममा जानुपर्दैन भन्ने मान्यता अहिलेसम्म पनि कायम छ । छोराबुहारीले हेलाँ गरे पनि दुःख पर्दा छोरीको साथ पाउनको लागि भए पनि छोरीको महत्त्व बुझ्नुपर्छ । आमाले छोरीको महत्त्व नबुझेसम्म अरूले बुझ्न सक्दैनन्, चाँहदैनन् ।"
मिडनाइट जजको नियुक्ति,"अमेरिकामा केही प्रक्रिया पूरा गरी राष्ट्रपतिले न्यायाधीश नियुक्तिको सिफारिस गर्ने संवैधानिक अभ्यास छ । सन् १८०१ मा अमेरिकामा मध्यरातमा न्यायाधीश नियुक्तिको सिफारिसको निर्णय अत्यन्त आलोच्य भएको देखिन्छ । सन् १८०१ को मार्च २ को मध्यरातमा पदावधि सकिन लागेका राष्ट्रपति एडम्सले ४२ जना सर्किट न्यायाधीशहरूको नियुक्तको सिफारिस गरे । भोलिपल्ट नवनिर्वाचित राष्ट्रपति जेफर्सनले कार्यभार सम्हाल्दै थिए । पदावधि सकिन लागेका राष्ट्रपतिले मध्यरातमा आफ्नो निकटका मान्छेलाई हतारमा नियुक्ति गरेको भनी प्रक्रियामै टिप्पणी भएकाले नवनिर्वाचित राष्ट्रपतिका सचिव मेडिसनले ती न्यायाधीशलाई नियुक्तिको पत्र दिन इन्कार गरे । इन्कार गर्नुको मुख्य कारणमा अमेरिकी बौद्धिक समाजको सो मध्यरातको निर्णयको कडा आलोचना थियो । त्यसको वैधता नहुने भनी व्यापक आलोचना भयो । ती ४२ जना न्यायाधीश नियुक्त भएका व्यक्तिहरूलाई 'किचन जज' र 'मिडनाइट जज' भनी टिप्पणी गरियो । एक त मध्यरातमा गरिएको निर्णय त्यसमाथि बौद्धिक जगत्को टिप्पणी भएपछि त्यसको इन्टिग्रिटी नहुने ठहर गरी नयाँ राष्ट्रपतिले नियुक्तिको इन्कार गरे । उनको तर्क थियो, न्यायपालिका अत्यन्त संवेदनशील अंग हो । कार्यपालिका र व्यवस्थापिकाजस्तो टिप्पणीको विषय न्यायपालिकालाई बनाइनु हुँदैन । धेरै टिप्पणी भएको निर्णय कार्यान्वयन गर्दा न्यायपालिकाप्रति जनआस्था घट्न सक्ने भएकाले सो निर्णय कार्यान्वयन नगर्ने भनियो । आजभन्दा २१६ वर्षअघि अमेरिकामा भएको सो नियुक्तिको नेपालमा पनि संवैधानिक कानुनका विद्यार्थीहरूले अध्ययन र टिप्पणी गर्दछन् । सन्दर्भ नेपालमा न्याय परिषद्ले उच्च अदालतमा ८० जना न्यायाधीशको नियुक्ति मध्यरातमा गर्दा अमेरिकामा आलोचित भएको अभ्यास नेपालमा पनि आयात भएकाले यसले बढी चर्चा पाएको देखिन्छ । न्याय परिषद्का अध्यक्ष प्रधानन्यायाधीश सुशीला कार्कीको अध्यक्षतामा मध्यरातमा बालुवाटारस्थित प्रधानन्यायाधीश निवासमा सम्पन्न परिषद् बैठकले न्यायाधीशको सिफारिसको निर्णय गरेको थियो । पाँच सदस्यीय परिषद्मा दुई सदस्य अनुपस्थित भए पनि परिषद्का अध्यक्ष सुशीला कार्की, कानुनमन्त्री अजयशंकर नायक र परिषद् सदस्य पदमप्रसाद वैदिकले नियुक्तिको सिफारिसलाई हस्ताक्षर गर्दै अन्य दुई सदस्यमा सर्वोच्च अदालतका वरिष्ठतम न्यायाधीश वैधनाथ उपाध्याय र बार एसोसिएसनको सिफारिसमा नियुक्त वरिष्ठ अधिवक्ता रामप्रसाद सिटौलाले उक्त सिफारिसमा हस्ताक्षर नगरेकाले एक प्रकारले बहिष्कार नै गरेको जस्तो देखिन्छ । न्यायपरिषद् पूर्ण भएकोमा तीनजना मात्र बसेर गरिएको निर्णय र दुई पद रिक्त भएको अवस्थामा यसअघि सर्वोच्च अदालतका न्यायाधीश नियुक्ति गर्दा पनि तीनजनाको निर्णयबाट भएका नियुक्ति न्यायिक इतिहासमा संविधानवादको दृष्टिकोणले छलफलको विषय बनेको देखिन्छ । परिषद्ले न्याय सेवाअन्तर्गत न्याय, कानुन र सरकारी वकिल समूहका पाँचजना सचिव, ३४ जना जिल्ला न्यायाधीश, १० जना पूर्व अस्थायी न्यायाधीश, ६ जना सहसचिव र २५ जना कानुन व्यवसायीलाई उच्च अदालतको न्यायाधीशमा सिफारिस गर्दाको अवस्थामा सरकारी वकिल समूहबाट एकजना मात्र सिफारिस भएकाले आफूहरूलाई अन्याय भएको भनी बेन्च बहिष्कारसमेत गरियो, जसमा महान्यायाधिवक्ताको समेत समर्थन रह्यो । आफ्नो सरकारविरुद्ध महान्यायाधिवक्ता आन्दोलनमा उत्रनु अर्को ऐतिहासिक घटना नै हुन गयो । आखिर अर्कोपटक नियुक्तिमा विचार गरिने कुराले आन्दोलन स्थगन हुन पुग्यो । अर्कोतर्फ जिल्ला न्यायाधीश ३४ जना नियुक्ति हुँदा वरिष्ठता मिचियो भन्ने झीनो स्वर पनि सुन्नमा आयो । तर तीनै जिल्ला न्यायाधीशहरूको भने आफ्नो समूहका न्यायाधीश नियुक्तिको विरोधभन्दा पनि बारबाट २५ जना कानुन व्यवसायीको नियुक्तिमा आपत्ति देखियो । बारबाट नियुक्ति भएका न्यायाधीश अधिकांशमा आपत्ति जनाउनुपर्ने देखिँदैन तर केहीको हकमा भने हाल कार्यरत जिल्ला न्यायाधीशभन्दा १२ वर्षदेखि २० वर्षसम्मका पढाइ, अनुभव तथा उमेरमा समेत आफूभन्दा जुनियर भएको र त्यसैका कारणले आफूहरू सर्वोच्चसम्म पुग्न सक्ने बाटो प्रायः बन्द नै हुने स्थिति देख्छन् । त्यसैमा उहाँहरूको आपत्ति रहेको पाइन्छ, तर उहाँहरूले खुलेर बोल्न सकेको भने देखिँदैन । अर्कोतर्फ बार एसोसिएसन पनि नियुक्तिका विषयमा आन्दोलनमा उत्रिन पुग्यो । बारले बेन्च बहिष्कार गर्नुभन्दा पहिल्यै आगामी दिनमा न्यायाधीश नियुक्तिलाई अझ बढी वस्तुनिष्ठ र समावेशी बनाउन प्रधानन्यायाधीशलाई ध्यानाकर्षण गर्ने गरी सहमति भएपछि अन्ततः आन्दोलन अन्त्य भएको देखिन्छ । न्यायाधीश नियुक्तिलाई हेर्ने हो भने नेपालले समेत अनुमोदन गरेको संयुक्त राष्ट्रसंघले १३ डिसेम्बर १९८५ को सातौं राष्ट्रसंघीय कांग्रेसद्वारा जारी प्रस्ताव नम्बर ४०१४६ द्वारा अनुमोदित न्यायपालिकाको स्वतन्त्रतासम्बन्धी आधारभूत सिद्धान्तले स्वतन्त्र न्यायपालिका, न्यायाधीशको योग्यता, छनोट, तालिम, सेवा, सर्त, पदावधि, पेसागत योग्यता, उन्मुक्ति, अनुशासन, निलम्बन र बर्खास्ती आदिलाई मुख्य सिद्धान्त मानिआएको पाइन्छ । तर यी सिद्धान्तलाई हामीकहाँ कहिल्यै पनि खासै पालना गरिएन । न्यायपालिकाको पहिलो सर्त यसको स्वतन्त्रता हो । राज्यका अंगहरूबाट प्रत्यक्ष वा परोक्ष हस्तक्षेप, अनुचित प्रभाव वा विनादबाब न्यायका मान्य सिद्धान्त, संविधान, ऐन कानुनबमोजिम न्याय दिनु नै स्वतन्त्र न्यायपालिकाको मान्यता हो । यसैगरी न्यायपालिका निष्पक्ष र जवाफदेही पनि हुनुपर्छ । न्यायिक स्वतन्त्रतामा न्यायिक स्वच्छन्दता भने पक्कै होइन । निरपेक्ष स्वतन्त्रता पनि होइन । न्यायिक संरचनाभित्र स्वतन्त्रता तथा पारदर्शिता नभई न्यायाधीशको नियुक्ति, सरुवा, बढुवा र बर्खास्तीमा पारदर्शिता हुन सक्दैन । न त न्यायपालिका जनताको मौलिक हकको संरक्षक नै बन्न सक्छ । न्यायिक स्वतन्त्रता जनआस्थामा टिकेको हुन्छ । न्यायाधीशहरूको पदमा कुनै व्यक्तिलाई नियुक्तिको लागि सिफारिस गर्न न्याय परिषद्ले सिफारिस गर्नुपर्ने पर्याप्त आधार र कारणका आधारमा गर्नुपर्ने हुन्छ । यसलाई समेत नेपालमा भएका कुनै पनि बेलाका न्यायाधीश नियुक्तिमा त्यति ख्यालै नगरी नियुक्तिकर्ताको आफ्नो मान्छे र हाम्रो पार्टीको मान्छेले प्राथमिकता पायो । उल्लिखित सिद्धान्तले कुनै काम गर्नै सकेन । कार्यपालिका र व्यवस्थापिकाका सदस्यहरू सबै सोझै राजनीतिसँग गाँसिएका हुन्छन् र उनको निर्णयको वैधानिकता जनताद्वारा निर्वाचनमा जयपराजयको परिणाममा जाँचिन्छ, तर न्यायपालिका सम्बन्धमा त्यस्तो हुँदैन । तर न्यायपालिका वा कुनै न्यायाधीशको विरुद्धमा त्यसरी टिप्पणी विरोध गरिएमा उसको विरुद्धमा अदालतको अपहेलनामा मुद्दा चल्ने कानुनी व्यवस्था छ । यस्तो अपहेलनाको अधिकारको अस्त्रले सुसज्जित न्यायपालिकाका निर्णयहरू राज्यका उक्त दुई अंगका निर्णयहरूभन्दा बढी संवेदनशील परिपक्व र आलोचनारहित हुनुपर्दछ भन्ने संवैधानिक कानुनको विश्वव्यापी मान्यता नै हो । किनकि ती दुई अंगका निर्णयको वैधानिकताको परीक्षण जनमतमार्फत पछि जाँचिन्छ भने न्यायपालिकासम्बन्धी निर्णयहरूको वैधानिकता तत्कालै न्यायिक अवधारणामा बौद्धिक परीक्षणबाटै गर्नुपर्ने हुन्छ । नेपालको न्याय परिषद्ले मध्यरातमा नियुक्तिको निर्णय गर्दा त्यसको आम जनसमुदायमा पर्ने असर र गरिने टीकाटिप्पणीको कत्ति पनि हेक्का राख्न नसक्नु या त इतिहासको अध्ययन नहुनु या निर्णय गरी नै हाल्नुपर्ने कुनै निहित स्वार्थका कारण थिए भनी अनुमान गर्ने प्रशस्त ठाउँ दिएको छ । हाम्रो चिन्ता तमाम योग्य व्यक्तिहरू न्यायाधीश सिफारिस भएको भए पनि परिषद्को प्रक्रियागत त्रुटिका कारण योग्य मान्छेलाई समेत टिप्पणीमा पार्ने काम भएको छ । यो टिप्पणीयोग्य निर्णयले न्याय परिषद्ले स्वतन्त्र न्यायपालिकाको सिद्धान्तलाई मजबुत गर्नुको साटो कमजोर बनाउने काम गरेको सर्वत्र महसुस हुन्छ । कार्यालयको समयमा कार्यालयमै बसी निर्णय नगरी निजी निवासका निर्णयमा बाहिरी प्रभाव पर्न सक्छ भन्ने सामान्य सिद्धान्त नै छ । त्यसको लिगालिटी हुन सक्छ तर वैधता हुँदैन । राज्यका अरू दुई अंगभन्दा न्यायपालिका बढी संवेदनशील र अधिकारको अन्तिम रक्षा कबच भएको हुँदा उसका हरेक निर्णय कानुनी र वैधानिक दुवै कोणबाट खोट र टिप्पणीरहित हुनु स्वतन्त्र न्यायपालिका, विधिको शासन र संविधानवादका सिद्धान्तको कसीमा अत्यन्त जरुरी हुन्छ, यो जरुरी र स्वाभाविक बाटो बिराएर निवासमा गरिएको निर्णय पनि वैधताको कसीमा अब्बल मान्न सकिँदैन । सिफारिस गर्दा तीनजनामा दुईजना राजनीतिक इच्छाशक्तिको प्रतिनिधित्व गर्ने राजनीतिक इच्छामा नियुक्ति भएका व्यक्तिहरू हुनु, स्वतन्त्र व्यक्तित्वको पहिचान राख्ने सदस्यहरूको अनुपस्थितिमा भएको निर्णय राजनीतिक इच्छामा भएको देखिँदा सो निर्णय कानुनी भए पनि वैध मान्न सकिने आधार दिँदैन । अतः यथार्थमा न्यायाधीश नियुक्त गर्ने संवैधानिक दायित्व र अधिकार भने न्याय परिषद्कै हो । न्यायपालिकामा न्यायाधीश नियुक्ति गर्दा कुनै पनि राजनीतिक प्रभावमा नपरी संविधान, ऐन र कार्यविधिलाई पूर्णतः लागू गरी नियुक्ति गर्नुपर्ने देखिन्छ । त्यसैले अगामी दिनमा न्यायाधीश नियुक्ति गर्दा योग्यता, क्षमता र आचरणलाई मुख्य आधार बनाउँदै सिफारिस तथा निर्णयमा पारदर्शिता हुनु जरुरी देखिन्छ । फेरि पनि राजनीतिक प्रभावमा परेर पारदर्शिताबिना नियुक्ति भयो भने स्वतन्त्र र सक्षम न्यायपालिकाको साख नै अन्त्य हुन जान्छ । ज्ञवाली र रावल कानुन व्यवसायी हुन् ।"
संघीय प्रणालीको खोजी,"नोबल पुरस्कार विजेता लेखक स्यामुअल बेकेटको नाटक 'वेटिङ फर गोदो' लाई बीसौं शताब्दीको उत्कृष्टतम साहित्यिक कृतिको रूपमा लिने गरिन्छ । नाटकको प्रमुख चरित्रले अन्त्यसम्मै गोदोको प्रतीक्षा गर्छ, उसैको बारेमा मात्रै कुरा गरिरहन्छ । तर गोदोको दर्शन पूरै नाटकभरि कहिल्यै पनि हुँदैन । वेटिङ फर गोदो अब एउटा उखान बनिसकेको छ । जसको एउटा पात्रले यस्तो मानिसको प्रतीक्षा गर्छ, जो कहिल्यै आउँदैन । यस्तै अवस्था नेपालको बहुप्रतीक्षित संविधान संशोधन विधेयकको भएको छ । वर्ष दिनदेखि यसको चर्चा लगातार भइरहेको छ । यसलाई लिएर भएका राजनीतिक दाउपेचले हामी सबैलाई अच्चमित, हतप्रभ र लज्जित तुल्याइरहेको छ । सञ्चारमाध्यमले समयसमयमा नयाँनयाँ समाचारजानकारी संसारभरि पुर्याइरहेका छन् । यो विचित्र नाटकलाई देखेर नेपाल र यहाँका राजनीतिज्ञहरूको खिल्ली उडिरहेको छ । यस्तो लाग्छ, स्यामुअलले रचना गरेको चरित्र गोदोको जस्तै हाम्रो संविधान संशोधन विधेयक पनि केवल चर्चाको विषय मात्रै बनिरहनेछ । सम्भवतः प्रकट हुँदैन, फलीभूत हुँदैन । संविधान संशोधन होस् र नेपाल एउटा सच्चा लोकतान्त्रिक संघीय राष्ट्र बनोस्, जनताको आकांक्षा र अभिलाषा यही हो । यस्तो तीव्र राष्ट्रिय चेतना र उत्कण्ठा हुँदाहुँदै पनि संघीय ढाँचा एउटा मृगतृष्णा जस्तो किन प्रतीत भइरहेको छ ? शनैशनै स्पष्ट हुँदै जान थालेको छ, नेपालमा संघीयता केवल एउटा राजनीतिक उक्ति वा नारा मात्र हो । एउटा यस्तो मीठो सपना जुन जनतालाई देखाउँदा सत्तामा पकड कायम रहिरहन्छ । हाम्रा राजनेताहरूको हृदयमा संघीयताको लागि कुनै स्थान छैन भन्ने कुरा कताकता सही हो कि भन्ने लाग्न थालेको छ । आर्यखसबाहुनक्षेत्रीनियन्त्रित राज्यसत्तामा जनजाति, दलित एवं मधेसी समाजप्रति संवेदनाको चरम अभाव छ । शदीयौंदेखि यस्तै अवस्था विद्यमान छ । गैरआर्यखस समाजले आफ्नो भिन्न रङ, रूप, भाषा एवं संस्कृतिका कारण शदीयौदेखि नेपालका विभिन्न शासक वर्गबाट उपेक्षा र भेदभाव झेल्दै आएका छन् । यो एउटा ऐतिहासिक एवं तात्कालिक तथ्य हो, जसलाई सजिलै नकार्न सकिँदैन । जब अंगअंग छरपष्ट छ भने संघ कसरी बन्न सक्छ ? संघ बन्नको लागि सर्वप्रथम नेपालले विविधतालाई स्विकार्नुपर्छ । अनेकतामै एकताको भाव अंगीकार गर्नैपर्छ । निजी पूर्वाग्रह र स्वार्थ त्यागेर मानसिक र भावनात्मक परिपक्वताको परिचय दिन सक्नुपर्छ । एउटा प्रगतिशील एवं अग्रगामी नेपालको निर्माण गर्नु त्यतिबेला मात्रै सम्भव हुन्छ जब राष्ट्रका प्रत्येक अंगले एकअर्कासँग जोडिएको अनुभूति गर्छन्, प्रगतिको यात्रामा आफूलाई बराबर साझेदारको रूपमा पाउन सक्छन् । यसो भयो भने अन्ततः उनीहरूले नेपालको सकारात्मक परिवर्तनको लागि साँचो निष्ठाले सहयोग गर्नेछन् । उत्तम लक्ष्य छ तर यसको प्राप्ति सहज छैन । नेपालको जुन भौगोलिक र सामाजिक संरचनालाई आज हामीले देखिभोगिराखेका छौं, यसको निर्माण २४० वर्षपहिले पूर्वराजा पृथ्वीनारायण शाहले कमबेसी यही रूपमा गरेका थिए । समयको गतिसँगै देशले अनेक परिवर्तन देख्यो । वर्ष २०६५ सालमा राजतन्त्रको अन्त्य भयो र तथाकथित जनप्रतिनिधिहरूले बागडोर सम्हाले । देशवासीमा एउटा नयाँ आशाको सञ्चार भयो, लाग्यो जनप्रतिनिधिहरूले सरकार चलाउँछन् र अब आम नेपालीको पनि सुनुवाइ हुनेछ । समस्या कहाँनेर छ भने नेपालको शासन एवं प्रशासन प्रारम्भदेखि नै एकात्मक प्रणालीअन्तर्गत चल्दै आएको छ । यसलाई अधिनायकवादी प्रणालीको संज्ञा पनि दिन सकिन्छ । यस्तो व्यवस्थामा संघीयता र बहुलवादलाई नगण्य स्थान हुने गर्छ । अझ खतरनाक पक्ष त के छ भने २०६५ सालमा राजतन्त्रको अन्त्य भएपछि पनि वर्तमान शासक वर्ग र तीसँग जोडिएका अभिजात्य जनसंगठनहरूको मानसिकतामा कुनै प्रगतिशील परिवर्तन आएको छैन । यस्तो त्यो ठाउँमा भइरहेको छ, जहाँ देशका केही शक्तिशाली राजनीतिक दलहरू साम्यवादको दुहाई दिएर थाक्दैनन् र आफूलाई समस्त जनता, विशेषतः सीमान्तकृत, निर्बल, शोषित र पछाडि पारिएकाहरूप्रति सहानुभूति प्रकट गर्ने गर्छन् । आज पनि नेपालमा सत्ताको विकेन्द्रीकरणको अवस्था शून्य भएको देख्दा आश्चर्य मान्नुपर्दैन । सर्वसाधारण जनताले राज्यको सुविधा वा सेवा पाउन आज पनि काठमाडौंका सत्तासीन शक्तिकेन्द्रहरूको प्रदक्षिणा गर्नुपर्ने बाध्यता कायमै छ । दूरदराजका इलाकाहरूमा अझै पनि काठमाडौंको इशाराबेगर पत्ता पनि हल्लिँदैन । यस प्रकारले सत्ताको अति केन्द्रीकरणले अभूतपूर्व भ्रष्टाचारको जरा कति गहिरोसँग गाडिएको छ भने नेपाल आज विश्वकै भ्रष्टतम देशहरूमध्येमा पर्छ । यो स्थितिलाई कायम राखेर आफ्नो स्वार्थसिद्ध गर्नको लागि एउटा कुलिनतन्त्र जीउज्यानै छोडेर लागिपरिराखेको छ । यस्तो एकतन्त्रमा राजनीतिज्ञ, प्रशासनिक अंगका प्रमुख, व्यापारिक घराना आदि ठूलो स्तरमा लिप्त छन् । उनीहरूको मान्यता छ, अनेक देवहरूलाई पुज्नुभन्दा एउटै देवलाई पुज्न सहज हुन्छ । संघीय ढाँचामा सत्ता विकेन्द्रित हुँदा उनीहरूको हितमाथि कुठाराघात हुन सक्छ । यसै कारणले प्रजातन्त्रको दुहाइ दिएर नथाक्ने राजनीतिक पार्टीहरूको पनि आन्तरिक लोकतन्त्र निकै कमजोर अवस्थामा रहेको छ । प्रशासनका विभिन्न अंगहरू जस्तै लोकसेवा, प्रहरी, सेना आदिमा पनि ठाडो पदक्रमकै हालिमुहाली छ । २०६५ सालमा राजतन्त्रको अन्त्य भएदेखि अहिलेसम्म राजनीतिक सत्ता एवं प्रशासन प्रणालीलाई संघीय तथा लोकतान्त्रिक व्यवस्थाको दिशामा लैजान कुनै सार्थक एवं ठोस कदम चालेको देखिँदैन । २० वर्षदेखि लोकतन्त्रको मूल स्तर मानिने स्थानीय निकाय जस्तो गाउँ, नगरपालिका एवं जिल्लास्तरका संस्थाहरूको लागि कुनै पनि चुनाव हुन सकेका छैनन् । जनताद्वारा चुनिएका नेतृत्वको अभावमा नेपाली समाजको मूल आधारबाट पनि राष्ट्रिय स्तरमा संघीयताको समर्थनमा जोडदार आवाज उठ्न नसकेको हो । संविधान संशोधन विधेयकको विचित्र गतिको पछाडि यिनै उपरोक्त कारण देखिन्छन् । जनतामा निराशा र असामञ्जस्य व्याप्त छ । तर यो धमिलो अवस्थामा पनि शाश्वत सत्यको किरणको आभास भइरहेको छ ः कालो बादलमा पनि चाँदीको घेरा हुन्छ, मेघको भयानक गर्जनले सूर्यको बध गर्न सक्दैन । त्यो समय टाढा छैन जब नेपाल साँच्चै संघीय एवं प्रजातान्त्रिक प्रकाशमा जग्मगाउनेछ । जनआकांक्षाको जित अवश्य हुनेछ ।"
संशोधनपछि मात्रै चुनाव,"लोकतान्त्रिक व्यवस्थामा चुनाव लोकतन्त्रको प्राण मात्र होइन, जनताको अधिकार प्रयोग गर्ने एक माध्यम पनि हो । लोकतन्त्रको कुरा गर्नेले चुनावबाट पछि हट्न मिल्दैन किनभने चुनाव नहुँदा सबैभन्दा नोक्सानी जनताकै हुन्छ । मधेसी जनता पनि चुनावको लागि हतारिएका छन् । बीसौं वर्षदेखि हुन नसकेको स्थानीय चुनावले बढ्दो भ्रष्टाचार, राजनीतिक भागबन्डाको लुट, विकासप्रति बेवास्ता र सेवा पाउनमा कठिनाइ हुँदा चुनाव गर्ने विषय निकै हतारो हुन गएको छ । प्रधानमन्त्री पुष्पकमल दाहाल पहिला निर्वाचनमा जाने कुरा गरिरहेका छन्, तर मधेसी मोर्चाका नेताहरूले पहिले संविधान संशोधन हुनुपर्नेमा जोड दिइरहेका छन् । असन्तुष्ट मधेसलाई सन्तुष्ट नपार्दै चुनावमा जानुले मधेसको आन्दोलन तथा मधेस जनताको अवाजको अद्यापि राज्यद्वारा कदर गरिएको छैन भने बुझिन्छ । मधेसीलाई अधिकारसम्पन्न बनाउने विषयमा अहिले पनि प्रमुख ठूला दल मधेसमैत्री बन्न सकेका छैनन् । विगतको तथ्यांक हेर्दा मधेसवादी दलहरूको अहिलेको अवस्था कमजोर रहेको आकलन गर्न सकिएला, तर धरातलीय अवस्था पृथक छ । मधेसवादी संसद्मा कमजोर भएकै कारण मधेसीको आवाजलाई बेवास्ता गरिएको बुझ्नेहरू पनि कम छैनन् । मधेसवादीबाट आन्दोलनको साथै स्थानीय स्तरमा संगठन विस्तार गर्ने र ठूला दलहरूको संरचना भत्काउने, ठूला दलप्रतिको आकर्षण घटाउने काम पनि भएका छन् । पहिलाको तुलनामा मधेसकेन्द्रित दलहरूको जनाधार बढे पनि उनीहरूभित्रको मुख्य चुनौती अनेकतामा छ । एकता गरेर चुनावमा गएनन् भने परिणाम नकारात्मक हुने स्थानीय विश्लेषण बलियो छ, तर मधेसी दलहरू यसप्रति बेखबर छन् । चुनावलाई तत्काल स्वीकार नगर्ने दुई कारण छन्चुनावले आन्दोलनको माग ओझेलमा पर्छ र संविधान कार्यान्वयनको प्रक्रियामा प्रवेश गरी चुनावमा सहभागी हुनुले जनाधार कमजोर हुन सक्छ । संविधानले मधेसवादीको अरू माग पूरा नगरे पनि गणतन्त्र, संघीयता, सामानुपातिक समावेशीता र लोकतान्त्रिक पद्धति जस्ता महत्त्वपूर्ण उपलब्धि दिएको छ, जुन मधेसवादी पनि गुमाउन चाहँदैनन् । उनीहरू केवल सहज अवतरण चाहेका छन् । जनाधार कमजोर रहेकाले मधेसवादीहरू चुनावमा जान नचाहेको तर्क यथार्थ छैन । गत हप्ता मात्र इन्सेकले वीरगन्जमा स्वायत्तता, संघीयता र प्रान्त विषयक अन्तरक्रिया गर्यो, जसमा डा सुरेन्द्र भण्डारीले आधारपत्र प्रस्तुत गरेका थिए भने सुबोधराज प्याकुरेल, राष्ट्रिय मानव अधिकार आयोगको सदस्य सुधीर पाठक मुख्य अतिथिहरू थिए । कार्यक्रममा प्राध्यापक, वकिल, पत्रकार, लेखक तथा नागरिक सामाजका व्यक्तिहरूको मात्र सहभागिता थियो । अधिकांशले चुनाव अपरिहार्य भएको र संशोधनपछि मात्र चुनावमा जानुपर्नेमा जोड दिएका थिए । कार्यक्रममा मधेसकेन्द्रित नेता वा कार्यकर्ताको आमन्त्रण नगरिएकोमा पनि आपत्ति जनाइएको थियो । मधेसको बौद्धिक जमात, नागरिक समाज तथा आम जनता चुनावअघि संविधान संशोधन गर्नुपर्छ भन्ने पक्षमा छन् । जनाधार नभएकाले मधेसकेन्द्रित दलहरूले चुनाव नचाहेको भन्ने तर्क यथार्थ छैन । वास्तवमा केन्द्रीय सत्ताप्रति आम मधेसीको अविश्वास व्यापक छ, जसलाई संशोधनबाट मात्र हटाउन सकिन्छ । केही दिनअघि सिके राउतको गिरफ्तारी भयो, मधेसी जनताले यसलाई बडो चासोको रूपमा लिइरहेका छन् । यसको अर्थ मधेस बेवास्ताको परिणाम हो । मधेसको आवाजलाई बेवास्ता गर्दा नागरिकबीच विभाजन बढ्दै गएको छ नै, राज्यका हरेक कार्यमा विभेदको गन्ध फैलिँदै छ । कहाँसम्म भने मधेस केन्द्रीय सत्ताको पकडभन्दा बाहिर जान खोज्दै छ । केही हप्ताअगाडि मात्र ८० न्यायाधीशको नियुक्ति गरियो, जसमा मधेसको सम्मानजनक सहभागिता भएन । दुई नम्बर प्रदेशका बारहरूले बेन्च बहिष्कार मात्र गरेनन्, आठै जिल्लाका वकिलहरूको भेला गरी २५ गतेसम्म बहस पैरवी रोकियो । यसै बीचमा केन्द्रीय बारले न्यायपरिषद्सँग सहमति गरी आन्दोलन फिर्ता लियो तर दुई नम्बर प्रदेशको बहिष्कार फिर्ता भएको छैन । संविधान र कानुनले सामानुपातिक सामावेशीको प्रावधान राखेको छ तर पनि नियुक्तिको बेला ध्यान दिइएन । नातावाद, कृपावादलाई प्राथमिकता दिइएको आरोप त लाग्यो नै । पर्सा जिल्ला अदालतमा नौजना न्यायाधीशमा मुख्य जिल्ला न्यायाधीश एकजना मुस्लिम छन् र दुई नम्बर न्यायाधीश एकजना श्रेष्ठ थिए । दुई नम्बर न्यायाधीशलाई उच्च अदालतमा बढुवा गरियो तर मुख्य न्यायाधीशको गरिएन । उनको बढुवा नहुनुमा अन्य कुनै कारण हुन सक्छ तर मधेसी भएकै कारण बढुवा भएन भने आम बुझाइ छ । यस्ता सानातिना कुराले पनि ठूलो चुनौती थपिँदैछ, जसलाई नजरअन्दाज गर्नु उचित छैन । मधेसी रहेको दुई नम्बर प्रदेशले राष्ट्रियता जोखिममा नपर्ने तर पाँच नम्बर प्रदेशबाट केही जिल्लाको प्रदेशले राष्ट्रियतामा आँच आउने अतिवादी तर्कले असन्तुष्टि बढाउँछ । संशोधनले संविधानमा अक्सिजनको काम गर्छ । वर्षौं पुरानो भारतको संविधान एक सय २२ पटक संशोधन भएको छ भने अमेरिकाको संविधान २७ पटक संशोधन भयो । यसर्थ संशोधन गर्नै हुँदैन भने अतिवाद छोडी संशोधन गरी अविलम्ब चुनावमा जानुपर्छ । संविधान कसले कसरी बनायो त्यो पनि महत्त्वपूर्ण छैन । संविधानमा रहेका व्यवस्थाले परिवर्तनलाई प्राथमिकता दिएको छ कि छैन त्यो महत्त्वपूर्ण हो । एकजना चिनियाँ राष्ट्रपतिले भनेका थिएबिरालो सेतो होस् वा कालो बिरालो मुसा कति मार्न सक्नुपर्छ । जापानको संविधान सैनिक शासकले बनाए पनि लोकतान्त्रिक संसद् डायटले समर्थन गर्यो । त्यही संविधानले जापानलाई समृद्धिमा पुर्याएको छ । संविधानले गाण्तन्त्र, संघीयता, सामानुपातिक समावेशिता र लोकतन्त्र जस्ता महत्त्वपूर्ण उपलब्धि संस्थागत गरेकोले यी उपलब्धि सखाप नहोस् भन्नेतर्फ सबै सचेत हुन आवश्यक छ । ०७४ माघ ७ सम्म तीन तहको चुनाव नभए प्राप्त उपलब्धि समाप्त हुने खतरा उत्तिकै रहेकाले केही प्रमुख दलहरूले बढी हठ गर्नु उचित छैन । लोकतन्त्र र निरंकुशतन्त्रमा फरक छ । लोकतन्त्रमा समस्याको समाधान विधिबाट हुन्छ भने निरंकुशतन्त्रमा बलपूर्वक गरिन्छ । लोकतन्त्रमा अल्पमतको सम्मानजनक कदर गरिन्छ भने निरंकुशतन्त्रमा बेवास्ता गरिन्छ । यसर्थ असन्तुष्टि अन्त्य गर्न संविधान संशोधन गरी अविलम्ब चुनावमा जानैपर्छ ।"
एउटा जनशक्तिको प्रभाव,"विगत १२ वर्षदेखि हुँदै आएको लोडसेडिङ ह्वात्तै घटेकोमा राजधानीवासी दंग छन् । राजधानीवासीले दैनिक १८ घन्टासम्म लोडसेडिङको सामना गर्नुपर्यो । नेपाल विद्युत् प्राधिकरणमा कुलमान घिसिङ नेतृत्वमा आएयता त्यो उज्यालो निभेको छैन । पोहोर हिउँदमा दैनिक १३ घन्टासम्म लोडसेडिङ भएको थियो । सिंगो मुलुकलाई लोडसेडिङमुक्त गराउने अभियानमा विद्युत् प्राधिकरण लागिपरेको छ । एउटा कुशल जनशक्ति सदुपयोग भयो भने सिंगो देश उज्यालो हुन्छ भन्ने कुरा कुलमान घिसिङले पुष्टि गरेका छन् । वास्तवमा यो कुनै चमत्कार वा जादु थिएन । एउटा कुशल जनशक्तिको नेतृत्व र व्यवस्थापनले सम्भव भएको हो । अहिले मुलुकका अधिकांश भागमा लोडसेडिङ निकै कम भएको छ । अन्धकारमा बस्न अभ्यस्त भइसकेका राजधानीवासीका लागि यो चमत्कार नै भएको हो भन्नुपर्छ । लोडसेडिङमुक्त अभियान चलेसँगै धमाधम विद्युत् चोरी गर्नेहरू पक्राउ पर्न थालेका छन् । यससँगै प्राधिकरणभित्रको कमिसनखोर र भ्रष्टाचारको जालोबारे पोल पनि खुल्दै गएको छ । सरकारले लोडसेडिङ न्यूनीकरण अभियानमा अवरोध गर्ने नेपाल विद्युत् प्राधिकरणका तीन सञ्चालकलाई बर्खास्त नै गर्यो । विद्युत् चोरी गर्नेको जालो नै छ त्यहाँ । महानगरीय प्रहरी प्रभागले विद्युत् चोरीमा संलग्न १६ जनालाई पक्राउ गर्यो । प्राधिकरणका कर्मचारीको मिलेमतोमा नै विद्युत् चोरी हुने गरेको तथ्य पुष्टि हुने गरी महानगरीय प्रहरीले विभिन्न वितरण केन्द्रका कार्यरत कर्मचारीलाई पक्राउ गर्यो । विगतमा लोडसेडिङले निरन्तरता पाइराख्नुको प्रमुख कारण हामी जनता पनि हौं । जति नै लोडसेडिङ भए पनि हामी चुप लागेर सहेर बस्यौं । त्यसको विरोध नै गरेनौं । यसले गर्दा पनि यसलाई बढवा दियो । दैनिक १८ घन्टा लोडसेडिङमा बस्नु कुनै सानो कुरा थिएन । यसले हामी कसरी ठगिएका छौं भन्ने प्रस्ट हुन्छ । एउटै तीतो सत्य के हो भने २४ घन्टा नै लोडसेडिङ भए पनि जनता चुप लागेर सहेर बस्थे, न कुनै आवाज उठ्थ्यो न त कुनै विरोध नै हुन्थ्यो । जलस्रोतको दोस्रो ठूलो धनी देश भनेर चिनिएको नेपालमा दैनिक १८ घन्टा लोडसेडिङ हुनु आफैंमा लाजमर्दो विषय थियो । कुलमान घिसिङको सफल व्यवस्थापकीय नेतृत्वले जुन आज चमत्कार गरे, वास्तवमा उनी धन्यवादको पात्र हुन पुगेका छन् । हामी राम्रो कामको लागि कहिल्यै आवाज उठाउँदैनौं । देशको विकास नहुनुमा पनि हाम्रो ठूलो दोष छ । हामी नेता र देशको व्यवस्थालाई दोष दिन्छौं र पन्छिन खोज्छौं । नेताहरूले जे गरे पनि हामी चुपचाप सहिबस्छौं । बन्द, हड्ताल, दलविशेष वा नेताविशेषको कुनै आन्दोलन, सभा छ भने त्यसमा सहभागी हुन पछि सर्दैनौं । हामीकहाँ जनताभन्दा कार्यकर्ता धेरै भए । कुनै नेताले विदेशमा पुगेर देशविरुद्ध सन्धिसम्झौता गरे भने हामी आवाजसमेत उठाउँदैनौं । जनता भेडाजस्ता भए भने नेताहरू जनतामाथि जति पनि हेप्न तयार हुन्छन् । यही फाइदा नेता तथा कर्मचारीले उठाइरहेका छन् । उनीहरू भ्रस्टाचारमा लिप्त छन् । एउटा सानो पदमा काम गर्ने कर्मचारी पनि ठूलाठूला महल ठड्याउँछन् भने नेताले कति भ्रष्टाचार गरेका होलान् ? देशमा मनपरीतन्त्र हाबी भएको छ । पहिला एक राजा थिए भने अहिले सयौं राजाहरू जन्मिएका छन् त्यही मनपरीतन्त्रले । नेता र मन्त्रीमा कुनै डर, त्रास नै छैन । सबै नेता र कर्मचारीले आफ्नो हातमा कानुन लिएका छन् । वास्तवमा देश गरिब भएको होइन, गरिब बनाइएको हो । मुलुकमा भएका आधा स्रोतसाधनको सही प्रयोग गर्ने हो भने हामी निकै माथि पुगिसक्थ्यौं । हामीले नेताहरूले गरेका हरेक नराम्रा कामको विरुद्ध बरोबर आवाज उठाएको भए उनीहरू भ्रष्टाचार गर्न डराउँथे । भारतले ब्रिटिस साम्राज्यबाट धेरै पछि मुक्त भएको थियो । उसले आर्थिक क्रान्तिको हिसाबमा निकै फड्को मारिसक्यो । अहिले भारत द्रूतगतिमा आर्थिक विकास गर्ने राष्ट्र हो । त्यस्तै सिंगापुरलाई लिन सक्छौं, जसले करिब ६० को दसकमा मात्र स्वतन्त्रता पाएको थियो, अहिले आर्थिक विकासमा फड्को मारेर एउटा सुन्दर देशको परिचय दिएको छ । त्यस्तै अरू थुप्रै देश छन्, जो धेरै पछि स्वतन्त्र भएका देशहरू पनि आर्थिक विकासमा धेरै अगाडि पुगिसके । नेपालको स्थिति अहिले पनि जहाँको त्यहीं छ । देशमा बेरोजगारले यति थिचेको छ कि हरेक दिन कामको खोजीमा १५ सय युवाहरू देशबाट पलायन हुन्छन् । यो संख्या अझ बढी हुन सक्छ किनकि धेरै युवाहरू कामको खोजीमा भारत जान्छन् तर यसको विस्तृत आँकडा छैन । प्लस टु सकेका अधिकांश विद्यार्थी बाहिरै पढ्न जान चाहन्छन् । त्यस्तै कयौं युवा रोजगार नपाएर खाडी मुलुक जान बाध्य छन् । यहाँ जागिर पाउन मुस्किल छ । जागिर पाउन कि त सोर्सफोर्स हुनुपर्छ कि त धन हुनुपर्छ । यहाँ पनि त प्रचुर अवसर छन्, तर युवाहरूले बिदेसिनुपरेको छ । हाम्रो मुलुकमा कृषि उद्यमशीलताको सम्भावना बढी छ । यसको लागि लगानी पनि धेरै लाग्दैन, केवल जनशक्ति भए पुग्छ । पढ्नको लागी विदेश गए पनि विदेशमा सिकेका ज्ञान, सीप नेपालमा नै प्रयोग गरौं । नेतालाई गाली गरेर देश बन्दैन । हामीले असल, इमानदार नेता छान्नुपर्यो । यो देशबाट बाहिर गएर पनि यसको समाधान हुँदैन । देश विकास नहुनुमा हाम्रो पनि उत्तिकै दोष छ । त्यसैले सबै मिली देश बनाउनुपर्छ । कुनै पनि देश आफैं बन्दैन, युवाहरूले नै बनाउनुपर्छ । हामीकहाँ जनशक्ति छ, तर जनशक्तिको प्रयोग हुन सकेको छैन । कुलमान घिसिङजस्ता सक्षम युवालाई काम दिने हो भने मुलुकमा विकासले गति लिन धेरै समय लाग्दैन ।"
