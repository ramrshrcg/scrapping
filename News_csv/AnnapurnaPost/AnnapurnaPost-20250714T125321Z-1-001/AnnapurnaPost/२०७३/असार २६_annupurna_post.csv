शीर्षक,विवरण
सहमतीय सरकारको कोकोहोलो,"पहिलो संविधानसभाको निर्वाचनपछि बनेका प्रत्येक सरकार यही सहमतीय सरकारको परिकल्पनाका सामीप्यमा रहेरै बनेका छन् र उनीहरूको बहिर्गमन पनि यही नाममा । यसर्थमा सहमतीय सरकार नेपालको सन्दर्भमा एक असफल भएको एजेन्डा हो र अस्थिरताको कारण पनि । अतः यस सन्दर्भको आवश्यकता भनेको सरकार होइन, संस्कार बदल्नु हो । भूमिका त्यसो त, संसारमा कहीँ नभएको प्रजातन्त्र हाम्रो देशमा छ । कहीँ नभएको यस अर्थमा कि सबै दलको सहमति खोज्ने नाममा हामीले धेरै लामो समय खेर फालेका छौँ । यो सहमतिको रटान जबर्जस्त यसरी स्थापित भएको छ कि यो नै अनिर्णयको बन्दीको कारण भनेको छ, धेरै मामलामा । यसो मात्र होइन, यो नै कतिपय मानिसलाई सरकारमा पुग्ने हतियार बन्ने गरेको छ । अहिले फेरि नेपालमा सहमतीय सरकारको कोकोहोलो मच्चिएको छ, यसले जानेर वा नजानेर अस्थिरता ल्याइरहेको छ र विकासका कार्यहरूलाई गति दिन समस्या परिरहेको छ । सहमतीय सरकारको प्रयत्न गरिरहँदा त्यो नै अस्थिरताको कारक बन्ने गरेको छ । फेरि सहमतीय सरकारको नाममा यो कोकोहोलो यस्तो समयमा मच्चिरहेको छ, जतिबेला नेपालीको विकासको सपना साकार पार्ने लक्षका साथ यो वर्षको बजेट सार्वजनिक भएको छ । बजेट ल्याउने परम्परागत समयभन्दा करिब डेढ महिनाअगाडि गणतन्त्र दिवसको दिनमै सरकारको बजेट सार्वजनिक गरिनु अबको राजनीतिलाई विकासका मुद्दाका रूपमा अगाडि सारिनुपर्छ भन्ने नेपाली युवाहरूको भावनालाई यो सरकारले सम्मान गरेको कुरा पनि हो । विनासमय आएको यो कोकोहोलोले बजेटको विकासप्रतिको भावना र गतिलाई कतै चोट र अवरोध गर्ने त होइन भन्ने एक खालको चिन्ता जनमानसमा देखिएको छ । सहमतीय सरकार पुरानो र असफल एजेन्डा हो विगतमा पनि लामो समय सहमतीय सरकारका नाममा सरकारहरू बन्न ढिलाइ भए भने यही नाममा कतिपय सरकारहरू ढलेका छन् । कतिपय सरकार यही सहमतिका नारका आधारमा पुगेका छन् र पनि सहमति भएका थिएनन् । पहिलो संविधानसभाको निर्वाचनपछि बनेका प्रत्येक सरकार यही सहमतीय सरकारको परिकल्पनाका सामीप्यमा रहेरै बनेका थिए र उनीहरूको बहिर्गमन पनि यही सहमतीय सरकारका नाममा नै भएका थिए । परिणाम एकपछि अर्को असहमतीय सरकार नै बनेका थिए र मूलतः उनीहरू बहुमतमा आधारित नै थिए । यसर्थमा सहमतीय सरकार नेपालका सन्दर्भमा एक असफल भएको एजेन्डा हो । अर्को अर्थमा भन्नुपर्दा, सहमतीय सरकारको नारा नै नेपालको अस्थिरताको कारण बनेको छ, नेपालका सन्दर्भमा पछिल्लो दसक । असहमतिका बीच सहमति खोज्ने अथवा फरकफरक दृष्टिकोणका आधारमा स्थापित राजनीतिक पार्टीहरूबीच सहमति खोज्ने प्रयत्न सरकार बनाउने सन्दर्भमा असफल सावित भएको मान्यता हो । त्यसैले त हामी सर्वोच्च अदालतका प्रधानन्यायाधीशलाई देशको नेतृत्व सुम्पियौँ । जतिबेला नेपालका राजनीतिक पार्टीहरूले आपसमा सहमति गर्न नसकेर प्रधानन्यायाधीशलाई नेतृत्व सुम्पियौँ, त्यही बेलादेखि नै सर्वसहमतिको मान्यता असफल भएको हो, यसको लामो शृंखला देशले पार गरेको छ । हुन पनि संविधानमा बहुमतीय सरकारको व्यवस्था गरेर सहमतीय सरकारको परिकल्पना गर्नु र त्यसको नाममा अस्थिरता ल्याउनु विकासको वाधकका रूपमा स्थापित बन्नु जस्तो देखिन्छ, नयाँ पुस्ताको नजरमा । हो, देशका कतिपय धेरै अफ्ठ्यारा समस्या सल्टाउने मामलामा सहमति भएका छन्, भोलिका दिनमा पनि होलान् । तर सर्वसहमतिका आधारमा सरकार बनाउने कुरा सजिलो यस अर्थमा पनि छैन कि त्यहाँ सत्ताको स्वार्थ छ र त्यसको भागबन्डा सजिलो सँग मिल्दैन । यो कुरा त पार्टीहरूको अन्तरपार्टी र आन्तरिक पार्टी सम्बन्ध व्यवस्थापन हेर्दा नै पनि प्रस्ट देखिन्छ । अतः सर्वसहमतिको सरकारको प्रयत्न र चाहना राख्न सकिन्छ, तर त्यसकै लागि देशलाई थप अस्थिर र बन्धक बनाउने काम किमार्थ ठीक हुँदैन । लोकतन्त्रमा विमति स्वाभाविक भनिन्छ, लोकतन्त्रमा विमती स्वाभाविक छ, तर त्यो विमति वास्तविक धरातलमा आधारित र मर्यारित हुनुपर्छ । लोकतन्त्रमा व्यक्तिले कानुन हातमा लिएर कामकारबाही गर्नु जति अपराध हो, त्योभन्दा सयौँ गुणा आपराधिक कार्य हो प्रतिपक्षले सरकारलाई विनाआधार आफैँ दण्डित गर्न खोज्नु । असल र सबल प्रतिपक्षले सरकारका कमजोरी जनतालाई सचेत गराउँदै आगामी निर्वाचनबाट आफ्नो पक्षमा जनमत जम्मा गरी सरकारमा पुग्ने उपाय अवलम्बन गर्नू । अर्को अर्थमा भन्ने हो भने, प्रतिपक्ष आफैँले सरकारलाई दण्डित गर्दैन, आफैँ अस्थिरताको वाहक बन्दैन, बरु जनताको अभिमतमार्फत सरकार परिवर्तन गर्नतर्फ लाग्छ । त्यसअगाडिको समयमा सरकारले गरेका कमजोरी तथ्यसंगत तरिकाले जनमानसमा प्रस्तुत गर्छ । यसो गरे नगरेको त आम जनताले बुझेकै होलान् । कारणवश सरकारले गैरजिम्मेवार तरिकाले काम गरेको प्रतिपक्ष वा कसैलाई लागेको हो भने पनि नेताका झुन्डहरूको भावावेशबाट होइन कि पार्टीकै निर्णय प्रक्रियाका आधारमा सरकारलाई विस्थापित गर्नैपर्ने आधारहरू जनतासमक्ष प्रस्तुत गर्न सक्नुपर्छ । जनतालाई प्रस्ट भाषामा भन्न सक्नुपर्दछ कि सरकारले यीयी कमजोरी गरेका कारण जनता र देशलाई अहित भयो, तसर्थ सरकार परिवर्तन गर्नु आवश्यक हो भनेर । यसो नगरी केवल संसद्भित्रको गणितलाई मात्र यो वा त्यो ढंगले प्रभावित गर्ने संस्कारले न प्रतिपक्षलाई न देशलाई नै कहीँ पुराउँछ । यो कारणबाट आउने अस्थिरताले केही व्यक्तिलाई फाइदा त होला तर समग्र देशले हार्छ । वर्तमान सरकारप्रति जनमानसको छाप सबैलाई थाहा भएकै कुरा हो यो सरकार सहमतीय सरकार बनाउने भद्र सहमतिको सामीप्यबाटै आएको हो । सरकार बन्दा देश प्रलयकारी भूकम्पको चपेटाबाट पीडित थियो भने नाकाबन्दी र मधेस आन्दोलनबाट प्रताडित थियो । यसतो अवस्थाबाट देशलाई यहाँसम्म पुर्याउनु सरकारको ठूलो सफलता हो । यसो गर्न यो सरकार कसैसामु घुँडा टेकेको छैन र राष्ट्रिय स्वाभिमान गिर्न दिएको छैन, बरु विगतमा भन्दा उँचो नै भएको छ । त्यति मात्र होइन, राष्ट्रिय स्वाभिमान बढाउन कसैसँगको सम्बन्धमा तिक्तता पनि ल्याएको छैन । लोकतन्त्रमा राजनीतिक पार्टीहरूले, अझ खासगरी तिनका नेतृत्वले सुझबुझपूर्ण व्यवहार नअपनाएसम्म देश सदैव पछि पर्दछ । जबसम्म नेताहरूमा आफूले हारेर भए पनि देशलाई जिताउने संस्कारको विकास हुँदैन, तबसम्म लोकतन्त्र पनि देशमा परिपक्क हुँदैन । हरेक महिना सरकार परिवर्तनको बहसमा देशलाई होम्नु भनेको राजनीतिक रूपमा अपराध नै हो । यो सरकारको विकासप्रतिको चाहना बलियो छ, अनेक बाहना बनाएर परम्परालाई नै निरन्तरता दिने स्पेश ऊसँग पनि थियो । तर यसको बदला सरकारले समयमै काम गर्ने परिपाटीको थालनी गर्न चाह्यो र अनेक अप्ठारा हुँदाहुँदै पनि समयमै बजेट आयो । हाम्रा विगत साक्षी छन्, जसलाई आधार मान्दा यो नै एउटा उपलब्धि हो । बरु यसलाई एउटा राम्रो परम्पराका रूपमा विकास गर्दै लैजानु आवश्यक छ । संविधान बनेपछिको पहिलो सरकारले नेपाली युवाहरूको विकासप्रतिको तीव्र चाहनालाई सम्बोधन गर्न चाहनु, ऊर्जा संकट समाधानमा पहल, संघीय संरचनामा जाँदा गर्नुपर्ने तयारी, स्थानीय निकायको निर्वाचन, सरकारले गर्न चाहेका लोककल्याणकारी काम, विगतका नाकाबन्दीको पाठ सिक्दै पूर्वाधारको तयारी, मधेस समस्या समाधानको आकांक्षा, कृषिमा केही वर्षभित्रै आत्मनिर्भर बन्ने सोचजस्ता कार्यक्रमले कसैले हार्दैन बरु देशले जित्नेछ । यो सरकारले पटकपटक नाकाबन्दीको मार खेप्दा पनि वैकल्पिक उपायहरूको खोजी नगर्ने विगतका सरकारहरूको चरम लापरबाही सच्चाउँदै चीनसँग जोडिने पूर्वाधारहरूलाई प्राथमिकतामा राखेर अगाडि बढाएको छ, चीनसँग व्यापार र पारवहन प्रक्रियालाई सहज र व्यवस्थित बनाएको छ । यस्ता सयौँ कामका कारण यो सरकारको जनमानसमा राम्रो छवि बनाएको देखिन्छ र आम जनतालाई यो सरकार मेरै हो भन्ने आभास दिन सफल भएको छ । फेरि यो सरकारको सुरुमा आलोचना भएका दुइटा कुरामा हो । पहिलो, विभिन्न पृष्ठभूमिका ६ जना उपप्रधानमन्त्रीहरूको नियुक्ति । यसको आवश्यकता त सरकार परिवर्तनको लागि अहिले भइरहेका कसरतले नै पुष्टि गरिसकेको छ । दोस्रो, केही वस्तुको आपूर्ति नाकाबन्दी हटेपछि पनि सहज हुन नसक्दा भएका आशंका । यसाहेक अन्य कुरामा यो सरकारको आलोचना खासै भएको छैन । मन्त्रीहरूको आचरण र व्यवहारका बारेमा पनि कसैले खासै ठूला प्रश्न उठाउने मौका पाएका छैनन् । सरकारप्रति सबैभन्दा बढी आत्मविश्वास र जनविश्वास भएको सरकार पनि नेपालको इतिहासमा सम्भवतः यही नै हो । सरकार होइन संस्कार बदल्ने कि ? सबैलाई थाहा भएकै हो, लोकतन्त्रमा राजनीतिक पार्टीहरूले, अझ खासगरी तिनका नेतृत्वले सुझबुझपूर्ण व्यवहार नअपनाएसम्म देश सदैव पछि पर्दछ । जबसम्म नेताहरूमा आफूले हारेर भए पनि देशलाई जिताउने संस्कारको विकास हुँदैन, तबसम्म लोकतन्त्र पनि देशमा परिपक्क हुँदैन । हरेक महिना सरकार परिवर्तनको बहसमा देशलाई होम्नु भनेको राजनीतिक रूपमा अपराध नै हो र एक खालको जनविश्वासमा कुठाराघात पनि । आफूले सत्तामा हुँदा जे बोलिन्छ, सत्ता बाहिर पनि त्यही कुरामा अडिने प्रचलनको मात्र थालनी गर्दा पनि नेपालका धेरै समस्याको हल हुन्छ । नेता, नेता हुनुभन्दा पहिला असल मान्छे बन्न सक्नुपर्यो । अरू हरेक पेसामा असल मानिस हुनुपर्ने तर राजनीतिमा लाग्नको लागि र नेता बन्नको लागि असल मान्छे नभए पनि हुने जुन खालको प्रवृत्ति देखिँदैछ, त्यसले त देशको उन्नतिको बाटो देखाउन सक्दै सक्दैन । नेताले गरेका हरेक व्यवहारको मूल्यांकन गर्ने र त्यसका आधारमा जनताले दण्डित गर्ने परिपाटीको विकास नभएसम्म राम्रा राजनीतिक संस्कारको विकास हुन नसक्ने रहेछ । सर्वसम्मत गर वा बहुमतीय तर सरकार स्थिरता ल्याउने माध्यम बनाऊ । त्यसैले आजको आवश्यकता भनेको सरकार होइन कि नेता छान्ने, नेता बन्ने, सरकारमा जाने र सरकार चलाउने संस्कारमा व्यापक परिवर्तनको आवश्यकता छ, अब त्यतातिर सिंगो नेपाल लाग्ने बेला भयो कि ?"
प्रचण्ड सकस र ओली सरकारको आयु,"यो हप्ता नेपालको राजनीतिमा केही रोचक तर निकै गम्भीर घटना सन्दर्भहरू देखा परे । सन् १९५० को सन्धिका सन्दर्भमा भएको कथित विज्ञ समूहहरूको छलफलमा भारतीय प्रतिनिधिका संयोजक भगतसिंह कोसियारीले हामी नेपाललाई भुटान भएको देख्न चाहन्छौँ' भनेको कुराले निकै चर्चा पायो । घटना सन्दर्भले अर्कै मोड लेला भनेर यसलाई ठट्टाका रूपमा', नेपालको राम्रो' होस् भन्ने अर्थमा भनिएको भनेर ढाकछोप गरियो । कतिपय सन्दर्भमा तिललाई पहाड बनाउने नेपाली माध्यम, त्यसमा पनि अनलाइन माध्यमहरूले पनि सामान्य टिप्पणी गर्नेभन्दा बढी चर्चापरिचर्चा गरेको पाइएन । क्रान्तिकारी भनिने शक्तिहरूबाट पनि वक्तव्य आएन र जोसिला युवा विद्यार्थी कमरेडहरूले पनि अन्यत्र कताकता केके तोडफोड गरे भन्ने सुनियो, कोसियारीको विषयलाई लिएर कतै तोडफोड' गरेको समाचार पनि पढ्न पाइएन । कोसियारीको भनाइ गम्भीर थियो । कहिले कथित मधेसवादी नेताहरूलाई उचालेर, कहिले राजावादी हिन्दुवादीहरूलाई उचालेर र कहिले देउवा र प्रचण्डलाई फुक्र्याएर भारत नेपाललाई सके सिक्किम नसके भुटान बनाउन चाहन्छ भन्ने सामान्य नेपालीले समेत बुझिसकेको कुरा हो र कोसियारीले योजनाबद्ध होस् अथवा थाहै नपाई खुस्केको कुरा हो, उनले भारतीय सत्ताधारीहरूको योजनालाई खुलस्त पारेका छन् र यसले देशभक्त नेपालीलाई गम्भीर बनाउनु स्वाभाविक छ । आफूले भनेअनुसार नचलेकाले भारत नेपालमा केपी ओलीले नेतृत्व गरेको सरकार लामो अवधिसम्म चलेको देख्न चाहँदैन । डन्डा देखाएर पनि ओली सरकार नतर्सेपछि अहिले भारतसँगको सम्बन्ध सुधार्ने नाममा अनेक उपायहरूको प्रयोग गरिरहेको छ, मिहीन पाराले योजना बुनिरहेको छ । आफ्नै योजनामा देउवा र कोइराला परिवारको मेलमिलाप गराएर बनेको नेपाली कांग्रेसको केन्द्रीय समितिबाट मात्रै अहिले भारतको स्वार्थ पूरा हुन सक्ने अवस्था छैन र कांग्रेस र कथित मधेसवादीबीचको मिलोमतोले पनि उसको स्वार्थ पूरा हुने अवस्था छैन । त्यसैले भारत अहिले प्रचण्डलाई प्रयोग गरेर एकातिर नाम मात्रका कम्युनिस्ट भए पनि कम्युनिस्टहरू' को सम्बन्ध बिगार्न चाहन्छ भने अर्कोतिर नेपालमा चीनको बढ्दो प्रभाव' रोक्न चाहन्छ । यसको लागि प्रचण्ड जति उत्तम पात्र अरू हुन सक्दैनन् । अहिले प्रचण्डको सरकारबाट हट्ने घुर्की र दम्साइको एउटा कारण यही हो । आफ्नै व्यवहारद्वारा चारैतिरबाट तिरष्कृत प्रचण्ड भारतलाई खुसी पार्ने अवसर गुमाउन चाहँदैनन् । चीनको पनि आफ्नो स्वार्थ छ । मूल स्वार्थ तिब्बत हो । अनि नेपालीलाई गुन लगाएर खास गरेर लिपुलेकका सम्बन्धमा उसले गरेको अक्षम्य गल्तीको क्षतिपूर्ति गर्न चाहन्छ । गत साल आफ्ना प्यादाहरू उचालेर नेपालमाथि नाकाबन्दी गरेर भारतले नेपाल र नेपालीमाथि जेजस्तो व्यवहार गर्यो र पीडा दियो, त्यसलाई नेपाली जनताले त्यति सजिलै बिर्सने छैनन् । चीन नेपाल र नेपालीको दुःखको साथी रहेछ भन्ने छाप पर्यो । नेपाली जनता यो छाप मेटाउन चाहँदैनन् । अहिले चीनसित व्यापार, वाणिज्य तथा यातायातका सम्बन्धमा भएका सम्झौता र समझदारी नेपालको दीर्घकालीन हितको लागि सही र सान्दर्भिक छन् । यसलाई चीनको प्रभाव बढेको भनेर भारतले ठानेको छ । भारतको दबाबमा भएको कथित मधेस आन्दोलनले मधेसमा वर्षौँदेखि मिलेर बसेका पहाडिया र मधेसी समुदायबीचको सम्बन्ध टुक्राटुक्रा बनाइदियो । अहिले मधेसका जनतालाई भारतले मधेसका जनता होइन, आफ्नो स्वार्थ मात्र हेरेको रहेछ भन्ने परेको छ । यसरी भारतले चाहे पहाडका हुन्, चाहे मधेसको उत्पीडित जनता हुन्, नेपाली जनताबाट माया होइन, घृणा मात्र पाएको छ । नेपालमा आफ्नो कठपुतली सरकार नहुनु, चीनको प्रभाव बढ्नु', भारतमा आईएसआईको गतिविधि बढ्नु, गाउँमा मात्र सीमित भनिएको भारतीय माओवादी आन्दोलन दिल्लीदेखि गुजरात, मणिपुरदेखि हिमाञ्चलसम्म विस्तारित हुनु मोदी सरकारको लागि बेचैनीको अवस्था थियो । यसको लागि उसले पहिलो प्राथमिकतामा नेपाललाई राख्यो र जसरी हुन्छ अस्थिरताको लागि योजना बनायो । ओली सरकार ढालेर आफ्नो चाहनाको सरकार बनाएपछि नै आफूलाई राहत हुने निचोडमा पुगेर उसले सोच्यो, यसको लागि सबैभन्दा उत्तम पात्र प्रचण्डलाई देख्यो । सरकार फेर्ने प्रचण्डको चहलपहल पहिलेदेखिकै हो । असार २२ सम्म ग्रहदशा ठीक छैनन् भनेपछि उनी चुप लागेका थिए र असार २२ कटेपछि उनी फेरि सक्रिय बनेका छन् । यसो हेर्दा प्रचण्डले मुलुकको खुला ढुकुटी चलाएका छन् । गृह मन्त्रलाय भनेको मुलुकको यस्तो ढुकुटी हो, जसको खातापाता राख्नु पर्दैन र हिसाबकिताब पनि देखाउनु पर्दैन । आपूर्ति मन्त्रालयअन्तर्गतको कमिसनतन्त्रको ताल्चासाँचो पनि उनैसित छ । गृहमन्त्री र वनमन्त्री मिलेर सर्लाहीमा सुकुमवासीमाथि गोली ठोकेर बहादुरीपूर्ण काम गरेर उनलाई खुसी पनि पारेकै छन् । यस्तो अवस्थामा पनि सरकार छोड्नुपर्ने के कारण पर्यो, बुझिनसक्नु छ । प्रचण्डको अहिलेको स्थिति भनेको दिउँसो व्यस्त सडकमा निस्केको मुसोको जस्तो स्थिति हो । प्रचण्ड व्यवहारका कारण चीनले उनलाई अलिकति पनि पत्याउँदैन । भारतको प्राथमिकता बाबुराम भट्टराई हुन् प्रचण्ड होइनन् । चोबीसै घन्टा अस्तित्वको लागि छट्पटिने प्रचण्डको लागि दीर्घकालीन दृष्टिले भारतलाई खुसी पार्दा नै बढी फाइदा होला भन्ने लाग्नु स्वाभाविकै हो । साथै उनी अहिले अर्कै संकटमा पनि छन् । हजारीलालबाट दोहजारी लालहरूको भुँडी भर्नुपर्ने दायित्य पनि उनीसित छ माकुराका झैँ । एकतामा ल्याउनुअघि उनले ककसलाई मन्त्री, राजदूत अनि केके भनेका छन् र मन्त्रालयको भागबन्डा गरिसकेका छन् । कतिलाई सभासद् बनाइदिन्छु पनि भनेका छन् । सरकार फेरियो भने आफ्नो नेतृत्वमा जान महराले दिल्लीबाटै लाइसेन्स लिएर आएका छन् । महराभन्दा आफूहरू दिल्ली सिनिएर भएको कुराको काजी र वर्षमानले दाबी गर्नु पनि अनौठो कुरा होइन । सभासद् नभएकाले पनि मन्त्री पाउनुपर्छ भनेर नारायणकाजी र वर्षमानले औँला ठड्याइसकेका छन् । प्रचण्डसामु केही मन्त्रीहरू कम्तीमा पनि रायमाझी र गिरिराजलाई नहटाई नहुने स्थिति छ । उता बादल, गुरुङ हितमान र पम्फासित गरेको सहमतिको समस्या यथावत् छ । यी समस्याबाट मुक्त हुन प्रचण्ड भारतको शरणमा गए भने कुनै आश्चर्यको विषय भएन । तर प्रचण्डले सरकार छोड्दैमा ओली सरकार ढल्छ भन्ने केही ग्यारेन्टी छैन । तर यस मामिलामा एमाले धेरै अटेरी र खेलाडी छ भन्ने कटवाल प्रकरणले प्रस्ट पारेको हो । विभिन्न माध्यमहरूले प्रचण्डले आइतबार राष्ट्रपतिलाई सरकारबाट फिर्ता हुने पत्र बुझउँदैछन् भन्ने कुरा समाचारमा आएको छ । यसो हो भने प्रचण्ड एउटा खतरनाक खेलका मोहरा बनेका छन् भन्ने प्रस्ट छ । यसो हो भने नाम मात्रको भए पनि माओवादी' ले अर्को कलंक बोक्नेछ । सन् १९५० को सन्धिबारे छलफलको कुरा त देखावटी मात्रै हो । केही दिनअघि भारतीय गुप्तरचरहरू आएर सबै कुरा मिलाएपछि व्यवहार मिलाउन कोसियारी आएका हुन् । खास गरेर असोजमा हुने भनिएको चिनियाँ राष्ट्रपतिको भ्रमण रोक्नु पहिलो प्राथमिकता हो र ओली गठबन्धन नतोडी, ओलीलाई नहटाइ यो कार्य सफल हुन सक्दैन । अहिले कु' को कल्पना नगरिहालौँ । तर मोदी र ज्ञानेन्द्रबीच ३ घन्टा विशेष भेट, नेपाल फर्केपछि ज्ञानेन्द्रको देशाटन, राजामाथि अन्याय भएकै हो' भनेर विप्लव समूहका एकजना नेताको अन्तर्वार्ता आदि घटनाले थुप्रै कुराको संकेत गर्छन् । यी सबै केही होइनन् भन्न सकिन्न । यो संविधान जनसंविधान होइन र यो सरकार जनसरकार पनि होइन । कमल थापादेखि चित्रबहादुरसम्म अटाएको यो सरकार क्वाँटी' सरकार हो । भुइँचालोको पीडा त छँदै थियो महँगी र भ्रष्टाचारको पहाड त छँदै थियो, अहिले बाढीपहिरोले जनता आक्रान्त बनेको स्थिति छ । सरकारसित भूकम्पपीडितको सामान्य सूचीसमेत छैन । राहतको कुरा त के सरकार गोली ठोक्नमा नयाँ अभिलेख कायम गर्दैछ । विगतको इतिहास त्यति स्वच्छ छैन । एकथरी विश्लेषकहरू ओली पनि दक्षिणतिरकै हुन् भन्ने गर्छन् । यस्तो यान्त्रिक निष्कर्षप्रति मेरो सहमति छैन । भारतीय हैकमविरुद्ध ओली जसरी उभिएका देखिन्छन्, उनले जेजस्ता अडान लिएका छन्, उनको व्यवहारले उनलाई त्यो भन्नुपर्ने आधार देखिँदैन । पार्टीभित्रको रोइलो साम्य पार्न र भारतलाई खुसी पार्न प्रचण्डले सरकार छोड्लान् । भोलि कसको सरकार बन्छ, यो फरक कुरा हो । प्रश्न ओली सरकार ढल्छ अथवा ओली जान्छन् भन्ने पनि होइन । चिन्ता ओलीको भन्दा पनि मुलुकको हो । प्रश्न अब आउने सरकार भनेको भारतको कठपुतली सरकार हुनेछ घोषित दलालहरूको सरकार हुनेछ । यसले मुलुकलाई कोसियारीको भुटान मात्र होइन, सिक्किमीकरणतर्फ लैजाने बाटो तयार पार्नेछ । ओलीलाई तर्साउने अथवा दम्स्याउने एउटा कुरा हो, भारतीय गोटी बन्ने अलग कुरा हो । वास्तवमा जब मुलुकमा क्रान्तिकारी पार्टीहरू कमजोर हुन्छन्, विदेशी हस्तक्षेप बढ्छ नै । अझ माओवादका नाममा गोटी बन्न गौरव गर्नेहरू अगुवापछि भारतीयका लागि सीमापार गर्न सहज हुन्छ नै । मैले पहिले भनेझैं यो नालायकहरू' कै सरकार हो, तर आमूल क्रान्तिकारी परिवर्तनबाहेक अहिलेलाई यो भन्दा लायक सरकार बन्ने अवस्था देख्दिनँ ।"
राजनीतिमुक्त त्रिविको परिकल्पना,"प्राडा शीलु मानन्धर बज्राचार्य प्राकृतिक साधन सम्पदा न्यून हुँदाहुँदै पनि मानवीय संसाधन विकासमा उचित ध्यान दिएकाले सिंगापुर, हङकङ, ताइवान, दक्षिण कोरिया आदि देशको अभूतपूर्व प्रगति भयो । शिक्षा विकासमा जोड दिनुपर्छ भनिरहँदा पनि नेपालको शैक्षिक अवस्था, अस्तव्यस्त र दिशाहीन छ । यसलाई सम्बोधन गर्न आवश्यक छ । त्रिभुवन विश्वविद्यालयले स्थापनाकालदेखि नै उच्च शिक्षाको महत्त्वपूर्ण सुरुआत गरी राष्ट्र र देश विकासको लागि आवश्यक मानवीय संसाधनको परिपूर्ति गरी राष्ट्र निर्माणमा टेवा पुर्याउँदै आएको यथार्थ नकार्न सकिँदैन । आज राष्ट्र निर्माण र दिशानिर्देशनमा जुटेका अधिकांश जनशक्ति यही विश्वविद्यालयका उपज हुन् । शिक्षा र विश्वविद्यालयको अन्तरनिहित लक्षअनुरूप समयसापेक्ष यसको क्षमता स्तर र प्रभावकारितामा निरन्तर अभिवृद्धि गर्दै लैजानु अपरिहार्य छ । विश्वव्यापीकरण र बढ्दो प्रतिस्पर्धाको युगमा शिक्षा र शिक्षाप्रदायक संस्थाहरूले यहीअनुरूप विकास गर्दै लगेमा मात्र आफ्नो महत्त्व र परिचयलाई स्थायी बनाउन सक्छ । आजको भन्दा भोलिको आवश्यकता दृष्टिगत गरी त्यहीअनुरूपको नयाँ स्वरूप विकास गरी शिक्षा प्रदान गर्नुपर्ने आवश्यकता छ । त्रिभुवन विश्वविद्यालयको अवस्था के छ ? के यसले उपयुक्त लक्ष हासिल गर्नेतर्फ उचित कदम चाल्न सकेको छ त ? यसको उचित र तार्किक जवाफ कसैबाट आउने अवस्था छैन । त्रिविको लागि यो नै गम्भीर चुनौती हो । यो चुनौतीको समय छँदै सामना गर्न सकिएन भने राष्ट्रले ठूलो क्षति बेहोर्नुपर्नेछ । भविष्यका सन्ततिले समेत सराप्नेछन् । उच्च शिक्षाको सूत्राधार त्रिविलाई आज गुणस्तरीय शिक्षाप्रदायक संस्थाका रूपमा नभई बेरोजगार उत्पादन गर्ने थलोका रूपमा हेर्ने गरिएको छ । यसले गर्दा त्रिविलाई साख गुमाउँदै गएको शैक्षिक संस्थाको रूपमा जनमानसले हेर्ने अवस्था आउनु भनेको सबैका लागि चिन्ताको विषय हो । त्रिविको गुम्दो साखप्रति सरकार पनि अन्योलग्रस्त छ । उच्च शिक्षाको उचित नीति नहुनु यसको उदाहरण हो । दलहरू त्रिविलाई आफ्ना कार्यकर्ता बनाउने र तिनीहरूले अनुभव हासिल गर्ने कारखानाका रूपमा लिने गर्छन् । सीमित तर प्रभावी विद्यार्थीहरूसमेत आफ्नो राजनीतिक उद्देश्य हासिल गर्न आफ्नो नेतृत्व क्षमता विकास गर्ने प्रयोगशालाको रूपमा लिने गर्छन् त्रिविलाई । प्राध्यापक र कर्मचारीसमेत यही उद्देश्यमा लाग्ने गरेका प्रशस्त उदाहरण छन् । रोजगारदाताहरूले पनि त्रिविलाई कमजोर र काम नलाग्ने जनशक्ति उत्पादन गर्ने संस्थाका रूपमा परिभाषित गर्न लागेको दुःखदायी प्रवृत्ति झन् चिन्ताको विषय भएको छ । केही उत्कृष्टताका टापुहरू' का आधारमा सम्पूर्ण संस्था र शिक्षा व्यवस्था अझै स्वस्थ छ भन्ने धारणामा नेतृत्व वर्ग रमाउने गरेकाले पनि त्रिविप्रति झन् ठूलो चुनौती थपिएको छ । अहिलेदेखिएको सबैभन्दा ठूलो चुनौती त्रिविको भीमकाय स्वरूप हो । ६० आंगिक र १०७८ सम्बन्धन प्राप्त देशभर छरिएका क्याम्पस र नौनौ वटा विश्वविद्यालय र तीनवटा मानित विश्वविश्वविद्यालय स्थापना भइसक्दा पनि ८५ प्रतिशत विद्यार्थीको भार त्रिविले नै बहन गर्नुपरेको छ । यो भारलाई विकेन्द्रित गर्नेतर्फ चासो दिइएन भने त्रिवि बेरोजगार उत्पादन गर्ने थलोका रूपमा रहिरहनेछ । शिक्षामा बजेटको आकार विस्तृत हुँदैछ, तर उच्च शिक्षामा यसको माग घट्दो छ । शिक्षकहरूलाई उचित प्रशिक्षण र प्रदर्शनको अभाव र इनब्रिडिङले शिक्षकको क्षमता बढ्दो परिस्थितिअनुरूप अभिवृद्धि हुँदै जानुको सट्टा कमजोर हुँदै गएको छ । कुनै समय सबैभन्दा उत्कृष्ट जनशक्ति उत्पादन गर्ने प्रथम छनोटमा रहेको संस्था आज अन्य कुनै क्षेत्रमा नबिकेका नकारिएका मगजहरूको थलो हुँदै गएको धारणा धेरैले राख्न थालेका छन् । विश्वमा आएका परिवर्तनलाई आत्मसात गर्न नसक्नु पाठ्यक्रम, पाठ्सामग्री र पठनपाठन विधि धेरैजसो पुरातन नै रहिरहनु संस्था माथि उठ्न नसक्नुको कारक हो । चरम राजनीतीकरण त्रिविको प्रमुख समस्या हो । प्राध्यापक भनाउँदा बौद्धिक वर्ग, कर्मचारी, विद्यार्थी कोही पनि यसबाट अछूत छैनन् । हरेक पदाधिकारीको नियुक्ति राजनीतिक भागबन्डामा हुँदै जाँदा पदाधिकारीको समेत उत्तरदायित्व त्यही नियुक्ति गर्ने अथवा त्यसको वातावरण सहज बनाइदिने तत्त्वप्रति नै हुनु स्वाभाविकै भयो । अनि शिक्षाको चिन्ता कसले गर्ने, संस्थागत उत्तरदायित्व कसरी विकास गर्ने र शिक्षालाई देश विकासको वास्तविक आधार कसले बनाउने (? ) सबै प्रश्नमा सीमित हुने सम्भावना बढ्दै जानु स्वाभाविक देखिन्छ । उच्च शिक्षाको निमित्त योग्य र सक्षम विद्यार्थीलाई बिदेसिन बाध्य पार्नेहरूबाट षड्यन्त्र त भइरहेको छैन ? नेपालमा आज लोकतान्त्रिक अभ्यासका क्रममा राजनीतिक कार्यशाला सडकदेखि सदनसम्म स्वतन्त्रतापूर्वक गर्न सकिने वातावरण बनिसकेकाले भविष्य बनाउने जिम्मा लिएका शैक्षिक संस्थालाई राजनीतिक कार्यशाला हुनबाट जोगाउनु सम्पूर्ण सरोकारवाला र राज्यको प्रथम दायित्व हो । उपरोक्त समस्या सम्बोधन गर्न र उच्च शिक्षालाई सही दिशामा डोर्याउन त्रिविलाई राजनीतिबाट मुक्त बनाउनुपर्छ । हुन त प्रत्येक व्यक्ति एउटा राजनीतिक व्यक्ति पनि हो, उसको स्वतन्त्र राजनीतिक सोचाइ हुनु र त्यहीअनुरूप काम गर्न पाउनुपर्ने लोकतन्त्रको पहिलो सिद्धान्त पनि हो । तर नेपालमा आज लोकतान्त्रिक अभ्यासका क्रममा राजनीतिक कार्यशाला सडकदेखि सदनसम्म स्वतन्त्रतापूर्वक गर्न सकिने वातावरण बनिसकेकाले भविष्य बनाउने जिम्मा लिएका शैक्षिक संस्थालाई राजनीतिक कार्यशाला हुनबाट जोगाउनु सम्पूर्ण सरोकारवाला र राज्यको प्रथम दायित्व हो । यसलाई सक्षम, गतिशील र उपयुक्त संस्थाको विकासको निमित्त यसका पदाधिकारी र पठनपाठन गर्ने व्यक्ति र अन्य सहयोगी जनशक्ति सक्षमताका आधारमा चयन गरिनुपर्छ । यस्तो नेतृत्वले जिम्मा लिएपछि संस्थागत उद्देश्यतर्फ निरन्तर समर्पित हुने व्यक्तिहरूबाट मात्र राजनीतिमुक्त शिक्षा व्यवस्था विकास हुनेछ । फलस्वरूप सक्षम र दूरदृष्टिपूर्ण नेतृत्वको विकल्प हुन सक्दैन । यही सोच र कार्यदिशाको परिवर्तनले मात्रै राष्ट्रको अग्रगामी विकासमा लाग्ने उपयुक्त, सक्षम र उत्प्रेरित जनशक्ति उत्पादन गर्ने सक्षम संस्थाका रूपमा त्रिविलाई विकास गर्न सकिन्छ । शिक्षा र ज्ञानको उचित आर्जन र विकासबाट मात्रै राष्ट्रलाई गतिशील बनाउन सकिन्छ । देशको आर्थिक, सामाजिक र बहुआयामिक विकासको लागि पनि हामीले शैक्षिक संस्थालाई गतिशील बनाउनैपर्छ । यस्तो लक्ष्य हासिल गर्न उच्च शिक्षाको आजसम्मको पर्यायवाची त्रिवि जोगाउनुबाहेकको विकल्प छैन । यसको अवसान भएमा राष्ट्रमा भयंकर दुर्घटना हुनेछ । सरोकारवाला निकाय, बौद्धिक जगत् र दलहरूको यसमा ध्यान जानु आवश्यक छ । समयानुकूल जनशक्ति उत्पादन गर्ने विश्वसनीय थलो बनाउनेतर्फ लाग्नुपर्छ त्रिविलाई । यसको पहिलो सर्त राजनीतिमुक्त शिक्षाको लागि शैक्षिक क्रान्ति' को सुरुआत गर्नु हो । हामीले राजनीतिक क्रान्तिबाट समयानुकूल परिवर्तन गर्यौँ । आर्थिक र सामाजिक क्रान्ति अझै गर्नु छ । यो शैक्षिक क्रान्तिबाट मात्र सम्भव छ । यसको लक्ष्य हुनुपर्छ गुणस्तरीयता र बजार, समाज र राष्ट्रको आवश्यकता परिपूर्ति हुने मानवीय पुँजीको निर्माण । यसैमा केन्द्रित हुनसक्ने र वर्तमान अवस्थाबाट परिवर्तन गर्नसक्ने नेतृत्व क्षमता आजको पहिलो आवश्यकता हो । यसैलाई केन्द्रित गरी काम गर्न सकेमा शिक्षामा देखिएका विकृति मात्र नभई शिक्षालाई उपयुक्त वातावरण र दिशामा डोर्याउन सकिन्छ । प्राध्यापक बज्राचार्य शंकरदेव क्याम्पसकी अध्यापिका हुन् ।"
धरापमा राष्ट्रिय ऊर्जा सुरक्षा,"अघिल्लो साता नेपाल र भारतका ऊर्जा सचिवस्तरीय बैठकले दोस्रो अन्तर्देशीय प्रसारण लाइन निर्माण गर्ने सहमति गर्यो । यो संरचना निर्माणको लागि नेपालले २०५० सालदेखि भारतलाई अनुरोध गर्दै आएको थियो । २०५० देखि २०६० सम्म भारतले बोस्ता नै गरिरह्यो । ०६२६३ को जनआन्दोलनपछि ढल्केबरमुजफ्फरपुर अन्तर्देशीय प्रसारण लाइन बनाउने सहमति भएको थियो । तर सहमति भएको १० वर्षको अवधिमा पनि नेपालतर्फ यो संरचना निर्माण सम्पन्न हुन सकेको छैन । आगामी डिसेम्बर महिनाभित्र ढल्केबरस्थित नेपालले सबस्टेसन बनाउने दृढताचाहिँ जनाएको छ । नेपालको आन्तरिक प्रसारण लाइन विस्तार हुन नसक्दा ढल्केबरको लाइन बनेर पनि भारतबाट आएको बिजुली काठमाडौँ आएन । हिउँदमा चरम अभाव हुने समयलाई लक्षित गरेर पाँच महिनाको लागि आयात गरिएको बिजुलीले निरन्तरता त त्यसै पाउने नै भयो । प्रसारण शुल्क मात्र एक अर्ब रुपैयाँ तिर्नुपर्यो । यो प्रसारण लाइन सरकारी तहमा बनेको भए प्रसारण शुल्क यति चर्को हुन्नथ्यो । तर कम्पनी मोडेलमा, विद्युत् प्रसारण गरिने ग्यारेन्टीका साथ नाफामूलक तरिकाबाट बनाइएकाले यसबाट आयातित बिजुली प्रतियुनिट १२ रुपैयाँभन्दा बढी तिर्नुपरेको छ । यो गल्ती दोस्रो प्रसारण लाइन निर्माण नहुने छनकचाहिँ देखिएको छ । भोलि भारतले ढल्केबर शैलीमै प्रसारण लाइन बनाउनुपर्छ भन्यो भने अन्यथा नलिए हुन्छ । किनभने नेपाललाई जहाँ अप्ठेरो हुन्छ, उसले आफ्नो स्वार्थ पूरा गर्छ नै । अघिल्लो साता नयाँदिल्लीमा सम्पन्न बैठकमा भने नेपाली पक्षले सरकारी तहबाट बनाउनुपर्ने कुरालाई अडानका साथ लियो । यसरी नेपाली पक्षले अडान नलिएको भए बुटबलगोरखपुर प्रसारण लाइन पनि पुरानै शैलीमा निर्माण हुने थियो । यो प्रकरणमा भारत पनि सकारात्मक भएकै देखियो । यो बैठकले नेपाली पक्षले अडान छोडिदिँदा उसको मात्र हित हुने गरी सम्झौता हुँदै परम्परालाई एक प्रकारले तोडेको छ । विगतका यस्ता कर्मचारीतन्त्रबीच हुने द्विपक्षीय बैठकमा भारतले जसो भन्यो उसै सम्झौता गरेर आउने प्रवृत्ति भने यसमा देखिन पाएन । गत वर्ष सम्पन्न सार्कमा ऊर्जाको क्षेत्रीय विकासलाई सबै सदस्य राष्ट्रले अंगीकार गरेका छन् र सार्कको कार्यादेशअनुसार ऊर्जा बैंक गठन गर्ने भनिएको छ । निश्चय पनि, नेपालको विद्युत्को एक मात्र अन्तर्राष्ट्रिय बजार तत्कालको लागि भारत नै हो । नेपालले भारतीय बजार ताकेको २०४९ सालदेखि हो । तर भारतले नेपालबाट विद्युत् आयात गर्ने कुरामा त्यति सकारात्मक भएन । हामीले भारतलाई बिजुली निकासी गर्नेभन्दा पनि उल्टो आयात गरिरहेका छौँ । २०४९ सालमा बनेको विद्युत् विकास नीतिले बिजुलीलाई निर्यातमूलक वस्तुको रूपमा लिएको छ र यसमा निजी क्षेत्रलाई समेत सहभागी गराउने उल्लेख छ । यो नीतिअनुसार बनेको विद्युत् ऐनले पनि विद्युत् निर्यातलाई जोड दिएको छ । तर एकपछि अर्को गर्दै भारतमा बिजुली निकासीको कुरा त परै जाओस्, १० मेगावाट बिजुली थप गरिदेऊ भन्दै भारतलाई अनुनयविनय गरिरहेका छौँ । गत साता नयाँदिल्लीमा सम्पन्न सचिवस्तरीय बैठकमा पनि नेपालीले धेरै बिजुली मागेर आयो र भारत पनि सहमत भयो । यता सरकारले भारतले बिजुली दिन सहमति जनाउनुलाई आफ्नो सफलता मानेको छ । तर हामी विद्युत्जस्तो अत्यावश्यक कुरामा भारतमाथिको निर्भरता बढाउँदै लगिरहेका छौँ । भारतमाथिको अत्यधिक निर्भरताले नेपाली जनताले कस्तो दुःख पाउँछन् भन्ने गत असोजमा संविधान जारी भएपछि उसले लगाएको नाकाबन्दीले प्रमाणित गरिसकेको छ । विडम्बनाका साथ भन्नुपर्दा, विद्युत् वा विद्युतीय ऊर्जामा आत्मनिर्भर हुने न नीति छ, न सोच नै । अझ प्रधानमन्त्री केपी शर्मा ओलीले गौरवका साथ भने, हामी भारतबाट बिजुली ल्याएर यो वर्ष उल्लेखनीय रूपमा र अर्को वर्ष नामोनिसान नहुने गरी लोडसेडिङ अन्त्य गर्नेछौँ ।' ओलीले भारतबाट बिजुली ल्याउन सक्नुलाई ठूलो उपलब्धिका रूपमा लिएका छन्, जसले कालान्तरमा मुलुकलाई ठूलो दुर्घटनातिर उन्मुख गराउनेछ । स्वदेशमा जलाशययुक्त आयोजना निर्माणविना लोडसेडिङ अन्त्य होइन, कमसमेत हुने छैन । तर जलाशययुक्त आयोजना निर्माणको लागि गर्नुपर्ने चाँजोपाँजोमा भने ओली सरकार मौन रहनुको कारण भारत छँदै छ, उतैबाट ल्याउने र अन्त्य गर्ने भन्ने कुरालाई मन्त्रिपरिषद्ले पारित गरिसकेको छ र आगामी वर्षको बजेटमा समेत परिसकेको छ । भारतले नेपालको बिजुली नलिने र यहाँ उसले लाइसेन्स लिएका आयोजना नबनाउनुको एक मात्र कारण भारतमा ऊर्जाको बजार मुख्य हो । नेपालीले उत्पादन गरेको बिजुली प्रतियुनिट आठ रुपैयाँमा लिइदेऊ भन्दा पनि भारत तयार हुँदैन । उसको हालको बजारमा प्रतियुनिट बिजुली २ रुपैयाँ ४० पैसा (भारु) छ । तर हामीकहाँ लागत अत्यधिक छ । यही ऊर्जाको दरभाउ नमिलेका कारण नर्वेको एसएन पावरजस्तो कम्पनीले समेत तामाकोसी तेस्रो जलविद्युत् आयोजनाबाट हात झिक्यो । भारतीय बजारलाई लक्षित गरेर आयोजनाको अध्ययन र डीपीआरसमेत पूरा गरिसकेको आयोजनाको यो हालत छ भने अब पनि सरकारले भारतलाई बिजुली बेचेर धनी हुन्छु भन्ने कल्पनासमेत गर्यो भने त्यो गलत हुनेछ । एकातिर भारतबाट आयात गरेर लोडसेडिङ अन्त्य गर्छु भन्ने र अर्काेतिर भारतलाई बिजुली बेचेर धनी हुन्छु भन्ने परस्पर विरोधी नीतिले मुलुकको जलविद्युत् विकास कहिले हुने ? ९५ प्रतिशत काम सकिएको चमेलिया, दस वर्षदेखि निर्माण भइरहेको कुलेखानी तेस्रो जस्ता आयोजना निर्माण सम्पन्न गर्न नसक्ने सरकारले जलाशययुक्त बनाउला ? यी दुई आयोजना निर्माण सम्पन्न भएको भए करोडौँ रुपैयाँको बिजुली आयातमा केही कमी त हुन्थ्यो । हिजो भारतले नाकाबन्दी गर्दा तेल आपूर्ति ठप्प भयो । त्यतिबेला वैकल्पिक उपाय नभएर हामी कति निरीह हुनुपर्यो । भोलिका दिनमा यस्तै नाकाबन्दी लगाउँदा वा दुई देशको सम्बन्ध प्रतिकूल हुँदा बिजुलीको स्विच नै अफ गरिदियो भने हाम्रो हालत के होला ? ऊर्जा सुरक्षा भनेकै राष्ट्रिय सुरक्षा हो । ऊर्जाको परनिर्भरताले राष्ट्रिय सुरक्षालाई पनि संकटमा पार्छ । देश हाँक्नेले यति सानो कुरो नबुझेको त पक्कै होइन होला ? बुझेर पनि गर्दैनन् । तिनका नियत नै खराब रहेको प्रस्ट देखिन्छ । विद्युत् ऐनले पनि विद्युत् निर्यातलाई जोड दिएको छ, तर एकपछि अर्को गर्दै भारतमा बिजुली निकासीको कुरा त परै जाओस्, १० मेगावाट बिजुली थप गरिदेऊ भन्दै भारतलाई अनुनयविनय गरिरहेका छौँ । ऊर्जा सुरक्षालाई प्राथमिकतामा राखिएको थियो भने जलाशययुक्त आयोजना निर्माणको लागि नीतिगत र वित्तीय बन्दोबस्ती गरिन्थ्यो । माथिल्लो तामाकोसीजस्तो आयोजना निर्माणको चरणमा पुग्न १५ वर्ष लाग्ने हाम्रो मुलुकमा बूढीगण्डकी, नलसिंहगाड, दूधकोसी जस्ता आयोजना निर्माण भएर वा भनौँ दस वर्षमा दस हजार मेगावाट बिजुली उत्पादन होला ? घोषणा गरिन्छ, तर त्यसलाई चाहिने पूर्वाधार लथालिंग पारिन्छ । निजी क्षेत्रको सहभागिता बढाउने भनिन्छ, तर पीपीए रोकिन्छ । आयोजना बनाउन चाहिने जग्गाको हदबन्दी कायमै रहन्छ अनि कसरी आयोजना बन्छ ? यीलगायत तीन दर्जनभन्दा बढी मुद्दा सरकारी निकायबीच आपसमा जेलिएर बसेका छन् । अर्को एउटा उदाहरण, जलाशययुक्त आयोजनाको आवश्यकता सबैलाई खट्किरहेकै छ । अध्ययन हुन्छ समितिमार्फत । अझ बनाउने पनि समितिमार्फत नै भनिएको छ, हालसम्म । विकास समितिले जलविद्युत् आयोजना बनाउनु भनेको जात नमिलेको मिर्गौला प्रत्यारोपण गर्नुसरह हो । राजनीतिक भागबन्डा मिलाउन नियुक्त गरिएका व्यक्तिले सरकारी संयन्त्रमा घुलमिल गरेर, लगानी जुटाएर निर्माण कहिले गर्ने ? जबकि आफ्ना दलनिकटका व्यक्तिलाई समितिमा नियुक्ति गर्ने मात्र उद्देश्य हो । उद्देश्य नै जागिर मात्र खुवाउने, गाडी चढाउने र अध्ययन गर्ने परामर्शदाता नियुक्त गर्दा अनियमितता गरी आर्थिकोपार्जन गर्नेछ भने आयोजना बन्छ कसरी ? दलका नेताहरू यो तहको सोचभन्दा माथि उठ्न नसकेकाले राष्ट्रिय ऊर्जा सुरक्षा सधैँ धरापमा परिरहेको छ र पर्नेछ ।"
युरोकप उपाधि पोर्चुगलले जितोस्,"राजुकाजी शाक्य युरोकपको स्तर यसपटक धेरै माथि पुगेको छ । टोलीको गेम प्लान र खेल्ने शैलीमा विगतभन्दा धेरै परिवर्तन भएको देखिन्छ । खेलाडीको फिजिकल फिटनेस र काउन्टर प्रहारमा गोल गर्ने क्षमतामा समेत धेरै परिवर्तन भएको छ । नकआउट चरणमा नसोचेका टोलीले हार ब्यहोरे। अगाडिको खेल हेर्दा जर्मनीले जित्ला भन्ने लाग्थ्यो । तर, फ्रान्ससँग जर्मनीले राम्रो खेले पनि गोल गर्न सकेन । फुटबलको आँखा हुँदैन । जसले बढी गोल गर्यो त्यही टोलीले जित्ने भएकाले नतिजा कहिलेकाहीँ नसोचेको टोलीमा जान्छ । पोर्चुगल समूहगत चरणका सबै खेलेर बराबरी खेलेर पनि फाइनलसम्म आइपुगेको छ । भाग्यले पनि उसलाई साथ दिएको हो कि जस्तो लाग्छ । फाइनलमा जित्यो भने पनि आश्चर्य हुनेछैन । युरोकप पोर्चुगलले जिते त्यो विषेष हुने छ । क्रिस्टियानो रोनाल्डोजस्ता खेलाडीको टोलीले एकपटक युरोकप जितेमा झनै उत्साह बढ्ने देखिन्छ । विश्वले मन पराएको खेलाडीको टोलीले ठूलो उपाधि जित्नु राम्रो पनि हो। पोर्चुगल सामान्य खेल प्रदर्शन गर्दै अगाडि बढिरहेको छ । मैले यसपटक पोर्चुगलको नै समर्थन गरेको छु । रोनाल्डोको खेल्ने तरिका मलाई धेरै मन पर्छ । पोर्चुगलमा राम्रा र अनुभवी खेलाडी छन् । रक्षापंक्ति, मध्यपंक्ति र अग्रपंक्तिमा पनि पोर्चुगल राम्रै छ । रोनाल्डोले देशका लागि आफूलाई प्रमाणित गरेर देखाउने बेला आएको छ । पोर्चुगललाई उपाधि दिलाउन सके भने उनको उचाइ थप चुलिनेछ । आयोजकको हिसाबले मात्र होइन फाइनलमा फ्रान्स धेरै राम्रो टोली हो । घरेलु मैदान र दर्शकको समर्थन उसको दोस्रो हतियार हो । खेलका हिसाबले फ्रान्स धेरै राम्रो देखिएको छ । डिफेन्सिभ र काउन्टर प्रहार उसको धेरै राम्रो छ । जर्मनजस्तो बलियो टोलीलाई पन्छाएर फाइनलमा पुगेको फ्रान्स पोर्चुगलको तुलनामा धेरै राम्रो छ । एक प्रकारले भन्ने हो भने फ्रान्सको पल्लाभारी नै देखिन्छ । तर, मैले अगाडि नै भनेँ, फुटबलको आँखा हुन्न । नतिजा जसको पक्षमा पनि जाने हुँदा फाइनल खेल दुवैका लागि ५०५० को अवस्थामा छ ।(शाक्य राष्ट्रिय टोलीका प्रशिक्षक हुन् ।)"
ऐतिहासिक सफलताको खोजी,"एजेन्सीः युरोकप फुटबल प्रतियोगिता २०१६ को उपाधिका लागि सोमबार बिहान आयोजक फ्रान्स र पोर्चुगल आमनेसामने हुँदैछन् । फ्रान्स तेस्रोपटक युरोकपको च्याम्पियन बन्ने प्रयास गर्दैछ भने पोर्चुगल अन्तर्राष्ट्रिय फुटबलमा अहिलेसम्मकै सबैभन्दा ठूलो सफलता हात पार्ने योजनामा छ । तीनपटकका फिफा वर्ष खेलाडी क्रिस्टियानो रोनाल्डो पोर्चुगललाई पहिलो सिनियर अन्तर्राष्ट्रिय प्रतियोगिताको उपाधि दिलाएर आफ्नो १३ वर्ष लामो खेलाडी जीवनलाई नयाँ उचाइमा पुर्याउने योजनामा छन् । घरेलु मैदानमा युरोकप जित्ने तेस्रो तथा अन्तिम टोली रहेको फ्रान्स यसपटक पनि इतिहास दोहोर्याउने प्रयासमा छ । पोर्चुगललाई हराउन सके फ्रान्स आयोजकका रूपमा युरोकप दुईपटक जित्ने पहिलो टोली बन्नेछ । फ्रान्सले अन्तिम उपाधिका रूपमा पनि १६ वर्षअघि यही प्रतियोगिता जितेको थियो । घरेलु मैदानमै आयोजना भएको सन् १९९८ को विश्वकप जितेको फ्रान्सले सन् २००६ को विश्वकपमा पनि फाइनल पुगे पनि उपाधि जित्न भने सकेन । पछिल्लो १० वर्षयताकै उत्कृष्ट प्रदर्शन गरिरहेको फ्रान्स पुरानो साख फर्काउने योजनामा छ । त्यसैले पनि फ्रान्सको राष्ट्रिय रंगशाला स्टेड डी फ्रान्समा युरोपका यी दुई सशक्त टोलीबीच हुने प्रतिस्पर्धा लाखौं फुटबलप्रेमीका लागि बहुप्रतीक्षित बनेको छ । जारी युरोकपमा फ्रान्स र पोर्चुगल सुरुआतबाटै मध्यम प्रदर्शन गर्दै फाइनलमा पुगेका टोली हुन् । फ्रान्स दुई जित र एक बराबरीको नतिजासहित समूह एको विजेता बन्दै नकआउट चरणमा पुगेको थियो । पोर्चुगलले भने पहिलो चरणका तीनवटै खेलमा संघर्षपूर्ण बराबरी खेलेको थियो । अन्तिम खेलमा हंगेरीसँग ३३ गोलको बराबरी खेलेपछि पोर्चुगल समूहको तेस्रो स्थानमा रहेकामध्ये उत्कृष्ट चारभित्र रहँदै प्रिक्वार्टरफाइनल पुगेको हो । यी दुवै टोलीले नकआउट चरणदेखी आफ्नो प्रदर्शनमा व्यापक सुधार ल्याएका छन् । फ्रान्स सेमिफाइनलमा विश्व च्याम्पियन जर्मनीलाई २० ले स्तब्ध तुल्याउँदै फाइनलमा पुगेको हो । पोर्चुगलले पनि सेमिफाइनलमा विश्व वरीयताकै दोस्रो स्थानमा रहेको बेल्जियमलाई पराजित गर्दै अघि बढेको वेल्सलाई २० कै अन्तरमा पराजित गरेको थियो । त्यसैले पनि यी दुई टोलीको पछिल्लो प्रदर्शनले फाइनल खेल प्रतिस्पर्धात्मक हुने अनुमान गरिएको छ । फाइनल खेलमा नतिजाका लागि भने दुवै टोलीले यसअघिका प्रतिस्पर्धामा झैं आफ्ना स्टार खेलाडीको प्रेरणा खोजेका छन् । फ्रान्स युवा स्टार खेलाडी एन्टोइन ग्रिजम्यानको प्रेरणामा फाइनलसम्म आइपुगेको हो । पोर्चुगललाई रोनाल्डोकै बलियो साथ रहँदै आइरहेको छ । जारी युरोकपमा ग्रिजम्यानले सर्वाधिक ६ गोल गर्दै दुई गोलको अवसर सिर्जना गर्दा रोनाल्डोले पनि आफ्नो टोलीका लागि तीन गोल गर्दै तीन गोलकै लागि अवसर सिर्जना गरिदिएका छन् । त्यसैले ग्रिजम्यान र रोनाल्डोको प्रदर्शनमै फ्रान्स र पोर्चुगलको भाग्य निर्धारण हुने पक्का छ । तर फाइनल खेलअघि फ्रान्सलाई घरेलु मैदान, दर्शक र एकअर्काविरुद्धको यसअघिको प्रतिदर्शनको नतिजाको बलियो साथ हुनेछ । आफ्नै मैदानमा उपाधिका लागि उत्रँदा फ्रान्सलाई घरेलु दर्शकको पनि भव्य साथ रहनेछ । साथै यसअघि यी दुई टोलीबीच एकअर्काविरुद्ध भएका प्रतिस्पर्धाको नतिजा पनि फ्रान्सकै पक्षमा छ । फ्रान्स र पोर्चुगलबीच यसअघि भएका २४ भिडन्तमध्ये फ्रान्स १८ खेलमा विजयी भएको छ भने पोर्चुगल मात्र पाँच खेलमा विजयी बनेको छ । एक खेल बराबरी भएको छ । यी खेलमा फ्रान्सले ४९ गोल गर्दा पोर्चुगलले मात्र २८ गोल फर्काएको छ । अझ महत्वपूर्ण तथ्य त फ्रान्सले पोर्चुगलविरुद्धको पछिल्लो १० खेलमा आफूलाई अपराजित राखेको छ । यद्यपि १२ वर्षपछि युरोकप फुटबलको फाइनलमा प्रतिस्पर्धा गर्न लागेको पोर्चुगलले अन्तर्राष्ट्रिय प्रतियोगितामा पछिल्लो समय आफूले बेहोर्दै आइरहेको असफलतालाई प्रेरणामा बदल्न पनि सक्नेछ । सन् २००४ मा आफ्नै देशमा भएको युरोकपको फाइनलमा पोर्चुगल ग्रिससँग अप्रत्याशित रूपमा पराजित हुन पुगेको थियो । यसपटक कप्तान रोनाल्डोलाई अन्तर्राष्ट्रिय उपाधि जित्ने सम्भवत अन्तिम अवसर रहेको छ। त्यसैले उनीसामु फ्रान्सविरुद्धको पछिल्लो १० खेलको अपराजित यात्राको जिङ्स तोड्ने चुनौतीमात्रै हैन, आफ्नो नेतृत्वमा देशलाई पहिलो उपाधि दिलाउने अवसरसमेत रहेको छ । फाइनल खेलअघि फ्रान्सका सबै खेलाडी उपलब्ध छन् । पोर्चुगललाई भने आफ्ना महत्वपूर्ण रक्षक पेपेको चोटले अझै समस्या दिइरहेको छ । क्वार्टरफाइनल खेलकै क्रममा चोटग्रस्त बनेका उनी अभ्यासमा त फर्किएका छन्, तर उनी अझै पूर्ण रूपमा फिट भइसकेका छैनन् ।"
पोर्चुगल बन्यो युरोपको च्याम्पियन,काठमाडौः आयोक फ्रान्सलाई पराजित गर्दै पोर्चुगलले युरोकप फुटबल प्रतियोगिताको उपाधि उचाल्न सफल भएको छ । निर्धारित ९० मिनेटसम्म दुबैतर्फबाट गोल नभएपछि अतिरिक्त समयमा पोर्चुगलले फ्रान्सलाई १० ले हराउँदै उपाधि उचाल्न सफल भएको हो । घाइते भएपछि कप्तन तथा प्रमुख स्ट्राइकर क्रिस्टियानो रोनाल्डोलाई २४ औं मिनेटमा गुमाएको पोर्चुगलले त्यसपछि पनि निरन्तर संघर्ष गर्दै उपाधि उचाल्न सफल भएको हो । पोर्चुगलका लागि खेलको १०९ औं मिनेटमा इडरले गोल गरेका थिए । उनले डी बक्स नजिकैबाट गरेको सटिक प्रहार पोस्ट्को दाहिने कुना च्याप्दै गोलमा परिणत भएको थियो । समूह चरणका तीन खेलमा जितबिहीन बन्दै अघि बढको पोर्चुगलले सेमिफाइनलमा विश्वविजेता जर्मनीलाई पाखा लगाएको फ्रान्सलाई उसकै भूमिमा हराउँदै इतिहास बनाएको हो । सन् २००४ मा घरेलु भूमिमै ग्रिससँग पराजित हुँदै उपाधि गुमाएको पोर्चुगलले फ्रान्सलाई उसकै घरेलु भूमिमा हराउन १०९ मिनेटसम्म कुर्नुपर्यो । रोनाल्डो बाहिरिएपछि दबाबमा पर्ने अनुमानविपरित पोर्चुगलले घरमा बिजेता बन्न आतुर फ्रान्सविरुद्ध बहादुरी देखाउँदै उपाधि उचाल्न सफल भयाो ।
युरोकप फाइनलमा प्रभाव पार्नसक्ने खेलाडी,"क्रिस्टियानो रोनाल्डो (पोर्चुगल) पोर्चुगलको फाइनल यात्रामा स्ट्राइकर क्रिस्टियानो रोनाल्डोको भूमिका विशेष रह्यो । उनले आवश्यक समयमा टोलीका लागि गोल गरे, त्यसैले पोर्चुगल अगाडि बढ्यो । जारी संस्करणमा रोनाल्डोले तीन गोल गरेका छन्, केही गोलमा एसिस्ट पनि गरे । यी ३१ वर्षीय फुटबलरले व्यावसायिक खेल जीवनमा सम्पूर्ण सफलता हात पारे पनि सिनियर राष्ट्रिय टोलीका लागि १३ वर्षयता खेले पनि उपाधि जित्न सकेका छैनन् । सिनियर अन्तर्राष्ट्रिय फुटबलमा उपाधि जित्न नसके पनि क्लब फुटबलकै प्रदर्शनले उनी तीनपटक फिफा वर्ष खेलाडी बनिसकेका छन् । रोनाल्डोले पोर्चुगलका लागि उपाधि जित्ने सपना बारम्बार सुनाउँदै आएका छन् । यसै वर्ष आफ्नो क्लब रियल म्याड्रिडलाई युरोपियन च्याम्पियन बनाएका रोनाल्डो फाइनलमा सबैभन्दा आकर्षणको केन्द्रमा रहनेछन् । उनी राष्ट्रिय टोलीका कप्तान र सर्वाधिक गोलकर्तासमेत हुन् । युरोकपका चार संस्करणमा गोल गर्ने एक्लो खेलाडी हुन् भने युरोकपमा सर्वाधिक गोल गर्ने खेलाडीका रूपमा मिचेल प्लाटिनीको कीर्तिमान बराबरी पनि गरेका छन् । एन्टोइन ग्रिजम्यान (फ्रान्स) जारी युरोकपमा अनुमान गरिएभन्दा बढी चर्चामा आएका स्ट्राइकर हुन्, एन्टोइन ग्रिजम्यान । उनले जारी प्रतियोगितामा सर्वाधिक ६ गोल गरेका छन् । प्रिक्वार्टरफाइनलमा आयरल्यान्ड र सेमिफाइनलमा जर्मनीविरुद्ध उनले दुईदुई गोल गरेका थिए । यी २६ वर्षीय खेलाडी पछिल्ला केही वर्षयता उत्कृष्ट लयमा छन् । लगातारको उत्कृष्ट लयकै कारण फाइनलमा उनी महत्वपुर्ण बन्न सक्नेछन् र पोर्चुगललाई टाउको दुखाइ पनि । दुई वर्षअघिमात्र सिनियर राष्ट्रिय टोलीमा डेब्यु गरेका ग्रिजम्यानले त्यसयता राष्ट्रिय टोलीको जर्सीमा ३३ खेल खेल्दै १३ गोल गरेका छन् । सन् २०१४ मा एट्लेटिको म्याड्रिडका लागि खेलेयता उनले यो क्लबका लागि एक सय सात खेलमा ५७ गोल गरेका छन् ।"
