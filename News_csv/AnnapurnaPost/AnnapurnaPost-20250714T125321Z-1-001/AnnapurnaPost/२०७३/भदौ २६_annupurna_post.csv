शीर्षक,विवरण
देउवाकोइराला गोल्डन ग्लोभ,"मूलतः राजनीतिमा सत्ता तथा इतर पक्ष हुन्छन् दलभित्र या दलहरूका बीचमा । नत्र अक्सफोर्ड डिक्सनरीले डिसिडेन्ट भन्ने शब्दलाई मान्यता दिँदैन थियो । तर नेपाली कांग्रेसमा संस्थापन पक्षीय भन्ने विशेषण प्रयोग गरियो, सायद नेपाली धेरै ज्ञान भएर होला । कुनै एक संस्थामा आवद्ध भएपछि सबै त्यसका सदस्य संस्थापन पक्षीय नै हुन्छन्, तर नेतृत्वमा रहेका समूहभन्दा नीतिगत या कार्यगत भिन्नता राख्नेलाई इतर पक्षीय भनिन्छ । हिजो देउवा समूह इतर देखिएका थिए भने आज पौडेल । यस्ता सत्तापक्षीय या इतरपक्षीय समीकरणहरू बदलिने भएकाले हिजो नेवि संघमा भएको निर्वाचन परिणामले कांग्रेसमा सकारात्मक कदम खोजिएको त हैन भन्ने आभास केही कार्यकर्तामा छाएको छ । खासगरी, नेवि संघको निर्वाचनमा कोइराला परिवारको मौनता एक कूटनीतिक सालिनता देखिएको छ । विधिवत् निर्वाचित देउवाको नेतृत्वलाई अहिले चुनौती नदिने रणनीतिक सौह्राद्रता त कतै होइन भन्ने सोच्न सकिन्छ । अझ अध्यक्ष उम्मेदवारमा स्वतन्त्र उम्मेदवारी परेकालाई कोइरालाले उठाए भनेर भन्दा कतै कोइरालाको देउवा सहयोग नीति अवलम्बन भएको प्रमाणित गर्न खोजिएको त छैन ? यदि यसो भएको हो भने देउवाले पक्कै बुझेका होलान् कोइराला परिवारको यस गोल्डन ह्यान्डशेकको कदम जसलाई उनले सहज रूपले स्विकार्नुपर्छ । कोइराला परिवारले पनि आफूलाई निर्वाचित गराउन सहयोग गरेकाहरूलाई उनले समायोजन गराउन खोज्दा सहयोग गर्नैपर्छ । किनभने यही जमात भोलि कोइराला परिवारलाई स्थापित गराउन सहायक हुन सक्छन् । यो नै कांग्रेसको सही अर्थमा मिलन मानिन सक्छ । यसले गोल्डन ह्यान्डशेकको सिद्धान्त प्रतिपादन भएर मेलमिलापको नीति बन्न सक्छ । गोल्डन ह्यान्डशेक देउवा बीपी कोइराला, गणेशमान सिंह तथा कृष्णप्रसाद भट्टराई (किसुनजी)ले मात्र नभएर गिरिजाप्रसाद कोइरालाले पनि रुचाएका मानिस हुन् । अझ उनी गिरिजाबाट नै दीक्षित हुन्। बहुदलपछिको पहिलो आम निर्वाचनमा किसुनजीलाई अन्तरघात गरियो भन्ने सबालमा देउवा अनभिज्ञ नै थिए । उनले गिरिजाप्रसादको प्रधानमन्त्रीत्वमा सफल गृहमन्त्री भएर सघाएका थिए । मदन भण्डारीको निधनपछि भएको संसद् सदस्य निर्वाचनमा किसुनजीको उम्मेदवारीलाई असफल बनाउन गिरिजाले गृहको बागडोर केही आफैंले खोस्दा पनि देउवाले विद्रोह गरेका थिएनन् । असहमति रहँदा पनि उनले यसो गरेका थिए, एक अनुशासित कार्यकर्ताका नाताले । तर मध्यावधि गराउने कुरामा उनी सहमत थिएनन् । तापनि प्रधानमन्त्रीको नैसर्गिक अधिकार प्रयोग गदै संसद् विघटन भइसकेको अवस्थामा निर्वाचनमा जानुको विकल्प देउवालाई थिएन । मध्यावधि निर्वाचनमा कांग्रेसको पराजयले नैतिक रूपमा गिरिजाप्रसाद संसदीय दलका नेता बन्न नसक्ने अवस्थामा शैलजा आचार्यको चर्चा चलेको थियो । गिरिजाप्रसादको अघिल्लो सरकारमा रासायनिक मलमा माफिया हावी भएको भन्ने अभिव्यक्तिका कारण कृषिमन्त्रीबाट राजीनामा दिएकी शैलजाप्रति कार्यकर्ताको सम्मान थियो । तर उनको संसदीय दलमा निर्वाचन भएमा गिरिजामण्डली बनेर कांग्रेस नै गिरिजा र गिरिजा नै भन्ने जमातको हालीमुहाली नहुने देखेर यी मण्डली उनको विकल्प चाहन्थे । किनभने शैलजाले भनेकी थिइन्,'जितेका कृष्णप्रसादभन्दा हारेका कृष्णप्रसाद घातक हुन्छ' भनेर । मध्यावधि निर्वाचनले त्यो निर्णय दिएको थियो जसले गर्दा यस मण्डली तर्सिएका थिए । रणनीति ल्याए नैतिक रूपमा संसदीय दलको नेतृत्व छोड्दा शैलजा ल्याउँदा भान्जी ल्यायो भन्ने छन् जुन प्रत्युत्पादक हुन सक्छ भन्ने । यसै क्रमको आरोहण थियो देउवाको संसदीय दलको नेतृत्वमा । यो चयनलाई सघाएका थिए कृष्णप्रसादले पनि । मनमोहन अधिकारीको संसद् विघटन गर्ने प्रस्तावमा केही राजनीतिक महत्त्व राख्ने खालको सर्वोच्चको निर्णयले राजनीतिक डिस्कोर्स नै बदलिदिएको अवस्थामा देउवा प्रथम पटक प्रधनमन्त्री बन्न पुगे । जम्बो क्याबिनेट तथा पजेरो संस्कृतिको न्वारन भनेर गरिएको यस कार्यकालपछिको आम निर्वाचनमा कांग्रेसको अवस्था नाजुक देखेर गिरिजाले गोल्डन ह्यान्डशेकअन्तर्गत कृष्णप्रसाद भावी प्रधानमन्त्रीका उम्मेदवार भनी निर्वाचनमा गए । माथि उल्लेखित भजन मण्डलीले यस गोल्डन ह्यान्डशेकलाई स्थापित हुन दिएनन् । दुर्भाग्य गिरिजा पनि सत्तामा टिकिरहन सकेनन् र देउवाको पुनः पदोन्नती भयो । देशमा बिकराल बन्दै गएको माओवादी समस्या समाधानतर्फ देउवा लाग्न खोज्दा यही मण्डली र पालो कुरेर बसेका सुशील कोइरालाले देउवालाई काम गर्न दिएनन् । ब्यारेकबाट निकालिएको सेनालाई सजिलै ब्यारेक फर्काउन कठिन हुने हुँदा पनि यस्तो संवेदनशील निकायलाई हचुवाको भरमा चलाउन खोज्दा प्रजातन्त्र नै खतरामा पर्न जाने भयो । समस्या देउवाले समाधान गरेमा उनको नेतृत्वलाई चुनौती दिन नसक्ने भन्ने यथार्थ यी अनुदारवादीले बुझेका थिए । यिनले असहयोग गरी बहालवाला प्रधानमन्त्रीलाई सामान्य सदस्य समेत नरहने गरी निष्कासन गरे । देउवाले विकल्प नरहेको अवस्थामा नयाँ दल नै खडा गर्नुपर्ने बाध्यतामा पार्टी खोले । यी अनुदारवादी तथा निषेधको राजनीति गराउने जमातले कोइरालालाई जीवनको उत्तरार्धमा एक्लो बनाए । कालान्तरमा प्रजातन्त्र नै खतरामा पर्न गयो र राजाले अनुदारवादी नीति ल्याए । सैन्यताकतमा राज्यसत्ता नपाउने निष्कर्षमा पुगेको माओवादी तथा राजनीतिबाट पृथक पारिएका दलहरू अन्ततः एक ठाउँमा आउन बाध्य भए । यसमा गिरिजालाई धेरै विकल्प दिइए पनि उनले गोल्डन ह्यान्डशेकको सिद्धान्तमा माओवादीलाई अवतरण गराउने नीति अवलम्बन गरे । यसैमा आन्दोलनले गति लिने सम्भाव्यता बोकेको अवस्थामा गिरिजाले अर्को गोल्डन ह्यान्डशेकको पहल गरे । उनले देउवातर्फका बालकृष्ण खाँडलाई युवाको नेतृत्वको जिम्मेवारी दिए । यसमा मूलतः देउवातर्फका कांग्रेसीमा तरंग ल्याउनु थियो र साख गिरेको कांग्रेसलाई कालान्तरमा एकीकरण गरी पुनः बलियो पार्टी बनाउनु थियो । गोल्डन ह्यान्डशेककै अवधारणामा ६० एवं ४० को आधारमा पार्टी एकीकरण भयो । पार्टी एकीकरण भएता पनि सुशील कोइरालाले यसलाई मूर्तरूप दिन सकेनन् । देउवाका कित्ता त्याग गरेर आएका तथा अन्य आसेपासेलाई च्याप्दा पार्टीमा राजनीतिक भविष्य जोगाउन गुटगत राजनीति गर्न बाध्य भए । कोइरालाले हुर्काएका देउवामा किसुनजी दीक्षितको जमात बढ्न गयो र यिनका सांगठनिक कुशलताले देउवालाई पार्टी नेतृत्वमा स्थापित गरायो । यस अर्थमा अब कांग्रेसको नेतृत्वमा रहेका कोइराला परिवारका सदस्यले गोल्डन ह्यान्डशेकको अवधारणा विकास गर्न आवश्यक छ । जसमा देउवालाई नेतृत्वमा पुर्याउन सहयोग गरेकाहरूको राजनीतिक भविष्य संरक्षित गर्दै निर्वाचित सभापतिलाई सहयोग गर्दै पार्टी चलायमान भएको सन्देश दिन आवश्यक छ, कोइराला परिवारको योगदानलाई संरक्षण गर्न । आगामी कदम नेवि संघ निर्वाचनमा प्रत्यक्ष ह्यान्डशेक गरिएको हो या होइन त्यो खोजको विषय होला । तर मन्त्रिमण्डलमा नजाने शेखर कोइरालाको निर्णय सकारात्मक गोल्डन ग्लोभ कदम देखिएको छ । छापामा आएको जस्तो परराष्ट्र पाए मात्र जाने नभए नजाने भनेको भन्ने यथार्थ होइन । किनभने, उनले सिधै भनेका छन् म गुटगत प्रतिनिधित्व गरेर कतै पनि जान्न । यसको अर्थ हो देउवाइतर समूहको नेतृत्व मेरो नेता हैन भन्ने । यसले प्रत्यक्ष रूपमा इंगित गरेका छन् विधिवत् निर्वाचित सभापति मेरा नेता हुन् भनेर । क्याबिनेटमा नगएर उनले देउवालाई सघाएका छन् सभापतिमा निर्वाचित गराएकोमा आभार व्यक्त गर्ने एक अवसर प्रदान गरिदिएका छन् उनका निकटस्थलाई अवसर प्रदान गर्न स्थान रिक्त गरेर । साथसाथै, २०४६ को आन्दोलन सफल गराउन भूमिका खेलेको पुस्तालाई नेतृत्व निर्माणमा ल्याउन सघाएर ।शेखर कोइरालाको यस कदमलाई महामन्त्री शशांकले पनि सहयोग गरेका छन् मौनता राखेर । यस कदमलाई बुझेर सिटौला समूहले पहिचान खोज्न तरुण दल तथा महिला संघमा स्वतन्त्र उम्मेदवारी दिने भनेका छन् । गिरिजाप्रसाद कोइरालाले हुर्काएका देउवामा किसुनजी दीक्षितको जमात बढ्न गयो र यिनको सांगठनिक कुशलताले देउवालाई पार्टी नेतृत्वमा स्थापित गरायो । यस अर्थमा अब कांग्रेसको नेतृत्वमा रहेका कोइराला परिवारका सदस्यले गोल्डन ह्यान्डशेकको अवधारणा विकास गर्न आवश्यक छ । माओवादी समस्या समाधानमा सहायक भूमिका खेलेका शेखरको कदमा सिटौला नअटाउने देखेर नै नयाँ गठबन्धन गरेका छन् उनले । गोल्डन ह्यान्डशेक सिद्धान्तमा अब कोइराला परिवारले यी दुवै महाधिवेशनमा देउवालाई सहयोग गर्न आवश्यक छ कोइराला परिवारको साख जोगाउन । अन्यथा, देउवालाई सिटौलाकै भर पर्नुपर्ने हुन्छ र यस स्थितिमा नेवि संघमा जस्तै यस समूहले यी दुवै महाधिवेशनमा राम्रो उपस्थिति देखाउन सक्नेछन् । जसको घाटा कोइराला परिवारमा पर्न सक्छ । यी महाधिवेशनमा सभापतिलाई सहयोग गरिएमा पार्टीभित्रको समीकरणमा कोइराला परिवारले समावेशी चरित्र देखाएर उनका अनुयायीलाई स्थापित गर्न सक्छन् । यसो नभएमा पौडेलले भन्ने गरेको जस्ता भागमा त्यही समूहभित्रका अन्य सहितको जमातमा केबल एक आधा भागमा चित्त बुझाउनुपर्ने हुन सक्छ । जसले कार्यकर्तामा सुरक्षा अभावले समूह परिवर्तन गर्ने लहर चल्न सक्छ, जुन केही हदसम्म कांग्रेस महाधिवेशनमा देखिएको थियो । साथसाथै, संविधान कार्यान्वयनमा चुनौती धेरै छन् र यसको सफलता लोकतन्त्रका लागि अपरिहार्य छ । सभापतिलाई हाल सहयोग गरेमा संविधान लागू गराउन सहज हुने थियो । कोइराला परिवारको नेपालको लोकतन्त्रमा अद्वितीय योगदान छ । यसै आस्थामा आज पनि कयौं कार्यकर्ता कोइराला परिवारलाई साथ दिन्छन् । यस स्थापित मान्यतालाई अझै परिस्कृत गर्न पनि गोल्डन ह्यान्डशेक आवश्यक छ । जसले स्थानीय, प्रान्तीय तथा केन्द्रीय निर्वाचनमा हाम्रा हैन राम्रा कार्यकर्तालाई टिकट दिन सहयोग हुन्छ र सभापति तथा कोइराला परिवार दुवैले न्याय गरेको देखिने छ । यो नै गोल्डन ग्लोभ आन्तरिक कूटनीति हुनेछ जसले अन्य दलसँग पनि वार्ता गर्न सहयोग गर्नेछ । अन्यथा अहिलेको गुटगत राजनीतिले प्रश्रय पाउने छ । यस अवस्थामा सारा कांग्रेसीले सम्मान गरेको परिवार एउटा झुन्डको मात्र नेतामा अवतरण हुनेछ ।"
दाहालमा वैचारिक परिवर्तन,"माओवादी केन्द्रका अध्यक्ष पुष्पकमल दाहालले भन्नुभएको भनी अन्नपूर्ण पोस्ट्मा यही ८ भदौमा 'सत्ता कब्जाको योजना छैन' शीर्षकमा समाचार प्रकाशित भयो । उक्त समाचारमा भनियो, 'नढाँटी भन्दा पहिले हामी सरकारमा आउँदा विद्रोहको सोचाइ थियो । क्रान्तिको ताप र विद्रोहको उमंग थियो, मौका पाए छोड्नु हुँदैन भन्ने नै थियो । सत्ता कब्जाको मानसिकता थियो तर यसपटक त्यो सोचाइ र मानसिकता छैन ।' प्रधानमन्त्री पुष्पकमल दाहालको माथि उल्लिखित भनाइले नेपालको इतिहासमै अझ भनौं विद्रोही प्रचण्डबाट पुष्पकमल दाहाल हुँदाको परिवर्तनको अर्थात् संवत् २०४६ चैत्रमा देशमा बहुदलीय व्यवस्थाको पुनस्र्थापना भएको समयदेखिकै इतिहासमा पूर्णतया नयाँ पाइलो चाल्न थालेको अनुभव गरिएको छ । ८ भदौकै अर्को समाचार 'लोकसेवा र सेनाबीचको द्वन्द्व' ले संकेत गर्न खोजेको नेपालको भावी राजनीतिबारे उत्पन्न नकारात्मक द्वन्द्वको सम्भावना विपरीत त्यही दिनको प्रधानमन्त्रीको भनाइ आएकाले यो भनाइले गम्भीर चिन्तन नेपालमा सुरु भएको थियो भन्ने प्रस्ट पारेको छ । ८ भदौमा दाहाल महोदयले आफ्नो पार्टीको मुख्य राजनीतिक चिन्तनधारामा परितर्वन भएको स्वीकार गर्नु भए पनि विचारधारामा परिवर्तन भएको यो धारणाले माओवादी केन्द्र र नेपाली कांग्रेसबीच सैद्धान्तिक एकता प्रारम्भ भएर स्वार्थवशः दाहालले एमाले पार्टीको सरकारबाट पृथक भएर कांग्रेससित एकताबद्ध भई त्यसबेलाका प्रधानमन्त्री केपी शर्मा ओलीविरुद्ध अविश्वासको प्रस्ताव ल्याएको र त्यो प्रस्ताव पारित भएपछि दाहाल तथा शेरबहादुर देउवाबीच नौनौ महिनाको सरकार गठन हुने कुरा उठेको रहेछ आज प्रस्ट भएको छ । संवत् २०५२ मा माओवादी केन्द्रले आफ्नो सिद्धान्त अनुशरण गर्दै सशस्त्र क्रान्ति सुरु गरेको थियो । त्यसपछि २०६४ मा नयाँदिल्लीमा गिरिजाप्रसाद कोइराला र प्रचण्ड महोदयबीच बाह्रबुँदे सम्झौता हुनुको साथै नेपालबाट राजसंस्थाको समेत विलयन तथा पुष्पकमल दाहाल देशको प्रधानमन्त्री भएपछि दाहाल महोदयको चिन्तन र व्यवहारमा परस्परविरोधी लक्षण देखापर्ने गरेका थिए । त्यसपछि दाहालको चिन्तन र व्यवहारमा निरन्तर परस्पर विरोध रहने गरेका थिए । कहाँसम्म भने आफूलाई माओवादी भन्ने दाहाल महोदयले 'चतराको कालो भैंसीको तान्त्रिक पूजा' लाई समेत समर्थन गरेको देखिएको थियो । यसले स्पष्ट हुन्छ दाहालमा पहिले देखिएका परस्परविरोधी व्यवहार र चिन्तनधारामा आमूल परिवर्तन सुरु भएको छ । माक्र्सवाद र विशेष गरी माओको विचारबाट नेपालमा सुरु भएको यो परिवर्तन देशको एक्लो घटना होइन । माओवादी सिद्धान्तलाई नेपालको उत्तरी छिमेकी देश चीनले वर्षौं पहिले परित्याग गरिसकेको थियो । पदार्थको गतिशीलतामा बाहेक द्वन्द्वात्मक भौतिकवादलाई विश्वका भियतनाम, क्युवा, पूर्वी युरोप, सोभियत संघले समेत परित्याग गरिसकेका थिए । यी सबैको परिणामस्वरुप दक्षिणमा रहेको भारतको कम्युनिस्ट पार्टी र पश्चिम बंगालमा रहेका ज्योति बसुको वामपन्थी सरकार आज भारतमा विलिन भइसकेको छ अर्थात् माक्र्सवादको सामाजिकदार्शनिक आधार विफल भएर भौतिक पदार्थको द्वन्द्वात्मक गतिविधिमा सीमित भएको छ । माक्र्सवादमाओवादको त्यो विफलतालाई नेपालका दाहालले ८ भदौको आफ्नो भनाइमा स्वीकार गरेको देखिएको छ । तथापि भर्खरको त्यो ८ भदौको भनाइलाई सिद्धान्त र व्यवहारका विवरणमा क्रियाशील बनाउनेतर्फ अत्यधिक काम गर्न बाँकी नै छ । 'सत्ता कब्जाको योजना' ले नै चीन र भारत देशका प्रधानमन्त्रीले आफ्नो विशेष दूत पठाउनुभएको थियो । ती विशेष दूतले ती दुई देशसँगको कुराकानीमा निकै सफलता पाएकाबारे चर्चा गरेका थिए, तथापि आफ्नो भनाइको विवरणलाई तिनले प्रष्ट पारेका छैनन् । त्यो गोप्यताको पृष्ठभूमिमा ती दुवै प्रधानमन्त्रीका विशेष दूतमा दाहालको ८ भदौको भनाइले काम गरेको हुनुपर्छ । प्रधानमन्त्री पुष्पकमल दाहालको यो नयाँ वैचारिक राजनीतिक दर्शनले पूर्णता पाउन भने समय लाग्नेछ । अहिले के अनुमान गर्न सकिन्छ भने दाहाल र शेरबहादुर देउवाबीच भएका छलफलमा माथि भनिएका सिद्धान्तमा सहमति भएकाले नै ती दुई पार्टीका नेताबीच वैचारिक एकता भएको हो । मेरो यो अनुमान सत्य ठहरिएमा नेपालसितको सम्बन्धमा चीन सरकार र भारत सरकारको धारणामा समेत परिवर्तन भएको छ । ८ भदौकै दिन त्यो समाचारको अन्त्यतिर प्रकाशित पुष्पकमल दाहालको भनाइ'सत्ता कब्जाको योजना छाडेपछि हामीले विद्रोहका सबै पुल भत्काएरै अघि बढेका छौं । अब पछाडि फर्किने अवस्था छैन । सबैभन्दा बढी चुनाव चाहिएको माओवादी केन्द्रलाई हो ।' देशका प्रधानमन्त्रीको यो भनाइबाट उहाँमा माओवादी दर्शनबारे सुरु भएको गम्भीर दार्शनिक परिवर्तनलाई प्रष्ट पारेको छ भने माओवादबाट सर्वहारा वर्गको सत्ता स्थापना गर्ने आशा बोकेका तमाम व्यक्तिलाई निराशको बादलले छोपेको छ । उहाँले भन्नुभएको छ, 'अब राजनीतिक तहमा छलफल र सहमति गरेर एउटा टुंगोमा पुग्न सकिने छ ।' यसो भनेर उहाँले अब हुने राष्ट्रिय निर्वाचनमा पार्टीहरूबीच सहमतिको आधार प्रस्तुत गर्नुभएको छ । समाचारको अन्त्यमा उहाँले दुवै छिमेकीसँग सन्तुलित र सम्मानजनक सम्बन्धका पक्षमा आफू रहेको बताउँदै भन्नुभएको थियो, 'विशेष दूतहरूको भ्रमणपछि दुवै छिमेकीबाट राम्रो सन्देश आएको छ । यसले दुवै तर्फको सम्बन्धलाई नयाँ उचाइमा पुर्याउनेछ ।' यसको अर्थ स्पष्ट छ । देशका प्रधानमन्त्रीको त्यो भनाइमा नेपाल निम्ति नयाँ राष्ट्रिय र अन्तर्राष्ट्रिय दिशा र त्यसको वैज्ञानिक दर्शनको संक्षिप्त आधार प्रस्तुत भएको छ । यद्यपि यो नयाँ वैचारिक राजनीतिक दर्शनले पूर्णता पाउन अझै समय लाग्नेछ । अहिले के प्रस्ट अनुमान गर्न सकिन्छ भने पुष्पकमल दाहाल र शेरबहादुर देउवाबीच भएका छलफलमा माथि भनिएका सिद्धान्तमा सहमति भएकाले नै ती दुई पार्टीका नेताबीच वैचारिक एकता भएर दाहाल देशका प्रधानमन्त्री बन्नुभएको हो ।"
जापानमा नेपाली डायस्पोरा,"नेपालजापान दौत्य सम्बन्ध स्थापना भएको ६० वर्ष पूरा भएको छ । दौत्य सम्बन्ध स्थापनादेखि नै जापान सदैव नेपालको एक असल मित्रको रूपमा रहँदै नेपालको विकासमा महत्त्वपूर्ण भूमिका खेलेको छ । धार्मिक र सांस्कृतिक पक्षमा नेपाल र जापानबीच धेरै समानता छ । क्षेत्रफलमा जापान नेपालभन्दा करिब तीन गुणा, जनसंख्यामा करिब पाँच गुणा र अर्थतन्त्रको आकारमा करिब तीन सय गुणा ठूलो छ । उन्नत प्रविधि, उच्चस्तरीय मानव संसाधन, कठिन परि श्रम, कामप्रतिको लगाव, सांस्कृतिक रूपले धनी र अनुशासित सामाजिक व्यवहारको लागि जापान विश्वमै प्रसिद्ध छ । जापानी उत्पादन गुणस्तरको पर्याय बनेका छन् भने आर्थिक हिसाबले समुन्नत रहेको, शिक्षा र रोजगारको अवसरको लागि पनि राम्रो कोटीमा गनिने भएकाले विदेशी आप्रवासीका लागि जापान आकर्षणको केन्द्र बन्ने गरेको छ । जापानको तथ्यांक विभागका अनुसार सन् २०१५ को अन्त्यसम्ममा जापानको अनुमानित जनसंख्या १२ करोड ७१ लाख रहेकोमा विदेशी आप्रवासीको संख्या २२ लाख (कुल जनसंख्याको करिब २ प्रतिशत) छ, जसमा नेपाली डायस्पोरा विदेशीहरूमध्ये छैटौं स्थानमा पर्न आउँछ । जनसंख्याको हिसाबले नेपालीभन्दा धेरै संख्यामा चिनियाँ, कोरियन, फिलिपिनी, ब्राजिलियन र भियतनामी छन् भने नेपालीपछि क्रमशः अमेरिकी, ताइवानी, पेरुभियन र थाईहरूको संख्या आउँछ । यसका साथै जापानमा नेपाली डायस्पोरा प्रतिवर्ष विस्तारित भइरहेको छ । सन् २००६ मा ७ हजार ८ सय ४४ को संख्यामा रहेका नेपालीको संख्या प्रत्येक वर्ष बढेर सन् २०१५ डिसेम्बरसम्ममा ५४ हजार ७ सय ७५ पुगेको छ, जसमा महिलाको संख्या एकतिहाइभन्दा बढी छ । जापान सरकारले विदेशीलाई साधारणतया ६ प्रकारका भिसा दिने गरेको छ, जसमा कूटनीतिक भिसा, अफिसियल भिसा, कार्य भिसा (प्राध्यापक, लगानीकर्ता, व्यवसायी, अनुसन्धानकर्ता, प्रशिक्षक, डाक्टर, इञ्जिनियर, विशेषज्ञ, कम्पनीभित्रको सरुवा र सीपयुक्त श्रमिक), साधारण भिसा (सांस्कृतिक कार्य, विद्यार्थी, तालिम र आश्रित परिवार), भ्रमण भिसा र विशेष भिसा (तोकिएका कार्य, जापानी नागरिकका परिवार, लामो बसोवास) पर्छन् । यसका अलवा स्थायी बसोवास कार्डसमेत जारी गर्ने गरेको पाइन्छ । सन् २०१५ मा जापानमा बस्ने कुल नेपालीमध्ये ६१ प्रतिशतले साधारण भिसा, २४ प्रतिशतले कार्य भिसा, ९ प्रतिशतले विशेष भिसा र ६ प्रतिशतले स्थायी बसोवास कार्ड लिएका छन् भने कूटनीतिक भिसा, अफिसियल भिसा र भ्रमण भिसामा रहेका नेपालीको संख्या ज्यादै न्यून छ । कुल नेपाली आप्रवासी जनसंख्याको करिब ८० प्रतिशत हिस्सा आश्रित परिवार, सीपयुक्त श्रमिक र विद्यार्थीको रहेको छ । जापानमा बहुसंख्यक नेपाली ज्ञान र अवसरको खोजीमा गएका छन् । खासगरी विभिन्न छात्रवृत्तिबाट आकर्षित भई नेपाली विद्यार्थी जापानलाई अध्ययनको लागि राम्रो गन्तव्य मान्छन् । यसैगरी नेपालको तुलनामा प्रतिघन्टा अवसर मूल्य उच्च (नेपालको भन्दा करिब १० गुणा) रहेको जापानमा बयस्क आश्रित सदस्य र विद्यार्थीले पनि साताको २८ घन्टासम्म कार्य अनुमति पाउँछन् । भ्रमण भिसामा आउनेलाई काम गर्न वर्जित छ । अध्ययन कार्यमा संलग्न हुनेहरू जापानी भाषा स्कुलमा अध्ययन गर्ने, विश्वविद्यालयमा अन्डरग्राजुएट तहमा अध्ययन गर्नेदेखि मास्टर र पीएचडी गर्नेहरूसमेत छन् । उच्च तहमा अध्ययन गर्ने नेपालीले राम्रो प्रगति गरेका छन् । विशेषगरी इन्जिनियरिङ अध्ययन गर्ने नेपाली विद्यार्थीले जापानमा नै योग्यताअनुसारको काम पाउने गरेका छन् । यसरी काम पाउनेले विशेषगरी अध्यापन, अनुसन्धान, कन्सल्टेन्सी सेवा तथा विभिन्न कम्पनीमा काम गर्ने गरेको देखिएको छ । यसका अलावा जापानी भाषा स्कुलमा अध्ययन गर्ने करिब दुई प्रतिशतले मात्र विश्वविद्यालयमा प्रवेश गर्न सकेका र अन्यले जापानको बसाइ लम्ब्याउन रोजगार तथा व्यवसाय गर्ने गरेका छन् । यसरी रोजगार गर्नेहरूले औद्योगिक प्रतिष्ठानमा काम गर्छन् भने व्यवसाय गर्नेहरू यदाकदाबाहेक रेस्टुराँ व्यवसाय गर्छन् । अध्ययनपछि नेपालमा भरपर्दो जागिर नभएकाहरू जापानमै काम गरेर बस्ने गरेका छन् । नेपालमा सरकारी जागिर भएर अध्ययनमा जानेहरूमध्ये प्रायः सबै नेपाल फर्कन्छन् । तथापि सरकारअन्तर्गत प्राविधिक क्षेत्रमा काम गरिरहेका (जस्तैः इन्जिनियर) हरू भने यदाकदा नेपाल नफर्किई जापानमै काम गरेर बसेका पनि छन् । किन नेपाल फर्कन उत्प्रेरणा भएन त भन्ने प्रश्नमा अधिकांश नेपालीको एउटै जवाफ सुन्न पाइन्छ देशको अवस्था राम्रो छैन, योग्यताअनुसारको जागिर पाइँदैन, पाए पनि तलबभत्ताले खान पुग्दैन, जीवन धान्नमा कठिनाइ छ, शान्तिसुरक्षा छैन आदि । उच्च शिक्षा हासिल गरेका केही नेपालीले भने जापानको अध्ययनपछि अमेरिका, अस्ट्रेलिया, बेलायत, न्युजिल्यान्ड जस्ता अंग्रेजी भाषा बोलिने देशहरूमा ट्रान्स नेसनल माइग्रेसन गर्ने गरेका छन् । यस्ता देशमा अध्यापन, अनुसन्धान वा अन्य काम पाउनेहरू ती देशहरूलाई गन्तव्य बनाउने र तत्काल काम नपाउनेहरू जापानमा बसेर ती देशहरूमा अवसरको पर्खाइमा रहेका देखिन्छन् । विश्वकै सबैभन्दा महंगा सहर जापानमै रहेका हुनाले कमाएको पैसाको ठूलो हिस्सा खर्च भई जाने गरेको पाइन्छ । डेराभाडा, यातायात, खानपिन, युटिलिटी, सञ्चार आदिमा हुने खर्च सहर र मान्छेको खर्च गर्ने प्रवृत्तिअनुसार फरक हुन्छ । कोठा सेयर गरेर बस्नेहरूले बढी बचाउँछन् भने परिवारसहित बस्नेहरूको खर्च पनि बढी हुन्छ । जापानमा कमाइ गरेर बस्ने नेपालीले औसतमा कति बचाउँछन् र कति रकम रेमिट्यान्सको रूपमा नेपाल पठाउँछन् भन्ने जिज्ञासा उठ्ने गरेको छ । अर्थ मन्त्रालयको तथ्यांकअनुसार सन् २०१५१६ मा नेपालले कुल नेपाली रुपैयाँ करिब सात खर्ब रेमिट्यान्स प्राप्त गरेको छ, जुन कुल गार्हस्थ उत्पादनको ३२ प्रतिशत हो । बर्सेनि रेमिट्यान्सको मात्रा बढिरहेको छ र यसमा जापानबाट प्राप्त हुने रेमिट्यान्स पनि उल्लेख्य छ । केइको यामानाकाले सन् २००० मा गरेको एक अध्ययनले जापानी औद्योगिक प्रतिष्ठानमा पूर्ण समय काम गर्ने नेपाली पुरुषले औसतमा महिनाको दुई सय ४० घन्टा काम गर्ने र प्रतिघन्टा १ हजार १ सय ८ येन कमाउने र महिनामा औसत २ लाख ६५ तथा नेपाली महिलाले महिनाको उति नै घन्टा काम गर्दा प्रतिघन्टा ८ सय ३९ येनको दरले महिनामा औसत दुई लाख दुई हजार कमाउने देखाएको छ । माथिको अध्ययनलाई मापदण्डको रूपमा लिँदा मास्टर र पीएचडी गरी काममा लाग्ने नेपालीले कामको प्रकृतिअनुसार मासिक ४ लाखदेखि ७ लाख येनसम्म कमाउने गरेको पाइन्छ भने सीपयुक्त श्रमिकहरूले २ देखि ४ लाखसम्म कमाउँछन् । यसैगरी आश्रितहरूले ७० हजारदेखि १ लाख ५० हजारसम्म कमाउने गरेका छन् । जापानी भाषा अध्ययन गर्न आउने विद्यार्थीले भाषा स्कुलमा अध्ययन गर्ने समयअगाडि वा पछाडि काम गरेर अध्ययन शुल्क र खानेबस्ने खर्चको जोहो गर्ने गरेका छन् । विभिन्न एजेन्टहरूलाई मोटो रकम बुझाएर जापान आएको गुनासो गर्ने यस्ता विद्यार्थीहरूले आफ्नो अपेक्षाअनुरूपको कमाइ नभएको र स्कुल फी र खानेबस्ने खर्च कटाएर ऋणसमेत तिर्नुपर्ने भएकाले धेरै मेहनत गर्दा पनि धान्न धौधौ हुने गरेको गुनासो गर्ने गरेको पाइन्छ । यसैगरी नेपालीले गर्ने व्यवसाय भनेको रेस्टुराँ व्यवसाय देखिएको छ । इन्डियन वा इन्डो नेपाली वा नेपाली रेस्टुराँ व्यवसाय गर्ने व्यवसायीहरूको संख्या दिनानुदिन बढिरहेको देखिएको छ । टोकियो, ओसाका जस्ता ठूला सहरहरूका हरेकजसो स्टेसनहरूमा नेपालीले रेस्टुराँ सञ्चालन गरेका छन् । यसरी रेस्टुराँ व्यवसाय गर्नेहरूले पनि मोटो रकम लिएर नेपालबाट कुक भिसामा मान्छे ल्याउने गरेको गुनासो अक्सर सुनिएको छ । जे होस्, नेपालीले कमाएर बचाएको पैसा रेमिट्यान्सका रूपमा नेपाल भित्त्याउने गरेका छन् । सन् २०१२ मा गैरआवासीय नेपालीले संगठित रूपमै नेपालमा लगानी गर्ने उद्देश्यले एनआरएन इन्भेस्टमेन्ट कम्पनी स्थापना गरी लगानी गर्न सुरु गरेका छन् । प्रारम्भमा ८२७ संस्थापक सेयर होल्डरहरू रहेको यस कम्पनीले पहिलो चरणमा लमजुङ जिल्लामा अवस्थित २७ मेघावाट क्षमताको दोर्दीखोला जलस्रोत आयोजनामा लगानी गरिसकेको छ । यो कम्पनीमा जापानमा बस्ने आप्रवासी नेपालीले करिब २० करोडबराबरको लगानी गर्ने प्रतिबद्धता जाहेर गरिसकेका छन् भने तीन चरणमा गरी करिब १५ करोड लगानी गरिसकेका छन् । यसरी जापानका आप्रवासी नेपालीले रेमिट्यान्सको माध्ययमबाट देश विकासमा लगानी गर्न थालिसकेको देखिएको छ । स्थापित प्रणाली भएको मुलुकको बसाइ सहज हुने भए पनि यहाँ समस्या पनि त्यत्तिकै छन् । नेपालीलाई सबैभन्दा ठूलो समस्या भनेको भाषाको हो । त्यहाँका स्थानीय वासिन्दाले अंग्रेजी नबुझ्ने र बुझ्नेले पनि बोल्न नखोज्ने भएकोले बोलचालको माध्यम भाषाको रूपमा जापानिज नै बोल्नुपर्छ । बोलचाल र दैनिक व्यवहारमा साधारण जापानी भाषाले पनि काम चलाउन सकिने भए पनि सरकारी निकाय, स्थानीय निकाय, विश्वविद्यालय तथा औद्योगिक प्रतिष्ठानहरूमा प्रयोग हुने लिखित भाषा जापानीमात्र हुने गरेबाट र कतिपय अवस्थामा उल्था गरिदिने व्यक्तिको अभावमा उच्च शिक्षा हासिल गरेर पनि निरक्षर समान हुनुपर्ने बाध्यता पटकपटक आइपर्ने गुनासो प्रायः सबैजसो नेपालीले गर्ने गरेको पाइन्छ । यसैगरी अल्पकालीन बसोवास गरी फर्कनेहरूका सन्ततिहरूको पढाइको भाषा नमिल्ने कारणबाट कठिनाइ भोग्नुपरेको देखिन्छ । यसका अलवा समाजमा घुलमिल हुन नसक्दा एकांकी जीवन, मेसिनजस्तो जोतिएर काम गर्नुपर्ने, मान्छेका भावनामा कसैले ध्यान नदिने, पैसाको अभाव रहँदा सापटी लिन गाह्रो हुने आदि समस्या पनि रहने गरेका छन् । यस्ता समस्यामा सल्लाह र सुझाव दिने तथा सहयोग गर्ने र मनको भावना साट्ने मान्छे नपाएको अवस्थामा केही नेपालीले निराशाको सिकार भई आत्महत्या जस्तो जघन्य अपराधको बाटो रोजेको पनि हालै यदाकदा हुने गरेका घटनाहरूले पुष्टि गरेका छन् । नेपाली डायस्पोराको उपयोग गर्दै धार्मिक र सांस्कृतिक हिसाबले नजिक रहेका नेपाल र जापानबीच ६० वर्षदेखि सौहार्दपूर्ण रहेको सम्बन्धलाई अझ प्रगाढ बनाएर नजिकको सम्बन्धमा रूपान्तरण गरी जापानबाट सिकेर नेपालले विकासमा फड्को मार्नु आवश्यक छ । नेपालीले जापानमा धेरै कुरा सिक्ने गरेका छन् । विद्यार्थीले विकसित देशको शिक्षा प्रणलीसँग साक्षात्कार गर्न पाएर धेरै राम्रा ज्ञान सिकेका छन् । कामको लागि आउनेहरूले यहाँको काम गर्ने तौरतरिका, कामलाई पूजा मान्ने संस्कृति, काम गर्दागर्दै मर्न पाए भाग्यमानी ठान्ने प्रवृत्ति देखेर आफूलाई पनि कर्मशील बनाउने प्रेरणा लिने गरेका छन् । यसैगरी प्राविधिक काम गर्नेहरूले प्रविधिको ज्ञान र उच्चस्तरको सीप हासिल गरेका छन् । प्रायः सबैले यहाँको अनुशासन, कडा मेहनत, समयको पालना, अरूको सम्मान, गल्ती गरेमा आत्मालोचना, अरूको कुरा ध्यान दिएर सुन्ने बानी, इमानदारी, आफ्नो संस्कृतिको माया र राष्ट्रप्रति आफूले गर्नुपर्ने दायित्वका बारेमा केही न केही सिकेकै हुन्छन् । नेपाली डायस्पोराका सदस्यमा नेपालप्रति अगाध माया रहेको र सधैंभरि देशकै चिन्तनमा रहेको सहजै अनुमान लगाउन सकिन्छ । नेपालमा योग्यताअनुसारको काम पाउने र देशमा बसेर गरिखाने वातावरण भएमा जहिले पनि नेपाल र्फकन सकिने भन्ने मानसिकता अधिकांश शिक्षित नेपालीमा रहेको पाइएको छ । प्रकृतिप्रेमी भएकाले नेपालको सुन्दर प्रकृतिप्रति जापानीहरूमा उच्च सम्मान र आकर्षण छ । धर्म र संस्कृतिमा रहेका समानताका कारण जापानीले नेपालसँग नजिकको सम्बन्ध कायम गर्न चाहेका छन् । जापानमा मनाइने माचुरी (फेस्टिभल) नेपालकै जात्राहरूबाट प्रभावित छ । यसमा पनि नेपाली डायस्पोराले नेपालको संस्कृति र पर्यटन प्रवद्र्धन गरी नेपाल चिनाउन जनस्तरबाट महत्त्वपूर्ण भूमिका खेलेको छ । साथै गैरआवासीय नेपालीले आफ्नो लगानी सुरक्षितसाथ नेपालमा भित्त्याउन चाहेका छन् । अल्पकालमा नेपाली डायस्पोराले रेमिट्यान्सको माध्ययमबाट देशको विकासमा टेवा पुर्याए पनि दीर्घकालमा आफूले कमाएको पैसा, जानेको ज्ञान र सीपलाई नेपालकै लागि लगाउने प्रण गर्नु आवश्यक छ भने नेपाल सरकारले पनि सक्षम जनशक्तिलाई स्वदेश फर्कन आकर्षित गर्ने नीति बनाउनुपर्छ ।"
प्रचण्ड साँच्चै विचरा हुन् ?,"डा सुन्दरमणि दीक्षितले एउटा अन्तर्वार्तामा पुष्पकमल दाहाललाई विचरा भने । माओवादी शान्ति प्रक्रियामा आउँदा दीक्षित दाहालका समर्थक थिए । वर्षौंसम्म समर्थन गर्दा डा दीक्षित माओवादी भएछन् भन्ने भान पर्यो । माओवादी युद्ध चलिरहेको बेला डा दीक्षितले सिंहदरबारमा बसेकालाई भनेका थिए, 'तिमीहरूले देश सम्हाल्न सक्दैनौँ, त्यसकारण माओवादी नेता दाहाललाई बोलाऊ र सरकार सुम्पिदेऊ ।' तर कालान्तरमा उनी माओवादीविरोधी भए । कारण एउटा क्रान्तिकारी शक्तिबाट उनले जुन आशा गरेका थिए, सो उनले पाएनन् । त्यसमा उनले सबभन्दा ठूलो कमजोरी दाहालकै भएको देखे । अहिले दोस्रोपटक देशको प्रधानमन्त्री हुन पुग्दा डा दीक्षितले दाहाललाई विचरासम्म भन्न पुगे । कारण दाहाल एउटा सिंहजस्तो नेता आज स्यालको अवस्थामा पुगेको उनले वर्णन गरे । हुन पनि जुन व्यक्ति पहिलो पालि आफ्नै बलबुतामा प्रधानमन्त्री भएका थिए र दुईतीनजनालाई प्रधानमन्त्री बनाएका थिए, सोही मानिस एउटा विदेशी शक्तिको आशीर्वाद र चलखेलबाट त्यही प्रधानमन्त्रीको पदमा बहाली गर्न पुग्दा आत्मग्लानी हुनु स्वाभाविकै हो । त्यसमा पनि आफ्नै दल सहभागी भएको संयुक्त सरकारका प्रधानमन्त्री केपी शर्मा ओलीविरुद्ध अविश्वासको प्रस्ताव दर्ता गरेर अपदस्थ गर्न पुग्नु न तर्कसंगत थियो, न नैतिक नै थियो । त्यो पनि अर्काको डर, धम्कीमा परेर गर्नुपरेको थियो । त्यसबाट ग्लानी अरू गहिरिने भयो । यस्तो छवि मेटाउन उनले ओलीले उठाएका सबै विकासका काम अगाडि बढाउने कुरा संसद्मा गरे । तर उनी जुन निरीह हालतमा देखिन्छन्, उनले बोलेको वचन पालना गर्न सक्लान् भनेर विश्वास लाग्दैन । त्यो संकेत उपप्रधानमन्त्री विमलेन्द्र निधिको भारत यात्राले देखाएको छ । अझ भारत दाहालले एउटा लेखमा भनेजस्तो हुने भयो भने पुष्पकमल दाहालले भारतलाई नेपालको हितविपरीत अनेक आयोजना सुम्पेर विगतका सबै प्रधानमन्त्रीलाई पछाडि पार्नेछन् । मैले हेर्दा उनी यतिसारो तल खस्लान् जस्तो लाग्दैन । उनका वर्तमान सरकारी सहयोगी शेरबहादुर देउवा र नेपाली कांग्रेसको पिछलग्गु हुन पुगे भने अर्कै कुरा हो । त्यसो भयो भने उनी पातालै पुग्नेछन् । दाहालको मनमा यस्तो कठिन अवस्थामा मैले के गरें भने मेरो नाउँ पनि माथि उक्लने, नेपालको हित पनि हुने र भारतलाई मनाउन पनि सकिने हुन सक्छ भन्ने प्रश्न खडा भएको छ । त्यस्तो एउटा मुद्दा छ, जसबाट यी सबै उद्देश्य पूरा हुन सक्छन् । त्यो हो नेपालभारत सिमाना नियमन गर्ने । हुन पनि दुई देशबीचको सिमाना खुला राख्नुपर्ने कुनै बलियो कारण छैन । न यो सुगौली सन्धिअनुसार राखिएको हो न नेपालभारतबीचमा भएको सन् १९५० को मैत्री सन्धिमा उल्लेख छ । न खुला सिमानाबारे कुनै अरू सन्धिसम्झौता भएको छ । यो एउटा परम्पराको रूपमा चलेको छ । त्यो पनि एउटा समय थियो, जुन बेला नेपालको उत्तरी सीमा हिउँले सुरक्षित थियो भने दक्षिणको सीमा जंगल र मलेरियाबाट संरक्षित थियो । वर्तमान समयमा यी दुवै कुरा लागू हुँदैनन् । त्यो बेला खुला भनिए पनि प्रकृतिले नै नियन्त्रण गरेको थियो । आजको परिस्थितिमा खुला सीमाबाट दुवै देश पीडित छन् । नेपालबाट त्यही खुला सिमानाको फाइदा उठाएर पाकिस्तानी र कश्मिरी आतंककारी भारतमा घूसपैठ गरेको गुनासो भारतले गर्दै आएको छ भने नेपालले भारतबाट अत्यधिक आप्रवासी आएर नेपालको भविष्य नै खतरामा परेको आशंका गर्दछ । यसको माने भारतले खुला सीमाबाट वर्तमानमै खतरा देखिरहेको छ भने नेपालले आफ्नो भविष्यमा खतरा देखिरहेको छ । त्यसका अतिरिक्त खुला सिमानाबाट सबभन्दा धेरै फाइदा चोर, डाँका, तस्कर आदिले उठाइरहेको दुवैले अनुभव गरिरहेका छन् । यस्तो दुरुपयोगै दुरुपयोग भइरहेको देख्दादेख्दै त्यो सिमानालाई अनियन्त्रित रूपमा किन खुला छोडेको भनेर बुझ्न गाह्रो छ । यही मुद्दालाई प्रधानमन्त्री दाहालले भारतसित उठाउन मिल्छ र यसलाई नियमन गराउन, मनाउन पनि सक्छन् । एक किसिमले खुला सिमाना भन्ने मात्र हो । भारतले चाहेको बेलामा र आफूलाई अप्ठेरो परेको बेला यसको नियन्त्रण गरिआएको छ । दाहालकै नेतृत्वमा १० वर्षसम्म नेपालमा युद्ध चल्दा भारतले नेपालका पश्चिमी नाकामा अनेक छेकबार र नियन्त्रण गरेकै हो । सन् १९५० को सन्धिअनुसार एकअर्काको मुलुकमा विना रोकटोक जानआउन पाउनेछन् भनेर भनिए पनि भारतले नेपालीलाई भारतमा छिर्न दिएनन् । कति समयसम्म भारतले नेपालका जिल्ला सीडीओ कार्यालयबाट परिचयपत्र प्राप्त गरेका नेपालीलाई मात्र भारत पस्न दिएका थिए । त्यस्ता मानिसको धेरै सोधपुछ र पूरै जाँचपड्ताल गरेर मात्र जान दिएका थिए । हामीले खोजेको नियमन पनि त्यति मात्र हो, जुन भारतले बारम्बार व्यवहारमा ल्याइसकेको छ । करिब २०२५ वर्षअगाडि डा हर्क गुरुङले सिमानाको नियमन गर्ने भनेको पनि त्यही हो । अहिलेको परिपेक्षमा खुला सिमानाबाट जति धेरै बेफाइदा भारतलाई छ, उति नेपाललाई छैन । तैपनि तपाईंहरूको हितकै लागि यो कुरा मैले उठाएको हुँ भनेर दाहालले भारतका प्रधानमन्त्री मोदीलाई भन्न सक्छन् र मनाउन पनि सक्छन् । खुला सिमानालाई नियमन गर्नेबित्तिकै भारतलाई अनेक लाभ हुन जान्छ । सर्वप्रथम, विदेशी आतंककारी र शंकास्पद मानिसको आवतजावतमा नियन्त्रण हुन्छ । दोस्रो फाइदा, नेपालको बाटो भएर भारतमा जाने नक्कली भारतीय नोटको आपूर्ति रोकिन्छ । तेस्रो, भारतबाट नेपालमा हुने गरेको भारतीय मोटरको तस्कर रोकिन्छ । कालापानी र सुस्ताजस्तो ठाउँको विवाद तुरुन्त मिल्न नसक्ने भए तिनीहरूलाई पछि टुंग्याउने भनेर अरू मिल्न सक्ने विवाद मिलाउन सकिन्छ । यो मुद्दा सुल्झाउन दाहालले साम, दाम, दण्ड, भेदको नीति अपनाउनुपर्ने हुन्छ । उनले यो काम गर्न सके भने राजा महेन्द्रले सन् १९६१ मा चीनसित गरेको सीमा सन्धिजस्तो श्रेय र ऐतिहासिक उपलब्धि पाउनेछन् । ओलीले गरेको भन्दा ठूलो राष्ट्रहितको काम पनि ठहरिनेछ । जनताको मन जित्ने काममा उनी ओलीभन्दा अगाडि पर्नेछन् । चौथो फाइदा, मधेसी दलहरूका बहुसंख्यक माग पूरा गर्न सकिन्छ । किनभने खुला सिमानाको नियन्त्रणबाट नेपालमा भारतीयको राम्रो परिचय, सुरक्षा र इज्जत सबै बढ्छ । पाँचौँ लाभ, खुला सिमानाबाट भइरहेका चोरी, डकैती र तस्कर रोक्न सकिन्छ । छैटौँ फाइदा, दुवै देशका मानिस एकअर्काको मुलुकमा यथावत् आवतजावत गर्न पाउँछन् । त्यसको लागि एउटा परिचयपत्रको मात्र आवश्यकता पर्छ । त्यो कुनै ठूलो अवरोध होइन । सातौँ फाइदा, भारतको सुरक्षाको सम्बोधन हुन जान्छ । अर्कोतिर नेपालको नागरिकताको वितरण सहज र सुलभ हुन जान्छ । आठौँ फाइदा, नेपालको सार्वभौमिकता र प्रादेशिक अखण्डता राम्ररी कायम हुन जान्छ । नवौँ लाभ, नेपालबाट हुने गरेको मानव तस्कर रोकिन्छ । नेपाली चेलीलाई भारत या अन्य देशमा तस्कर गरिने बाटो यही खुला सिमाना भएको छ । यो एउटा यस्तो मुद्दा हो, जसमा दुवै मुलुक सन्तुष्ट छैनन् । दुवैलाई यो घाँडो भएको छ । खालि बिरालोको घाँटीमा कसले घन्टी झुन्ड्याउने भन्ने प्रश्न मात्र हो । यसलाइ सुल्झाउन जो अगाडि सर्दा पनि हुने खालको मुद्दा हो । यस विषयमा नयाँ अध्ययनअनुसन्धान गर्नुपर्ने आवश्यक पनि छैन । नेपालमा सीमासम्बन्धी विशेषज्ञ मानिएका बुद्धिनारायण श्रेष्ठ हुन् । यसको बारेमा सबै वृत्तान्त उनीबाट बुझ्न सकिन्छ । नेपाल सरकारलाई यसबारेमा सहयोग गर्न उनी तयार नै देखिन्छन् । त्यसकारण प्रधानमन्त्री दाहालले आँट गरे भने यो समस्याको समाधान सजिलो किसिमले हुने देखिन्छ । यसबाट उनले नेपाली जनताको मन जित्ने, नेपालको दीर्घकालीन सुरक्षा र हित गर्ने, भारतको गुनासोको सम्बोधन गर्ने र भारतलाई कुनै हानि नभई लाभ मात्र हुने कदम हो । यस्तो काम पनि गर्न नखोज्नु अथवा नसक्नु उनको साँच्चैको लाचारी हुनेछ । यसको साथमा दाहालले भारतले खोजेको सीमा सन्धिको कुरा उठाए पनि हुन्छ । हुन त नेपालभारत सिमानामा धेरै विवाद छन् । ती विवादित बुँदाबारे हाम्रा सीमाविज्ञ र सीमा अधिकारीलाई जानकारी छ । उनीहरूको सहयोग र सहभागितामा भारतसित कुराकानी गर्न सकिन्छ र सहमतिमा पनि पुग्न सकिन्छ । यो संवेदनशील विषय भएकाले सबै सरकारहरूले पन्छाउने गरेको पाइन्छ । कालापानी र सुस्ताजस्तो ठाउँको विवाद तुरुन्त मिल्न नसक्ने भए तिनीहरूलाई पछि टुंग्याउने भनेर अरू मिल्न सक्ने विवाद मिलाउन सकिन्छ । यो मुद्दा सुल्झाउन दाहालले साम, दाम, दण्ड, भेदको नीति अपनाउनुपर्ने हुन्छ । उनले यो काम गर्न सके भने राजा महेन्द्रले सन् १९६१ मा चीनसित गरेको सीमा सन्धिजस्तो श्रेय र ऐतिहासिक उपलब्धि पाउनेछन् । ओलीले गरेको भन्दा ठूलो राष्ट्रहितको काम पनि ठहरिनेछ । जनताको मन जित्ने काममा उनी ओलीभन्दा अगाडि पर्नेछन् । यो काम सम्पन्न गर्न सबभन्दा सहज पक्ष के हो भने यस कुरामा भारतलाई चिढाउन पर्दैन किनभने उनले भारतकै भलाइको कुरा गरेको हुनेछ ।"
अस्ट्रेलियामा नेपाली खेलाडीले जिते स्वर्ण पदक,काठमाडौं: अस्ट्रेलियामा बस्दै आएका नेपाली खेलाडी मोहन बमले सिड्नी इन्टरनेसनल खुला जुडो च्याम्पियनसीपको कातातर्फ स्वर्णपदक जितेका छन्। बमले भर्खरै सम्पन्न खेलमा त्यहाँकै खेलाडी एडमन्ड युनसँग मिलेर नागे नो कातामा स्वर्ण जितेका हुन्। मोहनले अन्तर्राष्ट्रिय जुडोमा नागे नो कातामा स्वर्ण जितेको यो दोस्रो पटक हो। भिक्टोरियाको सेन्सी जुडो एकेडेमीको प्रतिनिधित्व गर्दै प्रतियोगितामा सहभागी भएका बमले ६० केजी मुनिको तौल समूहमा भने रजतमा चित्त बुझाए। कुल नौ प्रतिस्पर्धी सहभागी उक्त स्पर्धामा बम फाइनलमा ब्रायन जोलीसँग पराजित भए। सोही स्पर्धामा अस्ट्रेलियामै बस्दै आएका अर्का नेपाली खेलाडी खेमबहादुर थापाले कास्य जिते। बम र थापाले अर्को साता अस्ट्रेलियामै हुने दक्षिण अस्ट्रेलियाली अन्तर्राष्ट्रिय जुडो च्याम्पियनसीपमा पनि प्रतिस्पर्धा गर्ने बताइएको छ।
