शीर्षक,विवरण
चुनौती न्यायपालिकाकाे,"माओवादी केन्द्रका अध्यक्ष पुष्पकमल दाहाल दोस्रोपटक प्रधानमन्त्री पदमा निर्वाचित हुने पहिलो कम्युनिस्ट नेता हुनुभएको छ । दसबर्से जनयुद्ध हुँदै शान्ति प्रक्रियाका माध्यमबाट सात वर्षमा दुईपटक देशको कार्यकारी प्रमुखको जिम्मेवारी सम्हाल्न पाउनु दाहालको लागि खुसीका साथसाथै चुनौतीपूर्ण पनि छ । यसपटक राज्य सञ्चालनमा दाहालको सफलताले उनलाई एक उच्चकोटीको राजनेताका रूपमा स्थापित गराउने सम्भावना नभएको होइन, तर असफलताले उनलाई जोखिम मोल्न सक्ने एक सुरो राजनीतिज्ञको रूपमा मात्रै सीमित राख्नेछ । दाहालले सात वर्षअघि अत्यधिक बहुमतबाट संघीय गणतान्त्रिक नेपालको पहिलो निर्वाचित प्रधानमन्त्री हुँदाको अवस्था र अहिले दोस्रोपटक अल्पमतको प्रधानमन्त्री हुँदाको अवस्थाबीच हरेक क्षेत्रमा आकाशजमिनको अन्तर आइसकेको छ । पहिलोपटक उनी प्रधानमन्त्री हुँदा उनको पार्टी व्यवस्थापिकासंसद्को सबैभन्दा ठूलो दल थियो । तर यसपटक उनको पार्टी माओवादी केन्द्र व्यवस्थापिकासंसद्मा तेस्रो ठूलो दल मात्रै रहेको छ । उनले यसपटक प्रधानमन्त्रीको निर्वाचनमा पाएको कुल ३६३ मतमध्ये दाहालको आफ्नै मत ८८ अर्थात् २४ प्रतिशत मात्रै छ । वास्तवमा यो संख्या त व्यवस्थापिकासंसद्को गणपूरक संख्याभन्दा पनि कम छ । यसैले सत्तापक्षीय दलहरूलाई बाँकी कार्यकालसम्म मिलाएर लैजान सक्नुमै दाहालको राजनीतिक र व्यवस्थापकीय खुबी देखिनेछ । प्रधानमन्त्री बनेको दुई साता पुग्न लाग्दा पनि मन्त्रिपरिषद्लाई पूर्णता दिन नसक्नुले दाहाल सरकारको स्थिरताबारे प्रश्न उठाउन थालिएको छ । यसर्थ सरकारको समीकरणलाई व्यवस्थापन गर्ने कार्य नयाँ प्रधानमन्त्री दाहालको सबैभन्दा जटिल चुनौती हुनसक्ने देखिएको छ । पहिलोपटक जनताले व्यवस्थापिकासंसद्को सबैभन्दा ठूलो दल बनाइदिएर दाहालको पार्टीलाई बहुमतले सरकारमा स्थापित गरेको थियो भने यसपटक आफ्नो वैयक्तिक महत्वाकांक्षा र राजनीतिक बलबुताले मात्रै परिस्थिति मिलाएर प्रधानमन्त्रीको पदमा उनी आसीन हुन पुगेका छन् । राजतन्त्रको हिमायती दक्षिणपन्थी भनिएको राप्रपा नेपाल मज्जासँग अटाएको कम्युनिस्ट एमालेको सरकारमा कमरेड दाहालको कम्युनिस्ट पार्टीलाई बस्न किन सकस पर्यो भन्ने खोजबिनको रहस्य हुन सक्छ । एकदसकको जनयुद्धमा सफल नेतृत्व गरेका दाहालले प्रधानमन्त्री ओलीबाट कतिपय कुरामा ह्युमिलिएटेड हुनुपरेका, तत्कालीन माओवादी जनसरकारका निर्णयलाई राज्यले स्वीकृति प्रदान गर्न ढिलोढालो गरेको, सत्य निरूपण तथा मेलमिलापसँग सम्बद्धलगायत शान्ति प्रक्रियाका बाँकी कतिपय विषयमा माओवादीको अप्ठ्यारो सुल्झाइदिनेतर्फ प्रधानमन्त्री ओली केन्द्रित नभएको जस्ता विषयले पनि एमालेसँगको समीकरणलाई असर पारेको सुन्नमा आएको हो । पहिलो प्रधानमन्त्रित्वकालमा प्रचण्डलाई प्रधानसेनापति प्रकरणमा संविधानतः बुख्याचा र अपत्यारिलो राष्ट्रपतिले पद त्याग गर्नुपर्ने स्थिति सिर्जना गराइदिएका थिए । त्यो कदम संवैधानिक प्रणालीको त्रुटि थियो कि थिएन भन्ने जान्न अदालतमा परीक्षण गर्न त्यसबेला दाहाल चुकेका थिए । सरकार प्रमुखले आफ्नो एक कर्मचारीलाई पदमुक्त गर्नु कुनै अनौठो घटना होइन र प्रचलित संविधानले सरकार प्रमुखलाई दिएको अधिकारको त्यो प्रतिकूल पनि थिएन । तर कुरा यति हो, कुनै राजकीय अधिकार नभएका राष्ट्रपतिले एक जननिर्वाचित प्रधानमन्त्रीलाई पदबाट हट्न बाध्य पार्ने संवैधानिक तथा राजनीतिक अधिकार न अन्तरिमकालमा प्राप्त थियो, न त आज नै प्राप्त छ । तत्कालीन राष्ट्रपति डा रामवरण यादवको विवादास्पद कदमले आगामी दिनमा सेना प्रमुखलाई पदमुक्त गर्न सक्ने क्षमता भविष्यमा कुनै पनि प्रधानमन्त्रीमा नरहने नजिर स्थापित हुन गयो । संविधानभन्दा राष्ट्रपतिको र सेना प्रमुखको संयुक्त सामरिक प्रभाव र शक्तिले काम गर्दा जननिर्वाचित प्रधानमन्त्री क्रमशः कमजोर हुँदै जाने निश्चित देखियो । त्यो घटनालाई नवनियुक्त प्रधानमन्त्री दाहालले एक अत्यासलाग्दो सपना मात्रै होइन, नभुल्नुपर्ने राजनीतिक पाठको रूपमा लिएको हुनुपर्छ । सरकारको सुरुआत राम्र्रै छ । दाहालको सरकारले तराईमधेसका समावेशीकरण र सीमांकन जस्ता समस्याको निराकरण, संघीयतालगायत नयाँ संविधानको कार्यान्वयनको सफलीकरण, स्थानीय तहको निर्वाचन र भूकम्पपश्चात्को पुनर्निर्माणमा तीव्रता ल्याउनुपरेको छ । छिमेकी देशसँगको बिग्रेको सम्बन्ध सुधार्न सरकारका दुई उपप्रधानमन्त्रीलाई प्रधानमन्त्रीको विशेष दूतका रूपमा चीन र भारत पठाउने निर्णय बुद्धिमत्तापूर्ण छ । बजारको सघन अनुगमनका सुरु भएको छ भने आर्थिक वृद्धिदर अठार महिनाभित्र कम्तीमा ६ प्रतिशत पुर्याउन सके मात्रै देशको चामत्कारिक विकास सम्भवः छ । प्रत्येक वर्ष रोजगारको संख्यामा एक लाखको दरले वृद्धि गर्नुपर्ने, भ्रष्टाचार नियन्त्रण र सेवा प्रवाहमा प्रणालीगत सुधारीकरण गर्नेजस्ता महत्वाकांक्षी कार्यभार पनि सम्पादन गर्न सक्नुपर्छ । उपरोक्त क्षेत्रमा सरकारको उपस्थिति, क्रियाशीलता र प्रभावकारिता दाहालले देखाउन सकेनन् भने उनी एउटा अर्को सोकेश प्रधानमन्त्रीभन्दा बढी केही ठहरिने छैनन् । अर्को कुरा, यो उनको अल्पमत सरकार हो, जुनसुकै बेला पनि विस्थापित हुनसक्छ । दाहालका नयाँ चुनौती हिजोका दिनमा अरूलाई दोष बोकाएर वा आफ्नै अनुभवहीनतालाई धिक्कारेर राज्य सञ्चालनमा गरेका कमीकमजोरीको लागि दाहाललाई जनतासँग माफी माग्ने वा अर्कोपटक एक मौका पाऊँ भनेर बिन्ती बिसाउने अवस्था थियो होला, तर अबको परिस्थिति त्यस्तो छैन । प्रधानमन्त्री दाहाललाई बेनेफिट अफ डाउट को मौकासम्म दिने पक्षमा प्रतिपक्षी दलहरूको मनस्थिति देखिन्न । अमेरिकामा प्रत्येक पटक नयाँ राष्ट्रपतिले पदभार ग्रहण गरेपछि ६ हजार पाँच सय राजनीतिक नियुक्ति खारेज गरी नयाँ नियुक्ति गर्ने दृष्टान्त नै छ । यहाँ पनि नयाँ सरकारलाई यो अधिकार दिनैपर्छ । कुनै पनि लोकतान्त्रिक प्रणालीमा सरकार गठन भएको सय दिन प्रत्येक नयाँ सरकारलाई मधुमास (हनीमुन) को अवधि भनेर विनाव्यवधान काम र जिम्मेवारी बहन गर्ने अवसर दिने विश्वव्यापी प्रचलन नै छ । पहिलोपटक प्रधानमन्त्री हुँदा दाहालले तत्कालीन प्रधान सेनापति रुक्मांगत कटवाल प्रकरणमा त्यसबेलाका राष्ट्रपति डा यादव र प्रधानसेनापति कटवालका कारणले पदमुक्त हुनुपरेको थियो भने अहिले सर्वोच्च अदालत सरकार विफल पार्ने कारक बन्न सक्ने सम्भावना बढेको छ । अघिल्लो सरकार सत्तामा होइञ्जेल अन्तरिम आदेश जारी गर्न तदारुकता नदेखाई निष्क्रियप्रायः रहेको सर्वोच्च अदालतले दाहालको नेतृत्वमा संयुक्त सरकार गठन भएपछि अन्तरिम आदेश जारी गरी सरकारी कार्यहरूलाई ठप्प रोकिदिएको छ । अहिले काठमाडौँ सडक आयोजना स्थगित भएका छन् । भ्रष्टाचार छानबिन तथा अनुसन्धानलाई अदालतको हस्तक्षेप बढेको आरोप लागिरहेको छ । मन्त्रिपरिषद्को निर्णयमा समेत हस्तक्षेप गर्नुको साथै राजनीतिक तथा कूटनीतिक क्षेत्रका नियुक्ति, पूर्वाधार र विकास निर्माणका कार्यसमेत रोक्नको लागि अन्तरिम आदेश जारी गरेर सरकारको कार्यकारिणी अधिकारलाई निष्प्राण बनाउने नियोजित चलखेल सुरु भएको संकेत देखिएको छ । वास्तवमा कार्यपालिकाको विशेष क्षेत्राधिकारमा अनावश्यक रूपमा न्यायालय प्रवेश गर्न खोजेको रूपमा आम धारणा पाइएको छ । पूर्ववर्ती सरकारले नियुक्ति गरेका विभिन्न देशका राजदूत वा उक्त सरकारका पालाका राजदूत, राष्ट्रिय योजना आयोगका पदाधिकारी, अन्य निकाय, प्रतिष्ठान वा संगठनलगायतमा गरिएका राजनीतिक नियुक्ति तत्काल फेरबदल नगरी नयाँ सरकारले आफ्नो सरकारको नीति तथा कार्यक्रम कार्यान्वयन गर्न नै सक्तैन, न त नयाँ सरकार आफ्नो गन्तव्य र लक्ष्यमा नै पुग्न सक्छ । अर्कोतिर सर्वोच्च अदालतले मन्त्रिपरिषद् वा संसद्को विशिष्ट कार्यक्षेत्रमा प्रवेश गर्दा त्यसका दूरगामी नकारात्मक असर उत्पन्न भए जिम्मेवारी कसले लिने ? अदालतमा राजनीतीकरण हुँदा पनि यस्तो हुने गरेको छ । विगतमा सर्वोच्च अदालतका प्रधानन्यायाधीश खिलराज रेग्मीको चुनावी मन्त्रिपरिषद्को अध्यक्षमा भएको नियुक्तिबाट उत्ताउलो बनेको न्यायालयले कार्यकारिणीको विशिष्ट क्षेत्राधिकारलाई संकुचन गर्नेतर्फ अहिले जुन सक्रियता बढाएको छ, त्यसले पहिल्यै प्रधानसेनापति प्रकरणकै झैँ राजनीतिक दुर्घटनाको पुनरावृत्ति फेरि नहोला भन्न सकिन्न । प्रधानमन्त्री दाहालको लागि यो गम्भीर अग्निपरीक्षाको समय हो । आचार्य राप्रपा नेपालका नेता हुन् । हाइलाइट मन्त्रिपरिषद्को निर्णयमा समेत हस्तक्षेप गर्नुको साथै राजनीतिक तथा कूटनीतिक क्षेत्रका नियुक्ति, पूर्वाधार र विकास निर्माणका कार्यसमेत रोक्नको लागि अन्तरिम आदेश जारी गरेर सरकारको कार्यकारिणी अधिकारलाई निष्प्राण बनाउने नियोजित चलखेल सुरु भएको संकेत देखिएको छ ।"
प्रचण्डले गर्नुपर्ने काम केके हो ?,"पुष्पकमल दाहाल जे र जसरी भए पनि नेपालका प्रधानमन्त्री भइ नै हाले । हुन त उनलाई पनि केपी शर्मा ओलीलाई हटाएर आफैँ प्रधानमन्त्री हुने त्यतिसारो मन थिएन । न ओलीलाई हटाउनुपर्र्ने ठोस कारण नै थियो । आखिर उनकै संयोजन र योजनाअनुसार आफ्नो दलको समर्थनमा ओलीलाई प्रधानमन्त्री बनाएका थिए । सुशील कोइरालाले नयाँ संविधान घोषणालगत्तै प्रधानमन्त्रीबाट राजीनामा दिने नेपाली कांग्रेस र एमालेबीच भएको अलिखित भद्र सहमतिको पालना गरेको भए विद्या भण्डारीको ठाउँमा कोइराला नै दोस्रो राष्ट्रपति हुने थिए । कोइरालाले गरेको गल्तीको पर्दाफास उनकै दलका नेता र कार्यकर्ताले गरेका हुन् । उनको आफ्नै समयमा देहवासान भएको भए पनि कांग्रेसकै कुनै नेता सो पदमा आसीन हुने थिए । आजसम्म कांग्रेस र एमालेको संयुक्त सरकार रहने थियो । माओवादी जति कराए पनि विरोध गरे पनि विपक्षमै रहन्थ्यो । कांग्रेस र एमालेबीचको फाटोको फाइदा पुष्पकमल दाहालले राम्ररी लिएकै हुन् । सधैँ हानथाप हुने गृह मन्त्रालय ओलीले माओवादीलाई सुम्पिएकै हुन् । ओलीलाई जसरी भए पनि एकपटक प्रधानमन्त्री त हुनु नै थियो । त्यो बेला प्रचण्डले जे मागे पनि जे सर्त राखे पनि ओलीले मान्नुपर्ने अवस्था थियो । नयाँ संविधान घोषणा भएको, मधेसमा त्यही संविधानविरुद्ध आन्दोलन चलिरहेको, त्यही संविधानबाट रुस्ट भएको भारतले नाकाबन्दी लगाएको बेला ओली प्रधानमन्त्री हुन पुगेका थिए । त्यो संकटको सामना गर्न एमाले र माओवादी मिलेकै हुन् र प्रचण्डले सघाएकै हुन् । भारतको कठिन दबाब पर्दा पनि ओली आफ्नो ठाउँमा अडिएकै हुन् । भारतको आदेश र निर्देशनको अवहेलना गरेकै हुन् । त्यो सब प्रचण्डको सहयोगबाटै सम्भव भएको थियो । यस अडानमा ओली र प्रचण्डले बराबरी श्रेय पाउनुपर्ने हो । तर यसको सारा श्रेय ओलीले बटुले, प्रचण्डको हात खाली रह्यो । त्यसलगत्तै ओली र प्रचण्डबीचको भद्र सहमतिको खिचलो निस्क्यो । सरकारी नीति र बजेट पेस गरेपछि ओलीले प्रधानमन्त्रीको कुर्सी प्रचण्डको लागि छोडिदिने कुरा निस्क्यो । तर खिचलो यथावत् रह्यो । ओलीप्रति बढ्दै गएको जनसमर्थनले प्रचण्ड अरू हतारिएको देखियो । हुन त ओली सरकारले गरेको कामको भागीदारी माओवादी पनि रहेको हो, तर राजनीतिक असहिष्ण्ताको कारण सो हुन सकेन । गणितीय खेलमा ओलीले सत्ता छोडिदिए, तर जाँदाजाँदै उनले राष्ट्रिय स्वाभिमान जोगाएको पगरी पाएर गए । त्यसको बदलामा प्रचण्डमाथि सत्ताको लालसा र त्योभन्दा पनि ठूलो दोषारोपण भारतको योजना र चाहनामा प्रधानमन्त्री हुन पुगेको भारी बोकेर आए । के त्यो सत्य हो ? यदि हो भने त्यसको निराकरण कसरी गर्ने भन्ने प्रश्नले उनलाई घोचिरहेकै छ । उनको दृष्टिमा उनी ओलीभन्दा कम राष्ट्रवादी छैनन् । संविधान बनाउँदा भारतको दबाबलाई उनले पनि झेलेकै हुन् र पन्छाएकै हुन् । तैपनि त्यसपछिको समयमा ओलीले जति जनताको मन जित्न सकेको देखिएन । आखिर उनको पनि इच्छा ओलीको भन्दा ठूलो राष्ट्रवादी भएको, राष्ट्रिय स्वाभिमान उठाएको र राष्ट्रिय हितमा काम गरेको देखाउने र देखिने आकांक्षा अवश्य विद्यमान छ । त्यो कसरी पूरा गर्ने भन्न चुनौती उनको अगाडि छ । त्यसको उत्तर खोज्न धेरै टाढा जानुपर्दैन । नेपाल र नेपालीलाई हेरे र देखे पुग्छ । यस दिशातिर उनले पहिलो कदम उठाइसकेका छन् । भारतको योजनाअनुसार प्रचण्ड प्रधानमन्त्री भएका हुन् भन्ने समाचार नेपाल र भारतका सञ्चारमाध्यममा व्यापक रूपले प्रसारित भएपछि उनलाई आफ्नो इज्जत बचाउन नै मुस्किल पर्यो । यसकारण उनले भारतीय राजदूतसित भारतमा यस्तो प्रचारप्रसार रोकिदिन गोप्यरूपमा अनुरोध गरेको थाहा लाग्यो । यसलाई असत्य साबित गर्न उनले भारतलाई फास्ट ट्र्याक सडक बनाउन नदिने घोषणा पनि गरे । ओली सरकारले घोषणा गरेका सबै विकासका कामलाई अगाडि लिएर जाने वचन पनि दिए । त्यसमा चीनले नेपालमा बनाउने रेलको सञ्जाल पनि समावेश छ । यसबाट कम से कम उनले म भारतको निर्देशनमा आएको होइन, उसले भनेका कुरा मान्न होइन भन्ने सन्देश दिए । यसबाट नेपाली जनतासामु उनको इज्जत टिक्न सकेको छ । विकासका कार्यक्रम घोषणा गरेर र अलिकति भए पनि बजेट छुट्ट्याएर ओलीले जनताको मन जित्न सकेको अनुभव प्रचण्डले पनि गरिसकेको छ । दोस्रो कदम प्रचण्डले ओलीले उठाएका विकासका कदमलाई इमानदारीपूर्वक अगाडि बढाउनुपर्छ । काम कसले सुरु गरेको कसले सम्पन्न गरेको भनेर जनता चिन्तित छैनन् । उनीहरू चिन्तित छन् काम समयमा सम्पन्न हुन्छ कि हुँदैन भनेर । त्यसको श्रेय कसले पाउने भनेर विवाद गर्न प्रशस्त समय पाइन्छ । काम उठाउने तर बीचैमा अलपत्र पर्ने देखेर जनता निराश हुने गरेको छ । त्यसैले जनतालाई कसरी विकास र सेवा पुर्याउने भन्ने प्रचण्डको मूल उद्देश्य हुन्छ । नेपालमा भारतप्रति साँच्चैको सद्भावना र मित्रता बढाउने हो भने म आएको बेलामा एकदुइटा काम गरिदिनुस् । सबभन्दा पहिले अपर कर्णाली योजनाबाट तपाईंको मानिसलाई हटाइदिनुस् । अरुण ३ को योजनाबाट पनि भारतीय ठेकेदारलाई हट्न भन्नुस् । दुईचारवटा जलविद्युत्को योजना हामी आफैँलाई बनाउन दिनुस् र हामी आफैँलाई व्यवस्था मिलाउन दिनुस् । हुन पनि उनले आफू पुरानो गल्तीबाट सिकेको र अनुभवी भएको दाबी गरेका छन् । त्यसो हो भने जनताले ठूलाठूला कुरा गरेको सुन्न चाहँदैनन् । उनीहरू मुख्यतया गरिखान चाहन्छन् र दैनिक जीवन सहजरूपले चलोस् भन्ने चाहन्छन् । उनीहरू नेताहरूजस्तो धनी हुने, रवाफ गर्ने, आफन्तको मात्र हित गर्ने, आफ्नो लागि देशलाई नै बन्धकी राख्ने इन्छा राख्दैनन् । त्यसकारण ओेली मात्र होइन, त्योभन्दा पनि पहिलेका प्रधानमन्त्रीहरूले जे जस्तो काम थालनी गरेका थिए र जनताले चाहेका थिए तिनीहरूलाई अगाडि बढाउनु नै बुद्धिमानी हुनेछ । तेस्रो कामनेपालको भारत र चीनसितको सम्बन्ध कति संवेदनशील छ भन्ने सत्य प्रचण्डले बुझिसकेका छन् । त्यसमा सन्तुलन कायम गर्न उनले दुई उपप्रधानमन्त्रीहरूलाई दुई मुलुकमा पठाए । यो सही दिशाको कदम हो । यसै सिलसिलामा भारत र चीनका राष्ट्रप्रमुख नेपालको भ्रमणमा आउने कार्यक्रम पनि छ । त्यसको साथै प्रधानमन्त्री आफैँ ती देशको भ्रमणमा जाने पनि छन् । तर भ्रमण गरेर मात्र सम्बन्ध सुध्रिने होइन । प्रधानमन्त्री ओलीको भ्रमण दिल्लीमा भयो र सबै असमझदारी समाप्त भयो भनेर भनियो, तर त्यो सत्य निस्केन । औपचारिकरूपले सम्बन्ध सुधारिएको दाबी गर्न त मिल्यो । तर भित्री मनमा दुवै असन्तुष्ट देखिए । हामीले खोजेको देखावटी समझदारी र मित्रता होइन । हामीले खोजेको वास्तविक सद्भावना र समझदारी हो । सो हासिल यसरी गर्नुपर्छ । चौथो काम भारतको भ्रमणमा जाँदा प्रचण्डले त्यहाँको नेतृत्वसित खुलेर कुरा गर्नुपर्छ । उनले भन्नुपर्छ, 'तपाईंहरूको इच्छा र सहयोगअनुसार म प्रधानमन्त्री बनेँ । मलाई नेपालका जनताले अब यिनले केके चीज भारतलाई सुम्पने हुन् भनेर सशंकित भएका छन् । यस्तो बेलामा तपाईंले हामीबाट केही लिनुको साटो हामीले चाहेको दिनुभयो भने नेपाली जनताले भारतको सराहना गर्नेछन् । भारतको सञ्चारमाध्यमले मलाई भारतले सत्तामा पुर्याइदिएको, त्यसैले अब नेपालमा भारतको बोलवाला हुन्छ भनेर प्रचार गरिदिए । एकजना तपाईंको पूर्व राजदूतले खुलेरै नेपालको फास्ट ट्र्याक सडक बनाउने ठेक्का भारतीयलाई दिन्छु भनेर भने । त्यही कारणले मैले सो योजना नेपालले नै बनाउने हो भनेर भन्नुपर्यो । मैले सो योजना तपाईंको मानिसलाई दिएँ भने मैले नेपालीका अगाडि कसरी मुख देखाउने ? के तपाईंहरू चाहनुहुन्छ नेपालमा मेरो साख गिरोस् र मेरो राजनीतिक जीवन अन्त्य होस् ? तपाईंहरूले के बुझ्नुपर्छ भने नेपालका जनता धेरै जागृत भइसके । यसमा तपाईंहरूले गर्व गर्नुपर्छ किनभने आखिर नेपालमा आएको प्रजातन्त्र, शिक्षा र जागृतिमा तपाईंहरूको पनि ठूलो देन छ । यस्तो अवस्थामा ५०६० वर्षअगाडिको जस्तो सोचाइ राखेर नेपालसित व्यवहार गर्न खोजे भने सम्बन्ध सधैँ बिग्रिराख्छ । त्यसकारण नेपालमा भारतप्रति साँच्चैको सद्भावना र मित्रता बढाउने हो भने म आएको बेलामा एकदुइटा काम गरिदिनुस् । सबभन्दा पहिले अपर कर्णाली योजनाबाट तपाईंको मानिसलाई हटाइदिनुस् । अरुण ३ को योजनाबाट पनि भारतीय ठेकेदारलाई हट्न भन्नुस् । दुईचारवटा जलविद्युत्को योजना हामी आफैँलाई बनाउन दिनुस् र हामी आफैँलाई व्यवस्था मिलाउन दिनुस् । यसबाट तपाईंहरूलाई केही फरक हुने होइन । तर यी कदमले भारतप्रति नेपालीको मन फनक्क फर्किनेछ । नाकाबन्दीबाट दुःख पाएका नेपालीलाई तपाईंहरूको मीठो कुराले मात्र चित्त बुझाउन सकिन्न । नेपाल चीनसित मिल्न गयो भनेर भारतमा धेरै हल्ला हुन्छ तर भारतको कारणले नै नेपाललाई उतातिर ढल्किएको कुरा किन गर्दैनन् ? आखिर चीनसित भारतको सम्बन्ध पनि नजिकिएको छ भने नेपालले चीनसित राम्रो सम्बन्ध राख्न लाग्यो भनेर किन चित्त दुःखाउनुपर्यो ? चीन भारतमा आउनलाई नेपालको मात्र बाटो भएको होइन । भारत र चीनको युद्ध नेपालको भूमिबाट भएको होइन । भारत र चीनको सिमाना नेपालभन्दा लामो छ । मैले तपाईंहरूको हितविपरीत काम गर्ने छैन । तपाईंहरूले पनि मलाई अप्ठेरो पर्ने काम गरिदिनुभएन ।' के प्रचण्ड भारतीय नेताहरूसित यति खुलेर बोल्न सक्छन् ? त्यो उनै जानून् । नेपाली जनताको मन जित्ने हो भने उनीहरूको चित्त बुझाउन सक्नुपर्छ ।"
विदेशीले हामीलाई किन हेप्छन् ?,"परराष्ट्र मन्त्रालयको सचिव भइसकेका एक कूटनीतिज्ञले दातृ निकायबाट उपहारमा प्राप्त भएको भन्दै १२ लाख रूपैयाँभन्दा बढी मूल्य पर्ने घडी लगाएर कार्यालय गएपछि धेरैले ध्यान दिएर हेरे । ती 'विशिष्ट' कर्मचारीले सफाइ दिँदै भने, 'यो आफ्नो पैसाले किनेको होइन, एउटा आईएनजीओले उपहार दिएको हो ।' ससाना कुरामा लोभिने यस्तो प्रवृत्ति राजनीतिज्ञदेखि लिएर कर्मचारीतन्त्रमा पनि व्याप्त छ । राष्ट्रकै बेइज्जत हुने काम गर्दा पनि लज्जित हुनुनपर्ने नेपालमा कसले के गरिरहेको छ भनेर अनुगमन गर्ने कोही छैन । सरकारले सडकमा बसेर घिउ र केरा बेच्नेको अनुगमन गरे पनि राष्ट्रघाती काम गर्नेहरूको कतैबाट अनुगमन भएको देखिँदैन । राष्ट्रकै इज्जत रहने भने राष्ट्रवासीको इज्जत रहँदैन । त्यसैले पतीत र पतनोन्मुख राष्ट्रहरूको नाम सुन्दा धेरैले नाक खुम्च्याउने गर्छन् । सुसम्पन्न भए पनि सभ्य, परोपकारी, विनम्र, व्यावहारिक र संस्कारी छैन भने मानिसको पनि मर्यादा रहँदैन । पाँच हजार वर्ष पुरानो लिखित इतिहास छ, नेपालको । अथर्ववेदमा समेत नाम अंकित छ, यो देशको । दुर्भाग्यवश, प्राचीन राष्ट्र नेपाल आज साह्रै हेपिएको छ । विदेशी गुप्तचरहरूको गुँड बनेको छ नेपाल । आखिर, किन हेप्छन् विदेशीले ? प्रश्न गम्भीर छ । ठूला र शक्तिशाली राष्ट्रहरू कुनै न कुनै रूपमा साम्राज्यवाद, विस्तारवाद र हैकमवादको पृष्ठपोषण गरिरहेका हुन्छन् । संयुक्त राष्ट्रसंघसमेत सर्वशक्तिमान अमेरिकाको दबाबमा तटस्थ बस्न नसक्दा कमजोर राष्ट्रहरूमाथि थिचोमिचो भइरहेको अवस्था छ । राष्ट्रसंघले नै निर्भीक, निष्पक्ष र वस्तुपरक ढंगले बडापत्रको पालना नगरेकाले धेरै राष्ट्र हेपिँदै आएको जगजाहेर छ । त्यसैले त्यसबारे बहस हुन थालेको छ, हुनुपर्छ । फ्रान्सका राजनेता चाल्र्स दे गालले धेरै वर्षअघि राष्ट्रसंघको आलोचना गर्दै भनेका थिए, 'यो संस्था अब तटस्थ रहेन ।' धेरैतिरबाट प्रहार भएपछि राष्ट्रसंघका तत्कालीन महासचिव ड्याग ह्यामरसोल्डले प्रतिवाद गर्दै भनेका थिए, 'मानिसहरूलाई सकुशल स्वर्ग पुर्याउन राष्ट्रसंघ स्थापना भएको होइन, मानवतालाई नर्कबाट बचाउनको लागि मात्रै हो ।' राष्ट्रसंघले करोडौँ दीनदुःखीलाई नर्कबाट बचाउनु त परै जाओस्, एकताबद्ध, शान्त र सुखी राष्ट्रहरू टुक्राटुक्रा हुँदा पनि उसको भूमिका स्पष्ट र भरपर्दो देखिएको छैन । कतिपय राष्ट्रमा त राष्ट्रसंघ खलनायकजस्तो देखियो । 'दूधको साक्षी बिरालो' जस्तो हुन पुग्यो । संसारका बहुचर्चित सात हतियार निर्यातकर्ता राष्ट्रमध्ये पाँच राष्ट्र राष्ट्रसंघको सुरक्षा परिषद्मा स्थायी सदस्य छन् । अमेरिका, चीन, ब्रिटेन, फ्रान्स र रसिया विशेषाधिकार (भिटो पावर) भएका राष्ट्र भएकाले उनीहरूका कतिपय अर्घेल्याईं पनि सर्वमान्य र सर्वस्वीकृत जस्तै हुने गरेको छ । द्वन्द्वको चपेटामा परेका कैयन् राष्ट्रमा राष्ट्रसंघका कर्मचारीहरू नै शंकास्पद गतिविधिमा लागेको पाइन्छ । 'हाउ द युनाइटेड नेसन्स फ्युल्ड ग्लोबल केअस्' नामक बहुचर्चित पुस्तकमा डोर गोल्डले राष्ट्रसंघले नै बेथिति बढाएर धमिलो पानीमा माछा मारिरहेको खुलासा गरेका छन् । आणविक शक्तिसम्पन्नबाहेक अरू राष्ट्र स्थायी समितिमा नभएका कारण 'जो होचो उसकै मुखमा घोचो' भन्ने उखान चरितार्थ हुने गरेको पाइन्छ । सन् १९८८ मा सोमालियामा भयानक युद्ध हुँदा राष्ट्रसंघले परिस्थिति सम्हाल्न सकेन भन्ने कुरा सो विश्वसंस्थाका गुरुहरूले नै स्विकारेका छन् । श्रीलंकामा भएको गृहयुद्ध रोक्न प्रयत्न गर्नुको साटो स्क्यानडिनेभियन राष्ट्रका षड्यन्त्रकारीहरूसँग मिलेर राष्ट्रसंघका कतिपय कर्मचारीले उल्टो काम गरेको खबरहरू आए । कुनैकुनै घटनामा एमनेस्टी इन्टरनेसनलले समेत राष्ट्रसंघको कटु आलोचना गरेको पाइन्छ । सिरियामा हिंसात्मक द्वन्द्व रोक्न राष्ट्रसंघ पूर्ण विफल देखियो भन्दै न्युजिल्यान्डका प्रधानमन्त्री जोन कीले कठोर शब्दमा भत्र्सना गरे । सन् २०१४ मा क्रिमियामा रसियाले हमला गर्दा राष्ट्रसंघ निकम्मा बनेको भन्दै विरोध गरिएको थियो । इस्लामिक राष्ट्रहरूको संगठन (ओआईसी) अर्थात् हालको अर्गनाइजेसन अफ इस्लामिक कोअपरेसनले त राष्ट्रसंघले इसाईहरूलाई काखी च्यापेर मुसलमान धर्मावलम्बीलाई भेदभाव गरेको र इस्लामिक राष्ट्रहरूलाई हेपेको आरोप लगायो । जेरुसलेमस्थित हिब्रु विश्वविद्यालयका प्राध्यापक तथा इतिहासकार रबर्ट सोलोमन व्रिस्ट्रिच तथा प्रमुख महिला अधिकारवादी (अमेरिकी) सोनियाँ जोन्सनजस्ता आलोचकले राष्ट्रसंघले धार्मिक विविधताको सम्मान नगरेको र इसाई धर्मलाई उच्च प्राथमिकता दिएर अरूलाई तिरस्कार गरेको बताएका छन् । अफ्रिकी विद्वान्हरूले प्रश्न उठाए, 'कंगोमा जातिबध (जेनोसाइड) भइरहँदा राष्ट्रसंघ के गर्दै थियो ? ' (द जर्नल अफ मोडर्न अफ्रिकन स्टडिज, सन् २०००, भोल्युम ३८, अंक २) । रुआन्डामा सन् १९९४ मा भएको नरसंहारमा राष्ट्रसंघ किन किनाराको साक्षी भयो ? इन्डोनेसियाबाट इस्टटिमोर टुक्रिँदा, पाकिस्तानबाट पूर्वीपाकिस्तान (बंगलादेश) टुक्रिँदा, इथियोपियाबाट इरिट्रिया र सुडानबाट साउथ सुडान विभक्त हुँदा ती देश अखण्ड राख्न के गर्यो राष्ट्रसंघले ? युगोस्लाभियामा गृहयुद्ध रोक्न किन असफल भयो राष्ट्रसंघ ? प्रधानमन्त्रीदेखि सुरक्षा अंगका प्रमुखहरू, उच्च आसनमा बसेका प्रशासकहरू, जंगीनिजामतीप्रहरीका जिम्मेवार हाकिमहरू, चौथो अंग र राष्ट्रप्रति चिन्तित सबैले विदेशीका टाङमुनि नछिर्ने प्रण गरे भने मात्र विदेशीले हेप्न सक्दैनन् । धन कमाउन र निजी स्वार्थ पूरा गर्न जहाँ जोसँग पनि सम्झौता गर्न सक्ने अख्तियारवालाहरू नै राष्ट्रघाती काममा संलग्न भएकाले परिस्थिति जटिल हुँदै गएको छ । सन् १९९९ देखि २००४ सम्म इयान मार्टिन पूर्वीटिमोरमा राष्ट्रसंघको मिसन प्रमुख भएर बसे । इन्डोनेसियाबाट आत्मनिर्णयको अधिकार मागिरहेका पूर्वीटिमोरका केही उग्र नेताहरूले पश्चिमाहरूको अभयदान प्राप्त गरेपछि राष्ट्र नै टुक्र्याउने खेल खेले । त्यसमा मार्टिनले शकुनीको भूमिकामा काम गरेको आरोप लाग्ने गरेको छ । संयोग नै भन्नुपर्छ, सन् १९७१ मा पाकिस्तान टुक्रिँदा मार्टिन ढाकामा अमेरिकी आईएनजीओ फोर्ड फाउन्डेसनमा कार्यरत थिए । उनी सिरियामा कार्यरत रहँदा सन् २०१२ को जुनमा बेन्घोजीमा भएको बम आक्रमणमा मुस्किलले बाँचे । सन् २००७ को जनवरी २३ मा इयान मार्टिन राष्ट्रसंघको राजनीतिक मिसन (अनमिन) प्रमुख बनेर नेपाल आए र २०११ को जनवरी ११ सम्म कार्यरत रहे । नेपालबाट तराईलाई पृथक् गर्नुपर्छ भन्दै खुलेका एक सय नौवटा सशस्त्र संगठन त्यसबेला निकै सक्रिय भए । अनमिनको कार्यकाल समाप्त हुनासाथ ती टुहुरा बन्न पुगे । भारतीय गुप्तचर संस्था र पश्चिमाहरूको द्वैध स्वामित्वमा रहेका कतिपय तराईकेन्द्रित दल आज पनि 'देश चाहिादैन, मधेस मात्र चाहिन्छ' भनेर राष्ट्रिय सुरक्षालाई नै चुनौती दिइरहेका छन् । त्यस्तो नारा लगाउनेमध्ये केही व्यक्ति उग्र गतिविधि गर्दा मारिएका थिए । तर वर्तमान सरकारले त्यस्ता राष्ट्रघातीहरूलाई सहिद घोषणा गर्दै १०१० लाख रुपैयाँ दिने निर्णय गरेर पृथकतावादलाई मलजल गर्ने काम गरेको पाइयो । राष्ट्र नै टुक्र्याउनुपर्छ भन्ने यस्ता दलका कथित नेताहरू कहाँबाट परिचालित छन्, यो अब स्पष्ट भइसकेको छ । जहाँ स्वराष्ट्रको होइन, परराष्ट्रको माया गर्नेहरूलाई जनताले नै नेता मान्छन्, त्यो राष्ट्र सबैतिरबाट उपेक्षित र अवहेलित हुन्छ । विदेशीबाट केही कथित नेता पुरस्कृत होलान्, तर राष्ट्र पुरस्कृत हुँदैन । दिल्लीमा भारतीय संरक्षकहरूको अगुवाइमा पुष्पकमल दाहाल, बाबुराम भट्टराई र नेपालको तत्कालीन संसद् (प्रतिनिधि सभा) भित्रका सात दलका अगुवाहरूले 'बाह्रबुँदे' मार्गचित्र बनाएर सम्झौता गरेपछि नेपाललाई धराशायी बनाउने अभियान तीव्र पारियो । आवरणमा त्यसलाई जनआन्दोलन भनियो । वास्तवमा त्यो भारत, अमेरिका र युरोपको संयुक्त प्रोजेक्ट थियो । राजसंस्था ढालेपछि कार्यपालिका, न्यायपालिका, व्यवस्थापिका सबैलाई विदेशी स्वार्थअनुसार चलाउन सकिन्छ भन्ने बुझेर हमला गरियो । अहिले पनि राष्ट्रको पहरेदार रहेका र राष्ट्र निर्माण गर्ने प्रमुख शक्तिहरूलाई क्षत्विक्षत् बनाउने प्रयास भइरहेको छ । केही वर्षयता आम सञ्चारमाध्यमहरूमा करोडौँ डलरको लगानी भित्रिएको छ । नेपालस्थित अन्तर्राष्ट्रिय गैरसरकारी संस्थाहरूले राष्ट्रलाई कमजोर बनाइरहँदा पनि केही ठूला सञ्चारमाध्यमले त्यसप्रति आँखा चिम्लेका छन् । अनुसन्धान, अन्वेषण र शोध पत्रकारिताका नाममा खुलेका पसलहरू पनि नेपालका धर्मसंस्कृति, परम्परा, राष्ट्रिय सुरक्षा आदिभित्र 'जुम्रा' र 'लिखा' खोज्छन् तर करोडौँ युरो डलरमा चरिरहेका मोटामोटा 'भैँसी' देख्दैनन् । मालिकले लाएअह्राएको काम गर्न कमैयाहरू बाध्य छन् । यस्तो अवस्थामा पत्रकारिताका नाममा 'फिफ्थ कलमनिस्ट' (पञ्चमांगी) बन्नुपर्दा उनीहरूलाई पनि आफ्ना कृत्युप्रति पीडा हुँदो हो । सन् १९९० को दसकमा सोभियत संघको संघीयता ७२ वर्षमै कालको मुखमा पर्यो । यूएसएसआर विखण्डित भएर युक्रेन, लात्भिया, चेचेन्या, किर्गिस्तान, ताजिकिस्तान आदि १५ राज्यमा विभक्त भयो । पूर्वीयुरोपका हंगेरी, पोल्यान्ड, चेकोस्लोभाकिया, अल्बानिया, रुमेनिया, पूर्वजर्मनी र सोभियत संघ जस्ता राष्ट्रबाट साम्यवाद अन्त्य भयो । त्यही मौका छोपेर राष्ट्रसंघले सेक्युरिटी सेक्टर रिफर्म (एसएसआर) मोडल ल्यायो । सम्पूर्ण सुरक्षा अंग क्षत्विक्षत् बनाएर नयाँ संरचना बनाउनुपर्छ भनेर नेपालमा अनमिनले माओवादीलाई बोल्न लगायो । राष्ट्रिय सुरक्षालाई पश्चिमा राष्ट्रहरूको स्वार्थमा सञ्चालन गर्ने गुरुयोजना सफल भएको अवस्थामा नेपाली सेनाको इतिहास, वर्चस्व, आत्मसम्मान र राष्ट्रसंघमा रहेको प्रभावसमेत समाप्त हुने थियो । 'डीडीआर' (डिसार्मामेन्ट, डिमोबिलाइजेसन, रिइन्टिग्रेसन) मोडेलमा माओवादीलाई निशस्त्र तुल्याउन अनमिनले आनाकानी गर्नु र तराईका अवैध सशस्त्र संगठनहरू फस्टाउनु कागताली मात्र थिएन । आज पनि नेपाली सेनाको आकार घटाउने र त्यहाँभित्रका सम्पूर्ण गोपनीयता विदेशीसमक्ष पुर्याउन अनेकौँ प्रयत्न भइरहेको देखिन्छ । त्यसमा सेना सतर्क हुन सकेन भने भोलि दुष्परिणाम मात्र हात लाग्नेछ । राष्ट्रहितका सवालमा आफैँले स्वतन्त्र निर्णय गर्न सक्ने सक्षम नेता, प्रशासक भएनन् भने विदेशीले हदैसम्म हेप्छन् भन्ने कुरा ०६२६३ सालपछि टड्कारो देखिएको छ । प्रधानमन्त्रीदेखि सुरक्षा अंगका प्रमुखहरू, उच्च आसनमा बसेका प्रशासकहरू, जंगीनिजामतीप्रहरीका जिम्मेवार हाकिमहरू, चौथो अंग र राष्ट्रप्रति चिन्तित सबैले विदेशीका टाङमुनि नछिर्ने प्रण गरे भने मात्र विदेशीले हेप्न सक्दैनन् । धन कमाउन र निजी स्वार्थ पूरा गर्न जहाँ जोसँग पनि सम्झौता गर्न सक्ने अख्तियारवालाहरू नै राष्ट्रघाती काममा संलग्न भएकाले परिस्थिति जटिल हुँदै गएको छ । जनताले यति मात्र बुझे पुग्छ ।"
एमनेस्टीविरुद्ध देशद्रोहको मुद्दा !,"भारतपाकिस्तान स्वतन्त्रता दिवसको सेरोफेरोमा एमनेस्टी इन्टरनेसनल इन्डियाले १३ अगस्त २०१६ मा कश्मीरमा मानवअधिकारको स्थिति विषयमा केन्द्रित रही भारतको ब्याङलोर सहरमा गोष्ठी आयोजना गरेको थियो । गोष्ठीको अन्त्यतिर सहभागीबीच घम्साघम्सी सुरु भयो र कश्मिरी स्वतन्तत्राको नारा लाग्न थाल्यो । त्यो कार्यक्रम मानवअधिकारका रूपमा भन्दा पनि भारतविरोधी नाराका कारण बढी चर्चित भयो र गत वर्ष जवाहरलाल नेहरू विश्वविद्यालयमा भएको घटनाको दोस्रो संस्करणको रूपमा चर्चित भनौँ वा बद्नाम भयो । त्यो सानो कार्यक्रमविरुद्ध संघीय भारतको सत्तासीन दल भारतीय जनता पार्टीको भ्रातृ संगठन अखिल भारतीय विद्यार्थी परिषद्ले ठूलो प्रदर्शनी आयोजना गर्न थाल्यो । उनीहरूको माग एउटै थियो एमनेस्टीविरुद्ध कारबाही । पछिल्लो चरणमा ब्याङलोर प्रहरीले एमनेस्टी इन्टरनेसनल इन्डियाविरुद्ध राज्यद्रोह, समुदायबीच शत्रुता, अवैध भेला र दंगा भड्काउने जस्ता गरी चारवटा आरोपसहित मुद्दा चलाएको छ । उता एमनेस्टीले आजादी को नारा लागे पनि आफ्ना कर्मचारीले यस्तो नारा नलगाएको स्पष्टीकरण दिएको छ । कुनै कार्यक्रममा आपत्तिजनक नारा लाग्दा त्यसको सम्पूर्ण दोष आयोजकलाई दिएर कारबाही चलाउनु कति युक्तिसंगत हुन्छ भन्ने प्रश्न एकातिर छ भने संस्थाको आवरणमा (त्यो पनि मानवअधिकारको) आपत्तिजनक नारा लगाउने मञ्चका रूपमा वातावरण प्रदान गर्नुले आयोजकको पनि नैतिक उत्तरदायित्व रहन्छ कि रहँदैन ? यसमा आयोजकको नियत अर्थपूर्ण हुन्छ । द्वन्द्वग्रस्त क्षेत्रमा मानव अधिकार उल्लंघन र ज्यादतीका सयौँ घटना भएका हुन्छन् । कश्मीरमा भएका घटनाको बारेमा बर्सेनि प्रतिवेदनहरू सार्वजनिक भएकै छन् । तर पनि एमनेस्टीले ब्याङलोरमा गरेको कार्यक्रम विभिन्न कारणले चर्चित रह्यो । सर्वप्रथमत कांग्रेसशासित कर्नाटक राज्यको ब्याङलोरमा कार्यक्रमस्थल चयन गरिनु, भारतीय स्वतन्त्रता दिवसको सेरोफेरोमा केही निश्चित सहरमा कश्मीरकेन्द्रित कार्यक्रम हुनु र त्यहाँ कश्मीर स्वतन्त्रताको नारा लाग्नु र तेस्रो कुरा गत जुलाई महिनामा कश्मीरलाई लिएर पाकिस्तानमा भएका घटनाको पृष्ठभूमि । सन् १९४७ को जुलाई १९ मा कश्मीर पाकिस्तानमा विलय हुनुपर्छ भने श्रीनगरमा मुस्लिम कन्फ्रेसले प्रस्ताव पारित गरेको घटनालाई पाकिस्तानले ऐतिहासिक घटना बताउँदै आएको छ र १९ जुलाई २०१६ मा उक्त प्रसंगलाई स्मरण गर्दै पाकिस्तानभरि कश्मीरकेन्द्रित कार्यक्रम भइरहे भने भारतले कश्मीर भन्दा पाकिस्तानलाई स्मरण गराउँदै प्रचारबाजी तीव्र बनाएको देखिन्छ । भारत स्वतन्त्रता दिवसमा प्रधानमन्त्री मोदीले दिएको मन्तव्य यसको उदाहरण हो । कश्मीरमा भारतीय सुरक्षा निकायले ज्यादती गरेको भन्दै पाकिस्तानको लाहोर बार एसोसिएसनले जुलाई महिनामा भारतीय उत्पादन बहिस्कार गरौँ भन्दै प्रस्ताव पारित गरेको थियो । यसका साथै पाकिस्तानी बार एसोसिएसनले अन्य देशका राजदूतहरूलाई आमन्त्रण गरी कश्मीर विषयमा छलफल गर्ने र त्यसमा एमनेस्टी इन्टरनेसनललाई पनि आमन्त्रण गर्ने उद्घोष गत महिना मात्र गरेको सन्दर्भमा एमनेस्टी इन्डियाका तर्फबाट स्वतन्त्रता दिवसको सेरोफेरोमा ब्याङलोरमा आयोजित कार्यक्रम र कश्मीर स्वतन्त्रताका पक्षधरको नाराबाजीलाई अर्थपूर्ण र रहस्यमय मान्नेहरूको कमी छैन । सन् २०१४ को अन्त्यतिर भारतीय मूलकी मेहता थरकी अमेरिकी नागरिक जो एमनेस्टीको अनुसन्धानकर्ताको रूपमा भारतमा काम गर्थिन्, तिनलाई भारतले देशनिकाला (डिपोर्ट) गरेको थियो । यसैगरी भारतमा कार्यरत कतिपय संस्थालाई भारत सरकारले कालोसूचीमा राखेको थियो, जसमा एमनेस्टी पनि एक हो । स्थापनाको ५० वर्षसम्म मानवअधिकार क्षेत्रमा नाम कमाएको एमनेस्टी आफ्नै गलत क्रियाकलापका कारण बेलायत (जहाँ यसको स्थापना भएको थियो) लगायत थुप्रै देशहरूमा दिनप्रतिदिन ओरालो लाग्दैछ । यस्तो विषम परिस्थितिमा एमनेस्टी इन्डियाविरुद्ध राज्यद्रोहको मुद्दा चल्दा ठूलो चर्चा चल्यो भन्दै एमनेस्टी मुख्यालय लन्डनमा बस्ने मठाधीशहरू भित्रभित्रै प्रसन्न भएका हुन सक्छन् तर एमनेस्टी इन्डियाका सदस्यको मुटुमा ढ्यांग्रो ठोकेको हुनुपर्छ । घटनाक्रम हेर्दा भारतबाट एमनेस्टी इन्टरनेसनल लखेटिने सम्भावना प्रबल छ । माथिका घटनाक्रमको सिलसिला जेजस्तो भए पनि यो लेखक विगतका केही घटनाक्रम स्मरण गर्न चाहन्छ । घृणात्मक अभिव्यक्तिलाई अन्तर्राष्ट्रिय कानुनले निषेध गरेको छ । केही वर्षपहिले नेपालकै तराईमधेसका एकजना व्यक्तिले नेपाल आमालाई तथानाम गाली गर्ने र पहाडी महिलालाई वेस्या भन्दै नेपाल विखण्डनको नारा लगाउँदै घृणात्मक अभिव्यक्तिको खेती गरिरहे । सन् २०१४ को डिसेम्बरमा ती कुपात्रको संरक्षण र प्रवद्र्धनमा एमनेस्टी इन्टरनेसनल तेस्रोपटक खडा भयो र भन्यो तिनले बोल्न पाउनुपर्छ, संगठन गर्न पाउनुपर्छ, तीमाथि लागेका मुद्दा फिर्ता हुनुपर्छ । नेपालको राजनीतिक बहसमा तिनले स्थान पाउनुपर्छ । यसको चुरो बुझ्दै जाँदा आत्मनिर्णयको अधिकारको नाममा तराईमा जनमत संग्रहमार्फत मधेस विभाजनको कुनियत प्रस्ट देखियो तर आज ब्याङलोर घटनामा फसेपछि एमनेस्टी रोदन गर्दैछ आत्मनिर्णयको अधिकारमा हाम्रो कुनै दृष्टिकोण छैन । एमनेस्टी इन्टरनेसनल आज भन्न सक्दैन कश्मिरीहरूले बोल्न पाउनुपर्छ उल्टो याचना गर्दैछ, ती नारामा हाम्रा कर्मचारीको हात छैन । तराईका ती कुपात्रलाई एमनेस्टीले बोक्दा एमनेस्टी प्रतिवेदनलाई उचाल्ने भारतीय सञ्चारमाध्यम र बुद्धिजीवीले अहिले आफ्नो स्वर फेरेका छन् । यहाँ केही घटना स्मरण गर्नु सान्दर्भिक ठान्दछु । युरोपेली मुलुकका नेपालस्थित केही राजदूतहरूले नेपाल विखण्डनको नारा दिँदै घृणाको खेती गर्ने तराईका ती कुपात्रलाई केही वर्षपहिले काठमाडौँमा भेटेका थिए । तत्कालीन परराष्ट्रमन्त्री महेन्द्र पाण्डेले यसबारे चासो राख्दा ती राजदूत महोदयले मानव अधिकारको विषय भनेर उल्टो हकारेछन् । तत्कालीन प्रधानमन्त्री सुशील कोइरालाले यसबारे ती राजदूतहरूलाई प्रश्न गर्दा हामी भेट्न गएको होइन, हामीलाई भेट्न आएको हो, मानवअधिकारको सवाल भएकाले भेटेको हो भन्दै ओठेजवाफ फर्काएछन् । तर जब नेपालको नागरिक आन्दोलनका अभियन्ता कृष्ण पहाडीले एमनेस्टीका अन्तर्राष्ट्रिय महासचिव सलिल सेठ्ठीलाई प्रश्न गर्दै चुनौती दिएपछि एमनेस्टीले जवाफ दिने आँटसमेत गरेन भने कुपात्रसँगको खुलमखुला भेटघाटको कूटनीति लगभग अन्त्य भयो । तर त्यसपछि पनि राष्ट्रिय मानवअधिकार आयोगका अध्यक्ष अनुपराज शर्मालाई यस्तो भेटघाटमा अग्रसर गराइयो भने दोषजति आयोगको महिला सदस्यमाथि थोपर्ने प्रयत्न भयो । यो लेखकले त्यसैबेला एमनेस्टीको नियतमाथि प्रश्न उठाउँदै त्यसको अभियानमा आफ्नो समर्थक र संलग्नता नरहने घोषणा गरेको थियो भने तत्पश्चात् एमनेस्टी नेपाल राष्ट्रिय कार्य समितिका बहुमत आठजनाले राजीनामा दिएका थिए । एमनेस्टीले नेपालमा विखण्डनवादलाई बढावा दिएको शीर्षकमा त्यसबेला भारतमा इन्डियन एक्सप्रेसलगायतका सञ्चारमाध्यमले प्रकाशन गरेका थिए । एमनेस्टीका पछिल्ला गतिविधिले त्यही समाचारलाई पुष्टि गरेको छ । नेपालमा भने त्यो बेला एमनेस्टीका केही भ्रस्ट आचरणका मान्छेले एमनेस्टी नेपालमा बन्द हुन लाग्यो बचाउनुपर्यो भन्दै पूर्वप्रधानमन्त्री शेरबहादुर देउवासमक्ष पुगेका थिए । एमनेस्टी लन्डनलाई अन्य कुराभन्दा पनि घृणात्मक अभिव्यक्ति बोकेको घटना उदांगो नहोस् भनेर तराईका कुपात्रको नाम तत्पश्चात् कुनै प्रतिवेदनमा उल्लेख गर्न सकेको थिएन । ओली नेतृत्वको सरकार छँदा द्वन्द्वकालीन मुद्दाका सम्बन्धमा नौबुँदे सहमति भयो । अहिले एमाले साक्षी भएर बसेको छ भने देउवा र प्रचण्ड १८ महिनाको अवधिमा शान्ति प्रक्रिया टुंग्याउने नाममा विगतका अपराधलाई ढिसमिस गर्ने मूल धेय लिएर मैदानमा छन्, तर यो खेल सोचेजति सजिलो भने छैन । तर जसै शेरबहादुर देउवा, वामदेव गौतम र माओवादीका नारायणकाजी श्रेष्ठ एमनेस्टी नेपालका केही कार्यक्रममा झुल्किए त्यसपछि एमनेस्टी दक्षिण एसियाका निर्देशक चम्पा पटेलले ०७३ असार ६ गते एक दैनिकमा लेख लेख्दै तराईका ती कुपात्रलाई सुमसुम्याउन तम्सिहालिन् । स्मरणीय छ, आफू प्रधानमन्त्री भएका बेला सबैभन्दा बढी नेपाली नागरिक बेपत्ता भएको हुँदा देउवाको मनमा ढ्याङ्ग्रो ठोकिरहन्छ भने वामदेवलगायत कतिपय राजनीतिज्ञको अवस्था पनि त्यस्तै छ । त्यसमाथि पनि मानवताविरुद्धको अपराधमा कहीँ पनि मुद्दा चल्छ कि भनेर प्रचण्डलाई समेत निद्रा पर्न छोडेको छ । त्यसैले ओली नेतृत्वको सरकार छँदा द्वन्द्वकालीन मुद्दाका सम्बन्धमा नौबुँदे सहमति गरी मेलमिलापका नाममा मामला टुंग्याउने र केहीलाई धेरथोर जरिबाना गर्ने क्षमा दिने योजनाअनुरूप नौबुँदे सहमति भएको थियो । अहिले एमाले साक्षी भएर बसेको छ भने देउवा र प्रचण्ड १८ महिनाको अवधिमा शान्ति प्रक्रिया टुंग्याउने नाममा विगतका अपराधलाई ढिसमिस गर्ने मूल धेय लिएर मैदानमा छन्, तर यो खेल सोचेजति सजिलो भने छैन । अर्को तथ्य एमनेस्टीले नेपालमा दक्षिण एसिया कार्यालय खोल्न नसकेपछि सुशील कोइराला प्रधानमन्त्री हुँदा देउवालाई गुहारेको थियो र देउवाले आश्वासन पनि दिएका थिए । अहिले घुमीफिरी परराष्ट्र मन्त्रालय देउवाको पोल्टामा आएको छ, हेरौँ देउवाको सामथ्र्य कति छ ? पश्चिम जाँदा चीनबारे सन्देह प्रकट गर्दै साम्यवादलाई गाली गर्ने तर २०६१ सालमा आफू प्रधानमन्त्री हुँदा तिब्बतीहरूको नेपालस्थित सम्पर्क कार्यालय बन्द गरेको इतिहास देउवाको छ । यसैगरी तत्कालीन प्रधानमन्त्री ओलीको भारत भ्रमणताका तराईका तिनै कुपात्रलाई दिल्ली निम्त्याउने र एमनेस्टी प्रतिवेदनको हवाला दिँदै प्रचारबाजी गराउने भारतीय सिन्डिकेटको एउटा हिस्सा अहिले चित परेको छ भने अन्ततः एमनेस्टीमाथि नै मुद्दा चलाउन भारत बाध्य भएको छ । नेपालभित्रको त्यो हिस्सा भने अहिले दुलो परेको छ । जस्तो बीऊ रोप्यो त्यस्तै फल लाग्छ । भारतीय सत्ताले के बुझ्नु जरुरी छ भने नेपालमा कुपात्रलाई बोक्नेहरूको लक्ष्य भारतमै कुपात्रहरू खडा गर्नु हो । नेपाल प्रयोग भूमि मात्रै हो । तिनको मूल लक्ष्य नेपालका छिमेकी नै हुन्, थप तथ्य सार्वजनिक हुँदै जानेछ ।"
ओलम्पियन हमालको बायोग्राफी,"नेपालगन्जः भारोत्तोलनका अन्तर्राष्ट्रिय खेलाडी ओलम्पियन सुरेन्द्र हमाल यतिबेला आत्मकथा (बायोग्राफी) प्रकाशनको तयारीमा व्यस्त छन् । आइतबार नेपालगन्जको घरबारीटोलस्थित निवासमा भएको अनौपचारिक भेटघाटमा ओलम्पियन हमालले पत्रकारलाई छिट्टै आफ्नो आत्मकथा आउन लागेको जानकारी दिए । नेपाली भारोत्तोलनका सफल खेलाडी हमालको आत्मकथा भदौ तेस्रो साता बजारमा आउने तयारीका साथ काम भइरहेको उनले बताए । आत्मकथा लेखन, सम्पादन र प्रकाशनको सम्पूर्ण जिम्मेवारी क्रिएटिभ बुक्सले लिएको छ । दुई वर्षअघि क्यान्सरबाट पीडित भई उपचारपछि निको भएका हमालले त्यतिबेलादेखि नै आफ्नो जीवनको समीक्षा गर्न थालेको जानकारी दिए । जब म मृत्युसँग लडिरहेको थिएँ, मेरा मनमा अनेक कुराहरू खेले, त्यतिबेलादेखि नै जीवनका बारेमा समीक्षा गर्न थालेँ, उनले भने, फलस्वरूप पुस्तकको आकार तयार भयो । राजधानी काठमाडौंदेखि टाढा एक सीमावर्ती सहरमा बसेर खेलकर्म गर्न कति मेहनत र परि श्रम गर्नुपर्यो भन्ने संघर्षका कथा पनि पुस्तकमा समावेश गरिएको उनले सुनाए । सुविधासम्पन्न प्रशिक्षण केन्द्र थिएनन् । पहिलो राष्ट्रिय खेलकुदमा भाग लिन काठमाडौं जाँदा भारतीय बाटो हुँदै गएको र भोजनलगायत बन्दोबस्तीका सामान नेपालगन्जबाटै बोकेर लैजानु परेको थियो । नदी पार गर्दा चामलका बोरा हामी आफैं बोक्थ्यौं, उनले आफ्नो विगत सम्झिए । हमालले बाल्यकालदेखि आफ्नो खेल जीवनको बारेमा आत्मकथामा उल्लेख गरेका छन् । केटाकेटीमा कपडा बेरेर बनाएको बल खेलेर खेलजीवन सुरु गरेका हमालले आफ्नो टोलमा थुप्रै राष्ट्रिय तथा अन्तर्राष्ट्रिय खेलाडी जन्माएका छन् । घरबारीटोलमा पावर्ती थापा, अनिता श्रेष्ठ र हमाल गरी तीनजना ओलम्पियन खेलाडी छन् । क्यान्सरजस्तो रोगलाई जितेर नयाँ जीवन पाएका हमालले खेलाडीको मनोबल बढाउन र प्रेरणा प्रदान गर्न आत्मकथा प्रकाशन गर्ने लागेको बताए । उनी हाल राष्ट्रिय खेलकुद परिषद्मा कोषाध्यक्षको जिम्मेवारीमा छन् ।"
ब्राजिललाई फुटबलमा पहिलो स्वर्ण,"रियो दी जेनेरियोः पाँच पटक सिनियर विश्वकप फुटबलको उपाधि जितेको ब्राजिलले पहिलो पटक ओलम्पिक फुटबलमा पनि स्वर्ण पदक हात पारेको छ । जारी रियो ओलम्पिकअन्तर्गत शनिबार राति भएको पुरुष फुटबलको फाइनलमा घरेलु टोलीले जर्मनीलाई टाइब्रेकरमा ५४ गोलले हरायो । ब्राजिलमै दुई वर्षअघि आयोजित सिनियर विश्वकपको सेमिफाइनलमा जर्मनीले ब्राजिललाई ७१ गोलको विशालअन्तरले हराएको थियो । त्यतिबेला जर्मनीले विश्वकपको उपाधिसमेत चुमेको थियो । चोटका कारण उक्त विश्वकप खेल्न नसकेका चर्चित स्ट्राइकर नेमारकै प्रेरणामा ब्राजिलले ओलम्पिक फुटबलमा स्वर्ण हात पारेको हो । टाइब्रेकरमा उनकै प्रहार निर्णायक बन्यो । टोलीका लागि पाँचौं प्रहार गर्न आएका नेमार चुकेनन् । त्यसअघि दुवै टोलीले सुरुका चारचार प्रहारमा गोल गरेका थिए । तर पाँचौं तथा अन्तिम प्रहारमा जर्मनीका निल्स पिटर्सन गोल गर्नबाट चुकेका थिए । पिटर्सनको प्रहारलाई ब्राजिलका गोलरक्षक वेभर्टनले विफल पारेका थिए । त्यसपछि नेमारले गोल गर्दै ब्राजिललाई स्वर्ण पदक दिलाए । निकै लामो प्रतीक्षापछि अन्ततः ओलम्पिकको स्वर्ण पदक हाम्रो भएको छ । यो स्वर्ण भगवान्को हो । भगवान्ले नेमारलाई माया गर्छन्, जसरी नेमारले टिमका सबै सदस्यलाई गर्छन्, आफ्नो टोलीले उपाधि जितेपछि ब्राजिलका गोलरक्षक वेभर्टनले भने । नेमारले स्वर्ण सफलता आफ्नो जीवनकै अविस्मरणीय क्षण भएको बताए । ओलम्पिकमा यू२३ राष्ट्रिय टोलीले खेल्ने गर्छ, जसमा अधिकतम तीनजना खेलाडी २३ वर्षभन्दा बढी उमेरका सहभागी गराउन पाइन्छ । ब्राजिलले महिला र पुरुष दुवैतर्फ ओलम्पिक फुटबलमा स्वर्ण जित्न सकेको थिएन । यसअघि पुरुषतर्फ तीन पटक फाइनलमा पुगे पनि ब्राजिल रजत पदकमै सीमित भएको थियो । सन् २०१२ को लन्डन ओलम्पिकमा पनि ब्राजिल फाइनलमा पुगेको थियो । तर उपाधि भिडन्तमा ब्राजिललाई मेक्सिकोले हराएको थियो । त्यति बेलादेखि नै चर्चाको शिखरमा रहेका नेमारमाथि ब्राजिलले ठूलो अपेक्षा गरेको थियो । यसअघि नेमारले कुनै पनि स्तरको अन्तर्राष्ट्रिय प्रतियोगितामा राष्ट्रिय टोलीका लागि उपाधि जित्न भने सकेका थिएनन् । स्पेनिस क्लब बार्सिलोनाले कोपा अमेरिका र ओलम्पिकमध्ये एउटा प्रतियोगितामा मात्र नेमारलाई खेलाउन ब्राजिललाई आग्रह गरेपछि उनलाई ओलम्पिक टोलीमा मात्र समावेश गरिएको थियो । नेमारले यसपटक समूहगत चरणमा गोल नगरे पनि क्वार्टरफाइनल, सेमिफाइनल र फाइनल तीनवटै चरणमा गोल गरे । ब्राजिलले जर्मनीसँग दुई वर्षअघि घरेलु मैदानमा व्यहोरोको नमीठो हारको बदला घरेलु मैदानमै लियो । ब्राजिलको राष्ट्रिय रंगशाला माराकानामा कप्तानसमेत रहेका नेमारले २६ औं मिनेटमा घरेलु टोलीलाई अग्रता दिलाएका थिए । करिब ७० हजार दर्शकअघि खेलिएको उक्त खेलमा नेमारले फ्रिकिकमार्फत २५ यार्ड टाढाबाट गोल गरेका थिए । तर जर्मनीले ५९ औं मिनेटमा खेल बराबरीमा ल्याएको थियो । जर्मनीका लागि म्याक्स मेयरले गोल गरेका थिए । टाइब्रेकरमा ब्राजिलका रेनाटो अगुस्टो, माक्र्विनहोस, रफिन्हा र लुवानले गोल गरे । जर्मनीका म्याथियास गिन्टर, सर्ज नाब्री, जुलियान ब्राट र निकलास सुलले गोल गरे । पहिलो हाफमा तीनवटा प्रहार बारमा लागेपछि जर्मनी पटकपटक चुकचुकाएको थियो । जर्मनीले ओलम्पिक फुटबलमा हालसम्म स्वर्ण पदक जित्न सकेको छैन । नेमारले सिनियर राष्ट्रिय टोलीका लागि ७० खेलमा ४६ गोल र यू२३ राष्ट्रिय टोलीका लागि १४ खेलमा आठ गोल गरेका छन् । नाइजेरियाले कांस्य जितेको छ । तेस्रो स्थानका लागि भएको खेलमा नाइजेरियाले होन्डुरसलाई ३२ गोलले हरायो । जारी ओलम्पिक खेलकुदमा नाइजेरियाले जितेको यो पहिलो पदक हो । नाइजेरियाले खेलमा ३० गोलको अग्रता लिएर पनि पछि दुई गोल व्यहोरेको थियो । मलाई टोलीप्रति गर्व छ किनभने खेलाडीले धेरै मेहनत गरे । नाइजेरियामा फुटबल धेरै लोकप्रिय भएकाले हामीलाई अतिरिक्त दबाब थियो । तर हामीले आफ्ना लागि, परिवारका लागि र राष्ट्रका लागि पदक जित्न सफल भयौं, नाइजेरियाका कप्तान जोन ओबी मिकेलले भने ।"
रोनाल्डोविना मैदान उत्रिएको रियल मड्रिडको विजयी सुरुवात,मड्रिडः क्रिष्टियानो रोनाल्डोविनै मैदान उत्रिएको रियल मड्रिडले ला लिगा फुटबलमा सुखद सुरुवात गरेको छ। गएराति रियल सोसिडाडको घरेलु मैदानमा भएको ला लिगाको आफ्नो पहिलो खेलमा रियल मड्रिड स्टार खेलाडी क्रिष्टियानो रोनाल्डो र करिम बेन्जिमाबिनै मैदान उत्रिएको थियो। जुन खेलमा रियल मड्रिडले रियल सोसिडाडलाई ३० गोल अन्तरले पराजित गर्दै ला लिगामा सुखद सुरुवात गरेको हो। खेलको दोस्रो मिनेटमै ग्यारेथ बेलले गोल गर्दै रियल मड्रिडलाई सुरुवाती अग्रता दिलाएका थिए। यस्तै खेलको ४० औं मिनेटमा मार्को विलियनसेमले गोल गर्दै रियल मड्रिडको अग्रता दोब्बर पारे। पहिलो हाफमा २० को अग्रता लिएको रियल मड्रिडले खेलको दोस्रो हाफमा एक गोल थप्यो। खेलको इन्जुरी समयमा बेलले व्यक्तिगत दोस्रो गोल गरेपछि रियल मड्रिड ३० को जित निकाल्न सफल भयो।
जेडटीई नकआउट चरणमा,"काठमाडौंः जेडटीई टोली राजधानीमा जारी एम एन्ड एम रेमिट यूआईसी कप कर्पारेट इन्डोर क्रिकेट प्रतियोगिताको नकआउट चरणमा पुगेको छ । जेडटीईले आइतबार भएको खेलमा प्वाइन्ट क्लिक केयर (पीसीसी) लाई ५७ रनले पराजित गरी अघिल्लो चरण पुगेको हो । पहिला ब्याटिङ गरेको जेडटीईले एक सय ४१ रन बनाएको थियो । पीसीसीले ८४ रनमात्र जोड्न सक्यो । जेडटीईका उज्ज्वल रेग्मी प्लेयर अफ दी म्याच घोषित भए । अन्य खेलमा भीआईटीले दोहोरो जित हात पार्यो भने युवी होम, वल्र्ड लिंक र एनआईसी एसिया पनि एकएक खेलमा विजयी भए । भीआईटीले मेगा बैंकलाई ६१ रन र डब्लूडब्लूएफलाई ७३ रनले हरायो । भीआईटीले मेगालाई ९९ रनको लक्ष्य प्रस्तुत गरेको थियो । मेगा भने ३७ रनमा सीमित भयो । १९ रन बनाउनुका साथै तीन विकेटसमेत लिएका भीआईटीका शरद ओझा प्लेयर अफ दी म्याच घोषित भए । भीआईटीले अर्को खेलमा डब्लूडब्लूएफलाई एक सय ११ रनको लक्ष्य दिएको थियो । डब्लूडब्लूएफले ३७ रनमात्र बनाउन सक्यो । उक्त खेलमा अर्जुन अर्याल प्लेयर अफ दी म्याच घोषित भए । वल्र्ड लिंकले पीसीसीलाई ८८ रनले हरायो । पहिला ब्याटिङ गरेको वल्र्ड लिंकले एक सय ५१ रन बनाएको थियो । पीसीसीले ६३ रनमात्र बनाउन सक्यो । उक्त खेलमा १९ रन बनाएका शिवु बुढाथोकी प्लेयर अफ दी म्याच घोषित भए । यसैगरी आईटोनिक्सविरुद्धको खेलमा एनआईसी एसिया ४० रनले विजयी भयो । एनआईसी एसियाले एक सय एक रनको लक्ष्य प्रस्तुत गरेको थियो । आईटोनिक्सले ६० रनमात्र बनाउन सक्यो । २१ रन बनाउनुका साथै एक विकेट लिएका सुरेश उप्रेती प्लेयर अफ दी म्याच घोषित भए । सिटिजन्स बैंक र सेन्चुरी बैंक पनि नकआउट चरण पुगिसकेका छन् । युवी होमले भने अन्नपूर्ण पोस्ट्लाई ३४ रनले पराजित गर्यो। पहिले ब्याटिङ गरेको अन्नपूर्ण पोस्ट्ले ६४ रन बनाएको थियो । जवाफी ब्याटिङमा ओर्लिएको युवी होमले ९८ रन जोड्यो । उक्त खेलमा युवी होमका अभिषेक सारिया म्यान अफ दि म्याच घोषित । अलराउन्ड प्रदर्शन गरेको अभिषेकले १९ रन बनाए भने दुई विकेट पनि लिएका थिए ।"
थ्रीस्टार बिजयी,काठमाडौंः एएफसी कप प्ले अफ छनोट फुटबलमा रुस्लान थ्रीस्टार क्लबले सुखद सुरुआत गरेको छ । मंगोलियामा आइतबारदेखि सुरु भएको समूह बी को पहिलो खेलमा थ्रीस्टारले घरेलु टोली इर्चिम फुटबल क्लबलाई २० गोलले हरायो । इर्चिमविरुद्ध सशक्त प्रदर्शन गरेको थ्रीस्टारले खेलको १३ औं मिनेटमा खाता खोलेको थियो । थ्रीस्टारका लागि पहिलो गोल अफ्रिकी खेलाडी मार्टिन्सले गरेका थिए । इर्चिमका गोलरक्षकको हातबाट फुत्किएको बललाई मार्टिन्सले पोस्ट छेउबाट गोल गरेका थिए । पहिलो हाफमा १० गोलको अग्रता बनाएको थ्रीस्टारले दोस्रो हाफमा थप सुधारिएको खेल खेलेको थियो । थ्रीस्टारका लागि दोस्रो गोल कप्तान विक्रम लामाले गरेका थिए । विक्रमले ७६ औं मिनेटमा गोल थप्दै थ्रीस्टारको जित पक्का बनाएका थिए । युवा खेलाडीको साथ पाएको थ्रीस्टारले खेलभर घरेलु टोलीविरुद्ध आकर्षक खेल खेलेको थियो । एक महिनाअघि मात्र नयाँ टोली बनाएको थ्रीस्टारमा अहिले राष्ट्रिय टोलीका सात खेलाडी छन् । यसैगरी मंगोलियाको लिग च्याम्पियन इर्चिममा पनि राष्ट्रिय टोलीका १० खेलाडी समावेश थिए । इर्चिमसँगको जितसँगै थ्रीस्टारले अघिल्लो चरणमा पुग्ने सम्भावनालाई बलियो बनाएको छ । समूहको दोस्रो खेलमा थ्रीस्टारले मंगलबार कम्बोडियाको लिग च्याम्पियन नागावोर्लड फुटबल क्लबसँग प्रतिस्पर्धा गर्नेछ । थ्रीस्टारले नागावोर्लडलाई हराएमा वा बराबरीमा मात्र रोके पनि छनोट हुनेछ । थ्रीस्टारले राष्ट्रिय लिग विजेताको हैसियतमा एएफसी कप प्लेअफ छनोट खेल खेल्न पाएको हो । एएफसी कप प्लेअफ छनोट फुटबलमा एसियाका नौ टोलीले भाग लिएका छन् । सहभागी टोलीलाई तीन समूहमा विभाजन गरिएको छ । प्रत्येक समूहको उत्कृष्ट टोली अर्को चरणमा प्रवेश गर्नेछ । एएफसी कपको प्ले अफ खेल्ने थ्रीस्टार नेपालको पहिलो टोली हो । यसअघि लिग विजेताका रूपमा थ्रीस्टार दुईपटक एएफसी प्रेसिडेन्ट कपमा सहभागी बन्दै अन्तिम चरणमा पुगेको थियो ।
