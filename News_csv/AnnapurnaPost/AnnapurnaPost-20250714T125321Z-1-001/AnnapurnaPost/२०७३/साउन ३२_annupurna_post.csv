शीर्षक,विवरण
जटिल बन्दै साइबर अपराध,"वर्तमान समय सूचना र प्रविधिको युग हो । हरेक व्यक्ति, वर्ग, समाजका साथसाथै राष्ट्र पनि यसको भरपूर उपयोग गर्न अग्रसर भइसकेको छ । सूचना प्रविधिलाई हरेक विकास कार्यले आत्मसात गरेको अवस्था छ र सोहीअनुरूप आफूलाई आफ्नो स्तरमा चलायमान बनाइराखेको छ । जसले प्रविधिको बेवास्ता गर्छ या आत्मसात गर्दैन, ऊ अहिलेको गतिशील समयबाट पछि पर्छ, परेका छन् या पर्नेछन्, चाहे ती व्यक्तिविशेष होस् या समाज या राष्ट्र । अहिलेको हाम्रो सामाजिक अवस्थामा आफूलाई स्थापित गर्न सूचना र प्रविधिलाई अँगाल्नुपर्ने बाध्यकारी या अत्यावश्यक अवस्था छ भन्दा दुईमत नहोला । हो, समाज या राष्ट्रमा सूचना र प्रविधिको व्यापक दुरुपयोग भएको छ । अझ भनौँ, विकृति या विसंगतिहरू उत्पन्न भएका छन्, जसबाट व्यक्तिविशेष मात्र नभई सिंगो राष्ट्र प्रताडित बन्न पुगेको छ । हाम्रो समाजमा साइबर गतिविधि भनौँ या डिजिटल गतिविधिबाट व्यक्ति हत्या भएका छन् । शक्ति राष्ट्रहरूका बीचमा चिसोपना उत्पन्न भएका छन् । अतः परम्परागत रूपमा देखा पर्ने अपराधभन्दा सूचना र प्रविधिसँग सम्बन्धित अपराध बढी खतरापूर्ण छन् । अझ भनौँ, हरेक अपराध विद्युतीय अपराधमा परिणत भइरहेका छन् । सूचना र प्रविधि विज्ञानले ल्याएको उपलब्धि हुन् । हाम्रो समाजमा हुने गतिविधि वा मानवीय गतिविधिहरू प्रविधिमा रूपान्तरण भएका छन् । प्रविधिको छरितोपना र विश्वसनीयताको कारणले नै यो विश्वस्तरमै व्यापक र लोकप्रिय हुँदै गएको हो । हामीबाट हुने मानवीय त्रुटि, दुरुपयोग जेजस्ता नकारात्मक गतिविधि हुन्छन्, ती पनि प्रविधिअन्तर्गत देखा परेका छन्, जसलाई धेरै हदसम्म साइबर अपराध भनेर बुझ्न सकिन्छ । त्यस्ता गतिविधि हाम्रोजस्तो देशमा मात्र नभई विश्वमै हुने गर्छन् । हाम्रो देशको सन्दर्भमा यस किसिमको विद्युतीय गतिविधि वा डिजिटल अभ्यासलाई विद्युतीय कारोबार ऐनअन्तर्गत कारबाही अगाडि बढाएको पाइन्छ । सूचना प्रविधिले ल्याएको परिवर्तनपछि हामीले विचार गर्नुपर्ने कुरा के हो भने चोरी, अपराध, चोरी अपराध नै हो, डाँका अपराध डाँका अपराध नै हो र वित्तीय अपराध, वित्तीय अपराध नै हो । मात्र यसमा सूचना प्रविधि सहयोगीको रूपमा प्रयोग भएको हुन्छ । त्यस्तैगरी विद्युतीय अपराध विद्युतीय वा साइबर अपराध नै हो । हरेक गतिविधिमा सूचना प्रविधिको प्रयोग हुने हुँदा कुनचाहिँ कुन अपराध हो, यसलाई सही ढंगले विश्लेषण गरेर कानुनी उपचार गरिनु उपयुक्त देखिन्छ । सूचना प्रविधिले ल्याएको यस परिवर्तनशील समाजमा देखा परेका यस किसिमका दुरुपयोग वा साइबर अपराधलाई निम्न तरिकाले बुझ्न सकिन्छ साइबर अपराधः सामान्य अर्थमा भन्नुपर्दा कानुनद्वारा निषेधित कम्प्युटरसम्बन्धित दुरुपयोग वा अपराधहरू नै साइबर अपराध हो । यसमा इन्टरनेट, इन्ट्रानेट र एक्स्ट्रानेटसँग सम्बन्धित आपराधिक गतिविधि पर्छन् । तुलनात्मक रूपमा कुरा गर्दा इन्टरनेटसँगको गतिविधिको व्यापकताले यससँग सम्बन्धित अपराधहरू विभिन्न तरिकाले बढी देखा परिरहेका छन् १) स्थानविशेष साइबर अपराधः स्थानविशेष साइबर अपराध भन्नाले इन्टरनेटलाई एक किसिमको स्थानको रूपमा प्रयोग भएको हुन्छ । यसमा अपराधीले इन्टरनेटलाई एक किसिमले अपराधको थलो बनाएको हुन्छ । यस किसिमको गतिविधिमा इन्टरनेट ट्राफिक बढाउन वा बढीभन्दा बढी व्यक्ति वा सर्वसाधारणमा विभिन्न गतिविधिका सामग्री वा कन्टेन्ट राखेको पाइन्छ । उदाहरणको रूपमा निम्न गतिविधिलाई लिन सकिन्छ । इन्टरनेटबाट हुने अश्लील हर्कत, इन्टरनेटबाट हुने वेश्यावृत्ति, अनधिकृत प्रतिलिपिको बेचबिखन, अनलाइन जुवाका गतिविधि (सत्ताबाजी) अनलाइन गेमहरू, अनधिकृत वा राज्यले बन्देज गरेका चिजहरूको अनलाइन प्रकाशन, गोपनीयताको चुहावट, सामाजिक सञ्जालबाट दिने गालीगलौज, धम्कीलगायतका गतिविधि आदि । २) टुल्सविशेष साइबर अपराधः टुल्सविशेष साइबर अपराधमा कुनै व्यक्ति वा संस्थाविशेषलाई क्षति पुर्याउने उद्देश्यले इन्टरनेट वा अन्य माध्यमबाट विभिन्न टुल्सको प्रयोग गरी क्षति पुयाउँछ । उदाहरणको लागि इन्टरनेट फ्रड, वित्तीय फ्रड, फिसिङ, पासवर्ड चोरी वा क्र्याकिङ आदि । ३) टार्गेटविशेष साइबर अपराध ः टार्गेटविशेष साइबर अपराधअन्तर्गत अपराधीले कुनै कम्प्युटर प्रणाली वा नेटवर्कलाई क्षति पुयाउने उद्देश्यले पे्ररित हुन्छ । यसको उदाहरणको रूपमा इन्टरनेट ह्याकिङ वा सर्भरसिस्टम आक्रमण, भाइरस आक्रमण, एसक्यूएल इन्जेक्सन आदिलाई लिन सकिन्छ । कुनै पनि अपराध, कुनै न कुनै कारणबाट अभिप्रेति भएर गरेको वा भएको हुन्छ । तुलनात्मक रूपमा अरू अपराधभन्दा साइबर अपराध प्रविधिसँग सम्बन्धित भएकाले वा अपराधी प्रविधिसँग धेरै हदसम्म जानकार हुने हुनाले केही हदसम्म अपराध कसरी गरिएको भन्ने पहिल्याउन गाह्रो हुन्छ । साइबर अपराधको उद्देश्यः कुनै पनि अपराधको पछाडि केही न केही कारण हुन्छन् । सामान्यतया यी कारणले साइबर अपराध हुने गर्छ १ बदलाको भाव वा व्यक्तित्वमा टकराव, २ व्यक्तिगत लाभ, ३ व्यावसायिक वा व्यक्तिगत अस्वस्थ प्रतिस्पर्धा हाल हाम्रो देशमा देखा परेको साइबर अपराधअनुसार विशेष गरेर सामाजिक सञ्जालसँग सम्बन्धित गतिविधि देखा परेका छन् । साथै इमेल सम्बन्धित गतिविधि पनि केही हदसम्म देखा परेका छन्, जसको सामान्य चर्चा निम्नअनुसार गर्न सकिन्छ सामाजिक सञ्जाल ः इन्टरनेटसँग सम्बन्धित गतिविधिअन्तर्गत सबभन्दा चर्चा भएको वा हुने विषय भनेको सामाजिक सञ्जाल नै हो । यसमा सामान्य व्यक्तिदेखि नेतासम्मले यसको हदसम्मको उपयोग गरेको पाइन्छ । अझ पछिल्लो गतिविधि बुझ्ने प्रयास गर्ने हो भने चुनावको लागि प्रचारप्रसारको लागि पनि यसको उपयोग हाम्रो देशमा सुरु भइसकेको अवस्था छ भने सामाजिक सञ्जालका भनाइहरू पनि विभिन्न सञ्चारमाध्यमको समाचार बनिरहेको छ । तर हामीले बुझ्नुपर्ने के छ भने सामाजिक सञ्जाल आफैँमा एउटा समाज हो । जसरी हाम्रो वास्तविक समाजमा विकृति वा अपराध देखा पर्छन्, त्यसैगरी यसमा पनि सोही अपराध देखा पर्छन् र यसलाई सामाजिक दृष्टिकोणबाट हेर्दा कुनै नौलो विषय मान्नुपर्ने अवस्था भने छैन । मात्र यो एक किसिमको भर्चुअल अपराध हो । चर्चामा रहेका केही सामाजिक सञ्जालहरूः फेसबुकः अहिले हरेक व्यक्ति अति नै व्यस्त रहेको अवस्थामा यसले आफ्नो टोल, बस्तीमा रहेका व्यक्तिलगायत आफन्तहरूलाई धेरै हदसम्म यस किसिमको सञ्जालले घनिष्टताको लागि महŒवपूर्ण भूमिका खेलेको छ । यसको व्यापकताका कारण विभिन्न संस्थाहरूले आफ्नो वस्तु वा सेवाको व्यापारिक प्रचारको लागि पनि यसको अरू उपयोग अरू सामाजिक सञ्जालको तुलनामा व्यापक प्रयोग गरेको पाइन्छ । तर यसको उपयोगकर्ता तुलनात्मक रूपमा बढी भएकाले यसको विकृति र अपराध पनि उत्तिकै देखिएको हो । चरित्रहत्या, ठगी अपराधका साथसाथै सामान्य परिचयबाट सुरुआत भएर हत्यामा परिणत भएका घटना सुन्नमा आइरहेका छन् । ट्विटरः यो समाजप्रति केही जिम्मेवारी बोध भएकाहरूको सञ्जाल हो । यसमा समाजमा भएका घटनाहरूका बारेमा अभिव्यक्ति दिने, समाजमा प्रतिष्ठित व्यक्तिहरूको धारणाको प्रतिक्रिया दिने गतिविधि यस सञ्जालमा पाइन्छ । व्यक्तित्वको टकराव एकअर्कालाई घोचपेच जस्ता गतिविधि पनि हुने गरेका छन् । तर यस किसिमका गतिविधि फेसबुकको तुलनामा कानुनी कारबाहीको तहमा भने नआएको देखिन्छ । यो सञ्जालको प्रयोगकर्ता केही हदसम्म बुद्धिजीवी वर्ग हुने गरेकाले पनि हुन सक्छ, पीडित कानुनी उपचारको लागि अग्रसर भएको उदाहरण कमै छ । सार्वजनिक रूपमा गाली, बेइज्जती र कसैलाई लाञ्छना लगाउनु पनि एक किसिमको सामाजिक अपराध हो । लिंक्डइन: यो सञ्जाल एक किसिमको आफ्नो पेसाव्यवसायसँग सम्बन्धित व्यक्तिहरूको समूहको सञ्जाल रहेको पाइएकोे छ । यसमा प्रायजसो एउटै पेसाकर्मीहरूले आफ्नो पेसासँग सम्बन्धित विषयहरूका बारेमा विचारहरूको आदानप्रदान तथा प्रकाशन गर्ने गरेको पाइन्छ । यसमा तुलनात्मक रूपमा विकृति वा अपराध नभए पनि यो पूर्णरूपमा अपराधमूक्त भने छैन । यसमा वास्तविक परिचयभन्दा फरक रूपमा प्रस्तुत हुनेहरू पनि भेट्न सकिन्छ, जसबाट बौद्धिक सम्पत्तिको उचित कदर नहुन पनि सक्छ । यद्यपि यसको कानुनी उपचारको तहमा आइपुगेको अवस्था लगभग शून्यप्राय छ । अरू पनि सञ्जालहरू जस्तो इन्स्टाग्राम, हाइ फाइभ र अरू पनि देखा पर्न सक्छन् । इमेलः पहिलेपहिले आदानप्रदान हुने चिठीपत्रहरू विद्युतीय माध्यम नै इमेल हो । अर्थात् हामीले नै सिर्जना गरेको वा रूपान्तरण गरेको उपलब्धि हो। यसको छिटोछरितोपनाका साथसाथै सहज र सुलभताका कारणबाटै यो लोकप्रिय र व्यापक भएको छ । धेरै हदसम्म यसको उपयोगबाट सूचनाहरू एक देशको कुनाबाट अर्को देशसम्म पुगेको अवस्था छ । तर यसमा पनि गलत सूचना वा ठगीका विभिन्न घटना हाम्रो देशमा पनि देखा परिरहेका छन् । यसको नियन्त्रणको लागि हाम्रो देशमा सुरु गरिएको डिजिटल हस्ताक्षरको अवधारणाले केही हदसम्म राहत मिल्ने भए पनि इमेलको व्यापकता र सर्वसुलभताले सर्वसाधारणको पहुँच हुन्छ भन्ने छैन भने अपराध अनुसन्धानमा पूर्णता नहुन सक्छ । समाधान या निष्कर्षः २०६९ साल माघ २७ मा एक राष्ट्रिय दैनिकमा प्रकाशित डा युवराज संग्रौलाको लेखमा प्रहरी विवादित हुनुमा अनुसन्धान प्रणाली वैज्ञानिक नहुनु हो भन्ने भनाइ आजसम्म पनि सान्दर्भिक महसुस गर्न सकिन्छ । अर्थात् अनुसन्धान प्रणाली वैज्ञानिक हुनुपर्छ । यो वैज्ञानिकीकरण, अनुसन्धान गर्ने सबै निकायमा हुनु जरुरी छ । आजको सूचना प्रविधिको युगमा तुलनात्मक रूपमा प्रविधि पक्षपातीपूर्णरहित हुने हुँदा समयसापेक्ष यसलाई अनुसरण गर्दै उपयोग गर्दै जानु उपयुक्त हुन्छ र सोहीअनुरूप कानुनी आधार निर्माण गर्नुपर्छ । अर्थात् चेन अफ कस्टडी (प्रमाण संकलनदेखि अदालती कारबाहीसम्मको अवस्था) सम्मको कानुनी आधारलाई पनि विचार पुर्याउनुपर्छ । साइबर अपराध अनुसन्धानमा निम्न कुराबाट हालसम्म प्रभावित रहेको सम्बन्धित सबैले महसुस गर्न सक्छ इच्छा शक्तिः सूचना प्रविधि भनेको तपाईंहामीले नै सिर्जना गरेको उपलब्धि हो । यसलाई गाह्रो मानसिकताबाट बुझ्नु हुँदैन । गाह्रो मानसिकताका कारणले होला, नेतृत्व तहमा रहेकाहरूको इच्छा शक्तिमा अन्योल बढेको देखिन्छ । यसलाई प्राविधिक दृष्टिकोण वा डिजिटल फरेन्सिक विधिवत् र सहज ढंगले समाधान गर्न सकिनेछ । कानुनी अवस्थाः नेपालमा हुने कुनै पनि साइबर अपराधले विद्युतीय कारोबार ऐन आकर्षित गरेको छ । यसले कानुनी दायरामात्र फराकिलो गरेको अवस्था छ र यो साइबर क्राइम कन्भेन्सनमा उल्लेख गरेजस्तै धेरै हदसम्म बुँदाहरूलाई हुबहु अपराध करार गरेको छ । यसमा पीडितलाई उचित क्षतिपूर्ति र पीडकलाई उचित दण्ड र जरिवानाबारे स्पष्ट मापदण्ड छैन । जस्तो विगतमा भएको एक कम्पनीको सोर्सकोड चोरीको सीआईबीबाट अनुसन्धान भई कारबाही त गरियो तर पीडितलाई क्षतिपूर्ति भने उचित रूपमा हुन सकेन । यस किसिमको न्याय प्रणालीले पीडक फेरि पनि हौसिने अवस्था रहन्छ । अतः साइबर अपराधसँग सम्बन्धित न्याय प्रणाली समयसापेक्ष हुन जरुरी छ । फलामले फलामलाई नै काट्छ भनेजस्तै सूचना प्रविधिको व्यापक उपयोग भइरहेको समयमा यसैको सही छनोट र उपयोगले साइबर अपराध गतिविधि नियन्त्रण र कारबाहीको दायरामा ल्याउन सकिन्छ । सूचना प्रविधिको सशक्त प्रयोगः वास्तवमा सूचना प्रविधिलाई दुइटा तरिकाबाट प्रयोग गर्न सकिन्छ । पहिलोमा सूचना प्रविधि आफैँमा एउटा अध्ययन गरिने विषय हो भने दोस्रोमा यसलाई टुल्स रूपमा पनि प्रयोग गर्न सकिन्छ । फलामले फलामलाई नै काट्छ भनेजस्तै सूचना प्रविधिको व्यापक उपयोग भइरहेको समयमा यसैको सही छनोट र उपयोगले साइबर अपराध गतिविधि नियन्त्रण र कारबाहीको दायरामा ल्याउन सकिन्छ । वित्तीय, गुणस्तरीय र अपराधविशेष अनुकुलताअनुरूप सूचना प्रविधिको सशक्त प्रयोग गरी अपराधलाई नियन्त्रण गर्न र कानुनी दायरामा ल्याई कमी गर्न सकिन्छ । हुन त माथि उल्लेख गरिएका इच्छाशक्तिको बारेमा कुरा गर्दा यसको कुनै मापदण्ड छैन । यो एउटा आत्मविवेचना गर्ने विषय हो । तर यसबाहेक अन्य तथ्यहरूमा सम्बन्धित सबै पक्षको बहस हुनु अहिले प्रविधिको व्यापक उपयोग भएको अवस्थामा सान्दर्भिक हुन आउँछ । साइबर अपराधको प्रमाणको प्रामाणिकता, पीडकलाई दण्ड सजाय, पीडितलाई उचित क्षतिपूर्तिका विषयमा उचित मापदण्ड बनाउनु आजको आवश्यकता हो, जसले सर्वपक्षीय हित हुन जान्छ भने विद्युतीय सुशासनको प्रत्याभूतिका साथै कार्यान्वयनलाई बलियो टेवा मिल्छ ।"
अस्थिरताको अर्को तयारी,"कतैकतै श्राप दिनुपर्यो भने लोभी, लालची र स्वार्थी नेताहरूको झुन्ड भएको देशमा जन्मियोस् भन्छन् । नेपालमा जन्मेका र हुर्केकाहरूका लागि लोभी, लालची र स्वार्थी नेताहरू भएको देशमा जन्मिनुको पीडा कस्तो हुन्छ भनेर सोधिरहनु पर्दैन । लाग्न सक्छ, भगवान्ले श्राप दिएर यतै पठाएका त होइनन् ? राजनीतिक दलका नेताहरूको क्षणिक स्वार्थले नेपालमा विगत २६ वर्षको अवधिमा चारओटा संविधान र तीनओटा पृथक राजनीतिक व्यवस्थाको प्रयोग भइसकेको छ । अहिले राजनीतिक दलका नेताहरू चौथो राजनीतिक पद्धतिको माग गर्न थालेका छन् । सक्रिय राजतन्त्र, संवैधानिक राजतन्त्र, गणतन्त्रपछि अहिले सुधारिएको संसदीय गणतान्त्रिक व्यवस्थाको प्रयोग भइरहेको छ । झन्डै एक वर्ष पनि नपुग्दै केही नेताहरू सुधारिएको संसदीय गणतान्त्रिक व्यवस्थाको ठाउँमा प्रत्यक्ष निर्वाचित कार्यकारी राष्ट्रपतीय प्रणालीको पक्षमा उभिन थालेका छन् । १२ वर्ष लामो हिंसात्मक माओवादी आन्दोलनको नेतृत्व गरी अहिलेको संविधान पारित गराउन महत्वपूर्ण भूमिका खेल्ने डा बाबुराम भट्टराई प्रत्यक्ष निर्वाचित कार्यकारी राष्ट्रपतिको पक्षमा अग्रपंक्तिमा छन् । डा भट्टराईले गठन गरेको नयाँ शक्ति भन्ने पार्टीले देशलाई तीव्र आर्थिक विकास गरी राजनीतिक अस्थिरताको अन्त्य गर्न यसलाई अचुक अस्त्र मानेको छ । १५ हजारभन्दा बढी निहत्था नेपाली जनताको हत्या हुनुपूर्व डा भट्टराईले जनयुद्धको घोषणा गर्दा तत्कालीन संविधान र त्यसअन्तर्गतको संवैधानिक राजतन्त्र र संसदीय प्रणालीसहितको व्यवस्थाको अन्त्यपछि नेपालमा राजनीतिक अस्थिरताको समाप्त हुने र तीव्र आर्थिक विकास हुने घोषणा गर्नुभएको थियो । २० वर्षमा बागमतीमा धेरै पानी बगिसकेजस्तै नेपालमा अहिले डा भट्टराईले चाहना राखेजस्तै संविधानसभाबाट निर्मित गणतन्त्रात्मक व्यवस्था छ । तर राजनीतिक अस्थिरता २० वर्षअघि भन्दा चरम स्थितिमा छ । हिंसात्मक आन्दोलन अन्त्य भएको एक दसकको अवधिमा दुइटा संविधानसँगै नौजना पालैपालो प्रधानमन्त्री बनिसकेका छन् । अहिले प्रधानमन्त्री पुष्पकमल दाहालले भने दोहोर्याउने अवसर पाएका छन् । यसले नेपालको राजनीतिक अस्थिरता कति तीव्र गतिमा बढेको छ भन्ने देखाउँछ । संविधानसभाबाट संविधान जारी भएको एक वर्ष नपुग्दै संविधान मान्ने समूहबाट आएको निर्वाचित राष्ट्रपतीय प्रणालीको माग र माओवादीहरू, मधेसी र जनजातिहरूबाट संविधानको खारेजीसम्म जाने चेतावनी दिइरहेका छन् । यी मागले नेपाल राजनीतिक अस्थिरताको अर्को चरणमा प्रवेश गरेको संकेत गरेको छ । हुन त प्रत्यक्ष निर्वाचित कार्यकारी प्रमुखको चाहना राख्नेमा हालै मात्र संसद्बाट सत्ताच्युत नेकपा एमालेका नेताहरू पनि देखिन थालेका छन् । लामो समयसम्म संसदीय व्यवस्थामा पटकपटक सत्ता स्वाद चाखिसकेका एमाले नेताहरूमा अहिले नौ महिनामा सत्ताच्युत हुनुपरेको पीडा भविष्यमा फेरि नदोहोर्याउन एकछत्र शासन र सत्तामा मग्न हुन प्रत्यक्ष निर्वाचित कार्यकारी प्रधानमन्त्री अचुक व्यवस्था हुने धारणा मौलाउन थालेको छ । केही शीर्ष नेताहरू र एमालेको दोस्रो पुस्ताका युवा नेताहरूमा यो धारणा प्रबल भएर बढेको देखिन्छ । जनताका नाममा जनताको हितको लागि भनेर मौलाउन लागेको यो विचार सर्वसत्तावादी शासनको वीजारोपणतर्फ उन्मुख देखिन्छ । नेपालमा विगत एक दसकसम्म शासनमा रहेका दलहरूले शासन सत्तामा रहँदा राज्यका न्यायिकलगायत सम्पूर्ण अंगहरूमा आआफ्ना दलप्रति प्रतिबद्ध व्यक्तिहरूको चयन गरी सत्तामा पकड जमाउन प्रयासरत छन् । पछिल्लो समयमा सर्वोच्च अदालतको न्यायाधीश नियुक्ति र राजदूतहरूको सिफारिसको क्रममा यो अनुभव गरिएकै विषय थियो । प्रजातन्त्रमा राजनीतिक दलका नेताहरूले सत्तारोहणको चाहना राख्नु कुनै अनौठो वा अस्वाभाविक होइन । पश्चिमा प्रजातान्त्रिक मुलुकहरूमा अद्यावधिक निर्वाचनमा प्राप्त हुने जनमतका आधारमा राजनीतिक दलहरू सत्तारोहण र सत्ताच्युत भइरहन्छन् । पश्चिमी देशहरूमा यसलाई एउटा निरन्तर प्रक्रियाको रूपमा लिइन्छ, तर औद्योगिक क्रान्तिपश्चात् औद्योगीकरणमा तीव्र आर्थिक विकासमा विकसित त्यही संस्कृति र मान्यतामा आधारित संसदीय प्रणाली परम्परागत कृषिमा आधारित पुरातन समाजका मान्यता भएको देशमा सञ्चालन गर्नु आफैँमा कठिन काम हो । त्यसमाथि नेपालको जटिल भूराजनीतिक अवस्थाले निरन्तर आइरहने हलचलले आधुनिक राजनीतिक प्रणाली सञ्चालनमा थप संकट ल्याउने गरेको छ । जनताको समर्थनमा संविधानद्वारा लिपिबद्ध मान्यताका आधारमा सत्तासीन हुनु र सत्ता बहिर्गमन एउटा नियमित प्रक्रियाको रूपमा पश्चिमा मुलुकहरूमा लिइन्छ । तर नेपालका नेताहरू सत्तारोहण जति उत्साह र स्वाभाविक रूपमा लिन्छन्, सत्ता बहिर्गमन त्यत्तिकै गाह्रो र अस्वाभाविक हुने गरेको फेहरिस्त सबैसामु छ । कमजोर धरातलमा टेकेको राजनीतिज्ञहरू र जटिल भूराजनीतिक स्थिति रहेको नेपालजस्तो अति कमविकसित अनि संस्थागत संरचनाहरू कमजोर भएकाले राजनीतिक व्यवस्थाका उथलपुथलका आधारहरू तय गर्ने जनमत तयार गर्न ठूलो परि श्रम गर्नुनपर्ने विगतका अनुभवले देखाएको छ । विश्वका अति विकसित राष्ट्रहरूमध्ये झन्डै एक दर्जन राष्ट्रहरूमा राजतन्त्र राजनीतिक स्थायित्व र स्थिरताको पर्यायवाची बनिरहेको बेला नेपालमा राजतन्त्रको अन्त्य गरिएको थियो । राजतन्त्रात्मक व्यवस्था, तानाशाही, एकाधिकारवादी भएकाले यसको अन्त्य खोज्ने दल र नेताहरू एकाएक पुनः प्रत्यक्ष निर्वाचित कार्यकारी राष्ट्रप्रमुखको माध्यमबाट मात्र आर्थिक विकासको लागि स्थायित्व प्रायः हुने बहसमा आएका छन् । संसदीय व्यवस्थाजस्तो सरल प्रक्रियाद्वारा सत्ता परिवर्तनको अवस्था रहँदा त सत्तारोहणको लागि आतुर राजनीतिक दलका नेताहरूले निश्चित पदावधिका लागि प्रत्यक्ष निर्वाचित राष्ट्रपतीय प्रणालीमा धैर्यसाथ सत्तारोहणको प्रतीक्षा गर्लान् भन्ने निश्चितता छैन । संसदीय प्रणालीमा त न्यूनतम राजनीतिक संस्कार नभएका नेताहरूले प्रत्यक्ष निर्वाचित राष्ट्रपतीय प्रणालीमा त्यो धैर्य देखाउलान् भन्ने अनुमान गर्न सम्भव छैन । लामो समयसम्म पश्चिमी राष्ट्रहरूको उपनिवेशबाट स्वतन्त्र भएका अधिकांशजसो अफ्रिकी मुलुकहरूमा प्रत्यक्ष निर्वाचित कार्यकारी राष्ट्रपतिको व्यवस्था छ, तर सत्तामा लिप्त रहन सत्तासीन भएपछि राष्ट्रपतिले तानाशाही प्रवृत्ति अपनाउँदै सत्तामा जाँदा प्रतिपक्षीसँग बढेको द्वन्द्वले प्रायजसो अफ्रिकी मुलुक एक वा अर्को रूपको आन्तरिक द्वन्द्व वा सर्वसत्तावादी तानाशाही व्यक्तिबाट शासित छन् । गणतान्त्रिक कंगोजत्रो मुलुक जातिवादी दंगाले ग्रस्त छ भने सर्वसत्तावादी चरित्रका शासकले गर्दा राजनीतिक द्वन्द्वमा छ । अफ्रिकी राष्ट्रहरूको निर्वाचित कार्यकारी सरकार प्रमुखको व्यवस्थाको प्रयोगले राजनीतिक द्वन्द्वसँगसँगै जातीय द्वन्द्वको मारमा पर्न सक्ने पाठ सिकाउँछ । प्रसिद्ध बेलायती लेखक जर्ज ओरवेल भन्छन्, राजतन्त्रात्मक व्यवस्था भएको ठाउँमा त्यसको उन्मूलनपछि धेरै अराजक स्थिति आउँछ । त्यसको नियन्त्रण गर्न बलिया सर्वसत्तावादी र अधिनायकवादी चरित्रको नेतृत्वको आवश्यकता पर्न थाल्छ । ओरवेलले तत्कालीन अवस्थामा रूसमा जार शासनपछि कम्युनिस्ट सर्वसत्तावादी सत्ता र स्पेनमा आएको फ्राङको दक्षिणपन्थी सर्वसत्तावादको उदाहरण प्रस्तुत गरेका छन् । युरोपमा उन्नाइसौँ शताब्दीमा मात्र होइन, बीसौँ शताब्दीको एसियामा पनि लाओस, कम्बोडिया, इराक, इरान र अफगानिस्तानमा राजतन्त्रको उन्मूलनपछि आएको अस्थिर अराजक राजनीतिक हलचल र सर्वसत्तावादी शासकको उदय र त्यसबाट आएको परिणाम सबैले सुनेको र देखेकै हो । अफ्रिकी राष्ट्रहरू कार्यकारी राष्ट्रपति सैनिक विद्रोहद्वारा सत्ताच्युत भएर आन्तरिक द्वन्द्व वा सर्वसत्तावादी तानाशाही व्यक्तिबाट शासित छन् । यो प्रणालीमा प्रजातन्त्र र जनताको अधिकार टाढिएको छ । उपनिवेशकालमा जीवनको सुरक्षा र स्थायित्व अफ्रिकी नागरिकले प्राप्त गरेका थिए, जुन अहिले हरण भएको छ । नेपालमा पनि स्थायित्वको परिकल्पना गरी अहिलेको व्यवस्था फालेर फेरि अर्को निर्वाचित कार्यकारी राष्ट्रपतीय प्रणालीको माग उठ्नुमा अर्को अधिनायकवाद व्यवस्थाको परिकल्पना त होइन भन्ने प्रश्नको विश्वासिलो जवाफ आएको छैन । प्रत्येक दसकमा राजनीतिक दलका नेताहरू फर्माइस गर्दै जाने र जनताको मत लिन नयाँनयाँ व्यवस्था र प्रणालीको परिकल्पना गर्दै जाने हो भने नेपालमा राजनीतिक व्यवस्था एउटा प्रयोगको रूपमा रहनेछ । राजनीतिक व्यवस्था एउटा प्रक्रिया हो । लामो र निरन्तरको प्रयोगपछि माझिँदै जाने राजनीतिक व्यवहार र संस्कारले नै यसलाई स्थायित्व दिन्छ । भारत स्वतन्त्र भएको ६८ वर्ष लामो अवधिमा पनि एउटै संविधान र व्यवस्था चलेको छ । अमेरिकामा दुई सय वर्ष पुरानो संविधान जारी छ । जापानमा अमेरिकी जनरलले दिएको संविधान र त्यसअन्तर्गतको व्यवस्था निरन्तर जारी छ । बेलायतमा संविधानविना नै व्यवस्था चलेको छ । माथि उल्लिखित द्रूत आर्थिक विकास गरेका मुलुकहरूमा संविधान र राजनीतिक व्यवस्था परिवर्तनको कुनै पनि विषयले राष्ट्रिय बहसमा स्थान नै पाउँदैनन् । तर नेपालका दलहरू र दलका नेताहरू आफ्नो अकर्मण्यता ढाक्न र छोप्न संविधान र नयाँ व्यवस्थाको पक्षमा वकालत गर्न थाल्छन् र एउटा अर्को अस्थिरताको नयाँ चक्रव्युहमा नेपाललाई होम्छन् । हुन त अस्थिरता नेपालको नियती जस्तै हो । २००७ सालको परिवर्तनपछि नेपालले अस्थिरताको लामो भुमरी पार गरिसकेको छ । भूराजनीतिमा विकसित हुँदै गएका नयाँ परिस्थिति र घटनाले कमजोर संस्थागत संरचना भएको र क्षणिक स्वार्थको घेरामा रहेका नेपाली नेताहरूका कारण अकारणमा नै कुनै एउटा व्यवस्थाको समाप्ति र नयाँ व्यवस्थाको घोषणा नहोला भन्न सकिन्न । लामो समयसम्म नेपाललाई स्थायित्व प्रदान गर्दै आएको राजतन्त्रको अन्त्यसँगै जनताको रगतले लेखिएको भनिएको संविधान एकै निर्णयमा समाप्त भएको नजिर नेपालमा स्थापित छ । सामुयल पी हन्टिङटन आफ्नो पोलिटिकल अर्डर इन चेन्जिङ सोसाइटी भन्ने पुस्तकमा लेख्छन्, परम्परागत आधारमा स्थायित्व प्रदान गर्दै आएको संस्थालाई परिवर्तित परिस्थितिमा टिक्न गाह्रो हुन्छ । तर भरपर्दो अर्को वैकल्पिक व्यवस्थाविना राजतन्त्रजस्तो परम्परागत संस्थाको अन्त्यपछि राजनीतिमा आउने विचलन सम्हालिनसक्नु हुन्छ । हन्टिङटनले इरानको राजतन्त्रको उन्मूलन र धार्मिक नेता अयोतुल्ला खेमेनीको प्रार्दुभावपछि लेखिएको सो पुस्तकमा नेपालमा पनि राजतन्त्रको कठिन परीक्षा र अन्त्य भएमा राजनीतिमा आउने उथलपुथलको संकेत गरेका थिए । नेपालविज्ञ अमेरिकी प्राध्यापक लियो रोजले नेपालको आन्तरिक संरचनाहरूले भूराजनीतिक रूपमा उत्पन्न हुने जटिल परिस्थितिलाई व्यवस्थापन गर्न नसक्दा व्यवस्थाहरूको र संविधानको अनिश्चिततासँगसँगै अकल्पनीय परिथितिको सामना गर्नुपर्ने निचोड सन् १९७१ तिर नै निकालेका थिए । हुन त सामाजिक र राजनीतिक सन्दर्भ धेरै परिवर्तन भइसकेका छन् । अन्तर्राष्ट्रिय परिवेशमा पनि अर्कै छ । तर नेपालको भूराजनीतिक स्थिति र यसको आन्तरिक संरचनाहरूमा कुनै परिवर्तन आएको छैन । राजतन्त्रको अन्त्य र गणतन्त्रको स्थापना भएर संविधानसभाबाट नयाँ संविधान जारी भइसक्दा पनि नेताहरूको अस्थिर मानसिकता उस्तै छ । राज्यका अन्य संस्थाहरू कमजोर छन् । लामो समयको निरन्तरको अस्थ्रिताले न्यायपालिका, सुरक्षा निकाय र प्रशासनिक संयन्त्र थप कमजोर बनेका छन् । विश्वव्यापीकरणको कारण विश्वसँग जोडिन पुगेको नेपाली जनताको उर्लंदो आकांक्षा तत्काल पूरा गर्ने सामथ्र्य कुनै पनि नेतृत्वसँग छैन । सत्ता स्वार्थमा लिप्न राजनीतिक नेतृत्व परिस्थितिवश नयाँ नारा ल्याएर जनतालाई दिगभ्रमित पार्दा क्षणिक फाइदा देख्न थालेका छन् । नेपालको राजनीति अस्थिर रहँदा आफ्नो स्वार्थ सिद्ध हुने, सम्झने बाह्य शक्ति पनि अधिर र सत्ता स्वार्थमा लिप्न नेतृत्वकै नगिचमा छ । राजतन्त्रको अन्त्यको औचित्य स्थापित गर्न नसकेको राजनीतिक नेतृत्वले प्रत्यक्ष निर्वाचित राष्ट्रपतिको वकालत त गर्न सक्छ स्थापित पनि गर्न सक्छ । तर त्यस व्यवस्थाबाट उत्पन्न परिणतिप्रति उसले जवाफदेहीता भने लिँदैन । त्यसैले राजनीतिक नेतृत्व राष्ट्रपतीय प्रणालीबाट अफ्रिकी र एसियाली देसका राजनीतिक द्वन्द्व र आन्तरिक विग्रहका दृश्य लुकाएर एकोहोरो अमेरिकी राष्ट्रपतीय प्रणालीले दिने आर्थिक विकासको सपना बाँड्दै छन् । संविधानसभाबाट संविधान जारी भएको एक वर्ष नपुग्दै संविधान मान्ने समूहबाट आएको निर्वाचित राष्ट्रपतीय प्रणालीको माग र माओवादीहरू, मधेसी र जनजातिहरूबाट संविधानको खारेजीसम्म जाने चेतावनी दिइरहेका छन् । यी मागले नेपाल राजनीतिक अस्थिरताको अर्को चरणमा प्रवेश गरेको संकेत गरेको छ । संविधान कार्यान्वयनको नाममा पूर्व प्रधानमन्त्री केपी ओलीको आँधिबेहरी आउने चेतावनी दिनु र एमाले नेता वामदेव गौतम र डा भट्टराई प्रत्यक्ष निर्वाचित कार्यकारीको पक्षमा उभिएका छन् । यी सबै हलचलबाट उत्पन्न हुने अस्थिरताको परिणति नेपाली जनताले बेहोर्नुपर्नेछ । तर राजनीतिक नेतृत्वले आफ्नो अक्षमता छोप्न नयाँ व्यवस्था र संविधानको फर्माइस जारी राख्नेछन् ।"
इस्लामी आतंक र अमेरिकी राज्य,"सेवानिवृत्त डिफेन्स सर्भिस इन्टेलिजेन्सका प्रमुख तथा अमेरिकी सेनाका लेफ्टिनेन्ट जनरल माइकेल फ्लिनलाई उद्धृत गर्दै वासिंटन फ्री बेकनले यही अगस्त ९ मा दिएको जानकारीअनुसार अमेरिकाका विभिन्न ठाउँमा इस्लामिक स्टेट अफ इराक एन्ड सिरियाका हजारभन्दा बढी आतंककारी गतिविधिमा संलग्न व्यक्तिहरूलाई गिरफ्तार गरिएको तर जनतामा त्रास फैलिने आशंकामा ओबामा प्रशासनले सोसम्बन्धी जानकारी सार्वजनिक नगरेको बताएका छन् । इस्लामिक स्टेटले आफ्नो स्थापनाको दुई वर्षभित्रै फ्रान्स, बेल्जियम, जर्मनीलगायतका युरोप, अफ्रिका र एसियाको कुरै छोडौँ, अमेरिकाका सबै ५० राज्यहरूमा उसको सांगठनिक सञ्जाल स्थापना भइसकेको बारे गत वर्ष नै संघीय जाँच ब्युरोका निर्देशक जेम्स कोमीलाई उद्धरण गर्दै रोयटर्सलगायतका अन्तर्राष्ट्रिय सञ्चारमाध्यमहरूले लेखेका थिए । दिगो र वातावरणीय अर्थशास्त्रका विख्यात अमेरिकी विज्ञ ज्याफ्री डी स्याक्सले अघिल्लो महिना प्रोजेक्ट सिन्डिकेटमा लेखेका छन् इस्लामिक स्टेटको सिरिया र इराकमा गरेर २० देखि २५ हजार लडाकु छन् । तर अमेरिकानाटो तथा अन्य सम्बन्धित राष्ट्रहरूको समेत जोड्दा सिरियामा सक्रिय सेनाको संख्या एक लाख २५ हजार छ । इराकमा दुई लाख ७१ हजार, टर्कीमा पाँच लाख १० हजार, साउदी अरबमा दुई लाख ३३ हजार र इरानमा पाँच लाख २३ हजार बढी सेना छन् । उपरोक्त संख्या हेर्दा इस्लामिक स्टेटको २०२५ हजार सेना केही पनि होइन । तर त्यही सैनिकको बलमा क्षेत्रका मुलुकहरूका साथै पेरिस र ब्रसेल्सदेखि बंगलादेशसम्म र नाइजेरियादेखि लिबियासम्म इस्लामिक स्टेटले आतंकका गतिविधि सञ्चालन गरिरहेको छ । त्यसमाथि इस्लामिक स्टेटको सूचना विभागले आफ्नो नियन्त्रणमा रहेको र अमेरिकी हतियार, गोलीगट्ठा र मानिसको काँधमा राखेर प्रहार गरिने क्षेप्यास्त्रले भरिएका झोलाहरूको प्रदर्शन गरेको समाचारलाई अगस्त ८ मा सीएनएनले प्रसारण गरेको थियो । पेन्टागनले इस्लामिक स्टेटको नियन्त्रणमा रहेका ती हातहतियार आफ्ना सैनिकहरूका हुन् कि होइनन् भनेर अध्ययन गरिरहेको बताएको भए पनि अमेरिकी सेनाका एक अधिकारीले फोटोमा देखिएका हातहतियार हालैका सैनिक अभियानका क्रममा हराएका र लुटिएका जस्तै भएको बताएको पनि सीएनएनले उल्लेख गरेको थियो । सर्व श्रेष्ठ हातहतियारले सुसज्जित र संसारको सबैभन्दा कठोर प्रशिक्षण र अनुभवबाट खारिएका अमेरिकी सेनाका हतियार खोसिनलुटिन वा हराउन सक्छ भन्ने कुराले आतंकवादविरुद्धको युद्ध कति खतरनाक हुँदै गइरहेको छ, प्रस्ट छ । गत वर्ष जुन १२ मा वासिंटन पोस्टले दिएको जानकारीअनुसार सिरियाका राष्ट्रपति बसर अल असदको सरकारविरुद्ध सीआईएले १० हजार संख्याको सेनाको गठन गरेर अत्याधुनिक हातहतियारले सुसज्जित गरेको थियो । उक्त दैनिकअनुसार सीआईएले आफूलाई सरकारबाट प्राप्त हरेक १५ डलरमा एक डलर सिरियाली विद्रोही सेनाका लागि खर्च गर्ने गर्छ र असद सरकारविरोधी हरेक विद्रोहीको लागि अमेरिकी सरकारले एक लाख डलर खर्च गर्छ । तर अमेरिकाले यत्रो लगानी गरेर खडा गरेको असदविरोधी सेनाका अधिकांश सदस्यहरू इस्लामिक स्टेटको सेनामा समाहित भएको बारे गत नोभेम्बरमा ब्रह्म चेल्लानीले प्रोजेक्ट सिन्डिकेटमा लेखेका थिए । इस्लामिक स्टेटको सेनामा ट्युनिसिया, मोरक्को, लिबिया, जोर्डन, टर्की, फ्रान्स, बेल्जियम, ब्रिटेनबाट गएका उच्च प्रशिक्षित व्यक्तिहरू छन् । त्यस्ता कुल लडाकुहरूमध्ये चार हजार त युरोपेली नागरिक नै छन्, जसमा एक हजार दुई सय फ्रेन्च नागरिक र एक सय अमेरिकी छन् । अधिकांश मध्यपूर्वका र मूलतः इराक र सिरियाका छन् । इस्लामिक स्टेटको शक्ति विस्तारको रहस्य इस्लामिक स्टेटको बढ्दो आतंकको कारण मूलतः अमेरिका र युरोपेली राष्ट्रहरूले मध्यपूर्वका अधिकांश भूभागका साथै उत्तर तथा पूर्व अफ्रिका र मध्य एसियाका राष्ट्रहरूका साविकका सरकारहरूलाई विस्थापन गरी आफ्ना हितअनुरूपका सरकार स्थापना गर्ने क्रममा निमन्त्रित अस्थिरता हो भनेर स्याक्सले गत वर्ष नोभेम्बरमा लेखेका थिए । प्रोजेक्ट सिन्डिकेटमा ब्रह्म चेल्लानीले लेखेअनुसार फ्रान्स वा ओल्यान्ड फ्रेन्च राष्ट्रपति निर्वाचित भएपछि फ्रान्स सबैभन्दा बढी अन्तर्राष्ट्रिय हस्तक्षेपकारी राष्ट्र बनेको छ । यो क्रममा फ्रान्सले साहेल क्षेत्रका अफ्रिकी गणतन्त्र, आइभोरी कोस्ट, माली, सोमालियालगायतका मुलुकमा सैनिक हस्तक्षेप गरेको छ । यता अमेरिकासँगै सिरियामा पनि उसको हस्तक्षेप रहेकै छ । अमेरिका, साउदी अरब र फ्रान्सजस्ता मुलुकहरूको हस्तक्षेपकै कारण सिरिया, इराक, लिबिया र यमनको गृहयुद्ध जटिलतर हुँदै गइरहेकाले ती मुलुकहरूसहित सिंगो मध्यपूर्व अशान्त र अस्थिर छ । एसिया, युरोप र अमेरिकासमेत असुरक्षित बन्दै आएको छ । तर इस्लामिक स्टेटको आतंकको लक्ष बनेका अमेरिकालगायत क्षेत्रका अमेरिकाका मित्रराष्ट्रहरू पनि एउटै साझा उद्देश्यले परिचालित छैनन् । जस्तो इजरायल इस्लामिक स्टेटको प्रमुख विरोधी हो, तर इजरायलले इरान र इरानको समर्थनको सिरियाको असद सरकारलाई आफ्नो मुख्य शत्रु मान्दछ । इरान र सिरिया दुवैले इजरायलविरुद्ध हमास र हेजबुल्ला जस्ता इजरायलका प्रमुख दुस्मन संगठनलाई उनीहरूका आतंककारी गतिविधिमा सघाइरहेकाले ऊ इस्लामिक स्टेटको पराजयभन्दा असदको पतनको लागि प्रयास गरिरहेको छ । अमेरिकाले विश्वको लागि धेरै वरदान दिएको छ, तर अमेरिकाकै कतिपय भूमिकाका कारण विश्व अस्थिर र अशान्त पनि छ । अमेरिका विश्वमा शक्तिशाली त छ, तर सम्मानित र प्रिय हुन सकेको छैन । सिरियाको गृहयुद्ध मूलतः सिया इरानविरुद्ध सुन्नी साउदी अरबको परोक्ष युद्ध हो भन्ने स्याक्सको भनाइ छ । त्यसैले साउदी अरबको रणनीतिक लक्ष भनेको सिरियाका राष्ट्रपति असदलाई हटाएर इरानलाई रणनीतिक रूपमा पराजित गर्नु हो । यस्तै युद्ध यमन र बहराइनमा पनि लडिँदै छ । उता, टर्की सिरियाबाट असदलाई हटाउन चाहन्छ, तर टर्कीको दक्षिणी भाग तथा सिरिया तथा इराकको उत्तरी भाग र इरानको उत्तर पश्चिमी भागका कुर्द क्षेत्रलाई मिलाएर एउटा स्वतन्त्र कुर्दिस्तान राज्य निर्माणका शक्तिशाली प्रयासहरूले टर्कीलाई आतंकित बनाइरहेको छ । अर्कोतिर, इस्लामिक स्टेटको निरन्तर आक्रमण बेहोरिरहेको अवस्थामा असदको विस्थापन टर्कीको लागि कम प्राथमिकताको सवाल बनिरहेको छ । रूस र इरान इस्लामिक स्टेटविरुद्ध अमेरिका र युरोपका राष्ट्रहरूसँग सहकार्य गर्न इच्छुक छन्, तर दुवै मुलुक सिरियाबाट असदको विस्थापन चाहँदैनन् । रूसले सिरियाका राष्ट्रपति असदलाई संरक्षण पुर्याइरहेकोमा अमेरिकी प्रशासन रूसप्रति असन्तुष्ट छ, तर खुलेआम कुनै मुलुकको वैधानिक शासकविरुद्ध विद्रोहीहरूलाई आर्थिक र सैनिक सहयोग उपलब्ध गराएर कुनै मुलुकको प्रभुसत्ताविरुद्ध गरिएको अमेरिकी प्रहारको नैतिक पक्ष त्यति पुष्ट नभएकाले पनि विश्वले त्यसलाई राम्रो मानिरहेको छैन । अमेरिकी विदेश नीतिका रणनीतिक अभावहरूका कारण इस्लामिक स्टेटको शक्तिमा निरन्तर विस्तार भइरहेको स्याक्सको भनाइ छ । उनको भनाइमा कुनै मुलुकको सत्ता परिवर्तनको अमेरिकी उद्देश्य युद्ध उन्माद र हठवाद मात्रै हो । अमेरिका यो नीतिमा कहीं पनि सफल भएको छैन । सिरिया र लिबिया हालका उदाहरण हुन् । साउदी अरबको लगानीमा सीआईएले लामो समयदेखिको सुन्नी विद्रोहीहरूलाई गरेको सहयोगका कारण सिरियामा विद्रोह भइरहेको छ र असद सरकार आफ्नो भएभरको सैनिक र कूटनीतिक बल लगाएर आफ्नो अस्तित्व रक्षाको युद्ध लडिरहेको उनी बताउँछन् । इस्लामिक स्टेट र असदविरुद्धको दोहोरो युद्धमा अमेरिका रणनीतिक अन्योलमा देखिन्छ । अमेरिका, रूस, इरान र साउदी अरबको संयुक्त रणनीतिक प्रयासबेगर इस्लामिक स्टेट पराजित हुने लक्षण देखिँदैन । अमेरिका असदलाई स्विकार्न र क्षेत्रमा रूस र इरानको प्रभाव स्विकार्न तयार नहुन्जेल पनि यो सम्भव छैन । रूस र अमेरिका आपसमा विकास हुँदै गएको शीतयुद्धको स्थिति अन्त्य गरी इस्लामिक स्टेटविरुद्धको शक्तिशाली मोर्चा बनाएमा मात्रै इस्लामिक स्टेटविरुद्ध प्रभावकारी शक्ति निर्माण हुन सक्छ । इरान र साउदी अरबबीच मित्रता र सहयोगको वातावरण मध्यपूर्वमा शान्ति, स्थिरता र इजरायलको सुरक्षाको लागि पनि आवश्यक छ । माथि उल्लेख गरिएजस्तो हुन सकेन भने इस्लामिक स्टेटको स्वरूप बदलिएला, तर आतंकको चरित्र यथावत् रहने नै देखिन्छ । अमेरिकाको रणनीतिक अदूरदर्शिता र इस्लामिक आतंक नोभेम्बर २०१० मा अमेरिकी विदेशमन्त्री हिलारी क्लिन्टन र रक्षामन्त्री रोबर्ट गेट्स अस्ट्रेलियाको मेलबर्न जाँदै थिए । सोही समयमा एबीसी टेलिभिजनको लागि सिन्थिया म्याकफ्याडनले यी दुवै हस्तीसँग एकैसाथ अन्तर्वार्ताको लागि असामान्य अवसर जुटाइन् । अमेरिकाका आठआठ राष्ट्रपतिको कार्यकालमा अमेरिकाको रक्षा र विदेश नीति निर्माण र कार्यान्वयनको महत्वपूर्ण जिम्मेवारीमा रहेका गेट्ससमेतको उपस्थितिमा क्लिन्टनले भनिन्हो, संयुक्त राज्य अमेरिका अर्थात् हामीले सोभियत संघविरुद्ध लड्नको लागि मुजाहिद्दिन गठन गर्यौँ, उनीहरूलाई प्रशिक्षण, हतियार र पैसा दियौँ । उनीहरूमध्येका एक ओसामा बिन लादेन पनि हुन् । जब सोभियत सैनिकहरू अफगानिस्तानबाट फर्किए, हामीले सन्तोषको सास फेर्यौँ । तर अफगानिस्तानबाट सोभियत संघ जसरी सजिलै फर्कियो, हामी त्यसरी नै फर्कन सकिरहेका छैनौँ ।' अक्टोबर २००७ मा अमेरिकी सेनाका जनरल तथा युरोपको लागि नाटोका सर्वोच्च सेनापति वेसले क्लार्क ले कमनवेल्थ क्लब सन् फ्रान्सिस्कोमा दिएको एउटा भाषणमा अलकायदाले ट्विन टावरमाथिको आक्रमणपछि अमेरिकी प्रशासनमा प्रभावशाली रहेको नवअनुदारवादी समूहले अमेरिकी परराष्ट्र र रक्षा नीतिमा एउटा विद्रोह गरेको बताएका थिए । उक्त विद्रोहका योजनाकार तत्कालीन उपराष्ट्रपति डिक चेनी, रक्षामन्त्री डोनाल्ड रम्सफिल्ड र उपरक्षामन्त्री पल उल्फोविट्सलगायत उच्च पदस्थ अमेरिकीहरूले तत्कालै इराकमाथि आक्रमणको गोप्य योजना बनाएको बारे सोसम्बन्धी जानकार एक सैनिक अधिकारीले आफूलाई बताएको क्लार्कले उल्लेख गरेका थिए । डेढ महिनापछि उक्त अधिकारीसँगको भेटमा क्लार्कले सोधे, खोइ त हामीले इराकमाथि आक्रमण त गरेनौँ ? ' उक्त अधिकारीले आफ्नो घर्राबाट एउटा कागज झिकेर टेबुलमा फिँजाए । स्थिति त अझ खराब र जटिल बन्दै गएको बताउँदै उनले स्पष्ट पारे कि आगामी पाँच वर्षभित्र अमेरिका सातवटा मुलुकमा आक्रमण गरेर त्यहाँका सरकारहरूलाई ध्वस्त पार्दैछ र त्यसको थालनी इराकबाट हुनेछ । त्यसपछि सिरिया, लेबनान, लिबिया, सोमालिया, सुडान र इरानमाथि आक्रमण गरिनेछ । क्लार्कका अनुसार यस्तो आक्रमणको उद्देश्य मध्यपूर्वलाई अस्थिर बनाएर त्यहाँ आमूल परिवर्तनको स्थिति निर्माण गर्नु र समस्त क्षेत्रलाई अमेरिकी नियन्त्रणमा राख्नु हो । सन् १९९१ मा खाडी युद्धको अवधिमा तत्कालीन रक्षामन्त्री डिक चेनीका सहायक अर्थात् पेन्टागनमा चेनीपछिका तेस्रो वरियताका पल उल्फोविट्सले तत्कालै इराकमाथि आक्रमण नगरेकोमा राष्ट्रपति जर्ज होवार्ड बुसको आलोचना गरेका थिए । क्लार्कले उल्फोविट्सलाई उद्धृत गर्दै के पनि भनेका थिए भने त्यस्तो युद्धबाट अमेरिका सिंगो मध्यपूर्वलाई आफ्नो नियन्त्रणमा राख्न सक्छ । सोभियत संघ तथा रूस अमेरिकालाई प्रतिरोध गर्न सक्ने अवस्थामा नभएकाले आगामी पाँच देखि १० वर्षभित्रमा पुरानो सोभियत सत्ताका मध्यपूर्वका अवशेषहरू सिरिया, इराक र इरानलाई नियन्त्रणमा लिने ऐतिहासिक अवसर अमेरिकालाई प्राप्त हुनेछ । क्लार्कका अनुसार उल्फोविट्सको सैन्य रणनीति द्वन्द्व निरोध वा समाप्ति नभएर युद्धद्वारा सरकार बदल्नु थियो । संयोग त्यस्तै जुट्यो । राष्ट्रपति जर्ज हावर्ड बुसको राष्ट्रपतित्वको आठ वर्षपछि उनैका छोरा जर्ज डब्लू बुसको कार्यकालमा चेनी उपराष्ट्रपति भए र उनले अमेरिकी प्रभुत्व विस्तारको लागि एउटा नयाँ कार्ययोजना ल्याए । चेनी र रक्षा उपमन्त्री पल उल्फोविट्सको रणनीतिक योजनामा सन् २००३ मा इराकमाथि अमेरिकी आक्रमण भयो । स्याक्स स्विकार गर्छन् अफगानिस्तानमा सोभियत संघको आधिपत्यविरुद्धको युद्धको लागि सीआईएले युरोपदेखि मध्यपूर्वका सबैजसो मुलुकबाट सुन्नी समुदायका हजारौँ युवाहरूलाई व्यापक रूपमा भर्ना गर्यो, प्रशिक्षण दियो र एउटा शक्तिशाली बहुराष्ट्रिय सुन्नी लडाकु सेना गठन गरेर युद्ध सञ्चालन गर्यो । सीआईएले नै एउटा समृद्ध साउदी परिवारको ओसामा विन लादेनलाई उक्त युद्धमा सीआईएसँगै लगानी गर्न र सोभियत संघविरुद्धको युद्धको नेतृत्व लिन प्रेरणा र सहयोग उपलब्ध गरायो । थप स्रोत विकासको लागि तस्करी र लागू पदार्थको व्यापार प्रोत्साहन गर्यो । आफू विघटनको पूर्वसन्ध्यामा पुगेपछि सोभियत संघ अफगानिस्तानबाट पछि हट्यो । त्यसपछि सीआईए प्रशिक्षित लडाकुहरूको प्रयोजन अमेरिकाको लागि रहेन र तिनै सीआईए प्रशिक्षित मुस्लिम सेना अलकायदामा समावेश भएर ट्विन टावरमाथिको आक्रमणमा जोडिन आइपुगे । निसन्देह, अमेरिकाले विश्वको लागि धेरै वरदान दिएको छ, तर अमेरिकाकै कतिपय भूमिकाका कारण विश्व अस्थिर र अशान्त पनि छ । अमेरिका विश्वमा शक्तिशाली त छ, तर सम्मानित र प्रिय हुन सकेको छैन । अनेकौँ अभावहरूको उपस्थितिमा पनि राष्ट्रसंघ सुरक्षा परिषद् अन्तर्राष्ट्रिय शक्ति सन्तुलनको एउटा भरपर्दो संरचना हो । इस्लामिक स्टेटलगायतका सबै अन्तर्राष्ट्रिय समस्याहरूलाई सुरक्षा परिषद्को कार्यक्षेत्रमा ल्याउनेबित्तिकै त्यसले समस्या सामाधानका मार्ग विस्तार गर्ने मात्रै होइन, त्यसबाट प्रमुख शक्ति राष्ट्रहरूमाझ विकास हुने विश्वास, सहयोग र समझदारीहरूले विश्वमा एउटा नयाँ सकारात्मक प्रभाव र शक्ति निर्माण गर्नेछ । यसले आतंकवादलाई सैनिक र मनोवैज्ञानिक रूपमा पनि कमजोर बनाउनेछ । अमेरिकालाई आफ्नो योगदानअनुरूपको विश्वव्यापीरूपमा सम्मान र प्रतिष्ठा निर्माणमा पनि यसले प्रभावकारी भूमिका निर्माण गर्नेमा ढुक्क हुन सकिन्छ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
विश्व च्याम्पियनलाई नाटकीय रुपमा हराउँदै मिलरले जितिन् स्वर्ण पदक,रियो दी जेनेरियोः बहमासकी साउने मिलरले नाटकीय रुपमा स्वर्ण पदक जितेकी छिन्। ब्राजिलको रियो दी जेनेरियोमा जारी ओलम्पिक्स अन्तर्गत ४०० मिटर महिला दौडमा बहमासकी मिलरले विश्व च्याम्पियन अमेरिकाकी एलिसन फ्लेक्सलाई पछि पार्दै नाटकीयरुपमा स्वर्ण पदक हात पारेकी हुन्। फ्लेक्स गत वर्ष भएको ४०० मिटर दौडकी विश्व च्याम्पियन हुन्। नाटकीयरुपमा मिलरले स्वर्ण पदक हात पारेपछि ओलम्पिकमा पाँचौ स्वर्ण जित्ने एलिसनको सपना चकनाचुर भयो। गएराति भएको खेलमा फ्केक्सलाई पछि पार्दै स्वर्ण पदक हात पार्ने क्रममा बहमासकी मिलरले ४०० मिटरको दौड ४९ दशमलब ४४ सेकेन्डमा पूरा गरिन्। रजत पदकमा चित्त बुझाएकी अमेरिकाकी फ्लेक्सले ४९ दशमलव ५१ सेकेन्डमा दूरी पूरा गरिन्। कास्य पदक जितेकी जमैकाकी सेरिका ज्याक्सनले ४९ दशमलव ८५ सेकेन्डमा दूरी पार गरेकी थिइन्।
जर्मनीका स्ट्राइकर पोडोलस्कीले लिए अन्तर्राष्ट्रिय फुटबलबाट सन्यास,जर्मनीः जर्मनीका स्ट्राइकर लुकास पोडोलस्कीले अन्तर्राष्ट्रिय फुटबलबाट सन्यास लिएका छन्। ३१ वर्षीय स्ट्राइकर पोडोलस्कीले सोमबार अन्तर्राष्ट्रिय फुटबलबाट सन्यास लिएको घोषणा गरेका हुन्। पोडोलस्कीले जर्मनीको राष्ट्रिय फुटबल टोलीबाट खेलेका १ सय २९ खेलमा ४८ अन्तर्राष्ट्रिय गोल गरेका छन्। उनी सन् २०१४ को विश्वकप जित्दा जर्मनीको राष्ट्रिय टोलीका सदस्य थिए। फ्रान्समा भएको युरोकप २०१६ मा स्लोभाकियालाई जर्मनीले ३० सन्यू गोल अन्तरले पराजित गर्दा उनी वैकल्पिक खेलाडीका रुपमा मैदान प्रवेश गरेको खेल नै टोलीका लागि अन्तिम बन्यो। जर्मन क्लब वार्यन म्युनिख तथा आर्सनलका पूर्व खेलाडीसमेत रहेका पोडोलस्की हाल गालाटासारेबाट व्यवसायिक फुटबल खेलिरहेका छन्। पोडोलस्कीले सन् २००४ को जुनमा हंगेरीविरुद्धको खेलबाट राष्ट्रिय टोलीमा डेब्यु गरेका थिए।
ब्राजिलमा जर्मनी टिमका प्रशिक्षक स्टेफनको मृत्यु,"रियो दी जेनेरियोः जर्मनीका केनोइङ टिमका प्रशिक्षक स्टेफन हान्जको कार दुर्घटनामा परी मृत्यु भएको छ। रियो ओलम्पिक २०१६ मा जर्मनीबाट केनोइङ टोलीको नेतृत्व गर्दै प्रतियोगितामा सहभागिता जनाउन ब्राजिल आएका प्रशिक्षक स्टेफन गत शुक्रवार रियो ओलम्पिक पार्कमा कार दुर्घटनामा परि गम्भीर घाइते भएका थिए। गम्भीर घाइते स्टेफनको उपचारका क्रममा सोमबार मृत्यु भएको जर्मन ओलम्पिक कमिटीले पुष्टि गरेको विविसीले जनाएको छ। ३५ वर्षीय स्टेफेन सन् २००४ मा ग्रिसको एथेन्समा भएको रियो ओलम्पिकका रजत पदक विजेतासमेत हुन्। जर्मनीको ओलम्पिक कमिटीका अध्यक्षन अल्फोन्स होर्मानले भनेका छन्,हामीले हाम्रो साथीलाई स्टेफनलाई गुमाउनुको पीडो शब्दमा बयान गर्न सक्दैनौं। यो किनै दुखद घटना हो। स्टेफनसँगै दुर्घटनामा परि घाइते भएर अस्पताल भर्ना भएका प्रशिक्षण टोलीका सदस्य क्रिष्टियन केडिङलाई भने अस्पतालले डिस्चार्ज गरेको छ। यसैवीच जर्मनीको ओलम्पिक कमिटीले प्रशिक्षक स्टेफनको निधनप्रति दुख व्यक्त गर्दै मंगलबार ओलम्पिक भिलेजमा मौन धारण गर्नुका साथै सबै खेल मैदानमा राष्ट्रिय झन्डा झुकाइएको छ।"
ओलम्पिकको पुरस्कार वितरणमा बिहेको प्रस्ताव,"एजेन्सीः आफ्नी प्रेमिकालाई बिहेका लागि प्रस्ताव गर्ने सही अवसर कहिले हुन सक्छ ? चीनका पौडी खेलाडी क्विन काई त रियो दी जेनेरियोमा जारी गृष्मकालीन ओलम्पिक खेलकुदको पुरस्कार वितरण समारोहमै आफ्नी प्रेमिकालाई बिहेको प्रस्ताव राखेर रमाइलो समाचारको विषय बनेका छन् । ओलम्पिक खेलकुदअन्तर्गत पौडीको महिला डाइभिङ स्पर्धामा चीनकी ही जीले आइतबार रजत पदक जितेकी थिइन । ओलम्पिक खेलकुदमा पदक जितेको खुसी मनाइरहँदा उनले खुसी हुनुको अर्काे कारण पनि पाइन् । जी आफूले जितेको पदक ग्रहण गरेर फर्कंदै थिइन्, अचानक उनका प्रेमी काई उनीतर्फ अघि बढे । त्यसपछि प्रेमी काईले पुरस्कार वितरण समारोहको समाचार संकलनका लागि उपस्थित दर्जनौं सञ्चारकर्मीका अगाडि नै आफ्नी प्रेमिका जीसमक्ष विवाहको प्रस्ताव राखे । पदक लिएर फर्कंदै गरेकी प्रेमिका जीलाई बीचैमा रोकेर काईले आफूले ल्याएको औंठी दिँदै घुँडा टेकेर विवाहको प्रस्ताव राखेका थिए । काईको उक्त व्यवहारले रंगशालामा उपस्थित सबैको ध्यान तानेको थियो । त्यसपछि सञ्चारकर्मीका क्यामेराको लेन्स पनि उनीहरूतर्फ नै मोडिएको थियो । रंगशालामा उपस्थित दर्शकले समेत ताली बजाएर उनीहरूलाई साथ दिएका थिए । आफ्नो पूर्वजानकारी बिना नै प्रेमीले सार्वजनिक कार्यक्रममा विवाहको प्रस्ताव गरेपछि जी भने केही लजाएकी थिइन् । केहीबेर अकमक्किएकी जीले प्रेमी काईको प्रस्तावलाई स्वीकार गरेकी थिइन् । के तिमी मसँग बिहे गर्छौ, भन्ने काईको प्रस्तावमा जीले यस भन्ने जवाफ फर्काएकी थिइन् । केहीबेर रंगशालाको वातावरण नै नै रमाइलो बनेको थियो । काईले प्रेमीका जीलाई विवाहका लागि प्रस्ताव राख्दा टेलिभिजनहरूले पदक वितरण समारोहको प्रत्यक्ष प्रसारण गरिरहेका थिए । टेलिभिजनहरूले काईको प्रस्ताव र जीको स्विकारोक्तिलाई समेत प्रसारण गर्न भ्याए । जीले आइतबार महिलातर्फको तीन मिटर स्प्रिङबोर्ड स्पर्धामा रजत पदक जितेकी थिइन् । काईले पनि जारी ओलम्पिकमा पुरुषतर्फको तीन मिटर सिन्क्रोनाइज्ड स्प्रिङबोर्ड स्पर्धामै कांस्य पदक जितेका थिए । जीले आफू पछिल्लो ६ वर्षदेखि काईसँगको प्रेम सम्बन्धमा रहेको खुलासा गरेकी छन् । यद्यपि काईले रियो ओलम्पिकका क्रममा आफूलाई यसरी बिहेको प्रस्ताव राख्लान् भनेर आफूले नसोचेको जीले बताइन् । हामी पछिल्लो ६ वर्षदेखि प्रेम सम्बन्धमा छौं तर, काईले यसरी बिहेको प्रस्ताव राख्लान् भनेर मैले सोचेकी थिइनँ, जीले भनिन्, उनले मलाई धेरै कुरा भनेका छन् । धेरै वाचा पनि गरेका छन् । ती वाचाभन्दा पनि महŒवपूर्ण कुरा म उनलाई जीवनभर विश्वास गर्न सक्छु ।"
प्रिमियर लिग फुटबलमा चेल्सीको विजयी सुरुवात,लण्डनः इंग्लिस प्रिमियर लिग फुटबलमा चेल्सीले विजयी सुरुवात गरेको छ। गएराति स्टामफोर्ड व्रिजमा भएको खेलमा चेल्सीले वेष्टह्याम युनाइटेडलाई २१ गोल अन्तरले पराजित गर्दै लिगमा विजयी सुरुवात गरेको हो। पहिलो हाफ गोलरहित बराबरीमा रोकिएको चेल्सीले खेलको ४७ औं मिनेटमा हाजार्डको गोलबाट अग्रता सुरुवाती अग्रता लिएको थियो। तर खेलको ७७ औं मिनेटमा वेष्ट ह्यामका लागि जेम्स कोलिन्सले गोल गर्दै खेल ११ गोलको बराबरीमा ल्याए। निर्धारित ९० मिनेटको खेल सकिन एक मिनेट बाँकी छँदा डिएगो कोष्टाले गोल गर्दै चेल्सीलाई तीन अंक दिलाए। प्रशिक्षकको रुपमा एन्टोनियो कोन्टे नियुक्त भएपछि चेल्सीले प्रिमियर लिग फुटबलको पहिलो खेलमा जित दर्ता गर्दै प्रतियोगितामा सुखद सुरुवात गरेको हो।
