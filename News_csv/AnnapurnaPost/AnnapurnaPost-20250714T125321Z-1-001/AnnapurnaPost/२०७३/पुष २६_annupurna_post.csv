शीर्षक,विवरण
नेपाल निर्णयात्मक मोडमा,"अहिले नेपाल निर्णयात्मक मोडमा पुगेको छ । एउटा स्वतन्त्र राष्ट्रका रूपमा नेपालको अस्तित्वको रक्षा हुनेछ वा त्यो फिजी, भुटान वा सिक्किम बन्नेछ ? त्यो गम्भीर प्रश्न देश अगाडि छ । त्यो खालि परिकल्पना मात्र होइन । नेपालको राष्ट्रियता समाप्त गर्न योजनाबद्ध प्रकारले प्रयत्न भइरहेको छ । त्यो नयाँ प्रयत्न होइन । दसकौंदेखि त्यो दिशामा प्रयत्न भइरहेको छ । अहिले त्यो प्रयत्नमा तीव्रता आएको छ र त्यो प्रयत्नलाई निर्णयात्मक मोड दिने प्रयास भइरहेको छ । त्यसरी नेपालको राष्ट्रियताका अगाडि गम्भीर खतरा उत्पन्न भएको छ र त्यसलाई रोक्नु सम्पूर्ण देशभक्त नेपालीको दायित्व हुनेछ । भारतीय विस्तारवादको नेपालप्रतिको विस्तारवादी नीतिको दुइटा रूप रहने गरेका छन्ः एउटा, बाहिरबाट हस्तक्षेप गर्ने । अर्को, आन्तरिक रूपमा आधार तयार पार्ने । भारतले बाह्य रूपले पनि नेपालमाथि बारम्बार हस्तक्षेप गर्ने गरेको छ । कालापानीमा भारतीय सेनाको कब्जा त्यसको एउटा ज्वलन्त उदाहरण हो । हालैको घटना, लिपुलेकबारे चीन र भारतको द्विपक्षीय सन्धि पनि त्यसको एउटा उदाहरण हो । सीमामा लगातार अतिक्रमण भइरहेको छ । नेपालको संविधानमा संशोधनका लागि सातबुदे प्रस्ताव, संविधानमा संशोधनहरू स्वीकार गर्नको लागि दबाब र नाकाबन्दी, नेपालको संविधान र मधेसका विषयलाई अन्तर्राष्ट्रियकरण त्यही प्रकारका केही उदाहरण हुन् । बाह्य हस्तक्षेपका सन्दर्भमा उल्लेखनीय पक्ष के छ भने अहिलेसम्म नेपालमाथि भारतले प्रत्यक्ष सैनिक आक्रमण गरेको छैन । त्यसको कारण सामान्यतः अन्तर्राष्ट्रिय जनमत र विशेषतः नेपालको भूराजनीतिक स्थिति हो । उत्तरमा चीनको उपस्थिति प्रत्यक्ष सैनिक आक्रमण गरेर नेपाललाई कब्जा गर्ने कार्यमा भारतको लागि मुख्य बाधा बनेर उभिएको छ । चीनले स्वयं आफ्नो सुरक्षाको दृष्टिले पनि नेपालमाथि भारतीय कब्जालाई सजिलैसित स्वीकार गर्ने सम्भावना कमै छ । अहिलेसम्म भारतले नेपालमाथि प्रत्यक्ष सैनिक हस्तक्षेप गरेको छैन । तर भारतका सत्तारूढ पार्टीका कतिपय सांसदहरूले शान्तिपूर्ण तरिकाले नेपालको तराईका कतिपय जिल्लाहरूलाई भारतमा मिलाउन नसके युद्धद्वारा पनि तिनीहरूलाई भारतमा मिलाउनुपर्छ भन्ने विचार सार्वजनिक रूपले नै बाहिर ल्याइरहेका छन् । अहिले शान्तिपूर्ण तरिकाले तराईलाई भारतमा मिलाउन प्रयत्न भइरहेको छ ।त्यसरी उनीहरूको उद्देश्य पूरा नभए उनीहरूले सैनिक कदम चाल्ने वा तराईमा सशस्त्र विद्रोह सुरु गराउने सम्भावनालाई पनि पूरै अस्वीकार गर्न सकिन्न । एकपटक तराईमाथि आफ्नो प्रभुत्व कायम गरेपछि उनीहरू त्यहींसम्म चुप लागेर बस्ने छैनन् । तराईलाई नेपालबाट अलग गराउन सफल भएपछि त्यसलाई आधार बनाएर उनीहरूले पूरै नेपालमाथि प्रभुत्व कायम गर्न प्रयत्न गर्नेछन् । उत्तरमा चीनको उपस्थितिले नेपालमाथि प्रत्यक्ष आक्रमणको नीति अपनाउन भारतलाई धेरै रोकेको छ । त्यो वाधा हटाउन पनि भारतले पूरा प्रयत्न गर्नेछ । त्यसका दुई तरिका हुन सक्नेछन्ः एउटा, नेपालको उत्तरी सीमामा यातायात, व्यापार वा पारवहनसमेतमा बढीभन्दा बढी वाधा पैदा गरेर चीनसितको सम्बन्धलाई सीमित गर्ने प्रयत्न गर्नु, अर्को, चीनसित सम्बन्ध बढाएर भारतले नेपालमाथि गर्ने प्रत्यक्ष कारबाहीमा चीनलाई तटस्थ राख्ने प्रयत्न गर्ने । लिपुलेकबारे चीन र भारतबीचको सन्धिले त्यसको संकेत दिइसकेको छ । त्यसरी उत्तरमा चीनको उपस्थितिले नेपाललाई धेरै मद्दत पुर्याएको छ तर त्यो स्थायी र दीर्घकालीन आधार होइन । मुख्य आधारभूत पक्ष स्वयं नेपालीको देशभक्तिको भावना र राष्ट्रियताको रक्षाको लागि संघर्ष नै हो । तत्कालको लागि आफ्नो विस्तारवादी उद्देश्य पूरा गर्न नेपालभित्र आन्तरिक आधार तयार पार्नेतिर नै भारतको बढी जोड छ । त्यसको सबैभन्दा प्रकट रूप हो नेपालको राजनीतिक शक्तिहरूलाई भारतको पक्षमा मिलाएर उनीहरूलाई आफ्ना विस्तारवादी उद्देश्यहरू पूरा गर्नको लागि उपयोग गर्ने । सत्ताको प्रलोभन दिएर उनीहरूले नेपालका राजनीतिक पार्टी वा संगठनहरूलाई कसरी उपयोग गर्ने गरेका छन् ? त्यसको लामो इतिहास छ । अहिले हामी त्यो सबै इतिहासको चर्चा गर्नेपट्टि लाग्दैनौं । किनभने पहिले कैयौंपटक हामीले ती कुरामाथि प्रकाश पार्दै आएका छौं । त्यसकारण हामी ती सबैलाई दोहोर्याउनेतिर नलागेर हामी तत्कालको स्थितिको चर्चा गर्नेसम्म नै सीमित रहनेछौं । अहिले भारतले माओवादी केन्द्र र नेपाली कांग्रेसलाई उपयोग गरेर आफ्नो उद्देश्य पूरा गर्ने प्रयत्न गरिरहेको छ । ओली सरकारको विघटन गराएर वर्तमान गठबन्धन सरकारलाई गठन गर्नुका पछाडिको मुख्य उद्देश्य त्यही हो । अहिले माओवादी केन्द्र र कांग्रेस दुवै पक्षहरूलाई मिलाएर गठबन्धन सरकार बनेको छ । तर भारतले माओवादीलाई नमिलाई बहुमत नपुग्ने भएकाले प्रचण्डलार्ई उपयोग गरेको हो । तर उसको बढी विश्वास कांग्रेसमाथि नै छ । प्रचण्ड खालि कांग्रेसलाई सत्तामा पुर्याउने एउटा भर्याङ मात्र हुन् । भारतको त्यस प्रकारको योजनाको पहिलो कडीको रूपमा संविधान संशोधन विधेयक अगाडि आएको छ । त्यो विधेयक नै आपत्तिजनक र खतरनाक छ । त्यसको सबैभन्दा प्रमुख पक्ष ५ नम्बर प्रदेशको विघटन गराएर तराईका जिल्लाहरूको बेग्लै मधेस प्रदेश बनाउनु हो । तर ५ नम्बरको विखण्डन पूरै पहाडी भूभागलाई अलग गराएर तराईमा बेग्लै प्रदेश बनाउने, तराईलाई नेपालबाट अलग गराउने र तिनीहरूलाई भारतमा मिलाउने रणनीतिको प्रारम्भिक रूप मात्र हो । जस्तो माथि पनि भनियो, तराईमा त्यस प्रकारको सफलता प्राप्त गरेपछि भारतले त्यसलाई पूरै नेपाललाई सिक्किम बनाउनको लागि उपयोग गर्नेछ । त्यसरी त्यो संशोधन विधेयकका साथै नेपाल निर्णयात्मक मोडमा उभिएको छ । त्यो विधेयक पारित भयो भने नेपालको स्वतन्त्र अस्तित्व समाप्त गर्नको लागि नै बाटो खोल्नेछ । माथि हामीले भारतले माओवादी केन्द्र र कांग्रेसलाई आफ्ना विस्तारवादी उद्देश्य पूर्तिको लागि उपयोग गरेको कुराको चर्चा गर्यौं । तर भारतको दीर्घकालीन उद्देश्यको लागि अहिलेको गठबन्धन सरकार गौण पक्ष हो । मुख्य पक्ष मधेसवादीहरू हुन् । उनीहरूले अन्य राजनीतिक शक्तिहरूलाई उपयोग गर्ने नीति अपनाए पनि उनीहरूको आधार शक्ति मधेसवादीहरू हुन् । भारतको मुख्य प्रयत्न संविधानमा आवश्यक संशोधन गराएर संसद्मा मधेसवादीहरूको बहुमत बनाएर उनीहरूलाई सत्तारूढ गराउनु र उनीहरूको माध्यमद्वारा नेपाललाई भारतमा गाभ्ने निर्णय गराउनु हो । जनसंख्याका आधारमा मात्र निर्वाचन क्षेत्र निर्धारण, उदार नागरिकता नीति, अंगीकृत नागरिकलाई वंशज नागरिकसरह अधिकार आदि संशोधनहरू त्यही उद्देश्यद्वारा निर्देशित छन् । त्यो उद्देश्यको पक्षमा आधार तयार पार्न नै उनीहरूले अहिले माओवादी केन्द्र वा कांग्रेसलाई उपयोग गर्ने नीति अपनाएका छन् र सत्ताको आफ्नो क्षूद्र उद्देश्यहरू पूरा गर्नु नै उनीहरू भारतीय विस्तारवादका हातमा खेल्न पुगेका छन् । भारतले माओवादीलाई नमिलाई बहुमत नपुग्ने भएकाले प्रचण्डलाई उपयोग गरेको हो, तर उसको बढी विश्वास कांग्रेसमाथि नै छ । प्रचण्ड खालि कांग्रेसलाई सत्तामा पुर्याउने एउटा भर्याङ मात्र हुन् । भारतको त्यस प्रकारको योजनाको पहिलो कडीको रूपमा संविधान संशोधन विधेयक अगाडि आएको छ । त्यो विधेयक नै आपत्तिजनक र खतरनाक छ । उनीहरूको त्यस प्रकारको भूमिका देशका साथै अन्त्यमा स्वयं उनीहरूको हितमा पनि हुने छैन । नेपालको राष्ट्रियताको संघर्षमा कम्युनिस्टहरूको अत्यन्त लामो र गौरवपूर्ण इतिहास रहेको छ । तर गत दसकहरूमा उनीहरूमा पनि विचलन आउने गरेको छ । आफूलाई कम्युनिस्ट बताउने कतिपय पक्षले भारतपरस्त नीति अपनाउने वा आफ्ना क्षूद्र स्वार्थहरूका लागि राष्ट्रिय हितको सौदाबाजी गर्ने गरेका छन् । त्यसको चरम र विकृत रूप अहिले माओवादी केन्द्रमा देखा परेको छ । तर त्यसको अर्थ सबै कम्युनिस्टहरूमा त्यस प्रकारको विचलन आएको छ भन्ने होइन । तर राष्ट्रियताको संघर्ष खालि कम्युनिस्ट पंक्तिसम्म मात्र सीमित रहने गरेको छैन । देशको राष्ट्रियतामा जुनजुन बेला आँच पुग्यो, त्यसविरुद्ध जनताले व्यापक रूपमा आवाज उठाउने वा संघर्षमा उत्रने गरेका छन् । जनताको त्यस प्रकारको देशभक्ति र जागरुकताका कारणले नै नेपाललाई भारतमा गाभ्ने भारतीय विस्तारवादको योजना असफल हुँदै आएको छ । भारतका तात्कालीन उपप्रधानमन्त्री र गृहमन्त्री सरदार बल्लभभाइ पटेलको समयदेखि नै भारतले नेपालाई भारतमा गाभ्न योजनाबद्ध प्रकारले प्रयत्न गर्दै आएको छ । तर जनताको उच्च प्रकारको देशभक्तिको भावना र जागरुकताका कारणले नै हामीले देशलाई बचाउन सकेका छौं र भविष्यमा पनि सफल हुनेछौं भन्ने हामीलाई विश्वास छ । कांग्रेस सभापति शेरबहादुरले गर्वपूर्वक भनेका छन् महाकाली सन्धि त मैले संसद्बाट पारित गराएँ भने यो संविधान संशोधन विधेयक कुन ठूलो कुरा हो ? त्यसरी उनले एकातिर आफ्नो राष्ट्रघाती चरित्रलाई नांगो रूपमा उदांगो परेका छन् भने अर्कोतिर, नेपालका सम्पूर्ण नेपाली जनता र देशभक्त शक्तिहरूलाई चुनौती दिएका छन् । उनको त्यो अभिव्यक्तिबाट यो बुझ्न गाह्रो पर्दैन, उनले सकेसम्म आफ्नो राष्ट्रघाती उद्देश्य प्रचण्डद्वारा पूरा गराउने प्रयत्न गर्नेछन् । बाँकी काम स्वयं आफू सत्तामा पुगेपछि पूरा गर्न प्रयत्न गर्नेछन् । जहाँसम्म प्रचण्डको प्रश्न छ, उनी त भारतीय विस्तारवाद वा कांग्रेसको त्यस प्रकारको नीतिको अस्थायी साधन मात्र हुन् । जुन काम प्रचण्डद्वारा पूरा हुँदैन, त्यो बाँकी काम भारतले शेरबहादुरद्वारा पूरा गर्ने प्रयत्न गर्नेछ । अन्त्यमा त्यस (भारत) को उद्देश्य हुनेछजनसंख्याका आधारमा निर्वाचन क्षेत्रहरूको निर्धारण, उदार नागरिकता नीति र अंगीकृत नागरिकहरूलाई वंशज नागरिकसरह अधिकारद्वारा मधेसवादीहरूको संसद्मा बहुमत गराउनु । भारतीय विस्तारवादको त्यो विस्तारवादी योजनालाई हामीले गत ६ दसकभन्दा बढी समयदेखि असफल पार्दै आएका छौं र भविष्यमा पनि त्यो षड्यन्त्रलाई हामीले सफल हुन दिने छैनौं ।"
चन्द्रशमशेरका टिपोट र कमलमणि,"चन्द्रशमशेरका टिपोटहरू राणाकालीन र थापाकालका शासकहरूले राजपाठ र व्यक्तिगत घटनाहरूको छोटा विवरण र टिपोट हो । यो किताबको सबैभन्दा महत्वपूर्ण पक्ष भनेको राणाकालीन समयका क्रूर शासकहरू भनेर वर्णन गरिएका व्यक्तिहरूले निर्णय गर्दा वा दण्ड दिँदा कुनै अन्याय भयो वा निरपराध दण्डित भएका घटनामा आफ्नो निर्णयप्रति आत्मालोचना गर्दै दण्डित व्यक्तिको प्रतिष्ठा पुनस्र्थापित गर्न प्रयास गरेका देखिन्छन् । यसका दुइटा घटना यहाँ उल्लेखनीय छन् । पहिलो टिपोट यस्तो छ चन्द्रशमशेरको एकजना कमारालाई उजुरीका आधारमा कान काट्ने आदेश दिएकोमा आफ्नै रानीसँग पश्चात्ताप गरी आइन्दा त्यस्ता रिसको झोकमा हप्काउँदा मारकाट भन्ने हुकुम नबक्सने कुरा भएको छ । टिपोट यस्तो छ । एउटा बाहुन कमारो भागेछ । त्यसलाई फेला पारी पक्रन जाँदा कमाराले जान्न भनी बाहुनलाई कुटेछ । पछि मद्दत लिई कमारालाई पक्री बिहान महाराज सलाममा राज भएको बेलामा पक्रेर ल्याइ बाहुनले सबै कुरा बिन्ती चढाएछ । महाराजबाट कमाराउपर रिसानी भै लौ यस बदमासको कान काट भन्ने हुकुम भएछ । हुकुम आउनेबित्तिकै नजिकमा बसेका कप्तान नरवीरले छुरी झिकी कमाराको कान काटिदिए । त्यसपछि दुवै बाहुन र कमारा घरतर्फ गएपछि भित्र सवारी भएका महाराजबाट सबै कुरा बडामहारानीलाई भनिबक्स्यो । सो कुरा सुनेर त्यस कमारालाई अरू केही सजाय बक्सनुपर्ने कानै कटाइ बक्सियो । त्यसो नगर्नुपर्ने भनेर बिन्ती गरिबक्स्यो । मैले त कानै काट भनेर भनेको त होइन । खाली डर मात्र देखाएको हो नरवीरले बुझ्दैनबुझी कान काटिहाल्यो भन्ने हुकुम महाराजबाट हुँदा भने कसैलाई हप्काइबक्सँदा मार काट भन्ने हुकुम बक्सनुभएन । त्यस्तो हुकुम हुँदा नगरे हुकुम नमान्नु हुन्छ गरे सानो कुरामा जीउ जोखिम हुन्छ भनी बिन्ती चढाइबक्स्यो । दोस्रो टिपोट यस्तो छ महाराजको एउटा गुरुङ आठपहरिया थियो । ऊ बलियो थियो, सवारी सिकारीमा जानु भन्ने भए जान्थ्यो । महाराजको सबै आदेश मुखबाट निक्लनेबित्तिकै तामेल गथ्र्यो । एक दिन महाराज बगैंचामा टहलिरहँदा एउटा बगैंचेले राम्रो काम गरेनछ । रिसमा महाराजले ठोक भन्नेबित्तिकै आठपरिया गुरुङले एक झापड हानेपछि बगैँचे मुर्छा परी ढलेछ । पछि उसलाई बडो मुस्किलले होसमा ल्याइएछ । त्यसउप्रान्त महाराजले गुरुङ आठपहरियालाई हुकुम भएछ, अब उप्रान्त हामी कसैसँग रिसानी हुन लागेमा कसैलाई ठोक्ने, पिट्ने हुकुम दिन लाग्छौँ भने तैंले हाम्रा नजिक नबसी अन्यत्रै बस्नू भन्ने हुकुमपछि आफू र आफ्ना परिवारप्रति बफादार त्यस आठपहरियाबाट निर्दोष व्यक्ति अन्यायमा पर्न सक्नेतर्फ तत्कालीन राणाशासक कति संयम सतर्क थिए ? यी दुई उदाहरण छन् । यहाँ यो पुस्तकको विवेचना वा चर्चा गर्न लागिएको होइन । यो पुस्तक किनेर पढ्न प्रेरणा दिनुहुने कमलमणि दीक्षितसँग जोडिएको प्रसंग उल्लेख गर्न लागिएको हो । सादा जीवन र उच्च विचारका धनी दीक्षितले पनि आफ्नो जीवनको उत्तराद्र्धमा आफ्नै परिवारका सदस्यमाथि लोकतन्त्रकालीन राज्यका स्वेच्छाचारी संस्थाका स्वेच्छाचारीद्वारा प्रताडित भएको घटना महसुस गर्नुभयो । ८६ वर्ष लामो जीवनकालमा साहित्य, भाषा र समाजको सेवामा समर्पित दीक्षितले आफ्ना दुई पुत्र मानवअधिकारवादी कनक दीक्षित र पत्रकार कुन्द दीक्षितमाथि राज्यले स्वेच्छाचारी संस्था अख्तियार दुरुपयोग निवारण आयोगले दिएको मानसिक दुःख प्रत्यक्ष अनुभव गर्नुभयो । हुन त सर्वोच्च न्यायालयको आदेशले दीक्षितका दुवै पुत्र स्वेच्छाचारी कारबाहीबाट मुक्त भएका छन् । तर मानसिक रूपमा परेको चोटले उहाँको वृद्ध शारीरिक अवस्था कमजोर पारेको र मृत्युशड्ढयासम्म धकेलेको नकार्न सकिन्न । संयोग हो वा परिस्थिति नै हो । कमलमणिसँग एक वर्षअगाडि एउटा सार्वजनिक कार्यक्रममा भेट हुँदा उहाँले नै मलाई चन्द्रशमशेरका टिपोटहरू पढ्न प्रेरित गर्नुभएको थियो । यसअघि पनि दीक्षितसँग भेट हुँदा ऐतिहासिक पुस्तक अध्ययन गर्ने प्रेरणा मिलिरहन्थ्यो । उहाँका राणाकालीन इतिहाससँग सम्बन्धित सबै पुस्तकहरू पढेकाले उहाँका लेखरचनाहरू नबिराइ पढिन्थ्यो । उहाँसँग भेट हुँदा पुस्तककै कुराकानी हुन्थ्यो । पुस्तकप्रतिको कूतुहलता र पढ्ने आकांक्षा झन् बढ्दै गयो । काठमाडौंका धेरै पुस्तक पसल चहारें । दीपक ज्ञवालीलाई गुहारेर समेत जगदम्बा पुस्तक पसलमा पनि पटकपटक पुगें । अन्त्यमा चार महिनाअघि हिमाल साउथ एसियाको एउटा कार्यक्रममा कनकमणिसँग आफ्नो वेदना पोखें । सहयोगको लागि जहिले पनि तत्पर कनकले त्यही कार्यक्रममा पुस्तक मेरो हातमा थमाए । कमलमणिले त्यो पुस्तक पढ्ने सल्लाह दिँदा मदन पुस्तकालय, जगदम्बा गुठी, साझा यातायात जस्ता प्रकरणमा कनकमणिविरुद्ध अख्तियारले पुर्जी काटेर थुन्ने संकेत कतै थिएन । दीक्षितका जेठा छोरा एवं अंग्रेजी साप्ताहिक नेपाली टाइम्सका सम्पादकमाथि पनि अख्तियारको निर्देशनमा धरपकड गर्लान् भन्ने अनुमान नै थिएन । तर समयको गति यति छिटो बढ्यो कि पर्याप्त कानुनी आधारविना नै एक वर्षको अवधिमा सबैथोक कमलमणिले हेर्नुपर्यो अनाहकमा । सर्वोच्च अदालतले मदन पुस्तकालय, कनकमणि र कुन्दमाथि लगाएको आरोपमा कानुनी आधार नभएको भनी कारबाही नबढाउन आदेश दिएर अहिले सबै प्रक्रिया स्थगित भएको छ । आरोप र अनुसन्धान गर्न आदेश दिने अख्तियार दुरुपयोग अनुसन्धान आयोगका तत्कालीन प्रमुख लोकमानसिंह कार्की सर्वोच्चकै निर्णयबाट पदमुक्त भएका छन् । कमलमणिले यी सबै आरोह प्रत्यक्ष देख्नुभयो । अन्याय भएको हो भनी सर्वोच्चले न्याय दिएको पनि देख्नुभयो । आफ्नो लामो, सादा र स्वच्छ जीवनमा परेको त्यो अन्यायपूर्ण घटनाले उहाँको स्वास्थ्य र जीवनमा असर परेको हुनुपर्छ । एकै वर्षको बीचमा उहाँको स्वस्थ्य जीवन मृत्युशड्ढयामा पुग्यो । नेपालका विभिन्न राज्य व्यवस्थामा व्यक्तिको स्वतन्त्रता र न्याय गौण विषय बनेको छ । कुनै पनि कालमा षड्यन्त्र र व्यक्तिको मानसिक शारीरिक एवं प्रतिष्ठाको हत्यामा राज्यका संयन्त्र संलग्न छन् । नेपालमा न्याय प्रणालीको इतिहास हेर्ने हो भने घातप्रतिघातका घटनाका क्रममा कतिपय नागरिक निर्दोष भएर पनि दोषी ठहरिएका छन् । परम्परागत र हुकुमी शासन पद्धतिबाट अहिलेको मानव अधिकार, न्यायपूर्ण र प्रजातान्त्रिक युगमा आउँदा पनि हाम्रा व्यवस्था व्यवहार खासै परिवर्तन भएका छैनन् । उदार र प्रजातान्त्रिक संविधानले पनि स्वेच्छाचारी संस्था र स्वेच्छाचारी कानुन बनाई नागरिकलाई धरपकड गर्ने परम्परा कायम छ । कुनै कानुनी, विधानमा स्पष्ट आधारबिना व्यक्तिको सनक र स्वेच्छाचारी निर्णयले प्रजातान्त्रिक भनिने राज्य स्वेच्छाचारी र बर्बर बन्न पुगेको छ । दाताहरू नागरिक समाज र निरीह राजनीतिज्ञहरूले जवाफदेही संस्थाहरू निकम्मा भएका छन् भने अख्तियार दुरुपयोग निवारण आयोग जस्ता संस्थाहरू स्वेच्छाचारी रूपमा निरीह नागरिकको हुर्मत लिइरहेका छन् । यसै हुर्मतको प्रहार सहन नसकी कमलमणि जस्ता व्यक्तिले यस संसारबाट छिटै बिदाइ हुनुपरेको छ । ८६ वर्षको उमेरसम्म सम्मानित जीवन बिताउनुभएका दीक्षितको लागि अख्तियारजस्तो स्वेच्छाचारी संस्थाको प्रहार कस्तो रह्यो होला भन्ने अनुमान गर्न कठिन छैन । विभिन्न चरणमा अख्तियार जस्ता संस्थाको प्रहारबाट यसअघि पनि विभिन्न तहमा कार्यरत राष्ट्रसेवकहरूले मृत्युवरण गरेका घटना प्रशस्तै छन् । प्रारम्भिक चरणमै यस्ता स्वेच्छाचारी संस्थाले गरेका कारबाहीलाई न्यायिक रूपमा नियन्त्रण गर्न नसक्दा बर्बरताको कारबाही सामना गर्न नसकी सामाजिक मर्यादा र प्रतिष्ठा गुमेको पिरमा हृदयाघात, मष्तिस्कघातले जीवन गुमाउने दर्जनौं परिवार छन्, कानुनको चक्रव्युहमा परी राजनीतिक जीवन समाप्त भएका नेपाली कांग्रेसमा । नेपालमा उदार प्रजातान्त्रिक व्यवस्था आएको आज ३० वर्ष हुन लागिसक्यो । जनतामा आधारित प्रजातान्त्रिक व्यवस्था आएको त ६६ वर्ष नाघिसक्यो । तर राज्यको चरित्र अझै स्वेच्छाचारी छ । स्वेच्छाचारी संस्थामा बस्नेले व्यक्तिको मानमर्यादाको हुर्मत लिन सक्छ तर त्यसलाई उत्तरदायी र कानुनको दायरामा ल्याउने कुनै व्यवस्था छैन । अख्तियारका दुई कार्यकाल स्वेच्छाचारी अधिकार प्रयोगबाट व्यक्तिगत स्वतन्त्रतामा भएका क्षतिका लामो समयसम्म इतिहासको कालखण्डमा रहनेछ । सूर्यनाथ उपाध्याय प्रमुख आयुक्त रहेको कार्यकालमा पश्चिमका उदार लोकतान्त्रिक देशहरूको आर्थिक सहयोगमा निर्माण गरिएको वर्तमान अख्तियारको भवन लोकमानसिंह कार्की प्रमुख आयुक्त रहँदासम्म र अझै पनि स्वेच्छाचारी कानुन बहाल रहेको छ । कतिपय निरीह नागरिकमा आफ्नो जीवन समाप्त हुने जोखिम छँदैछ । राज्यको स्वेच्छाचारी संस्था अख्तियारको प्रहारबाट मानसिक चोट सहनुहुने कमलमणि पहिलो हुनुहुन्न । राजनीतिज्ञ रवीन्द्रनाथ शर्मा यसैको तोडमा बित्नुभयो । पूर्व गृहसचिव पदम पोखरेलका श्रीमती हुन् वा पूर्व प्रहरी प्रमुख मोतीलाल बोहराकी श्रीमती । चिरञ्जीवी वाग्लेका श्रीमती र तत्कालीन सचिव दिनेशचन्द्र प्याकुरेलले त आत्महत्या नै गर्नुभयो । गोविन्दराज जोशीको सासूको देहावसान भयो । पूर्व प्रहरी महानिरीक्षक अच्युत खरेलको श्रीमतीले पनि स्वेच्छाचारी संस्थाको प्रहारले प्रतिकारमा पुगेका आघातलाई थाम्न सकिनन् । नेपाल विद्युत् प्राधिकरण एवं नेपाल पर्यटन बोर्डका राष्ट्रसेवकहरू छिटो न्याय नपाउँदा थप मानसिक दबाबमा छन् । त्यसैगरी नेपाल पर्यटन बोर्डका निमित्त प्रमुखको पनि हृदयाघातबाट केही महिनाअघि मृत्यु भयो । यस्तै बोर्डकै अर्का कनिष्ठ कर्मचारी विरोध बरालको मष्तिस्कघातबाट मृत्यु भयो । दुवैजना माथि अख्तियारले भष्टाचारको अभियोग लगाई गत वर्ष मुद्दा दायर गरेको थियो । जबसम्म राज्यका नागरिकले व्यक्तिको स्वतन्त्रता र प्रतिष्ठाको सम्मान गर्दैन अनि न्यायालयले त्यस्ता स्वेच्छाचारी र निरंकुश संस्थाबाट जनताको रक्षा गर्न सक्तैन तबसम्म नागरिकले निरन्तर पीडा भोगिरहनेछन् । अदालतले छिटो न्याय नदिँदा र अख्तियार जस्ता निकाय झनै स्वेच्छाचारी बनेका छन् । अख्तियारले मुद्दा दायर गरेपछि अदालतको ढिलाइ र व्यक्तिको स्वतन्त्रताप्रति कटिबद्धता नहुँदा दबाब र मानसिक दबाबमा धेरैले ज्यान गुमाएका छन् । यसबाहेक तल्लो एवं माथिल्लो तहका कतिपय व्यक्तिहरू स्वेच्छाचारी अधिकारको प्रहारबाट मर्माहत भएका छन् । यसमा स्वेच्छाचारी अधिकार दुरुपयोगबाट नागरिकको स्वतन्त्रता बचाउन न्यायिक निकायको निष्क्रियता पनि, जिम्मेवार व्यवस्थापिका नै यस्ता निकायलाई पारदर्शी र जवाफदेही बनाउन पूर्णरूपमा असफल ठहरिएको देखिन्छ । इतिहासविद् प्राध्यापक डा त्रिरत्न मानन्धरको नेपाल दी एअर्स अफ ट्रवल (१८७७८५) मा राज्य व्यवस्थाको बर्बरता र क्रूरतामा निर्दोष व्यक्तिहरूले मृत्युदण्ड स्वीकार गरेर मात्र छुटकारा पाएनन्, बरु आफ्नो टाउको एकैचोटि छिनाउन घूस ख्वाएका दर्जनौं बयानले तत्कालीन समयको भयावह अवस्थाको चित्रण गर्छ । कर्णेल विक्रम थापाले बोल्याको यो टिपोटले तत्कालीन व्यवस्थाको भयावह अवस्था चित्रण गर्छ । बाटोमा केही बोलेनन् । घाटमा पुग्यापछि मुष धोया । बाहुनसँग मागी विभुत घस्या । तुलसीपत्र मुखमा हाल्या । हे भाइ हो मैले करनीमा बिगार्याको होइन, कहनी मात्र चुक्दा ज्यान गयो । एकैचोटी छिन्यास भनी पोड्यालाई एक मोरु दिया । चार चोटमा शिर छुटियो ।' जबसम्म राज्यका नागरिकले व्यक्तिको स्वतन्त्रता र प्रतिष्ठाको सम्मान गर्दैन अनि न्यायालयले त्यस्ता स्वेच्छाचारी र निरंकुश संस्थाबाट जनताको रक्षा गर्न सक्तैन तबसम्म नागरिकले निरन्तर पीडा भोगिरहनेछन् । जबसम्म न्यायालयको परिसरभित्र पस्दा व्यक्तिले स्वतन्त्रताको न्याय पाउने अनुभूति महसुस गर्न सक्तैन र उसमा भएको उकुसमुकुस भएको स्थितिबाट न्यायालयको परिवारबाट बाहिर निस्केपछि उन्मुक्तिको महसुस गर्छ । त्यस्तो व्यवस्था रहँदासम्म यस्ता स्वेच्छाचारी संस्थाको बर्बरता कायम रहन्छन् । प्रजातान्त्रिक र लोकतान्त्रिक युगमा स्वेच्छाचारी संस्थाहरू र त्यसका हाकिमहरू नागरिकको स्वतन्त्र अधिकारविरुद्ध जाइलागे निरपराध व्यक्तिलाई दण्ड दिइरहँदा एकजना क्रूर र हुकुमी शासनका शासकको अन्याय भएको कुराले प्रायश्चित गरेका कुरा आफैंमा अनौठो थियो । चन्द्रशमशेरले आफूबाट पुनः अन्याय हुन नपाओस् र व्यक्तिको मानमर्यादा र जीवन नजाओस् भनी पर्याप्त सतर्कता अपनाएका थिए । तर लोकतन्त्र र प्रजातन्त्रमा कमलमणि जस्ता बुज्रुकले भोगेको मानसिक पीडा र स्वास्थ्यमा परेको असर अनि दुखान्त निधनको बारेमा को उत्तरदायी बन्ने र कसले प्रायश्चित गर्ने ? कमलमणिप्रति श्रद्धाञ्जली !"
मृत्यु पर्खिएका प्रजातन्त्रहरू,"वल्ड भ्यालुज सर्भेले गरेको एउटा बृहत् अन्तर्राष्ट्रिय अनुसन्धान परियोजनाको निष्कर्षलाई उद्धृत गर्दै बेल्जियन लेखक डेभिड भान रेब्राउकले आफ्नो एउटा विचारोत्तेजकमा लेखेअनुसार विश्वका ८५ प्रतिशत जनसंख्याको प्रतिनिधित्व हुने गरी ५७ मुलुकका ७३ हजार मानिसको मत संकलन गरियो । सो क्रममा ९१६ प्रतिशतले मुलुकको शासन सञ्चालनको लागि प्रजातन्त्र असल प्रणाली हो भन्ने उत्तर दिए । उनले थप लेखेका छन् दोस्रो विश्वयुद्धको समाप्तिताका संसारमा केवल १२ मुलुकमा मात्र पूर्ण प्रजातन्त्र थियो । सन् १९९३ मा त्यो ७२ पुग्यो । अर्को दुई दसकमा संसारका एक सय १७ मुलुकले पूर्ण प्रजातान्त्रिक प्रणालीलाई अवलम्बन गरिसकेका थिए । प्रजातन्त्रको लोकप्रियताबारे थप भनिरहन परेन ! तर वल्र्ड भ्यालुज सर्भेले नै गरेको अनुसन्धानको निष्कर्ष यो पनि छ गएको १० वर्षमा जनताको प्रजातन्त्रप्रतिको उत्साह शिथिल भएको छ । त्यसैले संसारभर संसद् र निर्वाचन प्रणालीलाई वास्ता नगरेर प्रभावकारी शासन दिन सक्ने बलियो र सक्षम शासकको खोजी भइरहेको छ । राजनीतिक दल र संसद् संसारभर अकल्पनीय रूपमा अलोकप्रिय छन् । तीनचौथाइ जनमतले दल र संसद्विरुद्ध चरम अविश्वास व्यक्त गरेका छन् । युरोपियन समुदायका राष्ट्रहरूमा गरिएको सर्भेक्षणमा अन्य संस्था र संरचनाहरूको तुलनामा दलहरू सबैभन्दा अलोकप्रिय छन् । सन् २०१३ को एउटा जनमत सर्भेक्षणमा अत्यधिक अमेरिकीहरूले आफूलाई साङ्ला, जुम्रा र ट्राफिक जामभन्दा पनि विधायक र राजनीतिक दल मन नपर्ने बताएका थिए । मतसर्भेक्षणमा भाग लिएका नौ प्रतिशतले मात्र आफूहरू अमेरिकी कांग्रेसका सदस्यहरूप्रति सकारात्मक रहेको बताए जबकि ८५ प्रतिशतको मत उनीहरूको विपक्षमा थियो । सन् २०१२ मा सातवटा युरोपेली मुलुकमा गरिएको एउटा जनमत सर्भेक्षणमा आधाभन्दा बढी मतदाताले सरकारविरुद्ध अविश्वास व्यक्त गरेको बेलायतबाट प्रकाशित दी इकोनोमिस्ट साप्ताहिकले उल्लेख गरेको छ । बीबीसी र रोयटर्सको लागि युगभले गरेको एउटा मत सर्भेक्षणमा ६२ प्रतिशत मतदाताले बताए बेलायतका राजनीतिक व्यक्तिहरूले देश र जनतालाई निरन्तर ढाँटिरहेका छन् । संसारको सबैभन्दा शक्तिशाली र विश्वभर आफूलाई प्रजातन्त्रको संरक्षक मान्ने अमेरिकीहरू केहीअघिसम्म आफ्नो मुलुकको प्रजातन्त्र सड्दै आइरहेको छ भन्थे, अब मृत्युशड्ढयामा पुगेको स्विकार्न थालेका छन् । अध्ययनहरूले बताएअनुसार विकसित प्रजातन्त्रहरूमा पनि सन् १९६० देखि निर्वाचनमा मत हाल्न जाने जनताको संख्यामा निरन्तर कमी आएको आएकै छ तर राजनीतिक दलहरूको सदस्यतामा भने वृद्धि भएको भएकै छ । जर्नल अफ डेमोक्रेसीमा हालै प्रकाशित एउटा लेखमा रोबेर्टो स्टेफ्यान फोआ र यास्चा मौन्कले सन् २००५ देखि सन् २०१४ सम्मको अवधिलाई आधार मानी गरेको त्यस्तै सर्भेक्षणलाई उद्धृत गरेर लेखेका छन् पश्चिम युरोप र उत्तर अमेरिकाका विकसित र सबल प्रजातन्त्रहरूमा पनि नागरिकहरू खास गरेर युवाहरू राजनीतिक नेताहरूका उग्र विरोधी बनेका छन् प्रजातन्त्रलाई एउटा राजनीतिक व्यवस्थाको रूपमा स्विकार्ने सवालमा पनि उनीहरू कठोर व्यंग्य गर्न थालेका छन् । राजनीतिक प्रणालीमा आफ्ना भूमिकाहरू निषेधित भएकाले नै स्थापित प्रजातान्त्रिक मुलुकमा पनि युवाहरू अधिनायकवादको पक्षमा खुला रूपमा आफ्नो मत व्यक्त गर्न थालेका छन् । सन् २०१३ मा टेलिग्राफले युरोपलगायतका संसारका कतिपय मुलुकका निर्वाचित सरकार प्रमुख र राष्ट्र प्रमुखहरूको अलोकप्रियताको क्रमबद्ध र त्रासद विवरण प्रस्तुत गरेको थियो । सबैभन्दा ठूलो प्रजातन्त्र भनिने भारतमा केही अघिको राष्ट्रसंघको एउटा अध्ययनले उल्लेख गरेको छ भारतको सहरी क्षेत्रमा मात्रै झन्डै ४४ करोड युवा बस्छन् । सिंगो अमेरिका, क्यानाडा र बेलायतको कुल जनसंख्याभन्दा पनि ठूलो यो संख्या शिक्षा, रोजगार र अन्य सुविधाका सवाललाई लिएर उग्र आशा, निराशा र आक्रोशको कठोर दबाबमा छ । यसले भारतीय समाज र व्यवस्थालाई जतिखेर पनि क्षत्विक्षत् पार्न सक्छ । इन्डिया टुडेले एसोसिएसन फर डेमोक्रेटिक रिफम्र्सलाई उद्धृत गर्दै दिएको जानकारीअनुसार वर्तमान भारतीय लोकसभाका एकतिहाइभन्दा बढी सांसदहरूविरुद्ध विभिन्न अपराधमा अदालतमा मुद्दा चलिरहेको छ र हरेक पछिल्ला लोकसभामा यस्ता व्यक्तिहरूको संख्या बढिरहेको छ । प्रजातन्त्रविरुद्धका हाम्रा सामूहिक अभ्यासहरू निसन्देह २०१७ पुस १ गतेको राजा महेन्द्रले चालेको निरंकुश कदमले नेपालको प्रजातान्त्रिक विकासमा पुर्याएको क्षति र गतिरोधले अलगअलग आयाम लिँदै मुलुक यो स्थितिमा आइपुगेको छ । तर विडम्बना के छ भने वर्तमानमा मुलुकमा निर्माण भएको राजनीतिक परिवेशले नेपाली जनताको ठूलो पंक्तिमाझ राजा महेन्द्रको उक्त अप्रजातान्त्रिक कदमले राजनीतिक वैधता प्राप्त गरेको देखिन्छ । कुरो त्यति मात्रै होइन, मूलतः कुनै हैसियतमा नभएका २५४० उमेर समूहका निर्वासित केही युवाहरूले मुलुकको सेना, प्रशासन, समाजलगायत राज्य प्रशासनलाई आफ्नो बलियो नियन्त्रणमा राखिरहेको १०४ वर्षदेखिको शासनलाई अन्त्य गर्ने क्रान्तिको सफल नेतृत्व गरे । तर आफ्नै नेतृत्वमा एकमना सरकार थियो, सरकारमा बसेको र जनतामाझ प्रत्यक्ष राजनीतिक अनुभव पनि आर्जित भइसकेको थियो । देशविदेशमा पहुँच र प्रभाव पनि स्थापना भइसकेको थियो । सदनमा दुईतिहाइ स्थान थियो र त्यो स्थान दिने जनता पनि थिए । मूलतः राणा शासनविरुद्ध आफ्नै नेतृत्वमा लडेका मुक्तिसेनाबाटै गठन भएको मुलुकको प्रहरी संगठन थियो । प्रशासनमा पकड थियो । सैनिक मुख्यालय अनुकूल थियो । विपक्षसमेत सहयोगी र रचनात्मक थियो । ऊता, कुनै औपचारिक शिक्षा आर्जन नगरेका राजा । सात सालसम्म राणाहरूको अघोषित नजरबन्दीमा । पछि पनि राजा त्रिभुवनबाट पनि विश्वास र पत्यार नगरिएका । लामो समयसम्म राणाहरूको प्रत्यक्ष नियन्त्रणमा रहेको सेनाभित्र उनको प्रभाव स्थापना भइसकेको थिएन । आफ्नो पक्षमा अन्तर्राष्ट्रिय सम्पर्क र प्रभाव निर्माण गर्ने खास अवसर पनि पाएका थिएनन् र त्यस्तो जनशक्ति पनि उनीसँग थिएन । राजाको तुलनामा नेपाली कांग्रेस धेरै शक्तिशाली थियो । तर दरबारमा रहेका थोरै सेनाको सहयोगमा राजाले निर्वाचित सरकार हटाए । अझ जटिल र संवेदनशील कुरा के थियो भने प्रधानमन्त्री, उपप्रधानमन्त्री, गृहमन्त्रीलगायत वरिष्ठ मन्त्रीहरू, भारत, अमेरिका, बेलायत सबै मुलुकका सरकारलाई राजाले निर्वाचित सरकार विघटन गर्दैछन् भन्ने थाहा थियो । सबैले पछि आएर त्यसलाई स्विकारेका छन् । पुस १ को कदमको भोलिपल्ट राजाको कदमविरुद्ध नेपाली कांग्रेसका भर्खरका युवाहरू मार्सल जुलुम शाक्य र शंकर जोशी र त्यसपछि फागुन ७ गते प्रजातन्त्र दिवसको दिन टुँडिखेलमा राजा महेन्द्रले भाषण गर्दागर्दै शैलजा आचार्य, विजया बराल, गौरी राणालगायतका केही किशोरी अनि फागुन १२ गते बेलायतकी महारानी एलिजाबेथ द्वितीयाको नेपाल भ्रमणको अवसरमा नोना कोइराला, कुन्दन शर्मालगायतका केही युवायुवतीले कालो झन्डा देखाउनुबाहेक कोही पनि सार्वजनिक रूपमा राजाको कदमविरुद्ध सडकमा आएको देखिँदैन । यता बीपी कोइरालाका अत्यन्त निकटका तुलसी गिरी र विश्वबन्धु थापाहरूको व्यवहार, उता राजाको कदम पछि सरकारका गृहमन्त्री सूर्यप्रसाद उपाध्यायले सुवर्ण शमशेरलाई लेखेको चिठीको सन्दर्भमा बीपी कोइरालाको सूर्यप्रसादविरुद्धको अत्यन्त कठोर र अपमानजनक टिप्पणीहरू तथा सत्र सालदेखि राष्ट्रिय मेलमिलापको नीति अवलम्बन गरेर बीपी र गणेशमानजीहरू नेपाल फर्कने समयसम्मका कांग्रेसी राजनीतिका क्रूर घातप्रतिघातको इतिहासले भन्छ पुस १ गतेको कु राजाले मात्र गरेका थिएनन्, त्यो कुमा स्वयम् कांग्रेसको ठूलो पंक्ति पनि यो वा त्यो रूपमा संलग्न थियो । २०४६ पछि राजाको सक्रिय र प्रत्यक्ष नेतृत्वको तीसबर्से पञ्चायती शासनलाई विस्थापित गरेर एक वर्षभित्र पूर्ण प्रजातान्त्रिक संविधान निर्माण र सोअनुरूप सफल आमनिर्वाचन समेत गराएर प्रजातन्त्रलाई संस्थागत गर्ने एउटा असम्भव प्रायः कार्य कृष्णप्रसाद भट्टराईको नेतृत्वमा सम्पन्न भयो । तर किसुनजीविरुद्ध कांग्रेसले बारबार राजनीतिक र संसदीय कु गरिरह्यो । त्यस्तो कु गिरिजाप्रसाद कोइराला र शेरबहादुर देउवाविरुद्ध पनि भयो । यस्ता कुहरूमा राजा वीरेन्द्र र ज्ञानेन्द्रहरू पनि संलग्न रहे । मातृकाप्रसाददेखि केपी ओलीसम्म सबै यो वा त्यो किसिमका कुको सिकार भएका छन् । ती सबैको सञ्चित परिणाम आजको नेपाल र नेपाली प्रजातन्त्र हो । सम्भव छ, प्रजातन्त्रको नवजीवन ! भारतीय प्रधानमन्त्री राजीव गान्धी प्रधानमन्त्रीको रूपमा नोबेल पुरस्कार प्राप्त भारतीय साहित्यकार रवीन्द्रनाथ टैगोरद्वारा स्थापित विश्वविद्यालयमा विद्यार्थीहरूसँगको अन्तरक्रियामा सहभागी थिए । त्यसैबखत उनलाई सोधियो तपाईं ईश्वर मान्नुहुन्न तर पनि मन्दिर जानुहुन्छ, किन ? उत्तर आयो, हो, म ईश्वर मान्दिनँ, तर मेरो मुलुकका ईश्वर मान्ने करोडौंको भावनाको सम्मान गर्न म उनीहरूको आस्थाको केन्द्रहरूमा जाने गरेको छु ।' आशय के थियो, प्रस्ट भएन तर भुवनलाल जोशी र लिओ ई रोजद्वारा लिखित डेमोक्रेटिक इन्नोभेसन्स इन नेपाल' नामक पुस्तकमा विश्वेश्वरप्रसाद कोइरालाले काठमाडौँ उपत्यकाका मन्दिरहरूमा रहेका देवीदेवताका मूर्तिहरूलाई म्युजियममा लगेर राखिनुपर्ने बताएको उल्लेख छ । आजको मितिमा पनि हिन्दुराष्ट्रको पक्षमा नेपाली जनमत यसरी उद्वेलित हुँदा ६६ वर्षअघि नेपाली कांग्रेसका सबैभन्दा प्रभावशाली र शक्तिशाली नेताले त्यो कुरा गर्दा आम जनताको मनोविज्ञानमा त्यसको असर अनुमान गर्न सकिन्छ । हामीले अवलम्बन गरेको समानुपातिक निर्वाचन प्रणालीले कुनै दलको बहुमतको सरकारलाई सम्भव गराउँदैन । त्यसले नेताहरूलाई आफ्ना स्वार्थ र महत्वाकांक्षाको लागि जतिसुकै ठूलो वैचारिक मतभेद रहेको दल वा दलहरूसँग पनि संयुक्त सरकारमा अँगालो मारेर बस्न सक्ने बनाउने भयो । त्यस अवस्थामा भोलिका दिनमा आम कार्यकर्ताले मरिमेटेर पार्टी उम्मेदवारलाई जिताउनुको औचित्य कसरी बुझिरहलान ? थाहा छैन । प्रश्न अर्को पनि छ आफूलाई कम्युनिस्ट भन्नमा गर्व गर्ने र बुलेट र ब्यालेटबीचको अन्तद्र्वन्द्वमै अल्मलिएका वा जातीयता र क्षेत्रीयताको हौदा चढेर राजनीति धानिरहेकाहरूको कुरै छोडौं, आफूलाई प्रजातन्त्रको पर्याय मान्ने नेपाली कांग्रेसको लागि प्रजातन्त्र सत्तामा जाने रणनीतिक साधन मात्रै हो वा उसको निष्ठा हो ? बीपीजस्ता चमत्कारिक र अन्तर्राष्ट्रिय ख्यातिका व्यक्तिको नेतृत्व र सुवर्ण, सूर्यप्रसाद, गणेशमान, कृष्णप्रसादजस्ता हस्तीहरूको जिम्मेवारीमा रहँदा पनि प्रजातन्त्र सुरक्षित रहेन । अहिले झन् संसारभर मृत्यु पर्खेर बसेको अवस्थाको प्रजातन्त्रलाई कांग्रेसको वर्तमान नेतृत्वमण्डलले कसरी संरक्षण गर्न सक्ला ? प्रश्न नउठ्ने होइन । तर धु्रवसत्य हो व्यक्तिको सर्वोच्चता स्वीकार गर्ने प्रणाली भएकाले प्रजातन्त्र आफैंमा साध्य हो र व्यक्तिको सुख, सुविधा, सुरक्षा र कल्याणको सबैभन्दा शक्तिशाली साधन पनि । प्रधानमन्त्री प्रत्यक्ष निर्वाचित हुने, उसको स्वविवेकले मन्त्रीहरू नियुक्त हुने व्यवस्थाले मात्र एकाध सांसद बिक्री भइदिँदा एउटा प्रधानमन्त्री जाने र अर्को आउने अराजक र भ्रष्ट अभ्यासको अन्त्य हुन जान्छ । शासन कसले गर्ने भन्ने प्रश्नको स्पष्ट र परिभाषित उत्तर प्रजातन्त्रसँग मात्र छ । त्यसैकारण प्रजातन्त्र उत्तम प्रणाली हो । त्यस्तो प्रस्ट उत्तरको अभावमा निर्णय बल र बन्दुकले मात्र गर्दछ । तर प्रजातन्त्र राष्ट्र, गाउँ, समाज, सबै सार्वजनिक संस्थाहरूले निर्णय गर्दा अवलम्बन गर्ने प्रक्रिया हो । यो एउटा उन्नत सामाजिक र राजनीतिक संस्कृति पनि हो । यो गाउँबाट उठेको हुन्छ । सबैभन्दा तलबाट उठेको प्रजातन्त्रको अभ्यास नेपाल, भारत, चीनलगायत सबै समृद्ध प्राचीन सभ्यताहरूले गरेका थिए र उच्चकोटीको परिणाम दिएका थिए । स्थानीय तह पुनर्संरचना आयोगद्वारा सिफारिस गरिएअनुसार सात सय १९ स्थानीय तह गठन भए र तिनीहरूले वर्तमान संविधानद्वारा प्रदत्त अधिकारहरू प्रचलन गर्ने पूर्ण अवसर पाए भने ती निकायहरू नेपालको प्रजातन्त्र, विकास र समृद्धिको मूल संरचनाको रूपमा उभिने सामथ्र्य राख्नेछन् । गएको अढाई दसकमा नेपालको संसद्ले आफ्नो औचित्य सावित गर्न सकेन । त्यसैले सात सय १९ ग्राम र नगरपालिकाका प्रमुखहरूबाट गठन हुने सभालाई नै वर्षको तीन महिनाको लागि व्यवस्थापिकामा रूपान्तरण गर्ने, त्यही सभाले बजेट पास गर्ने, कानुनहरू निर्माण गर्ने र बाँकी समय उनीहरू आफ्नै क्षेत्रमा क्रियाशील रहने व्यवस्था गर्न सकिए विगतको त्यो अभाव अन्त्य गर्न सकिन्छ । स्थानीय सरकार र केन्द्रीय सरकारबीचको समन्वय, सहयोग र सन्तुलनको त्यस्तो अभ्यासले मुलुकका अपेक्षा पूरा गर्ने सामथ्र्य राख्दछ । प्रधानमन्त्री प्रत्यक्ष निर्वाचित हुने, उसको स्वविवेकले मन्त्रीहरू नियुक्त हुने व्यवस्थाले मात्र एकाध सांसद बिक्री भइदिँदा एउटा प्रधानमन्त्री जाने र अर्को आउने अराजक र भ्रष्ट अभ्यासको अन्त्य हुन जान्छ । राजनीतिक नेतृत्वका व्यक्तिगत कुण्ठा स्वार्थ वा बाह्य दबाब र प्रभावसामु आत्मसमर्पण गरेर जनतामाथि थोपरिने र जनताको अन्तर्मनमा प्रवेश नपाएका संघीयता, धर्म निरपेक्षता, गणतन्त्रजस्ता विषयहरूलाई हठात निर्णय प्रक्रियामा प्रवेश गर्नबाट छेक्न पनि यो आवश्यक छ । त्यसपछिको सवाल मतदान प्रणालीमा सुधार हो । झन्डै सबै जनताको हातमा मोबाइल छ । मोबाइलबाट सबै आर्थिक र बैंकिङ कारोबार गर्न सम्भव भइसकेको समयमा निर्वाचनमा मतदानको प्रयोजनको लागि हरेक मतदाताले आफ्नो परिचयपत्रको नम्बरद्वारा एकपटक मात्रै खुल्ने मोबाइल एप्स विकास गरेर निर्धारित दिन निश्चित समयभित्र सबैले एकैचोटि घरमै बसेर अनलाइन वा एसएमएस भोटिङद्वारा आफ्ना प्रतिनिधि चयन गर्ने प्रणालीमा जान सकिन्छ । एउटा कुरामा भने प्रस्ट हुनैपर्दछ स्थापित प्रणालीले मुलुकसामु उपस्थित सबै चुनौतीको समाधान दिने क्षमता राख्दैन भने जनता अधिनायकवाद रोज्न पुग्छन् कसरी यसबारे माथि उल्लेख गरिसकिएको छ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
मेसीलाई पछि पार्दै रोनाल्डोले जिते फिफा वर्ष खेलाडीको अवार्ड,जुरिचः पोर्चुगलका कप्तान तथा रियल मड्रिडका स्टार स्ट्राइकर क्रिष्टियानो रोनाल्डोले फिफा वर्ष खेलाडीको अवार्ड हात पारेका छन् । विश्व फुटबलको सर्वोच्च निकाय फिफाले प्रदान गरेको बेस्ट फुटवल अवार्डमा रोनाल्डो वर्षको उत्कृष्ट खेलाडी घोषित भएका हुन् । अवार्ड जित्ने क्रममा रोनाल्डाले अर्जेन्टिनाका कप्तान तथा बार्सिलोनाका स्टार खेलाडी लियोनल मेसी र एथ्लेटिको मड्रिडका स्ट्राइकर एन्टोनी ग्रिजम्यानलाई पछि पारे । गएराति स्वीट्जरल्याण्डको जुरिचमा भएको कार्यक्रममा रोनाल्डोले फिफा खेलाडीको अवार्ड उचालेका हुन् । प्रशिक्षक तथा छानिएका खेल पत्रकार र फुटवल समर्थकको मतको आधारमा फिफा वर्ष खेलाडीको चयन गरिएको हो । रोनाल्डोले कुल मतको ३४ दशमलव ५४ प्रतिशत मत पाउँदै अवार्ड जिते । दोस्रो स्थानमा रहेका बार्सिलोनाका खेलाडी मेसीले २६ दशमलव ४२ प्रतिशत मत पाए भने तेस्रो स्थानमा रहेका ग्रिजम्यानले ७ दशमलव ५३ प्रतिशत मत पाए । यसैगरी अमेरिकाकी कार्ली लोइड फिफा वर्षको उत्कृष्ट महिला खेलाडी घोषित भइन् । यसअघि फ्रान्सेली फुटवल संघले प्रदान गरेको बालोन डिओरको अवार्ड पनि रोनाल्डोले बार्सिलोनाका स्ट्राइकर मेसी र एथ्लेटिको मड्रिडका खेलाडी ग्रिजम्यानलाई पछि पार्दै जितेका थिए । रोनाल्डोले गत वर्ष पोर्चुगललाई पहिलोपटक युरोकप २०१६ को उपाधि जिताउनुका साथै रियल मड्रिडलाई च्याम्पियन्स लिग फुटवलको उपाधि दिलाएका थिए ।
