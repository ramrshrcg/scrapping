शीर्षक,विवरण
हामीले खोजेको यही थियो त ?,"नेपाली जनताले सबै किसिमका परिवर्तन देखे, सबै किसिमका परिस्थिति पनि भोगे । राजतन्त्र देखे, गणतन्त्र देखे, एकतन्त्र देखे, लोकतन्त्र देखे । युद्ध भोगे, संक्रमणकाल देखे, संविधानसभा बनाए, संविधान पनि देखे । आन्दोलनमा होमिए । के के न पाउँला भन्ने आशा पनि गरे तर हातमा पर्यो दुःख । त्यो बढेको बढेकै छ । त्यसमा थपिएकै छ डर र त्रास । त्यो पनि झन्झन् बढ्दो छ । जे भए पनि नेपाली धैर्यवान् नै हुन् । यस्तो गन्जागोलमा पनि नेपालीले के भयो र के गर्ने भनेर सोच्न छोडेका छैनन् । उनीहरूको एउटा बलियो मत बनिरहेको छ । सबैका कुरा सुनिसके, सबैको व्यवहार पनि देखिसके । कुकुरको पुच्छर बाह्र वर्ष ढुंग्रोमा राख्दा पनि बांगोको बांगै । अब कसैको नयाँ कुरा सुन्न र बुझ्न बाँकी छैन । समस्त नेपालीको एउटै मत भएको भन्न त सकिन्न । तर बहुसंख्यक नेपालीको मन र मत भने मिलिरहेको र प्रस्फुटित पनि हुँदै गरेको देखिन्छ । स्वतन्त्र मुलुक  खास गरेर २०४७ सालको राजनीतिक परिवर्तनपछि नेपालमा कति धेरै विदेशी हस्तक्षेप र चलखेल भयो भने नेपाल एउटा स्वतन्त्र मुलुकको रूपमा रहन्न कि भन्ने ठूलो डर र शंका पैदा भयो । कहिले नेपाललाई भारतले सिक्किम जस्तै बनाउँछ कि भन्ने कहिले नेपालको तराई भागलाई भारतमा मिसाउने खेल चल्दैछ भन्ने आम धारणा फैलियो । बेलाबेलामा नेपाललाई भारतमा किन नगाभिने भनेर अन्तर्राष्ट्रिय स्तरमा वादविवाद पनि चलाइयो । कतिपय मानिसले दैनिक जीवनमा दुःख भोगिराख्नुपरेको भएर भारतमै विलय गराइदिए अलि सुखशान्तिसँग बस्न पाइन्थ्यो कि भन्न पनि थाले । आफ्ना राजनीतिक नेताहरू र शासकहरूदेखि वाक्कदिक्क भएर पनि यस्तो भन्ने गरे । उनीहरूले देश बचाउलान् र जनतालाई सुख देलान् भन्ने आशा छोडे । तैपनि नेपाल जेसुकै भए पनि स्वतन्त्र रहन्छ भनेर विश्वास गर्न थाले । खासगरी यसको भौगोलिक अवस्थिति र चीनको कारणले यो कुरामा धेरैको विश्वास बढेको छ । हुन त नेपालीहरू न सुखसँग बस्न पाउँछन् न मर्न पाउँछन् भन्नेहरू पनि छन् । तर जसले जे भने पनि नेपाल एउटा स्वतन्त्र मुलुक भएरै रहने पक्का छ । नेपालीहरू ढुक्क छन् । बलियो कार्यकारी राज्यको स्वरूपमा भने अनेक विचारधारा पाइन्छन् । गणतन्त्र घोषित भए पनि यो टिकाउ हुन सक्दैन भन्ने बढ्दो विश्वास देखिन थालेको छ । राजतन्त्र फर्कने र फर्काउने चर्चा पनि चलिरहेकै छ । यस विषयमा नेपालीहरू एकमत भएको पाइन्न । तर राजनीतिक अस्थिरताबाट दिक्क भइसकेकाले उनीहरू अहिलेको संसदीय व्यवस्था काम लाग्दैन भन्नेमा सहमत छन् । नेपालमा एउटा निर्वाचित कार्यकारी बलियो शासक चाहिने रहेछ भन्नेमा विवाद देखिन्न । गणतन्त्र नै कायम रहने भए जनताद्वारा निर्वाचित राष्ट्रपति र राजतन्त्र पुनस्र्थापना हुने भए जनताद्वारा निर्वाचित प्रधानमन्त्री रहनुपर्ने चाहना व्यापक छ । यसमा कतिपय राजनीतिक दलहरू र नेताहरू पनि सहमत छन् । सत्ता जसको हातमा गए पनि चारपाँच वर्ष स्थायी रहनुपर्छ भन्ने सबैको राय छ । यस्तो व्यवस्थामा मन्त्रीहरू संसद्बाट नआएर विशेषज्ञ र क्षमतावान् व्यक्तिहरू आउनुपर्छ भन्ने सुझाव देखा पर्छ । कानुन मात्र बनाउने व्यवस्थापिका व्यवस्थापिकाको काम मुख्यतः कानुन बनाउने कार्यमा सीमित रहनुपर्छ भन्ने छ । कार्यपालिकाको कार्यबारे छलफल गर्न पाउने, राय सल्लाह दिन पाउने तर अहिलेजस्तो सोझै नियन्त्रण गर्न नपाउने व्यवस्था हुनुपर्छ । ६ सयजनाको व्यवस्थापिकाबाट नेपालीहरू त्रसित छन् । उनीहरूले चाहेको सय, एक सय ५० जनाको व्यवस्थापिका हो । सांसद हुनको लागि एउटा शैक्षिक मापदण्ड पनि राखिनुपर्छ भन्ने भनाइ पाइन्छ । संघीयता नेपाल जस्तो सानो मुलुकमा संघीय व्यवस्था सुहाउँदो छैन भन्ने एकप्रकारले साबित भइसकेको छ । नेपालमा विद्यमान राजनीतिक, सामाजिक र आर्थिक विषमताको समाधान संघीयता होइन भन्ने धारणा व्यापक भइसकेको छ । यसको मुख्य उपाय विकेन्द्रीकरण हो र नयाँ संविधानमा व्यवस्था गरिएजस्तै स्थानीय तहका अंगहरूलाई बलियो बनाउनु हो । लोकतन्त्र, विकेन्द्रीकरण, आर्थिक स्रोतसाधन आदि सबै गाउँ र सहरहरूमा पुर्याउने र त्यसैलाई सुदृढ गर्ने काम हुनुपर्छ । जातीय, क्षेत्रीय र सांस्कृतिक उत्थान यसैबाट सम्भव छ । यो सुधार वर्तमान संविधान संशोधनबाटै हुन सक्छ । संघीयताको विवाद र कठिनाइले नेपाललाई कहाँ पुर्याउने हो कसैले भन्न सक्दैन । यसकारण यसको परित्याग नै गर्नु बुद्धिमानी हुन्छ । धर्म निरपेक्षता यो नेपालीहरूको चरित्रसित नसुहाउँदो कुरा लादिएको हो । संविधानमा धर्म निरपेक्ष राज्यबारे मिलाएर लेखिएको छैन । न यसको पालना कतै भएको महसुस हुन्छ, न यसको कतै कदर भएको छ । यसबाट जसले लाभ उठाए त्यो पचिसकेको छ । धर्म निरपेक्षताको महत्व हराइसकेको छ । यसलाई हटाएर नेपाललाई हिन्दु राज्य घोषणा गर्दा नेपाललाई सामूहिक लाभ नै हुने देखिन्छ । भारतमा आएको भारतीय जनता पार्टीको शासन र प्रधानमन्त्री मोदीको नेतृत्व हिन्दुमुखी छ । नेपाललाई हिन्दु राष्ट्र घोषणा गराउने एउटा इच्छा पूरा नभएकाले नेपालीलाई ठूलो कष्ट पुर्याए । नेपाललाई नेपालीहरूकै चाहनाअनुसार हिन्दु राज्य घोषणा गर्दा भारत खुस हुन्छ भने त्यो त एउटा फोस्सा फायदा नै हुने भयो । अब त नेपालले भारतसित यो मुद्दालाई लिएर लेनदेन पनि गर्न सक्छ । हिन्दु राज्यको नाउँमा नेपालका सबै मठमन्दिरको विकास, तिनीहरूलाई जोड्ने बाटोघाटो, तीर्थयात्रीहरूका लागि आवासको व्यवस्था आदिमा भारत सहयोग गर्न तयार हुनेछ । धर्म निरपेक्षताको नाउँमा केही व्यक्तिहरूले फाइदा उठाउन हुन्छ भने हिन्दु राज्यको नाउँमा सिंगै नेपालले फाइदा लिनु हुन्न ? विनविन भनेर अंग्रेजीमा भन्ने गरेको यही हो । संविधान यो संविधान जति अव्यावहारिक, नसुहाउँदो र नचाहेका बुँदाहरूले भरिएको भए पनि यसका दुइटा गुणहरू छन् । एउटा, यो जनताबाट निर्वाचित संविधानसभाको दुईतिहाइभन्दा बढी समर्थनबाट पारित भएको हो । दोस्रो, यसअनुसार नेपालको सार्वभौमिकता र स्वतन्त्रताबाहेक अरू सबै विषयमा संशोधनबाट बदल्न सकिन्छ । यिनै आधारहरूमा टेकेर जनमतले ठीक ठहर्याएका सुधारहरू समावेश गर्नुपर्छ । साँच्चैको जनताको इच्छाअनुसार नेपालको शासन चल्ने हो भने यो सम्भव छ । नेपालमा जनताकै इच्छाअनुसार देशको शासन व्यवस्था चलाउने हो भने विवादित विषयमा जनमतसंग्रहभन्दा अरू गतिलो उपाय हुन सक्दैन । वैदेशिक सम्बन्ध नेपालका लागि भारत र चीन नै सबभन्दा महत्वपूर्ण देश हुन् । हाललाई भारतसितको सम्बन्धले नै धेरै चर्चा पाएको छ । नेपालले भारतसित खोजेको के हो र भारतले नेपालसित खोजेको के हो भन्ने नै प्रस्ट नभएकाले यसबारेमा खुला कुराकानी हुनुपर्छ भनेर भारतीय नेताहरू र हामीले पनि भनिआएका हौँ । अहिले दैनिक रूपमा सम्बन्ध चलिरहेकाले अनेक कठिनाइ र असमझदारी बढेको हो । यसकारण नेपालले भारतको सुरक्षामा कुनै पनि आँच आउन नदिने ग्यारेन्टी गर्नैपर्छ । भारतले अरू सबै कुरामा नेपाललाई स्वतन्त्र छोड्नैपर्छ । यसका लागि नेपालभारत सीमा नियमन र व्यवस्थित गर्नैपर्छ । खुला सीमा राखेर नेपालले भारतविरुद्ध हुने गतिविधि रोक्न सक्दैन । जलस्रोतको विकासको सम्बन्धमा बराबरी, नभए पचपन्न, पैंतालीस या साठीचालीसको अनुपातमा लाभ हुने गरी योजनाहरू बनाउनुपर्छ । नेपालीले यसबाट शोसित भएको महसुस गर्नु हुन्न । चीनलाई पनि नेपालले सुरक्षाका विषयमा ग्यारेन्टी दिनैपर्छ । मुखले एउटा भन्ने र गर्ने बेलामा अर्कै गर्न छोड्नुपर्छ । चीनले विकासको क्षेत्रमा दिल खोलेर सहायता दिएकै छ । भारत र चीनलाई यति विश्वास दिलाउनुपर्छ कि नेपालले एकअर्काविरुद्ध कुनै पनि गतिविधि गर्न दिने छैन । नेपालले भारतविरुद्ध चीनको कार्ड र चीनविरुद्ध भारतको कार्ड कहिल्यै प्रयोग गर्ने छैन । अरू मुलुकसितको सम्बन्ध सञ्चालन गर्न गाह्रोे छैन । नेपालीले अरू मुलुकलाई सहयोग गर्न सक्ने अनेक क्षेत्र छन् र नेपालीको हित हुने अनेक उपाय पनि छन् । जनजाति र मधेस नेपालमा क्षेत्रीय असमानता र जातीय असमानता टड्कारो रूपमा देखा पर्छन् । तर अभाग्यवशः त्यसको निराकरण गर्ने प्रयत्न गलत तरिकाले गर्न खोजिएको छ । यसका लागि संघीयताको बाटो रोजिएको छ । तर त्यो बाटोले समानतातिर लैजानुको साटो विभक्तता, दूरभावना र विखण्डनतिर देश र समाजलाई डोर्याउन लागेको छ । जनजाति, मधेस, र अरू पछि परेका समूहहरूले उठाएका मुद्दा सही हुन् तर त्यसको समाधानका उपायहरू गलत हुन् । देशलाई खण्डित गर्दैमा कुनै जानजातिको उन्नति हुने होइन । केही राजनीतिकर्मीको मनोकांक्षा पूरा हुन जाला, तर त्यसबाट उत्पीडित जनताको पीडा हट्ने होइन । त्यसकारण संघीयता त्याग्नुपर्छ भन्ने धेरैको धारणा बनेको हो । संघीयताको व्यवस्था खारेज गर्दै मधेस आन्दोलनको सम्बोधन अरू उपायबाट गर्नुपर्छ । जनमत संग्रह नेपालमा जनताकै इच्छाअनुसार देशको शासन व्यवस्था चलाउने हो भने विवादित विषयमा जनमतसंग्रहभन्दा अरू गतिलो उपाय हुन सक्दैन । यसकारण धर्म निरपेक्षता, संघीयता, गणतन्त्र, निर्वाचित कार्यकारी शासक आदि विषयमा जनमतसंग्रह गर्नु उचित हुन्छ । होइन भने सबैले आआफ्नो डम्फू बजाउन छोड्दैनन् । त्यसैले जनमतको व्यवस्था हुनुपर्छ । त्यो असलमा बनेको, बनिरहेको र बन्न सक्ने र औपचारिक रूपले संकलन गर्न सकिन्छ । यसको सबैतिर सराहना पनि हुनेछ ।"
भारतको गेम प्लान,"लामो समयदेखि भारतले नेपालमाथि हस्तक्षेप गर्दै आएको जगजाहेर नै छ । यसविरुद्ध नेपालमा कहिले उच्चस्तरका र कहिले सामान्य स्तरका संघर्षका कार्यक्रम पनि हुँदै आएका छन् । कुनै समयमा नेपालको क्याबिनेट बैठकमा भारतीय राजदूत वा उनले खटाएको प्रतिनिधि बस्ने परम्पराबाट हुर्कंदै गएको नेपालभारत सम्बन्ध पछिल्लो चरणमा आइपुग्दा प्रधानमन्त्री हटाउने र प्रधानमन्त्री बनाइदिनेसम्मका क्रियाकलाप हुँदै अघि बढिरहेको छ । नेपाली कांग्रेस (नेका) र माओवादी केन्द्र (माके) को गठबन्धन सरकार र पुष्पकमल दाहालको प्रधानमन्त्रीमा चयन यसको ताजा उदाहरण बनेको छ । नेपालमा यतिखेर राष्ट्रिय स्वाधीनताको विषय यिनै घटनाक्रमसँग गाँसिएका छन् र यसको विषयमा छलफल गर्दा पनि यसै आधारमा गर्नु नै सही हुने देखिन्छ । असंलग्न परराष्ट्र नीति दोस्रो विश्वयुद्धको विभीषिकाबाट पाठ सिक्दै संसारका धेरै देशशक्ति राष्ट्रद्वारा बनाइएका सैनिक संगठनमा सामेल नहुने र अलग बस्ने वा कुनै गुट वा ब्लकमा संलग्न नहुने मान्यताअनुसार असंलग्न राष्ट्रहरूको अन्तर्राष्ट्रिय संगठन नै बन्यो र यसले विश्वमा असंलग्न आन्दोलन नै खडा गर्यो । सानातिना प्रयास अघिबाटै हुँदै आएको भए पनि सन् १९५५ मा बेलग्रेडमा भएको अन्तर्राष्ट्रिय सम्मेलनले यसलाई निकै मात्रामा अघि बढायो । भारत र चीनका बीचमा भएका द्वन्द्व र विवादले केही समय समस्या उत्पन्न भयो । सन् १९६१ मा बेलग्रेडमा भएका असंलग्न राष्ट्रहरूको शिखर सम्मेलनले औपचारिक रूपमै यसलाई सांगठनिक रूप दियो । अहिलेसम्म यसका १५ वटा शिखर सम्मेलन भइसकेका छन् । कुनै समयमा यो असंलग्न आन्दोलन विश्वस्तरमै निकै प्रभावी थियो । केही वर्षयता आएर यसमा केही शिथिल जस्तो देखिएको छ । विश्वका सबैभन्दा ठूलामध्येका दुई देशका बीचमा हाम्रो देश अवस्थित हुनु, ती दुई देशका बीचमा लामो समयदेखि विवाद, द्वन्द्व र युद्धसमेत हुनु र शीतयुद्धकालमा पनि विभिन्न प्रकारका प्रतिस्पर्धा भइरहनु आदि कारणले नेपालको लागि असंलग्न परराष्ट्र नीति नै सही नीति हो । नेपालमा विभिन्न व्यवस्था र सरकारहरू फेरबदल भए पनि नेपालको यो असंलग्न परराष्ट्र नीतिमा खासै परिवर्तन भएन । यसले नेपालको अस्तित्व रक्षा र विकासको लागि सकारात्मक योगदान पुर्याएको थियो । यो कुरा सत्य हो कि कुनै क्याम्पमा, कुनै शक्ति राष्ट्रको ब्लकमा सामेल भएको भए, नेपाल आज यतिको अवस्थामा पनि रहन सक्ने थिएन । भारतको गेम प्लान ब्रिटिस शासनको अन्त्य भइसकेपछि नेपालीले अपेक्षा गरेको विषय के थियो भने भारतले नेपालसँग समानताको सम्बन्ध कायम गर्नेछ, ब्रिटिस उपनिवेशवादको उत्तराधिकारीका रूपमा भारतले नेपालप्रतिको व्यवहार गर्ने छैन । त्यही मान्यता राखेरै नेपालका पुरानो पुस्ताका विभिन्न नेता भारतको ब्रिटिस साम्राज्यवादविरोधी आन्दोलनमा संलग्न भएका थिए र भारतीय जेलमा बन्दी जीवन बिताएका थिए । तर नयाँ भारतीय शासकले नेपाललाई त्यही व्यवहार गरे, जुन अंग्रेजी शासकहरूले गरेका थिए । भारत अहिले पनि दक्षिण एसियाको प्रभुत्व आफूले लिन चाहन्छ र नेपाललाई त्यही प्रभुत्वभित्र राख्न चाहन्छ । भारतको गेम प्लानका विषयमा विभिन्न परराष्ट्र विषयका ज्ञाताहरूले आफ्ना रचनाहरूमा उल्लेख गरेको पाइन्छ । प्राडा गोपाल शिवाकोटीले लेखेका छन्, भारतको तात्कालीन लक्ष भुटानीकरण र फिजीकरण हो भने अन्तिम लक्ष अर्थात् दीर्घकालीन लक्ष सिक्किमीकरण हो । अहिले भुटानीकरणको लागि भारतले अभ्यास गरिरहेको छ । भुटानीकरणको अर्थ जलस्रोत, सुरक्षा र परराष्ट्र, सञ्चारलगायतका महत्वपूर्ण क्षेत्र कब्जामा पार्नु हो ।' (संक्रमणमा नेपालको परराष्ट्र सम्बन्ध, पैरवी प्रकाशन, पृ२११) । भर्खर भारतको नरेन्द्र मोदी सरकारद्वारा प्रचण्डलाई प्रधानमन्त्रीमा आसीन गराएर भारतको राजकीय भ्रमण' को आयोजना गरेपछि नेपालका प्रधानमन्त्री प्रचण्डले भुटानीकरणको योजना लागू गराउन दुई महत्वपूर्ण काम गरेका छन् पच्चीसबुँदे संयुक्त विज्ञप्तिमा हस्ताक्षर र विगतमा नेपाल र भारतका बीचमा भएका सबै असमान सन्धिसम्झौता कार्यान्वयन गर्ने प्रतिबद्धता । यो चर्चा केवल नेपालमा मात्र सीमित छैन । हाम्रा मित्रराष्ट्रका नेताहरूले नेपाललाई भुटानसँग तुलना गरेर खुलारूपमा बोलिरहेका छन्, त्यो कुरा बिना तथ्य बोलेका होइनन् । विज्ञप्ति कसरी असंलग्न नीतिविरुद्ध यो सानो लेखमा पूरै २५ बुँदे सहमतिका विषयमा व्याख्या त सम्भव छैन, केवल त्यसको ११ नं बुँदाका विषयमा मात्र चर्चा गरिनेछ । उक्त बुँदामा लेखिएको छ दुवै प्रधानमन्त्रीहरू विश्वास गर्दछन् कि दुवै देशले प्रमुख अन्तर्राष्ट्रिय विषयमा समान धारणा राख्छन् ।' यसबाट स्पष्ट हुन्छ कि नेपालले अब आइन्दा स्वतन्त्रतापूर्वक निर्णय लिने अधिकार परित्याग गरेको छ र भारतको नीतिलाई नै नेपालले आफ्नो नीति मानेर लागू गर्नेछ । यसको व्यावहारिक कार्यान्वयन पनि यसै बुँदामा उल्लेख भएको छ, नेपाली पक्षले संयुक्त राष्ट्रसंघको सुरक्षा परिषद्को स्थायी सदस्यताको भारतको उम्मेदवारीलाई समर्थन दोहोर्याउँछ ।' अमेरिकाले भारतसँग दीर्घकालीन महत्वको परमाणु र सुरक्षासँग पनि सम्बन्धित सन्धि गरिसकेको छ । यस अवस्थामा भारतीय छातामुनि नेपाललाई राख्ने नीतिले नेपाल विदेशी शक्तिको क्रीडास्थल बन्न सक्ने खतरा उत्पन्न भएको छ । यसको निमित्त नेपालको वर्तमान सरकार जिम्मेवार हुनेछ । भारतले संयुक्त राष्ट्रसंघको स्थायी समितिको सदस्यताको लागि उम्मेदवारी दिएको सन्दर्भमा भारत सरकारले आफ्नो देशको उम्मेदवारीको पक्षमा लबिङ गर्ने कुरा स्वाभाविक हो । नेपालको तर्फबाट उक्त उम्मेदवारीलाई समर्थन गर्ने वा नगर्ने भन्ने कुरा दुई देशका बीचमा भएको द्विपक्षीय वार्ताका दौरान कूटनीतिक किसिमले व्यक्त गरिने विषय हो । यो राष्ट्रियअन्तर्राष्ट्रिय महत्वको प्रधानमन्त्रीस्तरीय द्विपक्षीय विज्ञप्तिमा उल्लेख हुने विषय होइन । तर यो विषयलाई पनि यसै बुँदामा राखेर जसरी ल्याप्चे लगाउने काम गरियो, यो नेपालको भारतीय ब्लकमा सामेल भएको स्वीकारोक्तिको रूपमा गरिएको हो भन्ने बुझ्न सकिन्छ । यसबाट नेपालले असंलग्न परराष्ट्र नीति परित्याग गरेर भारतीय ब्लकमा सामेल भएको कुराको पुष्टि भएको छ । यसको नकारात्मक असर अब नेपालको अन्य देशसँग भएका सम्बन्धमा प्रतिविम्बित हुँदै जानेछ । प्रचण्ड प्रधानमन्त्री भएपछि उनले चिनियाँ राष्ट्रपति र भारतीय राष्ट्रपति दुवैको नेपाल भ्रमण गराउनु आफ्नो सरकारको ठूलो सफलताको रूपमा प्रचार गरेका थिए । तर अहिले आएर के प्रस्ट भएको छ भने भारतको गोवामा हुन लागेको ब्रिक्स' को शिखर बैठकमा भाग लिन जाँदा नेपालमा रोकिने चिनियाँ राष्ट्रपतिको भ्रमणतालिका पूरै फेरबदल भएको छ । नयाँ तालिकाअनुसार नेपाल आउने भनिएको समयमा चिनियाँ राष्ट्रपति बंगलादेश र मंगोलिया जानेछन् । यो परिघटनाले नेपालको परराष्ट्र नीतिमा देखा परेको गम्भीर समस्या दर्शाउँछ । चीन र अमेरिकाबीचको प्रतिस्पर्धा र द्वन्द्व बढ्दै गएको छ । अमेरिका दक्षिण चीन सागरबाट मात्र होइन, फ्री तिब्बत' को विषयलाई उठाएर नेपालबाट पनि घेर्ने रणनीतिमा छ । अमेरिकाले भारतसँग दीर्घकालीन महत्वको परमाणु र सुरक्षासँग पनि सम्बन्धित सन्धि गरिसकेको छ । यस अवस्थामा भारतीय छातामुनि नेपाललाई राख्ने नीतिले नेपाल विदेशी शक्तिको क्रीडास्थल बन्न सक्ने खतरा उत्पन्न भएको छ । यसको निमित्त नेपालको वर्तमान सरकार जिम्मेवार हुनेछ । आन्दोलनको सम्भावना नेपालका प्रधानमन्त्री पुष्पकमल दाहालले भारतीय प्रधानमन्त्री नरेन्द्र मोदीसँग गत भदौ ३१ गते नयाँदिल्लीमा जारी गरेको संयुक्त विज्ञप्ति जति राष्ट्रघाती छ, त्यस मात्रामा त्यसको विरोध हुन नसकेको सत्य हो । दसैंको मुखमै भएको उक्त परिघटनामा सडक आन्दोलन नहुनु पनि स्वाभाविकै हो । तर यस विषयमा नेपालमा केही पनि भएन भन्ने होइन । गत असोज २० गते अनामनगरमा देशभक्त जनगणतान्त्रिक मोर्चा, नेपालले २५ बुँदे सहमति र राष्ट्रघात' विषयमा भएको गोष्ठीमा नेपालका प्रायः सबै वामपन्थी पार्टीका नेताहरूनेपाल मजदुर किसान पार्टी, नेकपा (क्रान्तिकारी माओवादी), नेकपा (मशाल), नेकपा (माले), नेकपा माओवादी, जनमोर्चा नेपाल आदि) को सहभागिता थियो र त्यहाँ उल्लेखनीय रूपमा सचेत व्यक्तिहरूको पनि उपस्थिति रहेको थियो । असोज २१ गते सातवटा वामपन्थी नेकपा (क्रान्तिकारी माओवादी), नेकपा (मशाल), नेकमा (माले), नेकपा (माक्र्सवादी), नेकपा (माक्र्सवादी), राष्ट्रिय जनमोर्चा, जनमोर्चा, नेपाल) पार्टीहरूको संयुक्त बैठकले आगामी कात्तिक ९ गते सडकमा जनप्रदर्शन गर्ने निर्णय गरिसकेको छ । अन्य दुई वामपन्थी पार्टी (नेपाल मजदुर किसान पार्टी र नेकपा माओवादी) सहित यो कार्यक्रम नौ वाम पार्टीहरूको संयुक्त कार्यक्रम हुने सम्भावना छ । यसका साथै गैरवामपन्थी देशभक्तहरूले पनि असोज २१ गते नै यसै विषयमा एउटा गोष्ठीको आयोजना गरेका थिए । जसरी २५ बुँदे राष्ट्रघाती सहमतिले नेपाललाई असंलग्न परराष्ट्र नीति परित्याग गरी भारतको छातामुनि लैजाने र विदेशी शक्तिको क्रीडास्थल बनाउन सक्ने खतरा पैदा भएको छ, त्यसविरुद्ध देशभक्त शक्ति र तमाम देशभक्त नेपालीबीच ऐक्यबद्धता कायम गरी यो राष्ट्रघात र नेपालको राष्ट्रिय स्वाधीनतामाथिको आक्रमणबाट देशको रक्षा गर्नु आवश्यक छ । देश रहे मात्र हामी रहने कुरा सबैले बुझ्ने विषय हो । यस मुद्दामा नेपालीको एकता प्रदर्शित हुनु आवश्यक छ ।"
सूचनाको माग,"एक्काईसौं शताब्दी सूचनाको युग हो । सूचनाकै आधारमा व्यक्ति, समाज र राष्ट्रले समृद्घि प्राप्त गर्छ । संयुक्त राष्ट्रसंघको महासभाले आफ्नो स्थापनाकै बेला ७० वर्षअघि सूचनाको स्वतन्त्रता एउटा मौलिक मानव अधिकार हो । यो सबै स्वतन्त्रता मापन गर्ने एउटा कसी हो' भनी उद्घोष गरेको स्मरणीय छ । असीम जानकारी वा अभिलेखहरूको भण्डारण, उदेकलाग्दो गरी द्रूतगतिमा हुने तिनको प्रसार, सूचना र प्रविधिमा आएको सुधारीकरण र बढ्दो सूचना प्रविधिमैत्री समाजका कारण मानव जातिको लागि सूचना' जीवनको अपरिहार्य तत्व बनिसकेको छ । वर्तमान विश्वमा सूचना नै जवाफदेहिता, सुशासन र विकासका रक्तधमनी पनि हो । सूचना सबैको लागि असीमित महत्व राख्ने विश्वव्यापी स्रोत हो । सरकार यो स्रोतको आकलन गर्नै नसकिने ठूलो भण्डार हो । सरकारले सिंगो राष्ट्रको इतिहास र वर्तमानका सबै सूचना राख्छ । सक्षम सरकारले आफ्ना गतिविधि, कार्यसम्पादन र भावी योजनाको पूर्ण चित्र राखेको हुन्छ । सूचना भण्डारण जटिल बन्दै राज्यका तीनवटै मुख्य अंग कार्यपालिका, व्यवस्थापिका र न्यायपालिकाले आफ्ना सम्पूर्ण सूचना यथाशक्य प्रणालीगत पद्धतिका रूपमा अभिलिखित गरिराखेका हुन्छन् । यी अंग परम्परादेखि नै सूचना र इतिहासका स्रोत हुन् । खासगरी कार्यपालिकाले अन्तर्राष्ट्रिय सन्धि, दाताहरूको विवरण, मन्त्रिपरिषद्को छलफल र निर्णय, सार्वजनिक खर्चको लेखाजोखा, विशेषज्ञहरूको सल्लाह र मार्गदर्शन, आयोग र कार्यदलका प्रतिवेदन, सामाजिक सर्वेक्षण र स्वास्थ्य विश्लेषण, शिक्षा र खाद्य पदार्थको उपलब्धता, रोजगारको जनसांख्यिक प्रवृत्ति र तथ्यांक, हावापानीको प्रदूषण र विस्तृत वैयक्तिक अभिलेख जस्ता अनेकौं सार्वजनिक सरोकारका सामग्री अभिलिखित गरेको हुन्छ । २०६६ सालमा सूचनाको हकसम्बन्धी ऐनबमोजिम व्यवस्थापिकासंसद्ले संविधान संशोधनको लागि सभामुखले निर्धारित गरेको मतदानको मिति, समय र मतपरिणाम सभामुखबाट कुन मिति तथा कति बजे घोषणा भएको हो भन्ने सम्बन्धमा संसद् सचिवालयले पूर्ण सूचना नदिएकाले पंक्तिकारले राष्ट्रिय सूचना आयोगमा गरेको पुनरावेदनमा समेत संसद् सचिवालय तत्सम्बन्धी कुनै अभिलेख राख्ने नै नगरेको भनेर झूटो विवरण दिएर' उम्किएको थियो । यो नियोजित अपवाद' बाहेक जुनसुकै प्रकृति वा नामधारीका भारदारी सभा, विधायिका, राष्ट्रिय पञ्चायत, संसद् वा संविधानसभा भए पनि विधायिकाका सम्पूर्ण दस्तावेज, सम्भाषण, कार्यविधि र कार्यक्रम सुरक्षित अभिलेख राख्ने गरिएको पाइन्छ । संयुक्त अधिराज्यमा आठ सय वर्षअघिदेखिका व्यवस्थापकीय गतिविधि तथा समयसारिणीहरू जोगाएर राखेको पाइन्छ । न्यापालिकामा पनि आजभोलि सबै मुद्दाका मिसिल, फैसला एवं अन्य दस्तावेजहरू सुरक्षित राख्ने व्यवस्थित प्रक्रिया अपनाइएको छ । आधुनिकीकरणसँगै नेपालमा पनि सबै सार्वजनिक, संवैधानिक तथा सरकारी निकायका साथै बाह्य र आन्तरिक निकायले सूचनाको महत्वलाई आत्मसात गरिराख्ने गरेका छन् । कतिपय अवस्थामा सूचना प्रविधिको विकासले विद्युतीय अभिलेख राख्ने नयाँ प्रणालीको पनि विकास भएको छ । हामीकहाँ यथेष्ट सूचनाहरूको प्रचुर भण्डारण नरहेको होइन, तर मागेको बेला निकाल्ने गरी ह्यान्डी' रूपमा सूचना व्यवस्थित गरिराख्ने नगरिएकाले आज यो जटिल समस्या बन्दै गएको छ । सूचनाको हकसम्बन्धी कानुन बनेको एकदसक पुग्नै लाग्दा पनि नेपालमा सूचनामा नागरिक वा मागकर्ताको पहुँच शून्य अंकभन्दा विन्दु एकले पनि माथि उठ्न सकेको छैन । भूमिसुधार मन्त्रालयलाई समेत पुराना दस्तावेज र पत्रहरू राख्ने कार्यको जिम्मा दिँदा झनै सम्हालिनु नसक्ने अवस्था देखिन्छ । नेपालमा सूचना अभिलेख नगरिने कारणले नभई वैज्ञानिक पद्धतिले नराखिएकाले सूचना मागकर्तालाई दिन कठिनाइ परेको मात्रै हो । यसर्थ नेपालमा सूचना तथा जानकारीलाई व्यवस्थितीकरण गर्न दक्ष मानव संसाधन, भण्डारण स्थानलगायत सूचना दिने सहज साधनस्रोतको व्यवस्था गरिएमा आपूर्ति पक्ष सामान्यतयाः सबल नै रहेको छ । कसले गर्यो सुरु सूचना माग्न ? नेपालमा सूचना हकको बारेमा कसले पहिलोपटक प्रश्न उठायो त ? फर्किएर हेर्दा सुरुचिपूर्ण दृश्य सामुन्ने आउँछ । मकवानपुर जिल्लाबाट २०३८ सालमा राष्ट्रिय पञ्चायत सदस्यको रूपमा विजयी रूपचन्द विष्ट वा रुदाने' ले नै पहिलोपटक सूचनाको हक के हो र किन चाहिन्छ भन्ने कुरा नेपाली जनताले प्रस्टसँग बुझ्ने गरी देशव्यापी रूपमा थाहा' अभियान चलाएका थिए । तर अहिले नेपालमा सूचनाको हक संस्थागत भइसक्दा पनि यसले एउटा देशव्यापी अभियानको आकार किन लिन सकेन, गम्भीर पुनरावलोकनको विषय भएको छ । सुसूचित नागरिक समुदाय तयार नपार्ने हो र आफ्ना हकअधिकारका बारे नागरिक वर्गमा सचेतना तथा जागरुकता पनि नल्याउने हो भने संविधानले सिर्जना गरेका अधिकार, कर्तव्य र दायित्वको कुनै अर्थ रहने छैन । कमजोरी माग पक्षको सबैले पिउने पानी र स्वच्छ हावा जस्तै सूचना पनि सार्वजनिक सम्पत्ति हो । यो कुरा नेपाली जनतालाई बुझ्नबुझाउन जरुरी छ । सूचनाको हकको व्यवस्था जसको लागि गरिएको हो, त्यही नागरिक पक्षले आफ्नो हितको संरक्षणमा संवेदनशीलता देखाउन सकेको छैन । सूचनाको हकसम्बन्धी ऐन जस्तो जनहस्तक्षेपकारी सशक्त संयन्त्रको नागरिक समुदायबाट समुचित प्रयोग हुन नसक्दा नेपालमा न शासन र विकासको अनुगमन हुन सकेको छ, न त दुर्लभ साधनस्रोतको सही सदुपयोग नेपाल र नेपालीको समृद्धिको लागि हुन सकिरहेको छ । सूचनाको हकसम्बन्धी कानुन बनेको एकदसक पुग्नै लाग्दा पनि नेपालमा सूचनामा नागरिक वा मागकर्ताको पहुँच शून्य अंकभन्दा विन्दु एकले पनि माथि उठ्न सकेको छैन । यसले गर्दा नेपालमा सूचनाको माग पक्ष फितलो रहँदै आएको छ । स्थानीय निकायको निर्वाचन नभई तदर्थ तरिकाले स्थानीय निकाय सञ्चालन हुँदा राजनीतिक दलहरूले स्थानीय तहमा बर्सेनि जाने ५० अर्बभन्दा बढीको रकममा व्यापक अपचलन हुने एउटा कारण सूचनाको हकसम्बन्धी ऐन स्थानीय निकायमा कार्यान्वयन हुन नसक्नु र जनतालाई यसबारेमा थाहा नहुनु पनि हो । राज्यसँग भएका करोडौं सूचनामध्ये सूचनाको हकसम्बन्धी ऐनको प्रयोग गरी व्यक्तिगत रूपमा सूचनाको हकका अभियन्ता र आम नागरिकले अहिलेसम्म लिखित माग गरिएका सूचनाको संख्या विगत सात वर्षमा एक हजार पनि पुग्न सकेको छैन । लगभग उही समयमा छिमेकी देश भारतमा सूचना माग गर्नेहरूको संख्या वार्षिक ५० लाखभन्दा बढी हुनुले नै हाम्रो दयनीय अवस्थालाई बोध गराउँछ । राष्ट्रिय सूचना आयोगले पनि दुई कार्यकाल पूरा गर्न लागेको छ । आयोगको कार्यसम्पादन प्रभावकारी नै भए पनि सूचनाको खोजी गर्नेको संख्या न्यून रहेकाले गर्दा सूचनाको हकसम्बन्धी ऐनकै अपेक्षा र उपादेयतामाथि प्रश्नचिन्ह लाग्ने बेला भएको छ । फेरि सूचनाको माग नबढाई सूचनाको आपूर्ति बढाउन सकिन्न । अर्थशास्त्रको सिद्धान्तले पनि माग नबढाई आपूर्ति बढ्न नसक्ने जनाउँछ । हुन त सूचनाको सक्रिय स्वघोषणा (प्रोएक्टिभ डिस्कक्लोजर) गर्नलाई कुनै वाधा देखिन्न, केवल सूचनासम्बन्धी कानुन, नियम र निर्देशिकाको पालना मात्रै हो । कतिपय सार्वजनिक निकायले स्वतस्फूर्तरूपमा सूचना उपलब्ध गराउँदै पनि आएका छन् । तर नागरिकको मागबाट सिर्जना हुने सूचनाको आपूर्तिको दीर्घकालीन उत्प्रेरणा र असर हुने हुन्छ, सक्रिय स्वघोषणाबाट त्यस्तो उत्प्रेरणा र असर पर्ने गरेको पाइन्न । नागरिकको मागबाट सिर्जना हुने सूचनाआपूर्तिले सूचनासंस्कृतिको सबलीकरणमा ठोस टेवा पुर्याउँछ । नेपालमा नागरिक समाज, सयौंका संख्याका नागरिक संस्था र राजनीतिक दल, ५० औं हजारको संख्यामा रहेका सामुदायिक र गैरसरकारी संस्थाले सूचना माग गर्ने काम व्यापक तवरमा गर्न सक्छन् । तर तिनीहरूले नेपालमा सूचना माग गर्ने काम लगभग गरेकै छैनन् । यी अग्रपंक्तिका समूह अघि नसरी वा सर्ने कानुनी संरचना तयार नपारी सूचनाको मागलाई अपेक्षा गरेअनुसार बढाउन सकिँदैन । देशमा अहिले राज्यको पुनर्संरचनाका अनेकानेक कार्य भइरहेका छन् । यस अवस्थामा अब बन्ने प्रत्येक गाउँपालिका र नगरपालिकाका प्रत्येक वडामा उपभोक्ता समिति झंै जनस्तरमै सूचनासर्कल' गठन गरेर सूचना माग गरी देशभरका झन्डै ६ हजार सरकारी स्थानीय तह, परियोजना र निकायमा पारदर्शिताको संस्थागत विकास गर्ने र भ्रष्टाचार न्यूनीकरण गराउने प्रणालीको सुरुआत गर्नैपर्ने देखिन्छ । सूचनाको हकबारे देशव्यापी सार्वजनिक सचेतना जगाउन विगतमा त्रिभुवन विश्वविद्यालयमा स्नातकोत्तर तह अध्ययन गर्दा राष्ट्रिय विकास सेवा गर्न गाउँमै जानुपर्ने २०३६ सालअघिको प्रबन्धन दोहोर्याउनुपर्ने देखिन्छ । अर्को छोटो बाटो भनेकै राष्ट्रिय सूचना आयोगलाई पूर्णतः संवैधानिक निकायको रूपमा पुनर्संरचना गरी यसलाई सूचनाको हकको संरक्षण' मात्र होइन, प्रवद्र्धन' मा समेत लगाउँदै राज्यका हरेक निकायको स्वतन्त्र अनुगमन र राज्यका कामकारबाहीमा सहभागिता जनाउने महत्वपूर्ण संयन्त्रको स्वरूप प्रदान गरिनुपर्छ । भ्रष्टाचार न्यूनीकरण र राजनीतिक शुद्घीकरणमा' दुई सय वर्ष पुरानो स्वतन्त्र प्रेसले गर्न नसकेको काम दुई वर्षमा सूचनाको हकसम्बन्धी ऐनले गरेको दाबी भारतीय विद्वान्हरू गर्छन् । गाँठी कुरा, नेपालमा भने सार्वजनिक निकायको दायराबाट आमसञ्चारमाध्यम र नागरिक समाजलाई हटाउने व्यवस्थाले पनि सूचनाको माग अभिवृद्धि गराउने सम्भाव्यताको ढोका खोल्नेछ ।"
भक्तपुरको नवदुर्गा मन्दिरमा राष्ट्र प्रमुखको सवारी,"कुरा २०४५ सालको हो । त्यो वर्षको भदौ ५ गते बिहान ५ः०० बजे । धरानमा केन्द्रविन्दु पारेर नेपालमा ठूलो भइँचालो गयो । त्यसबाट पूर्वी जिल्लाहरूमा धेरै धनजनको क्षति भयो । त्यसले उपत्यकामा पनि क्षति पुर्याए । सबैभन्दा बढी उपत्यकाका तीन सहरमध्ये भक्तपुरमा क्षति पुगेको थियो । धेरै मान्छे हताहत भए, घरहरू पनि निकै भत्किए । भदौ ९ गते राष्ट्रिय पञ्चायतका पूर्व सदस्य कर्णप्रसाद ह्योजूको अगुवाइमा भूकम्पपीडितहरूलाई राहत वितरण गर्ने काम भयो । त्यसमा घर भत्केकाले पाएनन्, नभत्केकाले राहत पाए भन्ने विषयमा किचलो भयो । त्यसमा हुल बढ्दै गयो । त्यही हुलले ह्योजूलाई जुत्ताको माला लगाएर भक्तपुर नगर परिक्रमा गरायो । त्यसै भीडले उनलाई पिट्यो, त्यसैबाट उनी सख्त घाइते भए । उनलाई उपचारको लागि वीर अस्पताल लगियो । उपचार गर्दागर्र्दै अस्पतालमै उनको निधन भयो । त्यसपछि प्रशासनले भक्तपुरमा नेपाल मजदुर किसान संगठन (त्यसबेला पार्टी प्रतिबन्धित थियो) का नेताकार्यकर्तालाई व्यापक धरपकड गयो । लामो समयसम्म भक्तपुरमा एक खालको राज्य आतंक नै चल्यो । त्यसबेला म पनि त्यस संगठनको कार्यकर्ता थिएँ। त्यसैले त्यस आतंकबाट बच्न म पनि भूमिगत भए । मेरो एकजना व्यासीका मित्र छन्, हरिप्रसाद दुवाल । एक दिन उनले मलाई खबर पठाए बासु पासासित भेट्ने हो कि भनेर । बासुपासा व्यासी टोलका ज्वाइँ थिए । उनी अञ्चलाधीश भइसकेका थिए । उनी २०२१२२ सालतिर भक्तपुरमा भूमिसुधार अधिकारी भएर आएका थिए । उनी साहित्यकार पनि थिए । यसबारेमा मैले मेरा केही साथीहरूसित कुरा राखे, छलफल गरे । त्यसपछि मैले एकचोटि उनलाई भेटौँ न भनेर खबर गरे । एक दिन साझ हरिप्रसादका घरमा मलगायत केही साथीहरूले बासु पासालाई भेट्यौं । उनी पुराना राजनीतिक कार्यकर्ता र साहित्यकारसमेत भएकाले पछिसम्म उनीसित मेरो सम्पर्क र सम्बन्ध रहिरह्यो । एक दिन उनले मलाई बिहानै फोन गरेर ह्युमत टोलस्थित आफ्नो घरमा बोलाए । म पुग्नेबित्तिकै उनले भने, आज तिमीलाई एकजना ठूला मानिससँग भेट गराउन लैजान्छु ।' मेरो मनमा खुल्दुली चल्यो ती ठूला मान्छे को होलान् भन्नेमा । मैले पनि ती ठूला मान्छे को हुन् भनेर उनीसित सोधिनँ । उनले आफ्नो पुरानो मोटरसाइकल निकाले । म उनको पछाडि बसें । केहीबेरमै हामी एउटा कम्पाउन्डवाला घरमा पुग्यौँ । त्यहाँ पुगेपछि उनले भने, यो राजाका मुख्य सचिव खनाल बाजेको निवास हो ।' हामी भित्र पस्यौं । कोठामा राजा वीरेन्द्रका प्रमुख सचिव रञ्जनराज खनाल गलैँचामा बसेर केही लेख्दै थिए । वासु पासाले दुई हात जोडेर भने, नमस्कार हजुर ।' उनले पुलुक्क हेर्दै नमस्कार फर्काए । त्यसपछि बासु पासाले मलाई देखाउदै भने, हजुर, मैले भक्तपुरका एकजना शिक्षक लिएर आएको छु ।' त्यसपछि मैले पनि दुई हात जोडेर उनलाई नमस्कार गरें । उनले मेरो नमस्कार फर्काएनन्, बरु अकस्मात एउटा प्रश्न गरे, ए, भक्तपुरेहरू किन राजाविरोधी ह ? ' मेरो ओठमुख सुके । के गरू, के भनू जस्तो भो । मैले जवाफ दिन नपाउदै फेरि उनैले दोहोर्याएर सोधे, राजाविरोधी हुनुको पनि कुनै कारण हुनुपर्यो नि ।' त्यसपछि मैले नबोली सुखै भएन । मैले मन दह्रो बनाएर भनेँ, हजुर, भक्तपुरेहरू राजाविरोधी होइनन् । बरु राजाचाहिँ भक्तपुरेविरोधी भए ।' मेरो कुरा सकिन नपाउँदै उनले प्रतिप्रश्न गरे, कसरी, कसरी ? ' मैले भनेँ, हजुर, उपत्यकामा तीनवटा सहर छन् । काठमाडौँको इन्द्रजात्रामा बर्सेनि राजाको सवारी हुन्छ । पाटनको भोटोजात्रामा पनि राजाको सवारी हुन्छ । ती दुई सहर र जिल्लाका वासिन्दासित राजा सालबसाल सुखदुःख साट्न पुग्छन् । तर भक्तपुरमा भने कहिल्यै कुनै जात्रा अथवा चाडपर्वमा राजाको सवारी हुँदैन । के भक्तपुरे, दोस्रो दर्जाका जनता हुन् ? भक्तपुरले पृथ्वीनारायण शाहलाई मीतछोरा बनाएर पालेका थिए । त्यसबाट उनलाई नेपाल एकीकरण गर्ने प्रेरणासमेत मिलेको थियो । त्यहीँका जनतालाई उपेक्षा गरेर राजा स्वयं भक्तपुरेविरोधी भएका छन् ।' मैले यति भनेपछि उनी अवाक भए । त्यसपछि उनले बासु पासासित सोधे, ए पासाजी, यिनले भनेको कुरा सही हो ? ' बासु पासाले भने, त्यो मलाई भन्दा हजुरलाई नै राम्ररी थाहा होला । हजुरले त्यसबारे सोधखोज गरे झन् राम्रो हुन्छ ।' त्यसपछि उनले आफ्नो डायरी झिकेर केही टिपोट गरे । मलाई पनि बस भने । एकछिनपछि हामीलाई चिया आयो । चिया खादै गर्दा उनले मलाई भूपू रापस कर्णप्रसाद ह्योजूका बारेमा सोधे । उत्तरमा मैले भनें, ह्योजू मैले काम गर्ने स्कुलकै प्रधानाध्यापक थिए । उनले त्यसबाट राजीनामा गरेर रापसमा उठे र जिते पनि । उनलाई जिताउन नेमकिसंले सघाएको थियो । पछि उनी र संगठनबीच मनमुटाव भयो । त्यही कारण संगठनले उनलाई निस्कासन गर्यो । उनले आफ्नो छुट्टै समूह बनाए । ०४३ सालमा रापस र ०४४ सालमा स्थानीय निकायको चुनाव भयो । ती दुवै चुनावमा ह्योजूले पनि आफ्नो समूहका मान्छे उठाए । त्यसबेला उनले नेमकिसं र त्यसका नेता नारायणमान बिजुक्छे रोहितको कटु आलोचना गरे । नासमना टोलमा भएको एउटा आमसभामा मैले पनि त्यस्तो आलोचना सुनेको थिए । भोलिपल्ट ह्योजूसित उनकै घरनजिकको बजार टिबुक्छेमा भेट भयो । उनले मसित सोधे, हिजो मेरो भाषण सुन्यौ ? ' मैले जवाफ दिएँ, सुनें ।' कस्तो लाग्यो ? ', उनले कूतुहलका साथ सोधे । राम्रो लाग्यो', मैले भनेँ । त्यसपछि फेरि उनले थपे, हिजोको तपार्इंको भाषणमा व्यंग्य छ, गाली र छुद्र शब्दहरू पनि छन् । सुन्नेलाई राम्रो लाग्ला र ताली पनि राम्रै बज्ला । तपाईंहामीलाई थाहा नै छ, तपाईंहरूले आफ्नोविरोधी कृष्णभक्त चगुठी र राधेश्याम जोन्छेलाई जुत्ताको माला र उल्टो टोपी लगाएर नगर घुमाउनुभयो । अहिले तपाईंले रोहित र उनको संगठनविरुद्ध कठोर तर सत्य बोल्नुभयो । त्यस्तै घटना तपाईंमाथि पनि घटित हुन सक्छ । होसियार भएर हिँड्नु होला ।' उनले भने, म लाटो छु र ? त्यसै होला भनेर मैले त्यो भाषण गर्नुपहिल्यै राजदरबार, गृह मन्त्रालय, अञ्चलाधीश कार्यालय र सिडिओ कार्यालयमा रोहित र उनका साथीहरूबाट मलाई खतरा छ, शान्तिसुरक्षा गरी पाऊ भनेर निवेदन दिइसकेको थिएँ । अब मलाई कसैले केही गरे रोहित र उनका कार्यकर्तालाई सरकारले पाता फर्काउनेछ ।' त्यो कुरा मैले रोहितलाई भनोस् भन्ने मनसायले नै उनले मलाई सुनाएका थिए । त्यसबेला मेरो रोहितसित अत्यन्त राम्रो सम्बन्ध थियो । ह्योजू मारिएका हुन् । उनीमाथि अन्याय भएकै हो । त्यो घटना राति वा कतै बन्दकोठामा भएको थिएन । सरकारले त्यसबारे छानबिन गरेर जसले बद्मासी गरेको हो, त्यसलाई सजाय गर्नुपर्छ । त्यो सरकारको कर्तव्य हो, दायित्व पनि हो । तर सरकारले त्यसो नगरी ह्योजूले दिएको पुरानो निवेदनकै आधारमा रोहित र उनका कार्यकर्तालाई दमन गयो । त्यसमा प्रशासनको राजनीतिक पूर्वाग्रह देखियो । प्रकारान्तरले त्यसबाट विरोधीलाई नै बल पुर्यायो । राजा भएको मुलुकमा न्याय पाइन्छ भन्ने सबैको भरोसा थियो । गाउघरमा वा टोलछिमेकमा कहीँकतै झगडा हुँदा निर्धो पक्ष भन्ने गर्थे राजा नभएको मुलुक हो र ? ' भनेर । अझ हाम्रो मुलुकमा न्याय हराए गोरखा जानू' भन्ने उखानै छ । गोरखाकै राजवंशले शासन गरेको मुलुकमा कसैले पनि अन्याय भोग्नुपर्यो भन्ने गुनासो गर्नु नपरोस् । ह्योजूलाई पनि न्याय होस् । उनको निवेदनको आधारमा प्रशासनले निरपराध मान्छेमाथि गरिएको दमनचक्र पनि बन्द हुनुपर्छ । दमनमा परेका जनताले पनि न्याय पाउनुपर्छ । त्यसो भएमा राजा र राजतन्त्रप्रति जनताको आशा र विश्वास बढ्नेछ', उनले मेरा कुरा एकचित्त भएर सुनिरहे । त्यसपछि उनले भने, माझीले पोखरीमा माछा मार्न जाल हान्दा त्यसमा भ्यागुता पनि पर्छन् । उनको काम भ्यागुता मार्ने होइन, माछा मार्ने हो । सरकारले पनि अपराधीलाई सजाय गर्ने हो, निरपराधलाई होइन । माझीले जालबाट माछा केलाएर भ्यागुता छोडे झैँ पछि निरपराधलाई पनि सरकारले छोड्नेछ । सरकारले निरपराधलाई जेलमा हाल्दैन । त्यसको लागि केही समय लाग्ला, सबैले न्याय पाउनेछन् ।' त्यसपछि मैले थपें, त्यसो भयो भने राजा र सरकारको गरिमा बढ्नेछ । एउटा कुरा राख्न चाहन्छु । काठमाडौँ र पाटनमा जस्तै भक्तपुरमा पनि राजा सवारी भए जनतासित हिमचिम बढ्छ । त्यसको लागि यहाको कुनै न कुनै पावन पर्वमा राजाको सवारी चलाउनुपर्यो ।' मैले त्यसो भन्दै गर्दा पनि उनी एकचित भई सुनिरहेका थिए । त्यसपछि उनले मलाई सोधे, भक्तपुरको समस्याचाहिँ के छन् ? ' पैंतालीस सालदेखि कोजाग्रत पूर्णिमाको दिन नवदुर्गा मन्दिर गछेंमा राजा वीरेन्द्रको सवारी भइरह्यो । राजा ज्ञानेन्द्र पनि त्यस मन्दिरमा सवार भए । त्यति मात्र होइन, गणतन्त्रका राष्ट्रपतिले पनि त्यो बिँडो थामेकै छन् । मैले भनेँ, भक्तपुर उपत्यकाकै पुरानो सहर भएर पनि सुदूरको गाउ झैँ छ । सरकारले सबै सरकारी कार्यालयहरू काठमाडौं र पाटनमा थुपारेको छ । त्यसले गर्दा काठमाडौँमा अत्यधिक ट्राफिकको चाप पनि बढेको छ । भक्तपुर भने सुनसान छ । सरकारले कुनै केन्द्रीय अथवा क्षेत्रीय कार्यालयहरू भक्तपुरमा स्थापना गरे काठमाडौँमा ट्राफिक चाप घट्छ । भक्तपुरमा मान्छेको आवतजावत बढ्छ । त्यसले यहाँका जनतालाई रोजगारको अवसर पनि प्राप्त हुन्छ । उपत्यकाको विकास सन्तुलित हुन्छ । त्यसो नगरी सरकारले सबै अफिस काठमाडौँमा मात्र थुपार्ने काम गरिरहे अब आउने बीसतीस वर्षपछि काठमाडौँमा गाडीबाट जाने मान्छेभन्दा हिँडेर जानेहरू छिटो घर पुग्नेछन् । त्यसबारे पनि सरकारले ध्यान पुर्याए राम्रो हुन्छ जस्तो लाग्छ ।' उनले बासु पासासित सोधे, बासुजी, यिनका कुरा ठीक छन् र ? ' बासु पासाले भने, गलत कुरा गर्ने मान्छे ल्याएर मैले किन हजुरको समय बर्बाद पार्थें र ? मेरो पनि बिन्ती छ, ह्योजू काण्डबारे सरकारले राम्ररी छानबिन गरोस् । निरपराध मान्छेले दुःख नपाऊन् ।' त्यसपछि उनले भने, ठीक छ म पनि बुझौँला ।' हामी उनीसित बिदाबारी भई फर्कियौं । बाटोमा बासु पासाले मलाई भने, बाबुचांया, खनाल बाज्या यात ध्वाथुहका हे नवात । छगु ख जित नं लुदान । अर्थात् तिमीले खनाललाई चित्त बुझ्ने गरी कुरा राख्यौ । तिम्रो कुराले मेरो पनि चित्त बुझ्यो ।' त्यही सालदेखि कोजाग्रत पूर्णिमाको दिन नवदुर्गा मन्दिर गछेंमा राजा वीरेन्द्रको सवारी भइरह्यो । राजा ज्ञानेन्द्र पनि त्यस मन्दिरमा सवार भए । त्यति मात्र होइन, गणतन्त्रका राष्ट्रपतिले पनि त्यो बिँडो थामेकै छन् । त्यसबेला राजाका कानमा उचित कुरा पुर्याउन सके काम हुँदो रहेछ भन्ने उदाहरण बन्न पुग्यो त्यो घटना । अहिले त्यो घटना भक्तपुरवासीका निम्ति अविस्मरणीय क्षण हुन पुगेको छ ।"
म विश्वकै उत्कृष्ट खेलाडी हुँः रोनाल्डो,"मड्रिडः पोर्चुगलका कप्तान तथा रियल मड्रिडका स्टार खेलाडी क्रिष्टियानो रोनाल्डोले आफू विश्वकै उत्कृष्ट खेलाडी भएको दाबी गरेका छन्। पोर्चुगललाई पहिलो पटक युरोकप सन् २०१६ को उपाधि जिताएका रोनाल्डो आफू विश्वै उत्कृष्ट खेलाडी रहेकोमा कुनै शंका नरहेको र आफू चोटमुक्त भएर पुरानै लयमा फर्किएको दाबी गरेका हुन्। पोर्चुगलका कप्तान रोनाल्डोले यसै वर्ष च्याम्पियन्स लिग र युरोकप फुटबलको उपाधि जित्दै फिफा बेलोन डिअरको उपाधिका लागि प्रमुख दाबेदारी प्रस्तुत गरेका छन्। म विश्वकै उत्कृष्ट खेलाडी हुँ,उनले एक पत्रिकालाई अन्तर्वार्ता दिँदै भनेका छन्,अझै बलियो हुन मैले प्रत्येक दिन कडा मेहनत गरिरहेको छु। म सधैं आफ्नो खेलको स्तरलाई आफै सुधार्न चाहन्छु। सायद यहि कारण मैले मैदानमा सफलता पाइरहेको छु,रोनाल्डोले भने। ३१ वर्षीय रोनाल्डो फ्रान्सविरुद्धको युरोकप फाइनलमा घाइते भएपछि केही समय अघिमात्रै चोटमुक्त भएर मैदान उत्रिएका हुन्। यो सिजनको सुरुमा लय पर्कन नसकेका रोनाल्डो अहिले फर्ममा छन्। उनले पोर्चुगलका लागि खेलेका पछिल्ला दुई खेलमा उनले पाँच गोल एक्लैले गरेका छन्। यसले पनि रोनाल्डो लयमा फर्किएको प्रमाणित गर्दछ। युरोकपको फाइनलमा म चोटग्रस्त भए र झन्डै साढे दुई महिना फुटबलबाट टाढा रहे। तर अहिले ठीक भइसकेको छु र सहज महसुस गरिरहेको छु,रोनाल्डोले भने। रोनाल्डोले आफू आफ्नो पुरानो लयमा फर्किएको र सिजनको सुखद अन्त्यका लागि तयार रहेको बताएका छन्।"
म्याराडोनाको रोजाइमा अब रोनाल्डो,"ब्युनोस आयर्सः अन्तर्राष्ट्रिय फुटबलमा पेले र म्याराडोनामध्ये को बढी उत्कृष्ट भन्ने विवाद अझै छ । यस्तै विवाद छ क्रिस्टियानो रोनाल्डो र लियोनल मेसीबीच पनि । यस विषयमा एउटै व्यक्तिले पनि फरकफरक समयमा फरक धारणा व्यक्त गर्ने गरेका छन् । अर्जेन्टिनाका विश्व कप विजेता कप्तान म्याराडोनाको अभिव्यक्ति पनि यस्तै किसिमको छ । रोनाल्डो र मेसीबीच को बढी उत्कृष्ट भन्ने विवादमा उनले यसअघि स्पष्ट धारणा नराखे पनि मेसीकै पक्षमा देखिने गरेका थिए । तर हालैमात्र सञ्चारकर्मीसँग भएको कुराकानीमा म्याराडोनाले मेसी र रोनाल्डो लगभग एउटै स्तरको खेलाडी भए पनि केही विषयमा रोनाल्डो अगाडि रहेको बताएका छन् । रोनाल्डो र मेसी बराबरका खेलाडी हुन् । यी दुई बाँकी खेलाडीभन्दा धेरै माथि छन् । भन्नुपर्दा म खिन्न हुन्छु कि मेसीले विश्व कप नजिते पनि उनी महान् खेलाडी हुन्', घुमाउरो पारामा म्याराडोनाले भने, तर यदि तपाईंसँग व्यक्तित्व छैन अथवा राष्ट्रिय गान गाउनु भएको छैन भने तपाईं एक्लै पर्न सक्नुहुन्छ ।' मेसीले सर्वाधिक पाँच पटक र रोनाल्डोले तीन पटक फिफा वर्ष खेलाडीको अवार्ड जितेका छन् । मेसीले सिनियर क्लब फुटबलमा आठवटा घरेलु लिग र चारवटा च्याम्पियन्स लिग उपाधि जितेका छन् । रोनाल्डोले चार पटक घरेलु लिग र तीन पटक युरोपियन च्याम्पियन्स लिगको उपाधि जितेका छन् । दुवै जना आआफ्नो राष्ट्रिय टोलीका सर्वाधिक गोलकर्ता हुन् । तर केही महिनाअघि रोनाल्डोले राष्ट्रिय टोलीका लागि युरोकप उपाधि जितेपछि म्याराडोनाको धारणामा परिवर्तन आएको हो । युरोकप रोनाल्डोले सिनियर राष्ट्रिय टोलीका लागि जितेको पहिलो उपाधि थियो । यता मेसीले भने हालसम्म सिनियर राष्ट्रिय टोलीका लागि उपाधि जित्न सकेका छैनन् । चार पटक अन्तर्राष्ट्रिय प्रतियोगिताको फाइनलमा पुगे पनि उनको टोली उपविजेतामै सीमित बनेको थियो । यसै वर्ष आयोजित कोपा अमेरिका सेन्टेनारियोमा अर्जेन्टिना फाइनल पुगे पनि उपाधि भिडन्तमा चिलीसँग पराजित भएको थियो । यस लगत्तै मेसीले अन्तर्राष्ट्रिय फुटबलबाट सन्यासको घोषणा गरेका थिए । तर दबाबपछि उनी पुनः राष्ट्रिय टोलीमा फर्किइसकेका छन् । अन्तर्राष्ट्रिय फुटबलको सर्वकालीन महान् खेलाडीमा मेसी, म्याराडोना, पेले र पछिल्लो समय रोनाल्डोलाई पनि सँगै बहसमा राखिने गरिएको छ । तर म्याराडोना भने मेसीले विश्व कप जित्नुपर्ने बताउँदै आएका छन् । म्याराडोनाको कप्तानीमा अर्जेन्टिनाले विश्व कप उपाधि जितेको थियो । पेलेले पनि तीन पटक विश्वकप जितेका थिए । लगातार चार वर्ष विश्व वर्ष फुटबलर घोषित भएका मेसीको राष्ट्रिय टोली अर्जेन्टिनाले भने २३ वर्षयता अन्तर्राष्ट्रिय प्रतियोगिताको उपाधि जित्न सकेको छैन । गत सिजन युरोकप र युरोपियन च्याम्पियन्स लिग दुवैको उपाधि जितेकाले रोनाल्डो यस पटक फिफा वर्ष खेलाडीको बलियो दाबेदार छन् । यसले सर्बोत्कृष्टताको बहस थप चर्काउने निश्चित छ । तर म्याराडोनाले फिफा वर्ष खेलाडी अवार्ड विवादमा रहने गरेको भन्दै यसको नतिजामा आफूलाई विश्वास नभएको बताए । सन् २०१४ को विश्व कप जितेका जर्मनीका गोलरक्षक म्यानुयल नुयर सबैभन्दा बढी हकदार थिए तर नतिजा अर्कै रह्यो', म्याराडोनाले भनेका छन् । उनले रोनाल्डो र मेसीको स्तरमा आउन सक्ने नयाँ खेलाडीका रूपमा नेमारलाई उल्लेख गरेका छन् ।"
पाकिस्तानी क्रिकेटर अफ्रिदीलाई दाउदको धम्की,बग्दादः पाकिस्तानी क्रिकेटर साहिद अफ्रिदीलाई अल्डरवल्र्ड डन दाउद इब्राहिमले सशक्त कारबाही गर्ने चेतावनी दिएको छ। पूर्वक्रिकेटर जाभेद मियादादसँगको विवादका विषयमा पाकिस्तानी क्रिकेटर अफ्रिदीलाई दाउद इब्राहिमले सशक्त कारबाहीको चेतावनी दिएको अन्तर्राष्ट्रिय सञ्चार माध्यमहरुले जनाएका छन्।
बार्सिलोनाको अध्यक्ष बन्ने पिकेको इच्छा,बार्सिलोनाः स्पेन तथा बार्सिलोनाका रक्षक जेरार्ड पिकेले खेलाडी जीवनबाट सन्यास लिएपछि आफ्नो इच्छा बार्सिलोना क्लबको अध्यक्ष बन्ने रहेको बताएका छन्। उनी आठ वर्षयता बार्सिलोनाबाट क्लब फुटबल खेलिरहेका छन्। पिकेले केही दिनअघि मात्रै रुसमा हुने सन् २०१८ को विश्व कप फुटबलपछि राष्ट्रिय टोलीबाट सन्यास लिने घोषणा समेत गरेका थिए।
नेपाल एसिया कपमा,"काठमाडौः विश्व कप क्रिकेट छनोटबाट बाहिरिएको नेपाल एसिया कपका लागि भने छनोट भएको छ । अन्तर्राष्ट्रिय क्रिकेट काउन्सिल (आईसीसी) महिला विश्वकप २०१७ को एसियाली छनोटअन्तर्गत शनिबार भएको खेलमा नेपालले चीनलाई चार विकेटले पराजित गरी एसिया कप यात्रा तय गरेको हो । प्रतियोगिताअन्तर्गत आफ्नो अन्तिम खेलमा प्राप्त यो जितपछि नेपाल उपविजेता बन्यो । चार टोली सहभागी प्रतियोगितामा नेपाल पाँच खेलबाट ६ अंक जोडेर दोस्रो स्थानमा रह्यो । १० अंक भएको थाइल्यान्ड अपराजित रहँदै विजेता बन्यो । तेस्रो स्थानमा रहेको हङकङले चार अंक जोड्यो । प्रतियोगिताबाट थाइल्यान्डबाहेक एक शीर्ष टोली छनोट हुने प्रावधान थियो । आयोजकका रूपमा थाइल्यान्ड यसअघि नै छनोट भइसकेको थियो । सन् २००७ देखि अन्तर्राष्ट्रिय क्रिकेट खेल्न थालेको नेपाली महिला टोली एसिया कपमा छनोट भएको यो पहिलो अवसर हो । एसिया कपमा एसियाका चार टेस्ट राष्ट्रसहित नेपाल र थाइल्यान्ड सहभागी हुनेछन् । शनिबार नै भएको अर्को खेलमा थाइल्यान्डले हङकङलाई सात विकेटले हराइदिएपछि नेपाली राष्ट्रिय महिला क्रिकेट टोलीको एसिया कपमा सहभागिता निश्चित भएको हो । एसिया कप आगामी नोभेम्वर र डिसेम्बरमा थाइल्यान्डमा हुनेछ । यसअघि आफ्नो चौथो खेलमा शुक्रबार थाइल्यान्डसँग पराजित भएपछि विश्वकपको विश्वस्तरीय छनोटमा सहभागी हुने नेपालको योजना असफल बनेको थियो । तर चीनविरुद्ध भने नेपालले राम्रो प्रदर्शन गर्यो । पहिले ब्याटिङ गरेको चीनले निर्धारित २० ओभरमा सात विकेट गुमाएर ८५ रन बनाएको थियो । नेपालले १७३ ओभरमा ६ विकेटको क्षतिमा लक्ष्य पूरा गर्यो । नेपालको जितमा पूर्वकप्तान नेरी थापाले सर्वाधिक २२ रन बनाइन् । २७ बल सामना गरेकी नेरीले एक चौका प्रहार गरिन् । यसैगरी सीता रानामगरले २०, रुविना क्षेत्रीले अविजित १३ र इन्दु बर्माले १० रन जोडे । बलिङमा चीनकी ऊ जुआन, जोङयुन लु, ली यीङविङ, लिय जी, फेङफेङ सोङले एकएक विकेट लिएका थिए । यसअघि चीनका लागि ओपनर फेङफेङ सोङले ३४ रन बनाएकी थिइन् । ओपनर ब्याट्स वुमन जोउ मिएओले १८ तथा चाई उदिनले १० रन बनाएकी थिइन् । अन्य खेलाडीले भने दोहोरो अंकमा रन जोड्न सकेनन् । पहिलो विकेटका लागि ४२ रनको साझेदारी गरेको चीन त्यसपछि भने लगातार दबाबमा आयो । चीनले ८० रन जोड्दा पाँचौं विकेट गुमाएको थियो । बलिङमा नेपालकी रुविना क्षेत्रीले दुई विकेट लिइन् । निर्मलाकुमारी शाही र करुणा भण्डारीले एकएक विकेट लिएका थिए । चार ओभरमा केवल १० रन खर्चिएकी रुविना प्लेयर अफ दी म्याच घोषित भइन् । यसैगरी अर्को खेलमा पहिले ब्याटिङ गरेको हङकङले निर्धारित २० ओभरमा सात विकेको क्षतिमा ८३ रन बनाएको थियो । ८४ रनको विजय लक्ष्य थाइल्यान्डले १८५ ओभरमा तीन विकेट गुमाएर पूरा गर्यो । थाइल्यान्डका लागि सिरिन्ट्रा सेङसाकाओराटले अविजित ३६ रन जोडिन् । सोरनारिन टिपोचले अविजित १७ रन बनाए । बलिङमा हङकङका मारिको हिल, कारलोटी चान र कारी चानले एकएक विकेट लिए । हङकङका लागि यस्मिन दस्वानीले अविजित १७ रन बनाइन् । ईमा लीले १६ तथा किनु गिल र मारिको हिलले समान ११११ रन जोडे । अन्य खेलाडीले दोहोरो संख्यामा रन बटुल्न सकेनन् । बलिङमा थाइल्यान्डका नाटाया बोचाथाम र सोरनारिन टिपोचले दुईदुई तथा चानिदा सुठिरुवाङ र सुलेप्रोन लाओमीले एकएक विकेट झारे । थाइल्यान्डकी सिरिन्ट्रा सेङसाकाओराट प्लेयर अफ दी म्याच घोषित भइन् । आफ्नो चौथो खेलमा हङकङ शुक्रबार चनसँग पराजित भएको थियो ।"
लेस्टरमाथि चेल्सीको सान,"लन्डनः गत सिजन इङ्लिस प्रिमियर लिग फुटबलको उपाधि जितेर विश्व क्लब फुटबललाई चकित बनाएको लेस्टर सिटीको यो सिजनमा भने कमजोर प्रदर्शन जारी रहेको छ । घरेलु लिगमा शनिबार पूर्वविजेता चेल्सीविरुद्ध उत्रिएको लेस्टर ३० गोलले पराजित भयो । प्रतियोगितामा यो सिजन आठ खेल खेल्ने क्रममा लेस्टरको यो चौथो पराजय हो । उसले आठ खेलबाट दुई जित, दुई बराबरी र चार हारको नतिजासहित आठ अंक जोडेर तालिकाको १३ औं स्थानमा छ । लगातारको कमजोर प्रदर्शनसँगै क्लबका प्रशिक्षक क्लाउडियो रानिएरीमाथि दबाब थप बढेको छ । पूर्वविजेता चेल्सीको मैदानमा भएको खेलमा घरेलु टोलीका इडेन हाजार्ड, डिएगो कोस्टा र भिक्टोर मोजेसले एकएक गोल गरे । कोस्टाले सातौंं मिनेटमा चेल्सीलाई अग्रता दिलाएका थिए । उनले नेमेन्जा म्याटिचको पासमा गोल गरेका थिए । यसपछि हाजार्डले ३३ औं मिनेटमा टोलीको अग्रता दोब्बर बनाए । उनलाई पेड्रोले पास उपलब्ध गराएका थिए । पहिलो हाफमा २० गोलले अगाडि रहेको चेल्सीले ८० औं मिनेटमा गोल थपेको थियो । यसपटक मोजेसले गोल गरेका हुन् । कोस्टाले यो सिजन प्रिमियर लिगमा सात गोल गरेका छन् भने दुई गोलमा एसिस्ट पनि गरेका छन् । प्रतियोगितामा उनी सर्वाधिक गोलकर्ताको सूचीमा शीर्षस्थानमा छन् । उनीभन्दा पछाडि रहेका म्यानचेस्टर सिटीका सर्जियो एगुएरो, वेस्ट हामका मिचेल एन्टोनियो र एभर्टनका रोमेलु लुकाकुले समान पाँच गोल गरेका छन् । चेल्सी भने आठ खेलबाट १६ अंक जोडेर तालिकाको पाँचौं स्थानमा उक्लिएको छ । शीर्ष स्थानमा रहेको म्यानचेस्टर सिटीको सात खेलबाट १८ अंक छ । दोस्रोमा रहेको टोट्टनहामको सात खेलबाट १७ अंक छ । सात खेलपछि आर्सनल र लिभरपुलको समान १६ अंक छ । चेल्सीले प्रतियोगितामा लगातार दोस्रो जित हात पारेको हो । त्यसअघि खेलेका तीन खेलमा दुई हार र एक बराबरीको नतिजा निकालेपछि चेल्सी कमजोर स्थितिमा पुगेको थियो ।"
