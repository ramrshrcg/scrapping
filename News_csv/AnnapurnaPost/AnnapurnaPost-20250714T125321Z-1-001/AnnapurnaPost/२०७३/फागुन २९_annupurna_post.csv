शीर्षक,विवरण
शून्य राजनीतिक उत्तरदायित्व,"वर्तमानमा नेपाललाई बाहिरबाट सरसर्ति हेर्दा काठमाडौंमा भइराखेको कार्यपालिका, व्यवस्थापिका र न्यायपालिकाको रमझमले प्रजातन्त्र मौलाउँदै गएको भान हुन सक्छ, तर राजधानीबाहिरको परिस्थिति र मनस्थिति फरक छ । भूकम्पपीडित क्षेत्रमा राज्यको उपस्थिति दुई वर्षदेखि करिब शून्य नै छ, राज्यसंयन्त्रका यावत् ग्रन्थिहरू प्रत्येक वर्ष कम्तीमा नौ महिना कागजी चक्करमा रुमलिइरहन्छन् र दुईतीन महिनाभित्रमा विकासे बजेट कसरी भित्र्याउने खेलमा डुब्छन्, समग्र तराई राजनीतिक भागबन्डाले पिल्सिरहेको देखिन्छ । देशमा पौरख गर्नुपर्ने हातपाखुरा र विवेक स्वदेशमा नभएर विदेशी रोजगारको निम्ति रातदिन चिन्तित छन् । त्यसैले आम नागरिकमा नैराश्य छ । विगत २० वर्षयता राज्यका धमनीहरू एकपछि अर्को चुडाउन सफल राजनीतिक धन्दाले गर्दा देशमा उद्योगव्यवसाय सुरु गर्नुभन्दा राजनीतिक दल खोल्दा धेरै मुनाफा भएको स्पष्ट देखिन्छ । उता जनता अझै पनि सुदिनको निम्ति पशुपतिनाथको दर्शनभाकल गर्नुभन्दा अर्को विकल्प देख्दैनन् किनभने राजनीतिक दुर्दिनले एक होइन, छसात दसक नै खाइसक्यो, तैपनि नेपाल राजनीतिक भुमरीबाट माथि उठ्न सकेन । आखिर नेपालको दीर्घकालीन समस्याको गुरुत्व के हो ? त्यसो त नेपालमा ऐतिहासिक मौका नआएको होइन । ०१५१६ सालको बहुदलीय समयलाई ०१७ सालले र ०४५४६ सालको स्वर्णकालीन सुरुआतलाई ०५२ सालपछिका हत्कण्डाहरूले चिर हरण गरेपछिका राजनीतिक परिदृश्यहरूले एकपछि अर्को नैराश्य थप्दै लगेको हो । नयाँ संविधानले सबैलाई उत्साह प्रवाह नगरे पनि आशाको टुकी बलिराखेको छ । फेरि पनि प्रतिप्रश्न गर्नुपर्ने हुन्छ नेपालको समस्या संविधान हो या राजनीतिक प्रवृत्ति एवं मनोवृत्ति । लोकतन्त्रको नाममा राजनीति या सत्ता दलाली गर्नेहरूले जति काँचुली फेरे पनि बहुसंख्यक जनताको स्थिति दयनीय छ । त्यसो त २०४७ को संविधानको समस्या के थियो त्यसको लेखाजोखा गर्ने प्रयत्न सायद कतै पनि गरिएन बरु बलात् एकैचोटि झम्टिएर त्यसमा आगो लगाउनेहरूको मनोवृत्तिबाट पलाएको वर्तमान संविधानलाई अलौकिक बनाइँदैछ, तर त्यो सत्य होइन । किनभने एउटा सानो दृष्टान्त हेरौं । मित्रराष्ट्र चीनको संविधानले निर्दलीय सत्ताधारी राज्य व्यवस्थालाई बलियो बनाएको तर जनतालाई निर्वल राखेको छ भने भारतमा राज्यसंयन्त्र कमजोर तर जनता बलियो पाइन्छ । यता नेपालको संविधानले राजनीतिक धन्दालाई बलियो बनाएर राज्यसंयन्त्र एवं जनता दुवैलाई कमजोर उत्तोलकको रूपमा राख्न चाहेको देखिन्छ । चीनमा सत्ताधारीहरू कम्युनिस्ट पार्टीनेताप्रति बफादार हुनुपर्ने हुन्छ भने भारतको राजनीति लोकसभाजनताप्रति उत्तरदायित्व भएको भनिन्छ, तर नेपालको राजनीति कोप्रति उत्तरदायित्व छ ? सिद्धान्त र व्यवहारमा एकदम १८० डिग्रीको भिन्नता पाइन्छ, जहाँ राज्यका संयन्त्रहरू निर्बल तर राजनीतिक व्यक्तिदलहरू सवल मात्रै नभएर सर्वेसर्वा बनाउने चेष्टा गरिएको छ । त्यसैले जतिसुकै राम्रो संविधान लेखे पनि राजनीतिक नियत नै खराब छ भने समग्र मुलुक असफल बन्नका निम्ति धेरै समय पर्खनु पर्दैन । सिद्धान्ततः देशका रहेक व्यक्ति, घरपरिवार र समाजले आआफ्नो कर्तव्यअनुसारको काम गर्ने जिम्मेवारी बहन गरेपछि मात्र देशभित्र उत्तरदायित्वको महसुस हुन्छ । सबै गलत प्रवृत्तिको मूल राजनीति मात्रै होइन । यद्यपि त्यस्तै वातावरणको सिर्जना भइराखेको छ । आम नागरिकको ठम्याइ राष्ट्रका सर्वोच्च निकायहरू कार्यपालिका, व्यवस्थापिका र न्यायपालिका नै गैरजिम्मेवार हुँदै गए र तिनीहरू न त जनताप्रति न त विधिप्रति नै उत्तरदायी हुन सके । तिनीहरूको सामूहिक कर्तव्यच्युतको पहिलो उदाहरण देशमा स्थापित संस्थागत भ्रष्टाचारले प्रमाणित गर्छ । हरेक वर्ष महालेखा नियन्त्रण कार्यालय मुलुकमा बढ्दै गएको आर्थिक अनुशासनहीनतालाई राज्यका कुनै पनि अंगले गम्भीरताका साथ लिएको पाइँदैन । जनताको करमाथि गरिएको त्यो गैरजिम्मेवारीपनको जवाफदेहिता कसले खोज्ने ? भ्रष्टाचार अराष्ट्रिय तत्व हो, त्यसलाई स्विकार्नेहरू कसरी राष्ट्रवादी हुन्छन् ? हुन त नेपालको कार्यपालिका व्यवस्थापिकाजनताप्रति उत्तरदायी भएको भनिन्छ, तर व्यवहारमा ती दुवै निकायअंगहरू आम जनताप्रति ओठेभक्ति मात्र जनाएको ज्वलन्त उदाहरण हरेक वर्षको विकासे बजेटले प्रस्ट्याउँछ । प्रत्येक आर्थिक वर्षको पहिलो नौ महिनासम्ममा वार्षिक बजेटको २० प्रतिशत पनि खर्च गरिँदैन तर जब बाँकी तीन महिनामा विकासे बजेटको बाँकी अंशको कागजी मैजारो गरिन्छ । यो वास्तविकताबाट कोही पनि अनभिज्ञ छैनन् । जनताप्रति उत्तरदायी भएको कार्यपालिका अथवा व्यवस्थापिका भएको भए तात्विक सुधार आउनुपर्ने थियो, तर आएन र आउँदैन पनि । किनभने राष्ट्रिय सम्पत्ति बाँडिचुँडी खाने प्रवृत्ति स्थापित अथवा संस्थागत भएको धेरै भइसक्यो । नेपाली राजनीति कति असंवेदनशील, अमानवीय र धरातलविहीन भइराखेको छ भनेर हेर्न भूकम्पपीडितको अवस्था मनन गरे पुग्छ । सरकारले न सहयोगी हात बढाउन सक्यो न त सहुलियत पूर्ण ऋणको व्यवस्था । अहिले आएर त्यस्तो ऋणको उच्चारणसम्म गर्न छोडिसके किनभने तिनीहरूलाई ती पीडितहरूको वेदनाले छुँदैन । कांग्रेसका मठाधीशहरूलाई कुर्सी र व्यक्तिसँग मतलब छ भने वामपन्थीहरूलाई स्रोतको कब्जीकरणसँग । भूकम्पले कम्तीमा एकतिहाई जनसंख्या प्रभावित छन्, तिनीहरूको शिक्षा, स्वास्थ्य, बास, गाँसजस्ता आधारभूत आवश्यकताका बारेमा कांग्रेस, एमाले र माओवादीहरूको निकम्मापनको जति निन्दा गरे पनि पुग्दैन । भूकम्पले सिर्जना गरेको सामाजिक एवं आर्थिक विषमतालाई दीर्घकालीन असर हुनबाट प्रतिरोध गर्न वर्तमान प्राधिकरणको कुनै औचित्य छैन । तर छिटोभन्दा छिटो जनताको गिर्दो मनोबल उच्च राख्नको निम्ति प्रत्येक भूकम्पपीडित जिल्लामा अधिकारसम्पन्न भूकम्प पुनर्निर्माण कार्यालयमार्फत सम्पूर्ण सेवाहरू सुरु गर्ने परीपाटीको आवश्यकता छ । निर्देशन र भाषणलाई उत्तरदायित्व वहन गरेको मानिँदैन, त्यसको निम्ति परिणाम आउनुपर्दछ । अहिलेसम्म सरकारको परिणाम शून्य छ । लोकतन्त्रको नाममा राजनीति या सत्ता दलाली गर्नेहरूले जति काँचुली फेरे पनि बहुुसंख्यक जनताको स्थिति दयनीय छ । त्यो सूचकले नै प्रमाणित गर्छ, राज्यका यावत् अंगहरू संस्थागत तवरले नै जनताप्रति उत्तरदायी हुन सकेका छैनन् ।"
कृषिमा रूपान्तरण र विकास बैंक,"नेपालमा गरिबी निवारण, खाद्य सुरक्षा, रोजगार, आर्थिक सामाजिक रूपान्तरण, वातावरण संरक्षण तथा दिगो विकास कृषिबाटै गर्नुपर्ने हुन्छ । किनभने यस क्षेत्रमा ३८ लाखभन्दा बढी परिवार छन्, जुन मुलुकका कुल घरपरिवारको झन्डै ६८ प्रतिशत हुन आउँछ । कृषिको रूपान्तरणका लागि साना किसानका कुरा बढी गर्नुपर्ने हुन्छ । कुल कृषि घर परिवारहरूमध्ये साना तथा सीमान्त किसान परिवार ७० प्रतिशत छन् । कृषिमा निर्भर जनसंख्याको अनुपात ठूलो रहेको, गरिबीको सघनता पनि कृषिकै वरिपरि रहेकोमा सन् २०३० सम्ममा निरपेक्ष गरिबी अन्त्य गर्ने' लक्ष्य राष्ट्रले लिइसकेको सन्दर्भमा कृषिको व्यवसायीकरण, उत्पाकत्व वृद्धि र रूपान्तरणबाट मात्र गरिबी निवारण गर्दै समृद्धिको मार्गमा अघि बढ्न सकिन्छ । नेपाल खाद्य सुरक्षाको दृष्टिकोणले जटिल अवस्थामा छ । मुलुकको संविधानले खाद्य सुरक्षालाई मौलिक हकमा राखेको छ । कुल किसान परिवारमध्ये ४० प्रतिशतले मात्र वर्षभरिको उपभोगको लागि पर्याप्त खाद्यान्न पाएको अवस्था छ । कृषि उत्पादनले खाद्यान्नको आवश्यकता पूरा नहुने र कृषि बाहिर रोजगारका अवसर नपाउने परिवारहरू स्वतः खाद्य असुरक्षा र निरपेक्ष गरिबीको रेखामुनि रहनुपर्ने सहजै अनुमान गर्न सकिन्छ । कृषिको वरिपरि केन्द्रित यस्तो गरिबी निवारण हामीले स्वतः कृषिकेन्द्रित सुधार, कृषि सहकारीको विकास, कृषि बाहिर साना बचत परिचालन र लघु कर्जामार्फत स्वरोजगारका अवसर, सुलभ कृषि ऋण, कृषि सामग्री र कृषिमा राज्यको अनुदानमार्फत व्यवसायीकरण र सरकारी, सहकारी, निजी क्षेत्रको संयुक्त प्रयासजस्ता विषयमा सोच्नैपर्ने हुन्छ । साना किसान विकास बैंकको भूमिकालाई हामीले यसै पृष्ठभूमिमा खोज्नुपर्छ । साना किसान विकास बैंक किन ? विगतको अनुभवबाट के देखिएको छ भने कृषिमा सुधार गर्न संस्थागत प्रयास गर्नुपर्ने हुन्छ, जसमध्ये कृषि सहकारी र कृषि सामग्री आपूर्ति महत्ववपूर्ण अंग हुन सक्छ । कृषि भूमिको चक्लाबन्दी, कृषि यान्त्रीकरण, आधुनिक कृषि प्रविधि प्रयोग, बजार व्यवस्थापन र कृषि प्रशोधनमा सहकारीको भूमिका महत्ववपूर्ण रहने हुन्छ र साना किसान विकास बैंक यसमा सहयोगी हुन सक्छ । कृषिमा आधुनिक प्रविधिको प्रयोग विस्तार बढ्दै गएको छ । कृषि उत्पादनमा रासायनिक मलको प्रयोग बढ्दै गएको र एक दसकमा नगदे बालीमा आधुनिक मलको प्रयोग क्रमशः दुई गुणाले बढेको अनुमान छ । कृषिमा यस बैंकले कृषि सहकारी संस्थामार्फत पुर्याएको योगदानबाट कृषिमा युवा जनशक्ति संलग्न हँुदै गएको र आधुनिक प्रविधिमा पहुँचसमेत बढ्दै गएकाले यो परिवर्तन देखिएको हो । तर पनि कृषि उत्पादनको लागि ग्रामीण साहुकारबाट ऋण लिने प्रवृत्तिमा पनि खासै सुधार भएको देखिँदैन । कृषि ऋण लिएका कुल किसान परिवारमध्ये करिब एकतिहाइ परिवारले मात्र संस्थागत स्रोत (बैंक तथा वित्तीय संस्था र सहकारी संस्था) बाट ऋण लिएका र बाँकीले अनौपचारिक स्रोत (ग्रामीण साहु, जमिनदार र व्यापारी) बाट ऋण लिनुपरेको सन्दर्भमा कृषिको आधुनिकीकरण र व्यवसायीकरण हुन अरू धेरै समय लाग्ने प्रस्ट देखिन्छ । कृषि सहकारितामा आधारित जमिनको चक्लाबन्दी, साना किसान विकास बैंकमार्फत कृषि ऋणको व्यवस्था, ऋण सामग्रीको व्यवस्था र यान्त्रीकरण अघि बढाउन सकिए यो समस्या हल हुन सक्छ । त्यस्तै किसानको बजार पहुँचमा पनि साना किसान विकास बैंकको सहयोगमा कृषि सहकारीले योगदान पुर्याउन सक्नेछन् । हालसम्म कुल कृषक परिवारमध्ये १० प्रतिशत परिवारले मात्र आफ्नो घरनजिकै बजार केन्द्र पाएका छन् । बाँकी परिवार केही हिँडेर र केही सवारी साधन प्रयोग गरेर कृषि बजार केन्द्र पुग्ने गरेको देखिन्छ । नेपाल जीवनस्तर मापन सर्वेक्षणले पनि ४५ प्रतिशत परिवार मात्र आधा घन्टाको हिँडाइमा बजार केन्द्र पुग्ने गरेको देखाएको छ । कृषि सहकारीले बजार विकासका माध्यमबाट यो स्थितिमा सुधार हुने गरी योगदान पुर्याउन सक्नेछन् भने साना किसान विकास बैंकले यसमा थप टेवा पुर्याउन सक्छ । अहिलेको कृषि युवाविहीन, शिक्षित जनशक्तिविहीन र समग्रमा व्यावसायिक आकर्षणविहीन रहेको धारणा व्यक्त गरिन्छ । कृषि सहकारीले व्यावसायिकता विकासका माध्यमबाट नेपालमा कृषि क्षेत्रमा नयाँ पहलहरू गरिरहेका छन्, जसबाट युवा कृषिमा आकर्षित हुन थालेका छन् । कृषि सहकारीका माध्यमबाट सामुदायिक एवं सहकारी खेती प्रणाली, व्यावसायिक कृषि उत्पादन कार्य, पशुपालन, मत्स्यपालन, पक्षीपालन, व्यावसायिक रूपमा तरकारी, फलपूल र जडिबुटी उत्पादन र त्यसमा भइरहेको नयाँ प्रविधिको प्रयोग हुन थालेको छ । सहकारीकै प्रयासमा भइरहेको कृषि बजार केन्द्रको विकास, कृषि सामग्रीको आपूर्ति र जनपरिचालनले कृषिको रूपान्तरणमा ठूलो सहयोग पुग्न थालेको देखिन्छ । यस प्रयासमा साना किसान विकास बैंकले पुर्याएको सहयोग सानै स्तरमा भए पनि महत्ववपूर्ण छ । अहिलेको अवस्थामा राज्य र निजी क्षेत्र गरी दुई मूल पात्रहरू मात्र रहने ढाँचा काम लागेन, त्यसैले अब तेस्रो पात्रको रूपमा समुदायमा आधारित सहकारी संस्थाहरूसमेतको सक्रियता उपलब्धिमूलक हुन सक्छ भन्ने धारणा स्थापित भइसकेको छ । सदैव नाफाकेन्द्रित हुने निजी क्षेत्रले समेट्न नसकेका वा उसले समावेश गर्न आवश्यक पनि नठानेका, राज्य संयन्त्रले परिचालन गरेको स्रोतले मात्रै समावेशिता हासिल गर्न नसकेका अवस्थामा हामीले सामुदायिक र सहकारी संस्थाको माध्यमबाट उत्पादन प्रक्रिया र उत्पादित वस्तु र सेवाको वितरण एवं त्यसबाट प्राप्त लाभको वितरणको अवस्थासम्म पनि सहकारीलाई परिचालन गर्न सक्यौं भने मात्र समावेशी आर्थिक वृद्धिको कल्पना कार्यरूपमा रूपान्तरण हुन सक्छ । यस कार्यमा कृषि सहकारी संस्थाहरूलाई टेवा पुर्याउन साना किसान विकास बैंकको भूमिका महत्ववपूर्ण रहने व्यवहारमा प्रस्ट देखिएकै छ । साना किसान विकास बैंक दिगो विकास लक्ष्य प्राप्त गर्न सार्वजनिक, निजी, सहकारी एवं सामुदायिक क्षेत्रको उत्तिकै ठूलो भूमिका आवश्यक छ । कोही पछि नपरून्' भन्ने सिद्धान्तले विकासका सबै साझेदार एवं सरोकारवालालाई संयुक्त प्रयास गर्न बाध्य पारेको पनि छ । दिगो विकास लक्ष्यले सरकार, निजी क्षेत्र, सामुदायिक क्षेत्र र उत्पादकदेखि उपभोक्तासम्मलाई सामाजिक र वातावरणीय रूपमा टिकाउ हुने क्रियाकलापलाई प्रोत्साहन गरेकाले पनि यसको लागि सहकारितामा आधारित विकास ढाँचाले उल्लेख्य योगदान पुर्याउने निश्चित छ । तर सहकारी संस्थाहरूलाई उनीहरूको कारोबार क्षमता वृद्धिमा र पुँजी उपलब्धतामा सहयोगको आवश्यकता हुन्छ । सरकारको यसमा केही सहयोगको अपेक्षा गरिए पनि त्यो पर्याप्त छैन । यस स्थितिमा साना किसान विकास बैंकले कृषि सहकारीहरूलाई पुर्याएको सहयोग महत्ववपूर्ण छ । दिगो विकास लक्ष्यअन्तर्गत २०३० सम्ममा भोकमरी तथा कुपोषण अन्त्य गर्ने, सबैलाई खाद्य सुरक्षा प्रदान गर्ने (बालबालिका, किशोरकिशोरी, प्रजनन अवस्थाका महिला तथा वृद्धवृद्धालगायत), कृषि उत्पादकत्व १५ वर्षमा दोब्बर गर्ने र साना किसानको आय वृद्धि गर्ने विषय छन् । नेपालमा खाद्य सुरक्षाको लागि कृषि सहकारी, बिक्रीवितरण सहकारी, प्रशोधन सहकारी, कृषि सामग्री आपूर्ति गर्ने सहकारी, कृषि ऋण प्रवाह गर्ने सहकारी र सहकारी सदस्यहरूको आयआर्जनमा सघाउ पुर्याउने सहकारीको भूमिकामार्फत खाद्यान्न किन्न सक्ने हैसियत वृद्धि गर्ने कार्यबाट दिगो विकासको लक्ष्य प्राप्तिमा सहयोग पुग्नेछ । दिगो विकासको लागि विकास प्रक्रियामा सहभागिता र त्यसको प्रतिफलमा पहुँचको उपयुक्त माध्यम हुने साना किसान विकास कार्यक्रमको महत्ववपूर्ण भूमिकालाई मूर्तरूप दिनु अनिवार्य सर्त हो । यसतर्फ साना किसान विकास बैंकले पुर्याउन सक्ने योगदानको मूल्यांकन गर्दै सिंगो राष्ट्र, विकास साझेदारहरू र अन्तर्राष्ट्रिय समुदायको समेत यो संस्थाको क्षमता विस्तारमा ध्यान जानु जरुरी छ । सहकारी खेती, सामूहिक रूपमा लघु यान्त्रीकरण, उन्नत प्रविधिको प्रयोग र उत्पादनको सुरक्षित भण्डारण र प्रशोधन गर्ने कार्यबाट सहकारीले कृषि उत्पादकत्व बढाउन सघाउ पुर्याउनेछन् । साना किसान विकास कार्यक्रमलाई कृषि सहकारी संस्था र साना किसान विकास बैंकमार्फत अभियानको रूपमा अघि बढाउन सके साना किसानकै बाहुल्य भएको हाम्रो मुलुकमा समावेशी आर्थिक वृद्धि र कृषिको रूपान्तरण दुवै हासिल गर्न सकिन्छ । यो अभियानलाई संस्थागत गर्ने र थप विस्तार गर्नुपर्ने कार्यमा सरकार र सहकारी क्षेत्रले सहकार्य गर्नु अपरिहार्य छ । साना किसान विकास बैंकका आगामी चुनौती र अवसर थोरै पुँजी, सानो संस्थागत संरचना, सहकारी संस्थामार्फत किसानमा पुग्नुपर्ने, सरकारले सहकारीलाई हस्तान्तरण गरिसकेको संस्थाको रूपमा लिने हुनाले साना किसान विकास बैंकले आफ्नो कार्य क्षेत्रलाई किसानको आवश्यकताअनुरूप विस्तार गर्न सकेको छैन । कार्य क्षेत्र विस्तार गर्न यसलाई दीर्घकालीन रूपमा न्यून ब्याजदरमा पुँजी उपलब्ध हुने व्यवस्था गर्नु, सरकारको कृषि विस्तार कार्यक्रममा साना किसान विकास बैंकलाई सहभागी गराउनु र कृषि सहकारीको क्षमता अभिवृद्धि कार्यक्रममा सरकारले सहयोग पुर्याउनु आवश्यक देखिन्छ । यसका अतिरिक्त कृषि क्षेत्रमा लघु बिमा सेवा विस्तार गर्ने कार्यमा सहकार्य गर्न साना किसान विकास बैंकलाई साझेदार बनाउने वातावरण तयार गर्नु पनि त्यत्तिकै जरुरी छ । किसानको बाली र पशु बिमा सेवालाई विस्तार गरी साना किसान विकास बैंकको ऋण लगानी सुरक्षित गर्नु जरुरी छ । वित्तीय बजारबाट कर्जा लिएर साना किसान विकास बैंकले आफ्ना ग्राहकलाई ऋण प्रवाह गर्दा सो ऋण महँगो पर्न जाने र स्रोतको सुनिश्चितता पनि नहुने भएकाले अन्तर्राष्ट्यि संस्थाबाट सरकारले नै सरल ब्याजको ऋण लिएर साना किसान विकास बैंकलाई ऋण लगानी गर्न सके यो संस्थाको स्रोतको सुनिश्चितता हुन गई कार्य क्षेत्र विस्तार गर्न र बढी किसानलाई वित्तीय सेवा पुर्याउन यो बैंक सक्षम हुने देखिन्छ । कृषि उत्पादन वृद्धिसँगै त्यसको प्रशोधन कार्यलाई अघि बढाउनसमेत साना किसान विकास बैंकको नेतृत्वदायी भूमिका रहनुपर्ने देखिन्छ । उत्पादनलाई बजारीकरण गर्न र मूल्य अभिवृद्धि गर्नसमेत सहयोग नगर्ने हो भने किसानले आफ्नो मेहनतको उचित प्रतिफल पाउँदैनन् । साना किसान विकास बैंकले सरकारका विभिन्न निकायसँग समन्वय गरेर यसमा उपयुक्त भूमिका निर्वाह गर्नुपर्ने देखिन्छ । यस बैंकले सानो सुन्दर हुन्छ' भन्ने मान्यताबाट माथि उठेर धेरैभन्दा धेरै किसानलाई समेट्ने कोसिस गर्नैपर्छ । यस अतिरिक्त साना किसानलाई क्रमशः ठूला व्यवसाय गर्न सक्ने तुल्याउँदै ठूलो बैंकिङ सेवासँग आबद्ध गराउन पनि यस बैंकले सक्नुपर्छ । साना किसान विकास बैंकको सहयोग र कृषि सहकारीको संलग्नतामा राष्ट्रिय आयको वितरणमा समन्याय कायम गर्न मद्दत पुग्ने सिद्धान्त र व्यवहारबाट पुष्टि भइसकेको छ । आर्थिक विकासले समृद्धि ल्याउने र समृद्धिमार्फत दीर्घकालमा आर्थिक स्वाधीनता हासिल गर्न सकिन्छ । साना किसानको सहभागिता र समन्यायिकताबिनाको समृद्धि पनि टिकाउ हुँदैन । दिगो विकासको लागि विकास प्रक्रियामा सहभागिता र त्यसको प्रतिफलमा पहुँचको उपयुक्त माध्यम हुने साना किसान विकास कार्यक्रमको महत्ववपूर्ण भूमिकालाई मूर्तरूप दिनु अनिवार्य सर्त हो भन्नेमा दुईमत छैन । यसतर्फ साना किसान विकास बैंकले पुर्याउन सक्ने योगदानको मूल्यांकन गर्दै सिंगो राष्ट्र, विकास साझेदारहरू र अन्तर्राष्ट्रिय समुदायको समेत यो संस्थाको क्षमता विस्तारमा ध्यान जानु जरुरी छ । खतिवडा राष्ट्रिय योजना आयोगका पूर्व उपाध्यक्ष हुन् ।"
सद्भावपूर्ण बनाऔं होली,"यस वर्ष पहाडी भेगमा फागुन २९ र तराई भेगमा फागुन ३० गते फागु मनाइँदै छ । फागुको अवसरमा नेपाल प्रहरी अनुरोध गर्दछ महिला, बालबालिकालगायत बाटामा हिँड्ने वटुवालाई दुःख, हैरानी तथा कष्ट नदिनु होला । अर्काको इच्छाविपरीत जबर्जस्ती रङ दल्ने, प्लास्टिकजन्य लोला हान्ने र फोहोर छ्याप्ने कार्यमा संलग्नलाई तत्कालै पक्राउ गर्न एक हजार सुरक्षाकर्मी प्रहरी परिचालन गरेको र फागुको दिन एक सय सात स्थानमा सुरक्षा प्रहरी खटाइँदैछ । त्यस्तै मादक पदार्थ प्रयोग गरी होहल्ला गर्ने, हेल्मेट नलगाई मोटरसाइकल चलाउने र कडा किसिमका रङ खेल्नेलाई समेत पक्राउ गरिने भएकाले यस्तो काम नगर्ननगराउन र वातावरण तथा जनस्वास्थ्यमा प्रतिकुल असर पार्ने पदार्थ आयात, बिक्री वितरण नगर्नसमेत सबैलाई सचेत गराइएको छ ।रङको वा रंगीन पर्व भनेर चिनिने होली हिन्दुहरूको लागि मात्र नभएर सामाजिक सद्भाव बढाउन हरेक धर्म, जात, तहमा महत्ववपूर्ण स्थान ओगट्दै छ । जाडोमा हुने कम सरसफाइ र नुवाइधुवाइपछि छाला र शरीर सफा गर्न होली पर्व आउँछ । यसको धार्मिक तथा सामाजिक महत्वव अनगिन्ती छन् । सत्ययुगमा विष्णुभक्त प्रल्हाद मार्नको लागि हिरण्यकश्यपले विभिन्न जाल बुन्दा पनि सफल नभएपछि आगोबाट नजल्ने वरदान पाएकी बहिनी होलिकालाई प्रल्हाद काखमा लिएर आगोमा बस्न लगाउँदा भक्त प्रल्हादलाई केही नभएको तर होलिका जलेर नष्ट भई असत्यमाथि सत्यको विजय तथा शक्तिको दुरुपयोग गर्नेको विनाश भएको संकेतमा होली पर्व मनाइन्छ । रङहरूका आआफ्नै गुण, धर्म र विशेषताहरू हुन्छन् । रङले मानिसलाई शारीरिक, मानसिक तथा भावनात्मक रूपमा प्रभाव पार्ने भएकाले प्राचीनकालदेखि चिकित्साको रूपमा सदुपयोग गरिँदै आएको पनि छ । स्वास्थ्य समस्या प्राचीन वा प्राकृतिक कालमा फूल र रुखबाट प्राप्त रङ प्रयोग हुन्थ्यो र शरीरलाई हानि गर्दैनथ्यो । हाल कृत्रिम रङ र मिसावटको बोलवाला छ । रसायन मिसाइएका ररुप फोक्सो, छाला, आँखा, नाक, कान, घाँटी, कपालको लागि हानिकारक हुन्छन् । औंलामा थुक लगाएर पाना फर्काउने बानीले रंगमा हुने साइनाइड तत्वव पनि मुखमा पर्न जान्छ र विषालु हुन्छ । लिप लाइनर, लिप स्टिक, आइलाइनर, हेअर डाइ र कस्मेटिक कलरमा भएका रङको असर विस्तारै देखिन्छ भने होलिका रङले भने त्यही वा अर्को दिन । त्यस्तै होलीमा लोला प्रहारले आँखामा दृष्टि गुम्ने, कानको पर्दा च्यातिने, संक्रमण हुने, छालाको माथिल्लो तहमा क्षति पुग्ने र कान तथा संवेदनशील अंगहरूमा लाग्दा घाइते, बेहोस र मृत्यु पनि हुन सक्छ । होलीलाई सद्भावपूर्ण बनाउने र मीठो, मसिनो खाएर मनाउने परम्परा नतोडी विकृतिरहित बनाउन हामी सबैको भूमिका अपरिहार्य छ । रङमा माइका, अभ्रक,बालुवा, खुर्सानी तथा अखाद्य रङ र वस्तु मिसाइँदा रङ दिनप्रतिदिन खतरा र हानिकारक भइरहेका छन् । रङ धेरै दल्दा सुन्दरतामा असर पर्छ । त्यसैमा रसायन मिसिएका रङमा हुने हानिकारक तत्ववहरूले विभिन्न छाला, आँखा सम्बन्धित अल्पकालीन तथा दीर्घकालीन समस्या र रोगहरू लाग्न सक्छ । छाला शरीरको भएकाले बाहिरी रसायनलाई रगतमा जानबाट रोक्छ । तसर्थ छालामा घाउ भएकाहरूले होली नखेल्दा राम्रो हुन्छ । रोकथाम होली खेल्नुअघि अनुहार र हातमा तेल, मोइस्चराइजर र फाउन्डेसन लगाउनुपर्छ । नङमा गाढा पालिस लगाउनुपर्छ । कपालमा तेल लगाउनुपर्छ । आँखा बचाउन टाइटफिट चस्मा लगाउन सकिन्छ । चिल्लो र म्वास्चराइजर क्रिमको प्रयोग, औषधी भएको, खस्रो, साबुन प्रयोग नगर्ने, ग्लेसेरिन भएको साबुन प्रयोग, तोरी र सस्र्युको तेलको सट्टा नरिवलको तेल प्रयोग गर्नुपर्दछ । छाला बारम्बार साबुनले नधुने गर्नुपर्छ किनभने धोएमा छाला पोल्छ । छाला र अनुहारको रङ हटाउन रुवा, कपासको सहयोगले नरिवल तेल लगाउनुपर्छ । यस्तो बेलामा चिसोपानी मात्रै प्रयोग गर्ने र नुहाएपछि मोइस्चराइजर लगाउनुपर्छ । गोरा र सेन्सिटिभलाई घामबाट हुने फोटो डर्माटाइटिसबाट जोगाउन सनक्रिम प्रयोग गर्नुपर्छ । आँखामा रङ पस्दा माड्दा घाउ, अल्सर, कोर्नियामा क्षति हुन्छ । तसर्थ नमाडी सफा पानीले पखालेको पखाल्यै गर्नुपर्छ । यति गर्दा पनि आँखा बिझाउन, पोल्न छोड्दैन, रातोपना बढ्दै जान्छ वा दृष्टिपना कम हुँदै गए नेत्र चिकित्सकलाई देखाइहाल्नुपर्छ । त्यस्तै ज्वरो आए, श्वास फेर्न गाह्रो भए, छाती दुखे वा कस्सिएजस्तो भए रङ फोक्सोमा पुगेको र संक्रमण हुन सक्ने भएकाले तुरुन्त चिकित्सकसँग सल्लाह लिनुपर्दछ । मोबिल र इनामेल हटाउन टरपेन्टाइन तेल प्रयोग गर्नुपर्छ । जसरी धर्म, जीवन शैली र चालचलनमा विकृति भित्रिँदै छ, त्यसैगरी मिसावट पनि । मिसावट र विकृतिले सम्पूर्ण स्वास्थ्य प्रणालीलाई तहसनहस पार्दै मृत्युशड्ढयामा पुर्याइरहेछ । तसर्थ होलीलाई सौहार्द, सद्भावपूर्ण बनाउने, खुसी साट्ने, शुभकामना आदानप्रदान गर्ने र मीठो, मसिनो खाएर मनाउने परम्परालाई नतोडी विकृतिरहित बनाउन प्रहरी प्रशासन मात्र नभई नागरिक समाजलगायतका हामी सबैको भूमिका अपरिहार्य छ ।"
गाँजा र स्वास्थ्य,"हिन्दु संस्कृतिमा मुख्य गरेर भारत र नेपालमा सामाजिक हिसाबले गाँजा स्वीकृत लागूपदार्थका रूपमा लिइन्छ । धार्मिक, सांस्कृतिक अवसरहरूमा जस्तै शिवरात्रि, होलीमा प्रसादको रूपमा पनि प्रयोग हुन्छ । अरू बेलामा पनि कहिलेकाहीं मठमन्दिरमा यसको प्रयोग भइरहेको देख्न सकिन्छ । होलीलाई सांस्कृतिक रूपमा मानसिक तनाव कम गर्ने तरिकाको रूपमा लिन सकिन्छ, जसले व्यक्तिमा भएका सम्पूर्ण दुःख, पीडा बिर्सेर, होलीको रङसँगै नयाँ उत्साहमा ताजापन सञ्चार गरेर जीवन बाँच्ने प्रयास गर्छ । संयुक्त राष्ट्रसंघअनुसार संसारभरिका करिब १५८८ मिलियन मान्छेले गाँजा प्रयोग गर्छन्, जुन संसारभरिका मान्छेको करिब ३८ प्रतिशत हुन्छ । गाँजा यस्तो अवैध लागूपदार्थ हो, जुन करिब चार प्रतिशत १५ देखि ६४ वर्षका मानिसले विशेष गरेर किशोर, युवा तथा पुरुषहरूले यसको प्रयोग गर्ने गरेको तथ्यांक छ । गाँजालाई म्याराजुना र क्यानाबिज भनिन्छ । यो गाँजाकोे बिरुवाको पात, टुसा र फूलबाट बनाइन्छ । यसबाट निस्कने च्याप्च्याप लाग्ने पदार्थबाट ह्यासिस बन्छ । नेपालको ग्रामीण भूमिमा यसको प्रयोग व्यापक देखिन्छ । गाँजाको औषधीय गुण कतिपय अवस्थामा यसको उपयुक्त प्रयोग भएको पनि देखिएको छ, जस्तै दुखाइ कम गर्ने, भोक जगाउने असर क्यान्सरजस्ता पीडादायक अवस्थामा उपयुक्त विकल्प पनि हुने गरेको छ । गाँजाको दुव्र्यसनीः मानसिक रूपमा गाँजाको प्रयोगले मानिसको मनोदशा र शरीरमा असरहरू उत्पन्न हुन्छ । तत्कालीन असर स्वरूप कतिलाई छट्पटी, शारीरिक असरहरू पनि हुन्छन्, जस्तै मुटुको चाल बढ्ने, रक्तचाप बढ्ने, सास छिटोछिटो फेर्ने, आँखा रातोपिरो हुने, मुख सुक्ने, भोक लाग्ने आदि । दीर्घकालीन र अत्यधिक प्रयोगले यसकै लत र दुव्र्यसन हुने गर्छ । केहीलाई अझै हानिकारक उदासीन, छट्पटी, स्किजोफ्रेनिया हुन सक्छ । होलीलाई सांस्कृतिक रूपमा मानसिक तनाव कम गर्ने पर्वका रूपमा लिन सकिन्छ, जसले व्यक्तिमा भएका दुःख, पीडा बिर्सेर, होलीको रङसँगै नयाँ उत्साहमा ताजापन सञ्चार गर्छ । कुनै कुरामा ध्यान केन्द्रित हुने, सोचविचार र एकाग्र हुने केही अवस्थाप्रति स्वतः प्रतिक्रिया जनाउने र निर्णय लिने क्षमतामा प्रतिकुल असर गर्छ, छट्पटाउने, डराउने, रुने, कराउने आदि हुन्छ । केहीलाई यसको असर रहुञ्जेल रमाइलो, आनन्द, स्वच्छन्द, आराम, चैन र पीडारहित अनुभव दिन्छ । गाँजाको लत र दुव्र्यसन गाँजाको लतलाई गाँजाको दुव्र्यसन भनिन्छ । सुरुमा यसले लत लाग्दैन भनी सोचिए पनि पछि यो नशालु र व्यसन हुने पदार्थको रूपमा सिद्ध भएको छ । मानिसले यसको सेवन रोक्दा वा घटाउँदा चिड्चिडाहट, रिस, छट्पटी, डर, त्रास, अनिद्रा, उदासी, बोर तथा टाउको र पेट दुख्ने, पसिना छुट्ने, ज्वरो आउने लक्षण पैदा हुन सक्छन् । विभिन्न अनुसन्धानहरूले गाँजाको लतले उदासीनता, चिन्ता, स्किजोफ्रेनियाको रोग लाग्न सक्ने पनि देखाएको छ । उपचार गाँजाको मानसिक स्वास्थ्यमा सम्भावित लाभको बारेमा क्यानाडा र अमेरिकाका शोधकर्ताहरूको एक टोलीले हाल २०१६ मा गरेको समीक्षाको आफ्नो प्रतिवेदन, चिकित्सकीय मनोविज्ञान समीक्षामा प्रकाशन गरेका थिए, जसमा शोधकर्ताहरूले उदासीनता, निराशा, सामाजिक चिन्ता र आघातजन्य घटनापछिको तनावमा यसले सकारात्मक तरिकाले सामना गर्न सहयोग पुग्ने तर द्विध्रुवी विकारमा यसले सकारात्मकभन्दा पनि अधिक नकारात्मक दुष्प्रभाव हुने जनाएको छ । उपचारको लागि यसबारे समाजमा मनोशिक्षाको माध्यमबाट तथ्यहरूको जानकारी गराउनुपर्छ । अभिभावकले सकारात्मक अभिभावकत्वको सीप प्रयोग गरेर आफ्ना सन्तानलाई उत्तरदायी, सतर्क भएर यस्ता खराब प्रवृत्तिबाट टाढा राख्ने कोसिस गर्न आवश्यक हुन्छ । मनोविमर्शको प्रयोगबाट सेवाग्राहीलाई आफ्नो समस्याबारे यथार्थ बोध गर्न र यसबाट छुटकारा पाउन उपयोगी हुने विविध उपाय र विकल्पबारे खोजीनीतिमा सघाउँछ । नशासेवनदेखि टाढा रहेर जीवन जिउने उपायहरूको बुझ्न यसबाट सहयोग पुग्छ । सो सहयोग समूहमा आबद्ध भएर सामूहिक रूपमा व्यक्तिलाई धेरै सहयोग मिल्ने गर्छ । सांस्कृतिक रूपमा स्वीकृत मनोसामाजिक सहयोगका तरिका अपनाएर पनि कतिपय मानिसले यसको लत छोड्न सक्छन् । मनोवैज्ञानिक थेरापी, व्यवहारगत अभ्यास, नियमित जाँच, आदिले पनि सहयोग पुग्छ । यसमा परिवारको संलग्नता विशेष गरेर किशोर दुव्र्यसनीहरूका उपचारमा लाभप्रद हुने गर्छ । यसमा विविध पक्षबाट लाभदायी हुनसक्ने औषधीहरूको पनि विकास भइरहेको देखिन्छ ।"
जलविद्युत् आयोजना व्यवस्थापन मुद्दा,"जलविद्युत् विकासको विश्वव्यापी इतिहास अध्ययन गर्दा संयुक्त राज्य अमेरिकामा सन् १८८२ मा प्रथमपटक दुई सय किलोवाट क्षमताको जलविद्युत् आयोजना निर्माण भएको देखिन्छ भने त्यसको पाँच वर्षपछि सन् १८८७ मा भारतको दार्जिलिङमा १३० किलोवाट क्षमताको जलविद्युत् आयोजना निर्माण भएको पाइन्छ । यसैगरी नेपालको सन्दर्भमा राणा प्रधानमन्त्री श्री ३ महाराज चन्द्रशमशेरको पालामा सन् १९११ मा नै पाँच सय किलोवाट क्षमताको फर्पिङ जलविद्युत् आयोजना (चन्द्रज्योति) को निर्माण गरिएको देखिन्छ । उक्त आयोजना निर्माणको लागि तत्कालीन समयमा भारतीय रुपैयाँ सात लाख १३ हजार दुई सय ७३ खर्च भएको उल्लेख भएको पाइन्छ । यसरी जलविद्युत् विकासको एक सय ६ वर्षको हाम्रो इतिहासमा हालसम्म कुल आर्थिक तथा प्राविधिक सम्भाव्यताको दुई प्रतिशतको हाराहारीमा मात्र जलविद्युत् विकास गर्न सकेको तीतो यथार्थबीच गुज्रिरहेका छौं, तथापि निर्माणाधीन आयोजनाहरूको गति र सरकारको तीव्र प्राथमिकता हेर्दा आगामी पाँच वर्षभित्र करिब दुई हजार मेगावाट जलविद्युत् उत्पादन हुन सक्ने संकेतहरू देखिएका छन् । गत आवसम्म नेपाल विद्युत् प्राधिकरणअन्तर्गत ४७८ मेगावाट र स्वतन्त्र ऊर्जा उत्पादकहरूबाट गरी ३२५ मेगावाट जलविद्युत् उत्पादन भई प्रणालीमा प्रवाहित भएको थियो । यस आवमा ६० मेगावाटको अपर मस्र्याङ्दीलगायत अरू केही आयोजना सम्पन्न भई व्यावसायिक उत्पादनसमेत सुरु गरिसकेका छन् । लगभग १,४५० मेगावाट पिक डिमान्ड पुगिसकेको अवस्थामा विद्युत् आयात गरी तत्कालको माग व्यवस्थापन गर्नुको विकल्प हामीसँग छैन । नेपाल विद्युत् प्राधिकरण र यसका सहायक कम्पनीहरूबाट निर्माणाधीन आयोजनाहरूको जडित क्षमता १०४७ मेगावाट रहेको छ भने प्राधिकरणले थप २१७७ मेगावाट क्षमताको आयोजना विकास गर्ने गरी योजना प्रस्तावित गरेको छ । यसैगरी स्वतन्त्र ऊर्जा उत्पादकहरूबाट १७२२ मेगावाट क्षमताका ९१ वटा आयोजनाहरूको वित्तीय व्यवस्थापन तथा नेपाल विद्युत् प्राधिकरणसँग विद्युत् खरिद सम्झौता भएको देखिन्छ । यसबाहेक थप ७८४ मेगावाट क्षमताको लागि ४४ वटा आयोजनाहरूको विद्युत् प्राधिकरणसँग विद्युत् खरिद सम्झौता भई वित्तीय व्यवस्थापनको लागि प्रयासरत रहेको देखिन्छ । विगत १० वर्षमा विभिन्न २१ वटा आयोजनाहरूको (१३० मेगावाट क्षमता) विद्युत् खरिद सम्झौता भंग भएको समेत देखिन्छ । यसरी आयोजना सञ्चालनमा आएका, विद्युत् खरिद सम्झौता भएका गरी लगभग १८५ स्वतन्त्र ऊर्जा उत्पादकहरू जलविद्युत् विकासको व्यावसायिक कारोबारमा समावेश भइसकेका छन् । यसबाहेक विद्युत् विकास विभागबाट सर्वेक्षण, उत्पादन, प्रसारण तथा वितरणको लागि सयौं प्रर्वद्धकहरूले अनुमतिपत्र प्राप्त गरेका तथा निवेदन दिई प्रक्रियामा रहेका छन् । यी आयोजनाहरूको भविष्यसँग नेपालको अर्थतन्त्र, आम उपभोक्ता तथा ऊर्जा क्षेत्रको मात्र भविष्य जोडिएको नभई लगानी, रोजगार तथा व्यवसायीको हिसाबले हजारौं स्वदेशी तथा विदेशी नागरिकहरूको व्यक्तिगत, व्यावसायिक तथा पारिवारिक भविष्यसमेत जोडिएको छ । लगानी र अपेक्षित प्रतिफलको हिसाबले पनि नेपालको जलविद्युत् क्षेत्र आकर्षक एवं प्रतिस्पर्धी क्षेत्रको रूपमा विकास हँदै गएको छ । विद्युत् ऐन, २०४९ मा विद्युत् सर्वेक्षण र उत्पादनको लागि अनुमतिपत्रको व्यवस्था गरेपछि निजी क्षेत्र यसतर्फ आकर्षित र संलग्न हुँदै आएको हो । यसबाहेक उक्त ऐनको दफा (३५) अनुसार नेपाल सरकारले सीधै सम्झौता गरी जलविद्युत् विकासको लागि निजी क्षेत्रलाई संलग्न गराउन सक्ने तथा नेपाल सरकार स्वयंले आयोजना विकास गर्दा भने अनुमतिपत्रको आवश्यकता नपर्ने कानुनी व्यवस्था गरिएको छ । जलविद्युत् विकास नीति, २०५८ को व्यवस्थाअनुसार जलविद्युत् आयोजनाको अनुमतिपत्र जारी गर्दा स्वदेशी खपतको आयोजनाको लागि ३५ वर्ष र निर्यातजन्य आयोजनाको लागि ३० वर्ष अवधि किटान गर्ने स्पष्ट व्यवस्था गरेको छ । उक्त अवधिपश्चात् निजी क्षेत्रको जलविद्युत् सञ्चालकले चालु अवस्थाको आयोजना नेपाल सरकारलाई हस्तान्तरण गर्नुपर्ने व्यवस्था गरेको छ । तसर्थ अहिले निजी क्षेत्रबाट निर्माण भइरहेका तथा सञ्चालनमा रहेका जलविद्युत् आयोजनाहरूसमेत भविष्यमा नेपाल सरकारकै मातहतमा आउने भएकाले यी आयोजनाहरू बनाऊ, स्वामित्व लेऊ, चलाऊ र हस्तान्तरण गर (बुट) भन्ने प्रणालीमा आधारित रहेको भनी बुझ्न कठिनाइ छैन । जलविद्युत्को स्रोत जलस्रोत संविधानअनुसार राज्यकै स्थायी स्रोत भएकाले पनि सो स्रोतमा आधारित जलविद्युत् आयोजनाहरू सम्पूर्ण रूपले राज्यकै हो, जसलाई कानुनी व्यवस्था गरी ससर्त निजी क्षेत्रलाई सञ्चालन गर्न अनुमति मात्र दिइएको हो भनेर सबैले बुझ्नु जरुरी छ । तर यस विषयको बुझाइमा स्वयं जलविद्युत् प्रवद्र्धकहरू, साधारण सेयर खरिद गर्न चाहने सर्वसाधारण तथा स्थानीयहरू मात्र होइन, स्वयं सरकारी निकाय र यसका जिम्मेवार पदाधिकारीहरूसमेत स्पष्ट नभएको हो कि भन्ने लाग्छ । यो विषयमा स्पष्टता भएको भए कम्तीमा पनि जलविद्युत् विकासका क्रममा स्थानीयबाट विभिन्न नाममा वाधाविरोध हुने थिएन । साथै निजी प्रवद्र्धकहरूले विभिन्न सरकारी निकायहरूमा यससम्बन्धी कार्यहरूका लागि धेरै झन्झट बेहोर्नु पर्दैनथ्यो । नेपालको जुनसुकै भूभागमा जोकसैले पनि अनुमतिपत्र प्राप्त गरी अध्ययन तथा विकास भएको आयोजनाहरूमा सरकारी निकायहरूको यथेष्ट रेखदेख, नियमन, नियन्त्रण तथा समन्वय एवं सहजीकरणको संस्थागत संरचना र संलग्नता अपरिहार्य हो । जलविद्युत् विकासमा नेपालले सय वर्षभन्दा लामो समय व्यतित गरेको भए पनि यसको लागि आवश्यक आर्थिक स्रोत, व्यावसायिक क्षमता, प्राविधिक दक्षता तथा दिगो सञ्चालनसम्बन्धी यथेष्ट विधिको संस्थागत विकास गर्न सकेका छैनौं । कुनै बेला १० हजार ८ सय मेगावाट क्षमताको कर्णाली चिसापानी आयोजना विकास गर्ने भनी नेपाल सरकारले छात्रवृत्ति दिई विदेशमा इन्जिनियर अध्ययन गराएका सयौं इन्जिनियरहरू सरकारी सेवामा प्रवेश गरेर पनि कतिपय सेवानिवृत्त भइसकेका छन् भने उक्त कर्णाली चिसापानी आयोजना अझै विद्युत् विकास विभागले अध्ययनकै सूचीमा राखेको छ । विद्युत् ऐन, २०४९ ले निजी क्षेत्रलाई विद्युत् विकासको एक अभिन्न अंगका रूपमा स्विकारी निजी क्षेत्रलाई प्रवद्र्धन तथा समन्वय गर्न स्थापित गरिएको विद्युत् विकास केन्द्र (हाल विभाग) को संस्थागत क्षमतासमेत सीमित हुन पुगेको र यसमा कार्यरत विभिन्न तहका उल्लेख्य संख्याका प्राविधिक जनशक्तिले प्राविधिक अभ्यास नै गर्न नसक्ने गरी संकीर्ण भूमिकामा खुम्चिनुपरेको पीडालाई निजी क्षेत्रबाट निर्माणाधीन जलविद्युत् विकास आयोजनाहरूको गुणस्तर व्यवस्थापन, प्राविधिक नियमन तथा समन्वयसँग तादात्म्य मिलाउनुको सट्टा पछिल्लो समय विभाग स्वयंले जलविद्युत् आयोजना विकास गर्ने दिशामा लम्किरहेको छ । कम्तीमा पनि निजी क्षेत्रबाट निर्माणाधीन तथा सञ्चालित आयोजनाहरूमा (जुन आयोजनाहरू ३०३५ वर्षपछि नेपाल सरकारकै मातहतमा आउने हुन्) नेपाल सरकारको तर्फबाट विद्युत् विकास विभागमा कार्यरत विभिन्न तहका प्राविधिक जनशक्तिहरूलाई आलोपालो गरी कम्तीमा एक वर्ष काजमा खटाउने व्यवस्था गर्न सकेको भए मुलुकको विद्युत् विकासलाई बहुआयामिक लाभ प्राप्त हुन सक्थ्यो । यसबाट कार्यरत प्राविधिक कर्मचारीहरूको स्थलगत अनुभवले जलविद्युत् विकाससम्बन्धी प्राविधिक ज्ञान, सीप, क्षमता तथा आत्मविश्वासमा वृद्धि हुन सक्थ्यो, जसका कारण विद्युत् आयोजनाहरूको गुणस्तर, व्यवस्थापन तथा नियमनमा सरकारको संस्थागत क्षमता सबलीकरण हुन्थ्यो। आयोजना विकासका क्रममा प्रवद्र्धकहरूलाई परिआउने कुनै पनि समस्या समाधानमा तथा स्थानीय र अन्य पक्षबाट हुने विभिन्न वाधाविरोधका सिलसिलाका क्रममा समेत सरकारी प्राविधिक आयोजनास्थलमै भएको अवस्थामा समन्वय गर्न सहज हुनेमा दुईमत छैन । अर्कोतर्फ आज व्यावसायिक रूपमा निजी प्रवद्र्धकहरूबाट विकास भएको भए पनि भविष्यमा उक्त नेपाल सरकारकै हुने भएकाले यस प्रकारको आयोजना निर्माणको क्रममा सरकारको आधिकारिक उपस्थिति र संलग्नताले निजी क्षेत्रले आफूखुसी आयोजनाको आयु र गुणस्तरमा समेत कमीकमजोरी गर्ने सम्भावना कम हुन्छ । यसका अलावा, निजी प्रवद्र्धकहरूले अनुमतिपत्र प्राप्त गर्दा सरकारले तोकेका सर्तहरूको पालना भएनभएको सम्बन्धमा समेत स्थलगत रूपमा नियमित रूपमा अनुगमन हुने भएकाले सरकारलाई उक्त आयोजनाको नियमनमा समेत सहज हुने अवस्था सिर्जना हुन सक्थ्यो । यति मात्र होइन, आयोजना विकासका क्रममा प्रवद्र्धकहरूलाई परिआउने कुनै पनि समस्या समाधानमा तथा स्थानीय र अन्य पक्षबाट हुने विभिन्न वाधाविरोधका सिलसिलाका क्रममा समेत सरकारी प्राविधिक आयोजनास्थलमै भएको अवस्थामा समन्वय गर्न सहज हुनेमा दुईमत छैन । यस प्रकारको कार्यले जलविद्युत् क्षेत्रमा सरकारको प्राविधिक तथा व्यवस्थापकीय क्षमता उल्लेख्य रूपमा विकास हुनेमा कुनै शंका छैन । मुलुकको अर्थतन्त्रको आकार सीमित रहेको भनिए पनि जलविद्युत् विकासको लागि नेपालकै स्रोत पनि कम छैन भन्ने विषयमा त विगत केही समयका गतिविधिले पुष्टि गरिसकेका छन् । तर यसको लागि आवश्यक पर्ने प्राविधिक तथा व्यवस्थापकीय क्षमता विकासको लागि भने अझै पनि हामी परनिर्भर रहनुपरेको छ । नेपाल र विदेशबाट बर्सेनि हजारौं इन्जिनियरहरू उत्पादन भए पनि जलविद्युत्सम्बन्धी विशेषज्ञता हासिल गर्ने गरी उल्लेख्य मात्रामा प्राविधिकहरूको उत्पादन, विकास तथा व्यवस्थापन गर्न सकेका छैनौं । यससम्बन्धी अध्ययन, तालिम, क्षमता विकास तथा प्रविधिक हस्तान्तरणको लागि विश्वविद्यालय, प्रतिष्ठान, संरचना तथा वातावरण सिर्जना गर्न नसकेकाले आज पनि हामी जलविद्युत् विकासको लागि वैदेशिक परामर्श र सेवाका नाममा ठूलो धनराशि मुलुकबाहिर पठाउने बाध्यताबीच गुज्रिरहेका छौं । योग्यता, क्षमता तथा सम्भावना भएका नेपाली प्राविधिक र व्यवस्थापकहरूलाई समेत हामीले संरक्षण र विश्वास गर्न सकिरहेको छैनौं । यस विडम्बनापूर्ण अवस्थाबाट हामी उम्किन नसकेसम्म नेपालमा जलविद्युत् आयोजना विभिन्न उपायबाट विकास हुन त सक्लान्, तर दिगो रूपमा सञ्चालन हुन, अधिकतम प्रतिफल दिन र मुलुकको समग्र आर्थिक र सामाजिक उत्थानसँग यस क्षेत्रलाई तादात्म्य मिलाउन कठिनाइ परि नै रहन्छ । पछिल्लो केही समयदेखि मुलुकको जलविद्युत् क्षेत्रमा लगानी गर्न उत्साहित देखिएको देशविदेशमा रहेका सर्वसाधारणदेखि सफल व्यवसायीहरूको उत्साह र अपेक्षालाई मुलुकले पहिचान, दोहन तथा आश्वस्त गर्न सक्यो भने जलविद्युत् विकासको लागि यो दसक ऐतिहासिक हुन सक्नेमा शंका छैन । यसको लागि मुलुकको समग्र प्राविधिक तथा व्यवस्थापकिय क्षमताको विकास, प्रोत्साहन तथा समन्वय गर्नु अत्यावश्यक छ । जुन संरचना वा प्रक्रियाबाट विकास भएको भए पनि मुलुकभित्रका जलविद्युत् आयोजनाहरू अन्ततः नेपाल सरकारकै र नेपाली जनताकै भएकाले यी आयोजनाहरूको अध्ययन, निर्माण तथा सञ्चालनमा नेपाल सरकारको स्वीकृति मात्र होइन, समन्वय र नियन्त्रण एवं गुणस्तर व्यवस्थापनमा चासो र प्रत्यक्ष संलग्नता हुनै पर्दछ । यसको लागि सरकारी निकाय र कार्यरत कर्मचारीहरूको क्षमता विकास, संलग्नता एवं उत्तरदायित्वमा विशेष चासो एवं लगानीको प्रत्याभूति गर्नुपर्ने हुन्छ। यसका साथै निजी क्षेत्रबाट सरकारको मातहतमा आउने जलविद्युत् आयोजनाहरूको गुणस्तर, कार्यक्षमता तथा कार्यदक्षता कसरी मापन एवं सुनिश्चित गर्ने र सरकारको मातहतमा आइसकेपछि कसरी कुन मोडेलमा कसले सञ्चालन गर्ने भन्ने विषयमा आजैबाट नीतिगत, कानुनी, संरचनागत, संस्थागत व्यवस्थाको लागि गृहकार्य र तयारी हुनु अत्यावश्यक छ, अन्यथा नेपालको जलविद्युत् क्षेत्र भविष्यमा व्यवस्थापकीय दुर्घटनामा पर्ने खतरा रहन्छ ।"
