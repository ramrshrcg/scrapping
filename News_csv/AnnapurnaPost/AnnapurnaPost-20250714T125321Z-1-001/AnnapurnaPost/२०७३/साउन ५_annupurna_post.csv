शीर्षक,विवरण
रुटिन' र रिदम' मिले बजेट कार्यान्वयन,"आर्थिक वर्ष ०७३७४ को बजेट कार्यान्वयन आरम्भ भएको छ । कार्यान्वयनको मार्ग स्टिप' र स्टोनी' हुन्छ । सक्षम टिम चाहिन्छ । टिममा रहनेलाई रोल, रेस्पोन्सिविलिटी, रिसोर्स र रुटिन दिएर कार्यान्वयनको व्यवस्था मिलाउनुपर्छ । अनि मात्र रिजल्ट निस्कन्छ । अर्थ मन्त्रालयबाट जारी हुने अख्तियारी पत्र विषयगत मन्त्रालयमा असारमा नै गइसकेको छ । विषयगत मन्त्रालयहरूले अब उक्त प्राप्त अख्तियारीलाई मातहतका विभाग तथा कार्यालयमा खर्च शीर्षकगत बाँडफाँटसहित पठाउनुपर्ने हुन्छ । यसरी मातहतमा अख्तियारी पठाउँदा वार्षिक विकास कार्यक्रम समेत साथैमा संलग्न राखी पठाउनुपर्छ । यहींनेर राष्ट्रिय योजना आयोगको भूमिका जोडिन्छ, जुन अति महत्त्वपूर्ण हुन्छ । धेरै समय लाग्ने पनि यही विन्दु उप्रान्तका काममा हो । यस सिलसिलामा विषयगत मन्त्रालय र राष्ट्रिय योजना आयोगबीच रुटिन' मिल्नुपर्छ । तयारी र ताकेताको रिदम' पनि मिल्नुपर्छ । राष्ट्रिय योजना आयोगले विषयगत मन्त्रालयलाई रुटिन' दिएर ताकेता गर्नु पर्दछ । विषयगत मन्त्रालयले रुटिन' भित्र कार्यक्रम तयार गरेर राष्ट्रिय योजना आयोगमा पेश गर्नुपर्छ । यो विन्दुमा सबै विषयगत मन्त्रालयले साउन १५ भित्र वार्षिक कार्यक्रम तर्जुमाप्रस्तुतिस्वीकृतिको व्यवस्था गर्न सक्नुपर्छ । विषयगत मन्त्रालयबाट प्रेषित हुने अख्तियारीमा विभाग हुँदै जिल्ला पठाउने अभ्यास रहेको छ । मन्त्रालयबाट अख्तियारी प्राप्त गरेको सात दिनभित्र विभागबाट मातहतमा अख्तियारी पठाइसक्ने हो भने अर्थ मन्त्रालयबाट आरम्भ भएको अख्तियारीको यात्रा साउन २५ सम्ममा सम्पन गर्न सकिन्छ । अख्तियारीको अर्को पाटो पनि छ । स्थानीय निकायहरू जिल्ला विकास समिति, नगरपालिका र गाउँ विकास समितिमा निःशर्त अनुदान र सशर्त अनुदान गरी दुई किसिमको बजेट जाने गर्दछ । निःशर्त अनुदानको अख्तियारी अर्थ मन्त्रालयबाट सिधै स्थानीय निकायमा जान्छ । सशर्त अनुदानतर्फ ठूलो हिस्सा संघीय मामिला तथा स्थानीय विकास मन्त्रालयबाट र फुटकर रूपमा कृषि, पशु विकास, शिक्षा , स्वास्थ्य, संस्कृति, पर्यटन, पुनर्निर्माण, जनसंख्या तथा वातावरण मन्त्रालयबाट जाने गर्छ । अनुदान बजेटको हकमा जिल्लामा जाने बजेटका लागि जिल्ला विकास समितिले वार्षिक विकास कार्यक्रम स्वीकृत गरी जिल्लास्तरीय कार्यालयलाई वा जिविस भित्रका इकाइहरूलाई अख्तियारी दिनुपर्छ । नगरपालिकाको हकमा पनि उक्त सात दिनमा कार्यक्रम स्वीकृत गरी सक्नुपर्छ । यहाँनेर पनि केन्द्रमा अर्थ मन्त्रालय, राष्ट्रिय योजना आयोग र विषयगत मन्त्रालय बीचको रुटिन' र रिदम' मिलेजस्तै मिल्नुपर्छ । जिल्लाले प्राप्त गरेका सबै अख्तियारीको उक्त अख्तियारी प्राप्त मितिले सात दिनभित्र वार्षिक विकास कार्यक्रम स्वीकृत गर्ने समय तालिका मिलाएर जिविस र विषयगत निकायबीच तालमेलका साथ काम गर्ने हो भने साउन मसान्तभित्र मुलुकभरका कार्यालयहरूको अख्तियारी ठाउँमा पुग्ने र वार्षिक कार्यक्रम स्वीकृत हुने काम सम्पन्न हुन्छ । साउन महिनाको अर्को पाटो पनि छ । साउन महिना सामान्य प्रशासन मन्त्रालयले अन्तर मन्त्रालय सरुवा गर्ने महिना हो । नेपाल प्रशासन सेवाका राप द्वितीय श्रेणीका अधिकृतसम्मका लागि निर्धारित समय तालिकाअनुसार एउटा मन्त्रालयमा दुई वर्ष सेवावधि पुगेकालाई साउन महिनामा सामान्य प्रशासन मन्त्रालयले सरुवा गर्न सक्छ । त्यसैले साउन महिनामा अधिकांश कर्मचारीलाई सरुवा फोविया' हुन्छ । यो अवस्थमा मानसिक रूपले काम गर्ने रहर, जाँगर र उत्साह शिथिल हुन्छ । यसको लगतै भाद्र महिना विषयगत मन्त्रालयले सरुवा गर्ने महिना हो । यो महिनामा पनि कर्मचारीहरूको दौडधुप मन्त्रालयकेन्द्रित हुन्छ । यसरी एकातिर वार्षिक कार्यक्रम तथा बजेटको चटारो अर्कोतिर आआफ्नो सरुवालाई रोजेको ठाउँमा पार्न दौडधुपको हतारोले गर्दा यहाँनेर रेस्पोन्सीविलिटी' लाई रुटिन र रिदममा मिलाउन कठिन छ । यो विषय राजनीतिक तहमै सरकारले मनन गर्नुपर्छ । वार्षिक कार्यक्रमको स्वीकृति र अख्तियारी प्राप्त भएपछि कार्यान्वयनको खास चरण सुरु हुन्छ । इन्जिनियरिङ डिजाइनलगत इस्टिमेट टेन्डरिङसम्झौता कार्यादेशबाट वा डिजाइनलगत इस्टिमेटउपभोक्ता समिति गठनसम्झौता कार्यादेशबाटबाट कार्यान्वयन अघि बढ्छ । उपभोक्ता समितिबाट हुने कार्यलाई खेतीपाती थन्क्याएर मात्र जनता विकासको काममा जुट्ने गरेको पाइएको छ । टेन्डर प्रक्रियाबाट हुने काममा खास फरक नपरेर पनि मौसम, चाडबाड आदिको प्रभाव पर्ने गरेको छ । यो चरणमा डिजाइन इस्टिमेट र टेन्डरिङलाई बढी कुशलतापूर्वक सिक्वेन्स मिलाएर रुटिन सेट गर्नुपर्छ । निर्माण व्यवसायी र उपभोक्ता समितिमार्फत निर्माणका कार्यहरू हुन्छन् र ठूलो हिस्सामा बजेट खर्च हुन्छ । यसरी हुने निर्माण कार्यमा विलम्बता' मुख्य समस्याको रूपमा देखिएको छ । संघीय ममिला तथा स्थानीय विकास मन्त्रालयमा कार्यरत हुँदा असोजभित्रमा अख्तियारी र स्वीकृत कार्यक्रम पठाइसकेको कार्यक्रमको पनि असारमै गएर चाप पर्ने गरेको अनुभव छ । त्यसैले सरकारी निकायको रुटिन र रिदममा निर्माण व्यवसायी र उपभोक्ता समितिको इमान्दार सहयोगको खाँचो पर्छ । विकास व्यवस्थापनको अग्रसरता, अगुवाइ र समन्वय गर्ने मुख्य जिम्मेवारी सरकारको हो । अरू साझेदारहरूले सहयोग पुर्याउने हो । सबै निकाय र साझेदारले सम्पादन गर्ने समयतालिका र अन्तरनिकाय तालमेल अर्थात रुटिन र रिदम मिलाउन प्रधानमन्त्रीको तहदेखि नै नियमित सुपरिवेक्षण र अनुगमन हुन पर्दछ । टिम' र टास्क' तोकिने तर टाइम' नतोक्ने, तोकेमा पनि ताकेता नहुने र ताकेता गर्दा नतर्सने बानी परेको कर्मचारीतन्त्र छ । त्यसैले राजनीतिक नेतृत्व यसमा मिसिनुपर्छ । नेतृत्वले जगाएर, सिकाएर र डोर्याएर मात्र कर्मचारीतन्त्रलाई उत्प्रेरित,सुसजित र व्यस्त बनाउन सकिन्छ भन्ने कुराको हेक्का राखेर आफ्नो आचरण, व्यवहार र कार्यसम्पादनलाई चुस्तदुरुस्त र मजवुत बनाउन सक्दा रुटिन र रिदमको सबैबाट पालना भई विकास बजेट कार्यान्वयन हुन्छ । अनुहारका लागि ऐना अनिवार्य हुन्छ । अनिमात्र अनुहारलाई सुन्दर, आकर्षक र प्रिय बनाउन सकिन्छ । अनुहाररुपी वार्षिक बजेटलाई पनि ऐनारुपी अनुगमनको खाँचो छ । यसलाई राजनीतिक, कर्मचारी, निर्माण व्यवसायी र उपभोक्ता तहबाट आआफ्नो लाइन अफ कमान्डमा क्रियाशील बनाउनुपर्छ । राजनीतिक तहमा प्रधानमन्त्रीले र कर्मचारी तहमा मुख्य सचिवले जिम्मेवारी र जवाफदेहिता वहन गर्नुपर्छ । वार्षिक बजेट कार्यान्वयन समयमा हुन्छ, सही तरिकाले हुन्छ र समग्रतामा हुन्छ भनेर काम गर्दै विश्वास दिलाउँदै जानुपर्छ । यसका लागि अहिले भइराखेको मन्त्रालयस्तर विकास समस्या समाधान समिति र राष्ट्रिय विकास समस्या समाधान समितिको परिचालनले पुग्दैन । यी दुवै रिच्युअल' मात्र भएका छन् । प्रधानमन्त्री स्वयंले विभागीय मन्त्री र मुख्य सचिवसँग पन्ध्र पन्ध्र्र दिनमा समीक्षा गर्नुपर्छ । अनुगमनको अध्यावधिक अवस्था संकलन, विश्लेषण र पृष्ठपोषण गर्ने सहयोगीहरूको समूह प्रधानमन्त्रीसँग रहनुपर्छ । मुख्य सचिवले पनि सचिवहरूलाई निरन्तर सुपरिवेक्षण र अनुगमन गर्नुपर्छ । निर्माण व्यवसायी महासंघले निर्माण व्यवसायीमार्फत हुने कार्यको जिम्मेवारी र जवाफदेहितालाई रचनात्मक रूपले पालना गर्न लगाउनुपर्छ । उभोक्ता समितिको हकमा राजनीतिक तहको सहजीकरणबाट पालना गर्न लगाउनुपर्छ । विकासको विषयलाई सर्वोपरी प्राथमिकतामा राखी सञ्चार क्षेत्रले निरन्तर सूचना सम्प्रेषण गरेर नागरिकलाई सुसूचित गर्ने र सरकारलाई जिम्मेवार बनाउने रचनात्मक कार्य गरी रहनुपर्छ । निष्कर्षमा रोल, रेस्पोन्सिबिलिटी र रिसोर्समा समस्या छैन । रुटिन बनाएर त्यसमा हिँड्न नसक्नु नै रिजल्टका लागि मुख्य समस्या हो । अन्तरनिकाय समन्वय र सहयोग हुन नसक्नु अर्को समस्या हो । राजनीतिक तहको उत्प्रेरणानिगरानी नियन्त्रणबाट राज्य संयन्त्र सही बाटोमा तालिका र ताल मिलाएर हिँड्न सक्छ भन्ने विश्वास हो । कार्यान्वयन पक्षमा राजनीतिक तहले प्राथमिकता नदिने तर प्रश्न गर्न रमाउने अहिलेसम्मको चरित्र हो । यसमा सुधार गर्दै कोशेढुंगा थप्नै पर्दछ । तसर्थ प्रधानमन्त्री स्वयंले आफ्नो तहबाट विभागीय मन्त्रीलाई र मुख्य सचिव स्वयले सचिवलगायत कर्मचारी तहलाई बजेट कार्यान्वयनको रुटिन र रिदममा हिँडाउन सक्नुपर्छ । नेतृत्वले जगाएर, सिकाएर र डोर्याएर मात्र कर्मचारीतन्त्रलाई उत्प्रेरित,सुसजित र व्यस्त बनाउन सकिन्छ भन्ने कुराको हेक्का राखेर आफ्नो आचरण, व्यवहार र कार्यसम्पादनलाई चुस्तदुरुस्त र मजवुत बनाउन सक्दा त्यस्तो रुटिन र रिदमको सबैबाट पालना हुन्छ र विकास बजेट कार्यान्वयन हुन्छ ।"
अनुभुति: काँइला हजुरबासँगको पहिलो भेट,"म उमेरले ९१० वर्षको हुँदासम्म प्रायः विद्यालय भन्दा अन्यत्र, चिनाजानी र भेटघाटमा, गएको थाहा छैन् । म यो उमेरसम्म बुवा आमाको एक्लो छोरो । म भन्दा मुनी बहिनीहरु थिए । भाइपछि जन्मेको हो । हजुर आमा, बुवा र आमाको निकै प्यारो थिएँ । मेरो हिड्डुल, भेटघाट र खानपानमा वहाँहरूले सारै ध्यान दिनुहुन्थ्यो । घर र विद्यालयको सेरोफेरोभन्दा बाहिर मैले कसैसँग पनि चिनाजानी र भेटघाट गरेको थिइन । खानपानको त कुरै भएन । एक दिन, म झण्डै १० वर्षको थिएँ, बुवाले मान्द्रेनी वरवोटे हजुरबुवाकोमा जाने भनेर मलाई पनि लिएर जानु भयो । अहिलेको कालोपत्रे बाटो थिएन । चुरेघाँटीको उकालो च्यानडांडो हुँदै विव्ल्याटेको ओरालो अनि कोदोवारीको डिलडिल हिंडेर वासघारी र खोल्साहरू काट्दै अंगुरको माच, हलुवावेद र सुन्तलाको बगैंचा, वरिपरी बाँसघारी भएको पुरानो च्यादरले छाएको ढुंगा माटोले बनाएको, आंगन र वरिपरी पनि ढुंगा बिछ्याएको, दलिन सिकुवा र पेटि भएको घरमा पुग्यौं । त्यो ठाँउलाई इलाम बरवोटेको मान्द्रेनी भनिदो रहेछ । घरको बलेंसीमै पानीको धारो धरङरङ झरिराखेको थियो । लगभग बिहानको ७०० बजेको हुँदो हो । सिकुवाको खाटमा पुरानो घुर्मैलो रेडीको खास्टो ओडेका, लगभग ६ फिट उच्चाई, पातलो ठूलो दारको ज्यान, लाम्चो अनुहार, चौडा निधार र गहुँगोरो वर्ण, हँसिलो चेहेरा भएका ६०६५ उमेरका लोग्ने मानिस र संगै अलिक कुप्रो ढाड भएको, उस्तै उमेर हुनुपर्छ, महिला हुनुहुन्थ्यो । बुवाले दुवैको खुट्टामा ढोग्नु भयो । बस ! बिहानै आईपुग्यौ । ठूलो स्वरमा भन्नुभयो । स्वर नै त्यस्तै रहेछ । तर मलाई चैं ठूलो स्वरमा बोले जस्तो लाग्यो । निकै धेरै ठूलो गन्य मान्य मान्छे जस्तो । पछि बुझ्दा पो थाहा भयो कि वहाँ त साँच्चै नै ठूलो र गन्य मान्य मान्छे नै हुनुहुँदो रहेछ । वहाँहरु मेरो काँईलो हजुरबुवा र काँहिली हजुरआमा हुनुहुँदोरहेछ । बुवाले मलाई चिनाइदिनु भयो । पहिलो पटक मैले उहाँहरूलाई चिने । मैले पनि उहाँहरू दुवै जनालाई ढोगें । मलाई निकै माया दिएर मेरो टाउकोमा हात राख्दै हजुरबुवाले बाबु यहाँ बस भन्दै आफ्नो काखको छेऊमा राख्नुभयो । हजुरआमाले ए नाती यत्रो भैसकेछ भन्नु भएको त्यो घरमा जाँदा अहिले पनि सम्झना आउँछ । त्यतिबेला मैले बढो आनन्द र अनौठो अनुभव गरें । त्यतिखेर मलाई त्यो घरमा धेरै मानिसहरू आवत जावत गरिरहने त्यसै फराकिलो ठाउँ भएको जस्तो लाग्यो । पछि बुझ्दा उहाँ सामाजिक र राजनैतिक व्यक्तित्व भएको व्यक्ति पो हुनुहुँदोरहेछ । कान्छो हजुरबुवा भने मैले पहिले नै चिनेको थिएँ । उहाँ बजार आउंदा र जाँदा प्राय जसो निस्कने गर्नुहुन्थ्यो । मलाई उहाँले गोली मिठाई र पिरे मिठाई ल्याईदिनु हुन्थ्यो । उहाँको पनि घर त्यही तलतिर रहेछ । मैले मेरो आफ्नै हजुरबुवालाई ता देख्न पाइन । तर उहाँहरूलाई देख्दा भेट्दा मैले आफ्नै हजुरबुवालाई भेटेको देखेको अनुभूति भयो । कान्छो हजुरबुवा अलिक लामो उमेर सम्म बाँच्नु भयो । उहाँसँग मेरो अलिक बढी अन्तरंग उठबस चल्यो । भलै यी मेरा नीजि कुरा । उहाँहरूले निकै लामो समयसम्म कुराकानी गर्नु भयो । मैले घर वरिपरी घुमेर हेर्ने मौका पाएँ । घरको पछाडि बाहिर बाँसको भाटाले र भित्र निवाको चित्राले बारेको भुँईमा गोबरले लिपेको जस्तो छानो भएको चर्पी, चर्पीको छेउमा पानीको धारो । ठूला ठूला आँपका बोटहरू, भुँईकटर, लिची, सुन्तला, अँगुर र हलुवाबेदका बोटहरू अनि ठूल्ठुला राता कैला रंगका गाईहरू । गाईको गोबरमाथी रहर लाग्दो साग । जग्गाको किनारामा बार बारे जस्तो वरिपरी घाँसले झुम्म परेका बाँसका झाँगहरू । मैले पहिलो पटक लिची र हलुवाबेदको बोटहरू त्यही देखेको । घरको भित्र एक छेऊमा भान्सा, भान्साको छेऊमा पानीको धारो । अहिले सम्झदा सुविधा सम्पन्न र सभ्य बसाई । त्यसै त्यसै रमाइलो लाग्ने । मैले त्यहाँ बसुञ्जेल बढो आनन्दको अनुभव गरें । बिहान बित्नै लागेको थियो । हजुरबुवाले खाना खाएर जाओ भन्नुभयो । मैले पहिलो पटक आफ्नो घरभन्दा बाहिर खाना खाएँ । अंगुर, हलुवावेद, लिची र सुन्तलाको कुरा गर्नु भयो । शायद बिरुवा रोप्ने कुरा हुनसक्छ । मैले अहिले बिर्सें । स्वभावैले त्यसपछि मेरो पनि काँहिलो हजुरबुवा र काँहिली हजुरआमा भए ठाउँमा आउने जाने र भेटघाट गर्ने क्रम बढेर गयो । घरको सीधा माथि सडक किनारामा चाँपै चाँपको काठ लगाएर बनाएको ठूलो घर । पछि बुझ्दा वहाँले नै बनाउनु भएको गाउँ पञ्चायतको भवन रहेछ । छेऊमा हुलाक घर । उहाँका दुई भाई छोरा, जेठो टंककुमार भट्टराई र कान्छो गोपाल प्रसाद भट्टराई, र पाँच बहिनी छोरीहरू । टंककुमार ठ्याक्कै बोलिचाली र लवज हजुरबुवाकै जस्तो हक्कि खालको र कान्छो गोपाल बनारस बसेर पढ्नु भएको विद्वान् । उहाँहरू दुवै जना मेरो काकाहरू । नित्यानन्द भट्टराई उहाँको नाम । अग्लो कदको, ठूलो स्वर भएको, ठीक बेठिक छुट्याउन सक्ने नेतृत्वदायी व्यक्तित्व भएको मानिस । वहाँ धर्ममा प्रगाढ आस्था राख्नु हुन्थ्यो । उहाँमा सामाजिक सोच पनि त्यत्ति नै धेरै पाइन्थ्यो । गाउँमा आफुले मान्ने व्यक्तिको घरमा फलफूल बोकेर फलफूलको खेती गर्ने कुरा गर्दै पुग्नुहुन्थ्यो । आफु भन्दा तलका व्यक्तिसंग पनि असल व्यवहार गर्नु हुन्थ्यो । अर्काको सित्तैमा खानुहुन्न र खाए समयमा तिरोभारो गर्नुपर्छ भन्नुहुन्थ्यो । शिक्षाको प्रचार प्रसारमा अगुवाई गर्नु भएका कुराहरू अहिले सम्म गाउँका बुढापाकाहरू, जजसले उहाँले लगाउनु भएको हैसियत अनुसारको चन्दा तिर्नु भएको छ, टंकनाथ भूर्तेल लगायत धेरैले बताउनु हुन्छ । अहिलेको अमर मावि उहाँ कै संरक्षणमा अगि बढेको हो र वहाँका दाजुहरू र भाई समेत धेरै जना मिलेर चुरेघाँटीमा संस्कृत पाठशाला सञ्चालन गर्ने कुरामा महत्वपूर्ण योगदान पुर्याएको कुरा वरवोटे ५ का बिष्णुकुमार घिमिरे बताउनु हुन्छ । गुरु नारदमुनि निरौलाको हात समातेर सानोमा म पनि पुगेको छु । मलाई सम्झना छ, ठूला ठूला पटाई ओछ्याएको खरको छानो भएको बाँसको भाटाले बारेको त्यो संस्कृत पाठशालामा ठूलठूला विद्यार्थीले उभिएर प्रार्थना गरेको । अहिले बुझ्दा त मेरै काँइलो हजुरबुवाको अगुवाईमा बनेको पो रहेछ । सामाजिक काममा उत्साहका साथ सबैलाई लगाउन सक्ने हिम्मत राख्नु हुन्थ्यो । धेरै मानिसहरू वहाँ माथी आडभरोसा राख्दथे । सामाजिक, राजनैतिक र प्रशासनिक कार्यमा धेरै मानिसले वहाँबाट सहयोग पाएको चर्चा अहिले पनि सुनिन्छ । वहाँको राजनीतितर्फ पनि त्यत्ति नै धेरै झुकाव रहेको थियो । २०१८ सालमा पञ्चायती व्यवस्था अन्तर्गत वरवोटे गाउँ पञ्चायतको पहिलो प्रधानपञ्चमा सर्वसम्मत तवरबाट निर्वाचित हुनुभयो । २०१५ सालबाट नै नगरपालिका बनेको इलाम सदरमुकामको नजिक रहेर पनि वरवोटेका बासिन्दाले समय सापेक्ष सबै किसिमका सुविधाबाट बञ्चित भएर बस्नु परेको अवस्था थियो । उहाँले प्रधानपञ्च बनेर निकै महत्वपूर्ण कामहरूको थालनी गर्नु भयो । तत्कालीन स्थितिमा वरवोटेमा पञ्चायतको भवन थिएन । उहाँले जिल्ला कै हिसाबमा ठूलो र नमुना भवनको २०२१ सालमा निर्माण गर्नु भयो । सदरमुकामको नजिक रहेको भए पनि वरवोटे वासीलाई सानातिना न्याय र प्रशासनका काम पञ्चायत भवनबाट नै प्रदान गर्न सक्ने वातावरणको निर्माण गर्न सफल हुनुभयो । स्थानीय विद्यालयहरू, बाटाघाटाहरू, पानी धारा र कूलोहरू निर्माण र संरक्षणमा त्यति नै ध्यान दिनु भएको पाईन्छ । उहाँका क्रियाकलापको कारण नै वरवोटे गाउँ पञ्चायत नमुना गाउँ पञ्चायतको रुपमा स्थापित भयो । उहाँले झण्डै दुई पदावधि प्रधानपञ्च भएर काम गर्नुभयो । जीवनको लामो अवधी सामाजिक र राजनीतिक काममा लगाउनु भएको उहाँले समाजको निमित्त निकै महत्वपूर्ण कामहरू गर्नु भएको अनुभव त्यो समयका सबैले गरेकाछन् । उहाँ गाउँ कै एउटा दरिलो अभिभावकको रुपमा चिनिनु हुँदो रहेछ । निर्माण र ध्वंश शायद प्रकृति कै नियम भित्र पर्छ । त्यसैले होला उहाँलाई मन नपरेका सन्दर्भहरूप्रति उहाँ बौद्धिक र तर्कशील पनि देखिनु हुन्थ्यो । त्यतिखेर नाम चलेका खरिदार जनकलाल भट्टराईका पाँच भाई छोराहरू सबै बुद्धि विवेक र आँटिला, समाजको अगुवाई गर्न सक्ने, प्रशासनिक दक्षता भएका, पढे लेखेका थिए भन्ने चर्चा अहिले पनि रहेको पाइन्छ । तत्कालीन निरंकुश राणा प्रसाशकहरूसंग पौंठे जोरी खेल्न सक्ने तागत स्थानीयस्तरमा उहाँहरूले मात्र राख्नुहुन्थ्योे भन्ने गरिन्छ । तर जति गर्नु भयो त्यो भन्दा बढि वहाँहरूमा भएको दक्षतालाई सामाजिक र राजनैतिक रुपमा बाहिर ल्याउन आवश्यक परामर्श दिने व्यक्तिको ठूलो अभाव रहेको महशुस सबैले गरेको पाइन्छ । तरपनि उहाँहरूले सामाजिक, आर्थिक र राजनैतिक अर्थ राख्ने धेरै कामहरू गर्नु भएकोछ । समाजमा उहाँहरूले गरेका कामहरूको सकारात्मक पक्ष र नकारात्मक पक्षलाई चिरफार गरेर अगाडि ल्याईदिने परिस्थिति पनि नबनी राखेको स्थिति हालसम्म पनि छ । त्यो परिस्थिति निर्माण गर्न अहिले पनि त्यत्ति नै जरुरी छ । उहाँहरूका राम्रा र सकारात्मक कामहरूको बारे समाजले व्याख्या विश्लेशण गरी राखेकै भए पनि अरु व्यवस्थित र दस्तावेजीय रुपमा बाहिर आउन सकेको भने छैन् । भट्टराई इलामलाई कर्मथलो बनाएर काम गर्ने सामाजिक अभियन्ता हुन् ।"
प्रजातन्त्रका अग्राख र वामपन्थीका सतीसाल,"विश्वेश्वरप्रसाद कोइराला र पुष्पलाल श्रेष्ठको जन्मजयन्ती साउन ६ र ७ गते पर्छ । प्रजातन्त्रका अग्राख र कम्युनिस्टका सतीसाल भनिने यी दुवै नेताहरू देशलाई नेतृत्व गरिरहेका नेपाली कांग्रेस र नेपाल कम्युनिस्ट पार्टीका संस्थापक सभापति र महासचिव हुन् । भनिरहन पर्दैन, पार्टीको शीर्ष पदलाई कांग्रेसले सभापति र कम्युनिस्टले महासचिवलाई मान्ने गर्छन् । त्यस अर्थमा बीपी कोइराला कांग्रेसका संस्थापक सभापति र पीएल श्रेष्ठ कम्युनिस्ट पार्टीका संस्थापक महासचिव हुन् । २००५ सालमा नेपाली कांग्रेस र २००६ सालमा नेपाल कम्युनिस्ट पार्टी स्थापना भएका हुन् । संयोग नै भनौं नेपालका यी दुवै पार्टी भारतमा स्थापना भएका थिए । जबकि नेपालमा स्थापना भएको नेपाल प्रजापरिषद् यी दुवै पार्टी भन्दा तेह्र वर्ष जेठो थियो र यसका चार सदस्य दशरथ चन्द, शुक्रराज शास्त्री, धर्मभक्त र गंगालाल विसं १९९७ सालमा सहिद बनिसकेका थिए । अरू नेताहरू टंकप्रसाद, रामहरि शर्मा, चूडाराजहरू जन्मकैदको सजाय राणाशासनको कारागारको गोलघर र पिंजडामा बिताइरहेका थिए । चार सहिदमध्ये गंगालालका भाइ थिए, पुष्पलाल । बीपी भने, राणा प्राइममिनिस्टर श्री ३ चन्द्रशमशेरलाई तिमी च्यातिएको टोपी र कछाड लगाउने गरिब जनताका राजा हौ' भन्ने नबिर्स भन्दै धुजाधुजा भएको साधारण नेपालीको कपडा हुलाकमार्फत पठाएर राजद्रोह गरेको आरोपमा पक्राउ परेर जेलमै मरेका कृष्णप्रसाद कोइरालाका छोरा थिए । यसरी यी दुवै नेताको नेपालको केन्द्रीय राजनीतिमा पहुँच थियो । कांग्रेस र कम्युनिस्ट पार्टीका संस्थापक नेताहरू बीपी र पुष्पलालको जन्मजयन्ती भोलि बिहीबार र पर्सी शुक्रबार नेपालभर मनाइएका खबर आउने छन् । हाल कांग्रेस एउटै पार्टी रहे पनि विभिन्न गुटहरूले र अनेक पार्टीमा छिन्नभिन्न नेपाल कम्युनिस्ट पार्टीका गुटउपगुटहरूले पनि पुष्पलाल जन्मजयन्ती छुट्टाछुट्टै रूपमा मनाउने छन् । केही वर्षदेखि यो यस्तो श्राद्धे भएको छ, जुनदिन कोइराला र श्रेष्ठको पिण्ड लडाएर जौ तिल अक्षता छर्किएपछि आफ्नो गुटबन्दीलाई पवित्र पारिएको ठानिने छ, र यो वर्ष भरिका लागि बीपी र पुष्पलालको सान्दर्भिकता सकिनेछ । तर के नेपाली प्रजातान्त्रिक आन्दोलनका अग्राख र कम्युनिस्ट आन्दोलनका सतीसालरुपी बीपी र पीएलको सान्दर्भिकता उनीहरूको महिमा गाएर पूरा हुन्छ ? उनीहरूले दिएका योगदान र सिकाएका शिक्षालाई कांग्रेस र कम्युनिस्ट नामका पार्टीका नेता र कार्यकर्ताले जीवनमा उतार्नु पर्दैन ? सत्तामा रहेका एकथरि कम्युनिस्टहरूलाई सत्ताबाट गिराएर आफू सत्तामा जान चमचम गरिरहेका कांग्रेस र अर्काथरि कम्युनिस्टहरूले मुखैमा रहेको आफ्ना संस्थापकहरूको जन्मजयन्तीलाई के भनेर यसपाली मनाउँछन् होला ? के शिक्षा लेलान् उनीहरूले आफ्ना अग्रजहरूबाट ? समयले के माग गरिरहेको छ र कांग्रेसकम्युनिस्टहरू के गरिरहेका छन् ? यसैको लेखाजोखा आजको आलेखमा पर्गेल्ने प्रयत्न गरिएको छ । बीपी कोइराला बीपी कोइराला नेपाली इतिहासका त्यस्ता आइकन हुन् जसले नेपाली जनतालाई राज्यसत्ताको स्रोत मान्यो । जनतालाई मालिक मान्दै राज्यको शासकीय स्रोत जनतामा आउनुपर्छ र नेपाल उदार प्रजातान्त्रिक पद्धतिबाट सञ्चालित हुनुपर्छ भनेर नेपाली आकाशमा उद्घोष गर्ने बीपी कोइराला हुन् । घरानियाजहानियाको दरबार र महाराजको पोल्टामा रहेको शासकीय अधिकार जनतामा ल्याउनुपर्छ भन्ने मात्र होइन, सात सालको सशस्त्र क्रान्तिमार्फत जनतालाई सर्वेसर्वा घोषणा गराउने नेता र नेपालका प्रथम निर्वाचित प्रधानमन्त्री पनि हुन् बीपी । प्रजातात्रिक आदर्श, निष्ठा र अर्काको अस्तित्व स्वीकार गर्ने राजनेता हुन बीपी । यिनी निषेधको होइन, प्रजातान्त्रिक शासन व्यवस्थाको पक्षमा थिए । प्रजातन्त्र संसारभर चाहिने र सबै देशका जनतालाई सुखानुभूति गराउने जीवन पद्धति हो भन्ने अविचलित मान्यता राख्दथे बीपी । नागरिक स्वतन्त्रताको पक्षमा थिए उनी । उनी प्रजातान्त्रिक मूल्यमान्यताका कुरा गर्ने नेतामात्र थिएनन्, जहानिया राणाकालमा समेत हामी नै हौ राणाशासनको विकल्प दिने प्रजातन्त्रवादी शक्ति भनेर आफूलाई जवर्जस्त रूपमा प्रस्तुत गरिरहे । यो नै बीपी कोइरालाको राजनीतिको चुरो हो । बीपीले प्रधानमन्त्री भएको समयमै सरकारी कार्यालयमा गरिब नेपालीको तस्बिर राख्न लगाए । उनले भने, देशको योजना बनाउँदा योजना आयोगका सदस्यले त्यही गरिब नेपालीको तस्बिर हेरेर उसको मुहार फेर्ने योजना बनाउन् । उनी आफ्ना पार्टीका नेता तथा कार्यकर्तालाई सम्झाइरहन्थे, हिमाल,पहाड र तराईका गाउँमा बस्ने गरिब नेपालीको अवस्थालाई बिर्सेर शासनसत्ताको उन्माद र मोजमस्तीमा रमायौ भने तिमीहरू पनि जनविरोधीमा रुपान्तरित हुन्छौ । बीपीले जीवनको अन्तिम समयसम्म पनि पार्टीका नेता कार्यकर्तालाई आर्थिक अनुशासनमा रहन जोड दिइरहे । उनी भनिरहे, तिमीहरू कुनै पनि बेला,के गर्ने भन्ने द्विविधामा पर्यौ भने देशको एक मुठी माटो हातमा लिएर छातीमा छुवाउँदै आँखा चिम्लिनु । त्यतिबेला मनमा जे आउँछ त्यही निर्णय गर्नु । पुष्पलाल श्रेष्ठ पुष्पलालले नेपाली समाजमा रहेको विकृतिविसंगति, अन्याय र असमानताविरुद्ध परिवर्तनको आकृति पस्किए । नेपालमा रैतीको रूपमा रहेका सिमान्तकृत मानिसहरूलाई जाग्न अभिप्रेरित मात्र गरेनन् तिनलाई एकीकृत गरेर जीवन रहुन्जेल स्वाभिमानी मानिसको दर्जामा राख्न संघर्ष गरिरहे । हुनेखानेको अधिकारको मात्र होइन, हुँदा खानेको अधिकारको लागि लागिरहे । सामन्त राणाशाहको विपक्षमा जनमत सिर्जना गर्ने र कार्लमाक्र्सले देखेको समानता र समतामूलक समाजवादी समाजको सपना सुदूर नेपाली गाउँवस्तीसम्म पुर्याउँदै राष्ट्रलाई स्वतन्त्र र स्वाभिमानयुक्त राख्न तल्लो तप्काका मान्छेहरूको जमातको सिर्जना गर्ने नयाँ विचारधारा मात्र नेपालमा शुत्रपात गरेनन्, तिनलाई राज्यका अंगअंगमा पुर्याएर देखाई नै दिए । नेपाल कम्युनिस्ट पार्टीका संस्थापक नेता पुष्पलाल जीवनपर्यन्त कम्युनिस्ट आदर्शको जीवनशैलीमा रहिरहे । सादगी नै उनको बल थियो । कम्युनिस्ट दर्शनआदर्श र निष्ठामै आफूलाई समर्पित गरिरहे । खाना, नाना र छानाको दुःख आमनागरिकले सहन नपर्ने गरी उठाइरहे । तल्लो वर्गका जनताको कुरालाई उनले त्यसरी नै उठाए, जसरी साहित्य र संगीतानुरागी लय र तालमा आफूलाई हिँडाउँछन् । नेपालमा जति पनि कम्युनिस्ट राष्ट्रपति, प्रधानमन्त्री, मन्त्री, संसद्का सभामुख र जनताका नेता बनेका छन्, त्यो सबको जस पुष्पलालमा जान्छ । कम्युनिस्ट मात्र होइन, जनताका नेताका रूपमा उनी त्यस्ता आइकन हुन् जो जन्ममै अर्काको कमारो भएर जन्मिएकोलाई शासक बनाउन सफल भए । युगौंयुगदेखि असंगठित, अव्यवस्थित र अवहेलित रूपमा रहेको जमातलाई पुष्पलालले दृष्टिकोण मात्र दिएनन्, तिनलाई संगठित गर्दै अभ्यास गराए र सत्तामा पुर्याउने श्रीगणेश नेपालमा गरे । उनको यो जवर्जस्त कार्यको विरुद्ध कम्युनिस्ट पार्टी बाहिर मात्रै होइन, पार्टीभित्रबाट पनि जेहाद गरियो तर पुष्पलाल फिलिंगो बनेर जीवन पर्यन्त भर्भराइरहेका छन् । उनका सहयोद्धा अरविन्द रिमाल, जो हाल ८३ वर्षका छन् पुष्पलाललाई सम्झँदै एक भेटमा भने,काठमाडौंमा एसएलसी पास गरेर कलकत्तामा कविराज पढ्न गएँ, तर कविराज होइन, कम्युनिस्ट बनेर फर्किएँ ।' नेपाल कम्युनिस्ट पार्टीको काठमाडौं जिल्ला सचिव मात्र होइन, दोस्रो महाधिवेशनबाट केन्द्रीय सदस्यमा चुनिएका उनले भने, जीवनमा माओत्सेतुङ, चाउएनलाई लगायत संसारका धेरै कम्युनिस्ट नेताहरूसँग हात मिलाइयो तर नेपालमा पुष्पलाल जस्तो नेपाली मुक्ति आन्दोलनको प्रवाहयुक्त नदी अरू भेटेको छैन । सत्तामा रहेका एकथरि कम्युनिस्टहरूलाई सत्ताबाट गिराएर आफू सत्तामा जान चमचम गरिरहेका कांग्रेस र अर्काथरि कम्युनिस्टहरूले मुखैमा रहेको आफ्ना संस्थापकहरूको जन्मजयन्तीलाई के भनेर यसपाली मनाउँछन् होला ? के शिक्षा लेलान् उनीहरूले आफ्ना अग्रजहरूबाट ? कम्युनिस्ट पार्टी बनाएको दुई वर्षमै षडयन्त्रकारीहरूले पीएललाई वामपन्थी भड्काउ गरेको आरोप लगाएर भारतमा बीटी रणद्विवेलाई गरेजस्तै नेतृत्वमा रहन त दिएनन् तर उनले जीवनभर मौरीको रानो जसरी कार्यकर्तामा रहेर कम्युनिस्ट आदर्शका साथ जीवन बिताए, आफूमा विचलन कहिल्यै आउन दिएनन् । निर्वासनमा १७ सालपछि फाटेको चप्पल र ठाउँठाउँमा च्यातिएको कमिज लगाएर कम्युनिस्ट आन्दोलनमार्फत सर्वसाधारण जनताको एजेन्डालाई उठाइरहे । उनको त्यो रूप र गतिशीलता देख्दा हामी उनलाई चेगुबारा जस्तै सशक्त क्रान्तिकारी देख्दथ्यौं । तर त्यस्ता भर्भराउँदा पीएलको सालिक पुष्पलाल प्रतिष्ठानमा ख्याउटे पुष्पलालका रूपमा देख्दा उनको अवमूल्यन गरेको लाग्यो मलाई ! रिमालले भने,पुष्पलाल त नेपाली वाम र प्रजातान्त्रिक आन्दोलनका त्यस्ता नक्षत्र हुन्, जसको गुन युगौंयुगसम्म पनि परिवर्तनकामीहरूले बिर्सन सक्दैनन् । पुष्पलाल नै त्यस्ता कम्युनिस्ट हुन्, जसले राजा महेन्द्रले सैनिक कु गरेपछि नै कांग्रेस र कम्युनिस्टको संयुक्त आन्दोलन गर्ने प्रस्ताव गरेका थिए । उनी बनारसको दशपुत्र गल्ली र बीपी सारनाथमा बसे पनि पीएल हरेक नेपालीलाई बीपी भेट्न पठाउँथे । तर बीपीले कम्युनिस्टसँग एकता नगर्ने अडान लिइरहे र ०३३ सालमा राजासँग मेलमिलाप गर्न चाहे । बीपीको मृत्युपश्चात गणेशमान सिंहको नेतृत्वमा भएको ०४२ को सत्याग्रह र ०४६ को संयुक्त जनआन्दोलनबाट मात्र राजाको फुटाउ र शासन गर भन्ने राजको अन्त्य सम्भव भयो र प्रजातन्त्रको पुनस्र्थापना भयो । रिमालले दुःख व्यक्त गर्दै भने, नेपालका राजनीति र समाजशास्त्रीहरू यसबारे न लेख्छन् न त बोल्छन् नै । तर पुष्पलालको यो योगदान बिर्सिनसक्नुको रहेको छ । नयाँ पुस्ताले यसको खोजी गर्नैपर्छ । जे होस, कम्युनिस्ट आन्दोलन टुक्राटुक्रा बनेर फुटे पनि, कसैकसैले पुष्पलाललाई गद्दार भने पनि अहिले सबैका कोठा र पार्टी अफिसमा पुष्पलालको फोटो झुन्डिएको फोटो देखेको छु । यसबाट फेरि पनि सावित भएको छ, पीएल नेपाली कम्युनिस्ट आन्दोलनका आइकन थिए । बीपी र पीएलका अनुयायी बीपी र पीएल जन्मजयन्ती मनाउन जम्जमाएकाहरूलाई वाम र प्रजातान्त्रिक आन्दोलनलाई नजिकबाट नियालिरहेका एक प्राध्यापकले भने, अरविन्द रिमाल जीवितमध्ये नेपाल कम्युनिस्ट पार्टीका एक त्यस्ता विरलाकोटीका नेता हुन् जो ब्राकेटका कम्युनिस्ट पार्टीमा लागेनन् ।' उनले भने, खासमा अहिले कम्युनिस्ट पार्टी प्रा लि बनेका छन् । फरक यत्ति हो कि यी कम्पनी रजिस्ट्रारको कार्यालयमा होइन, निर्वाचन आयोगमा दर्ता भएका छन् । हरेक पार्टीका नेतृत्वमा रहनेहरू आफूलाई त्यो कम्पनीको बोर्ड अफ डाइरेक्टर्स ठान्छन् । राजकीय सत्ताको लाभ, कम्पनीको संस्थापक भएकाले मुनाफा जति हामीले नै खानुपर्छ भनेर राजनीतिक भागबन्डा र पदमा हाँपझाँप गरिरहेका छन् । तर पुष्पलाल राजनीतिलाई सार्वजनिक विषय मान्दथे । उनी एजेन्डा लिएर नेतृत्व जनता कहाँ जानुपर्ने र राजनीतिको लाभ जनतामा जानैपर्छ भन्नेमा अडिग थिए । कांग्रेस होस् वा कम्युनिस्ट अहिले गुट गुटमा विभाजित छन् र अप्राकृतिक साँठगाँठ गरेर पार्टीभित्र र बाहिर भागबन्डा गरिरहेछन् । सत्ता हत्याउन वा पद पाउन तस्कर माफिया र डनबाट सञ्चालित छन् । कम्युनिस्ट होस् वा प्रजातन्त्र खासमा विचारकै हाइज्याक भएको छ । सिद्धान्तअनुरुप पार्टीहरू चलिरहेका छैनन् । त्यसैले बीपी र पीएलले स्थापना गरेका कांग्रेसकम्युनिष्ट पार्टीमा विकृति विसंगति चरमचुलीमा छ । बर्खाका झारपातले झै यी पार्टीहरू ढाकिएकाले बिखालु काँडे झारले लहलह हुनुपर्ने धानका बालाहरू लुप्त भैरहेछन् । जयन्तीबाट सिक त्यसैले बीपी र पीएलको ०७३ सालको जयन्तीबाट दश कुरा सिक्न सके भने त्यो प्रजातन्त्रका अग्राख र कम्युनिस्टका सतीसालप्रति पनि सच्चा श्रद्धान्जली हुनेछ साथै यसवाट देश, जनता र पार्टीको पनि कल्याण हुने छलफलमा सहभागी प्राध्यापकहरूले बताए, जो संक्षेपमा यसप्रकार छन् १राष्ट्र र राष्ट्रियता पहिलाराष्ट्रलाई माया नगर्ने व्यक्ति राजनेता बन्न सक्दैन । राष्ट्रमाथि नै चलखेल भइरहेको बेलामा सत्ताको लोभमा विदेशी चलखेलको गोटी बन्नु हुँदैन । २ नेता भन्दा जनता पहिला लोकतन्त्रमा सधै नेता भन्दा जनता पहिलो हुन्छ । तर हामी कहाँ अहिले नेताका लागि सत्ता चाहिएको छ । उसलाई शासक हुनुपरेको छ । नेता जनताको मालिक हुन खोजिरहेको छ । यो गलत हो । कोड्याक रक्सी, महलको बास, महंगा गाडी, बहुमूल्य आभूषण लगाउनाले अपराधिक मानसिकता र डनबाद हावी हुने हुनाले जनताका नेता सामान्य जीवनशैलीमा रहनुपर्छ । ३ नेता भन्दा नीति पहिलाकस्तो नीति कार्यक्रम र बजेट आयो ? त्यो पास गर्नुको बदला त्यसलाई टुस पार्न राजनीतिक संयन्त्रका प्रमुख प्रचण्ड प्रतिपक्षका नेता देउवा नै लाग्नुले नीति होइन, नेता पहिलो बन्न लालायित देखिए । ४ रूप भन्दा सार पहिलाकुनै पनि काम के मनशाय, मनोवृत्ति र आशयले गर्न खोजिएको हो, परिणाम र उपलब्धि पहिल्यै थाहा हुनुपर्छ । नतिजामुखी नीति कार्यक्रम र योजना कार्यान्वयन हुनुपर्छ । ५संविधानभन्दा संविधानवाद पहिलासंवैधानिक सर्वोच्चताको हल्ला होइन, संविधानवादले के भन्छ, राजनेता त्यता लाग्नुपर्छ तर ज्यामी वकिलहरू सरकार परिवर्तनलाई गोठैपिच्छे फरक घाँस बोकेर खुवाउन हिँडिरहेछन् । यसले संविधानवादलाई समाप्त पार्छ । ६ संसदीय व्यवस्थामा संसदीय मूल्य र मान्यता पहिलाखेलको नियमअनुसार खेल खेलिनुपर्छ । फुटबलमा भलिबलको नियम लगाइयो भने तुलेगाँडो व्याख्या मात्र हुन जान्छ । ७ गणितीय खेलभन्दा सहमतीय कर्म पहिलासहमतीय र सहकार्यले मात्र नेपालका परिवर्तन सम्भव भएकाले साझा कार्यक्रम साथ अगाडि बढ्दा संविधानको कार्यान्वयन, राष्ट्रियताको संकट समाधान र ०७४ माघ ८ अघि निर्वाचन हुन सक्छ । ८प्रक्रिया भन्दा प्रजातान्त्रिक अभ्यास र आचरण पहिलाप्रणालीको राग अलापी रहनुभन्दा लोकतान्त्रिक अभ्यास र आचरणले निकास दिन सक्छ । ९शासकीय स्वरूप र मूल्यमान्यता पहिला शासक को भन्दा शासकीय स्वरूप, मूल्यमान्यता र संरचना पहिला हो । १० सत्ताभन्दा जनता, लोकतन्त्र पहिलासत्तामा तातै खाउँ जल्दी मरौं भन्दा जनता र लोकतन्त्रलाई प्राथमिकता दिइयो भने भोलि तिनै सत्तामा पुग्छन् जो जनताको पक्षमा छ र लोकतान्त्रिक मूल्यमान्यताको संरक्षण गर्छ ।"
राजनीतिक अस्थिरतामा लड्दै विकासका घोषणामै थाक्छन् प्रधानमन्त्री,"विकास वान्छनीय वा सम्भाव्य वस्तु होइन । यो नेपालको अति आवश्यक विषय हो । मानवशास्त्री सी जुलियन वेकले सन् १९८० मा विकास नेपालमा विस्तार (विकास इभोलुसन इन नेपाल) भन्ने पुस्तकमा दिएका यो यथार्थ निष्कर्ष हो । नेपालले आफ्नो आधुनिकीकरणको लामो यात्रामा १३ वटा विकास योजना कार्यान्यवन सम्पन्न गरिसकेको छ । अहिले चौधौँ योजना कार्यान्वयनको चरणमा छ । यो लामो उतारचढावबीच नेपालले विकासतर्फ उपलब्धि हासिल गरेको छ । तर नेपालमा अझै पनि विकास सम्भाव्य विषय छ । विकासका सबैजसो योजनाहरू चारैतिरको चेपुवामा छन् । अनगिन्ती हस्तक्षेपहरूले गर्दा गतिहीन भएका छन् । देश विकासको लागि आवश्यक र गति दिन बृहत् भौतिक संरचनाहरूको निर्माण द्रूत गतिमा हुनु आवश्यक छ । तर सबैजसो ठूला योजनाहरू चारैतिरबाट हुने हस्तक्षेपले आक्रान्त छन् । सानातिना आयोजना विस्तारै सम्पन्न हुँदैछन्, तर तिनले गरिबीलाई निवारण गर्न नसक्ने यथार्थ छ । विकास नेपालको लागि आवश्यक विषय हुँदाहुँदै पनि यसको लागि वातावरण भने प्रतिकुल छ । राज्य संयन्त्रहरूको सोच, विकास अनुकुल नहुँदा यो सुस्त गतिमा बढिरहेको छ । विकास अहिले राज्यका सबै अंगको घेराबन्दीमा छ । संसदका समितिहरू, अख्तियार दुरूपयोग निवारण आयोग, अदालत कार्यकारी निकायहरू र जनता नै पनि विकासका लागि अनुकुल मनस्थितिमा छैनन् । ठूलाठूला सडक परियोजना, विद्युत् परियोजना, खानेपानी र उद्योगहरूले प्रारम्भिक अध्ययनदेखि निर्माणका प्रत्येकजसो चरणमा कठिन परीक्षणमा उत्रिनुपर्ने अवस्था छ । राज्यका निकायहरूले एकपछि अर्को गर्दै योजनाका विभिन्न चरणमा गर्ने हस्तक्षेपले समयावधि लम्बिएको मात्र छैन कि त्यसका लागत पनि दोब्बर र तेब्बरसम्म पुगेको छ । उदाहरणका लागि पाँच वर्षमा सम्पन्न भइसक्नुपर्ने मेलम्ची खानेपानी योजना अझै पूर्ण गतिमा चल्न पाएको छैन । जलविद्युत्तर्फका योजनाहरूको अवस्था त्यस्तै छ । सुदूर पश्चिममा निर्माणको अन्तिम चरणमा पुगेको चमेलिया जलविद्युत् आयोजना संसद्को लेखा समितिको ओहोदाले वर्षौं अनिर्णीत भएर थन्केको छ । तत्काल सम्पन्न भई उत्पादन गर्न सक्ने र राज्यकोषमा रकम बुझाउन सक्ने यो योजना ढिला भएर हुन गएको क्षति जनताको थाप्लोमा पर्ने निश्चित छ । त्रिशूली ३ ए को अवस्था पनि त्यस्तै छ । अदालत, संसदीय समिति र सरकारको हस्तक्षेपले काठमाडौँलाई मधेससँग जोड्ने द्रूतमार्ग (फास्ट ट्र्याक) अहिले अनिश्चित भएको छ । जनता र सरकारबीचको द्वन्द्वले खिम्ती ढल्केबर ट्रान्समिसन परियोजना झन्डै सात वर्षपछि धकेलेर त्यसको लागत अत्यधिक बढेको छ । त्रिभुवन अन्तर्राष्ट्रिय विमानस्थलको विस्तार कार्य अख्तियार, अदालतको हस्तक्षेपले अहिले रोकिएको छ । राजधानीलाई देशको अन्य भागसँग जोड्ने मुग्लिन नारायणगढ खण्डको निर्माणमा भएको ढिलासुस्तीले राजधानीको वितरण प्रणालीमा समस्या नै सिर्जना गरिराखेको छ । तनहुँमा निर्माण हुन लागेको जलविद्युत् परियोजना अख्तियार, अदालत र कार्यकारीबीचको हस्तक्षेप र द्वन्द्वले निर्धारित समयभन्दा दुई वर्ष पछाडि सरिसकेको छ । जनतादेखि राज्यका विभिन्न संख्याका हस्तक्षेप र कार्यकारी निकायहरूबीचको द्वन्द्वले सडक, जलविद्युत्, खानेपानी र विमानस्थल र ट्रान्सिमिसन लाइन निर्माणका दर्जनौँ परियोजनाहरू रोकिएका छन् वा सुस्तगतिमा सञ्चालन छन् । देशको समग्र आर्थिक क्षेत्रमा तत्कालै ठूलो परिवर्तन ल्याउने यस्ता योजनाहरू अलपत्र छन् । स्विडेनको स्टकहोम विश्वविद्यालयका प्राध्यापक गुनार मेरडलले सन् १९६७ मा प्रकाशित एसियन ड्रामा भन्ने पुस्तकमा उल्लेख गर्नुभएको भनाइ अहिले पनि सान्दर्भिक देखिन्छ । प्राध्यापक मेरडल कुनै पनि देशको गरिबी र अविकसित अवस्था ती देशका विद्यमान मानसिकता घातक ठान्छन् । प्राध्यापक मेरडल शताब्दीयौँसम्म गरिबी, पछौटेपनमा रहेका दक्षिण एसियाली राष्ट्रहरूमा विकास अघि बढाउन विद्यमान मानसिकता सबैभन्दा ठूलो चुनौती देख्छन् । देशहरूबीचको प्रतिद्वन्द्विता पनि विकासको लागि अर्को ठूलो चुनौती ठान्छन् । नेपालको सन्दर्भमा प्राध्यापक मेरडलका भनाइहरू ५० वर्षपछि पनि यथार्थ नै छन् । विकासप्रति कुनै सकारात्मक मानसिकता नभएका र विकाससँग गरिएका जटिल आयामहरूप्रति अनभिज्ञता भएका राज्यसंस्थाहरू सदैव हस्तक्षेपकारी मात्र होइन, विकासविरोधीको रूपमा प्रस्तुत भएका छन् । संसदीय समितिदेखि अदालत, अख्तियार र जनतासम्म रहेको विकासप्रतिको विद्यमान मानसिकता तत्कालै वा निकट भविष्यमा परिवर्तन आउने सम्भावना देखिँदैन । आन्तरिक राजनीतिमा निरन्तर जारी अस्थिरताले प्रशासनिक संस्थाको संस्थागत क्षमता वृद्धि हुने अवस्था छैन । यसले गर्दा विकासका ठूला योजनाहरू सम्पन्न गरी तत्कालै नेपालले अघि बढ्ने अवस्था चुनौतीपूर्ण छ । नेपालको विकास योजनाहरू आन्तरिक रूपसँगै बाह्य प्रभावले पनि विचलित भएको मानिन्छन् । इयुगिन ब्रामर मिहाली भन्छन् नेपालको विकासमा आन्तरिक मानसिकता र संस्थागत कमजोरीलाई बाह्य शक्तिहरूको प्रभावले निकम्मा नै बनाइदिएको छ । मिहालीले आफ्नो पुस्तक नेपालमा विदेशी सहायता र राजनीतिमा नेपालको विकास निर्माणमा नेपालका छिमेकीका र अन्य देशहरूको स्वार्थ कसरी बाझिएको छ र नेपालको विकासलाई प्रभाव पारेको छ भन्ने विश्लेषण गरेका छन् । १९६५ मा प्रकाशित यो पुस्तकले विकास निर्माणमा नेपाली र छिमेकीहरूको स्वार्थ बाझिएर परेको परिणाम चर्चा गरेका छन् । काठमाडौँको विमानस्थलको धावनमार्ग पूर्वपश्चिम फर्काउने गरी निर्माणको प्रस्ताव आउँदा भारतको रक्षा स्वार्थमा उत्तरदक्षिण धावन मार्गअनुकुल बनेकाले हालको स्वरूपमा पुगेकाले फादर स्टिला र डा रामप्रकाश यादवले लेख्नुभएको नेपालको विकास प्रक्रिया भन्ने पुस्तकमा उल्लेख छ । नेपालको चीनसँग जोडिने कोदारी राजमार्ग निर्माण सम्झौता भएपछि तत्कालीन समयमा भारतलगायत अमेरिकाले कम्युनिस्ट प्रभाव बढ्न सक्ने चेतावनी दिएका थिए । तर तत्कालीन राजा महेन्द्रले कम्युनिस्टहरू ट्याक्सी चढेर आउँदैनन् भनेर सडक निर्माणको निर्णयको रक्षा गरेका थिए तर लियोरोजले चिनियाँहरूको अत्यधिक दबाब हुँदाहुँदै पनि केरुङको नाका नखोली कुतीको बाटो दिएर राजा महेन्द्रले सन्तुलन कायम गरेको कुरा लेखेका छन् । राजा महेन्द्रले कोदारी राजमार्ग त निर्माण गराए, तर उनको छोरा राजा वीरेन्द्रको समयमा कोहलपुर कन्चनपुर सडक चिनियाँ ठेकेदारलाई दिइँदा भारतीय पक्षले आपत्ति जनाएपछि ठेक्का नै रद्द गरिएको थियो । चीनले पोखरा सुर्खेत सडक खण्ड निर्माण गर्ने घोषणापछि भारतले लामोसाँघु धनकुटा सडक निर्माणको प्रस्ताव आएको थियो । तर यी दुवै सडक निर्माण किन भएनन् अझै गर्भको विषय छ । भारत र चीनका द्विपक्षीय आपसी सम्बन्धमा ठूलै सुधार आए तर नेपालमा आआफ्नो सीमा क्षेत्रनजिक विकास सञ्चालन गर्दा दुवै पक्ष अझै सशंकित हुने गरेका धेरै प्रसंग छन् । नेपालको आन्तरिक सुरक्षा व्यवस्था नेपालका दुवै छिमेकी पूर्णरूपमा आश्वस्त हुन सक्ने अवस्था नआएसम्म विकासका ठूलाठूला परियोजना बाह्य कारणले पनि रोकिने सम्भावना रहिरहन्छ । अमेरिकालगायत पश्चिमा देशहरूको विकास प्रक्रियामा हुने सहायतालाई पनि दुवै छिमेकीले नजिकबाट नियाल्ने गरेका छन् । १९७० को दसकमा अमेरिकी सहायता र १९८० को दसकमा बेलायतले सडक औद्योगिक प्रतिष्ठान र कृषि क्षेत्रमा प्रशस्त लगानी गरेका थिए । सन् १९९० को दसकमा अरुण तेस्रो खारेज हुनुपछाडि कोशीको किनारैकिनार चिनियाँ भूभागसम्म जोडिने अन्तर्राष्ट्रिय स्तरको सडक प्रमुख कारण भएको सुरक्षाविद्हरूले बताउँदै आएका छन् । भारतले सो सडकले आफ्नो सुरक्षा व्यवस्थामा खतरा उत्पन्न हुने आकलन नगरेको भए अरुण तेस्रोबाट विश्व बैंकले हात झिक्ने थिएन । तर कतिपय अवस्थामा दुवै छिमेकी अमेरिका र पश्चिमाहरूको विरुद्ध एक भएका उदाहरणहरू पनि छन् । यस्तो अवस्थामा पश्चिमा देशका सहायता अवरुद्ध हुने गरेका छन् । चुनौतीपूर्ण र कठिन भौगोलिक अवस्थासँग भूपरिवेष्ठित हुनु यसको विकासको एउटा ठूलो अवरोध हो भने कमजोर प्रशासनिक संरचना र संयन्त्रहरू अर्को ठूलो समस्या हो । गुनार मिरडल पनि प्रशासनिक संरचना र संयन्त्रहरू कम विकसित राष्ट्रहरूको विकासका अवरोधको रूपमा स्वीकार गर्छन् । राजनीतिक स्थायित्व र आन्तरिक रूपमा सुदृढ प्रशासनिक संरचनाहरूले नै विकासको गति द्रूत रूपमा बढाउन सक्छन् । हुन त कार्यकारिणी शक्ति प्रभावकारी भए धेरै समस्या आफैँ न्यूनीकरण हुँदै जान्थे । तर प्रत्येक वर्ष प्रधानमन्त्री फेरिने नेपालको तीतो यथार्थ छ । कठिन भौगोलिक अवस्था, अस्थिर र कमजोर कार्यकारी स्थापित नभएका प्रशासनिक संरचनाहरू विकास प्रतिकुल मानसिकतासँगै ठूलो चुनौती दुई ठूला छिमेकीको स्वार्थ केही समायोजना गर्न नसक्नु पनि हो । यी सम्पूर्ण विषयमा विश्लेषण नगरी नेपालको विकासमा गरिने टिप्पणी एकांकी हुन पुग्छ । नेपालका प्रत्येक शासकहरू जंगबहादुरदेखि वर्तमान प्रधानमन्त्री ओलीसम्म सबैले विकास अति आवश्यक ठानेर आआफ्नो दूरदृष्टि व्यक्त गरेका छन् । स्वर्गीय राजा वीरेन्द्रले नेपाललाई एसियाली मापदण्डमा पुर्याउने दृष्टिकोण राख्दा समाजले ग्रहण गर्न सकेन । त्यस अवधारणालाई उडाएको अभियोगमा तत्कालीन कृष्णप्रसाद भट्टराईले काठमाडौँको सहरमा मेलम्चीको पानी ल्याउँछु भन्दा हास्य पात्र बने, उनको सिंगापुरको परिकल्पना बीचमा नै तुहाइए । अहिले प्रधानमन्त्री केपी शर्मा ओली यस्तै परिकल्पना गर्दा दिनदिनै हास्यपात्र बनेका छन् । नेपालको यथार्थ हो कि अस्थिर राजनीतिक धरातलमा पनि देशलाई विकासको परिकल्पना गर्दा समाजको मानसिकता भने त्यसलाई प्रशंसा होइन, निन्दा गर्छ । राजा वीरेन्द्रदेखि कृष्णप्रसाद भट्टराई एवं वर्तमान प्रधानमन्त्रीले गरेका परिकल्पना सम्भाव्य छैनन् त ? विकास देशको आवश्यकता हो भने नेतृत्वमा बस्नेतले कल्पना गर्नु अस्वाभाविक होइन, तर नेपाली मानसिकता यसलाई मान्न अझै तयार देखिँदैन । जनताले वचनमा विश्वास नगर्ने पनि आधार भने छन् । उदाहरणको लागि प्रधानमन्त्री केपी शर्मा ओलीले आफ्नो पदभार ग्रहण गरेको दिनदेखि नै रेल गुडाउने, बाटो बढाउने, उत्तरदक्षिण छिचोल्ने, बिजुलीको उत्पादन बढाउने जस्ता अनगिन्ती विकासका प्रस्ताव गर्नुभएको छ । तर कतिपय निर्माण सम्पन्न हुने अवस्थाका योजनाहरू रोकिँदा उहाँ रमिते हुन बाध्य हुनुहुन्छ । संविधान कानुनद्वारा स्थापित अन्य संस्थाहरूको हस्तक्षेप रोक्ने क्षमता देखाएर चुनौती मोल्न कुनै पनि राजनीतिज्ञ तयार देखिँदैनन् । ओली पनि अपवाद होइनन् । प्रमुख कार्यकारिणीमा बस्ने प्रधानमन्त्रीले घोषणा गरेका विकासका आयोजना अख्तियार दुरुपयोग अनुसन्धान आयोगका एक सामान्य कर्मचारीदेखि, अदालतको एउटा आदेशमा रोकिन सक्छ, तुहिन सक्छ र थलिन सक्छ । अदालत र अख्तियारबाट पार पाएर कुनै योजना निस्किए भने प्रधानमन्त्रीलाई बहुमतका साथ निर्वाचित गर्ने संसद् त होइन, त्यसअन्तर्गतका एकचौथाइ सदस्य रहने दर्जनौँ समितिले रोक्दिनँ सक्छ । अन्त्यमा यी सबै क्षेत्रबाट फुत्किएको योजना महालेखा परीक्षणको लेखापरीक्षणले रोकिदिन्छ । राजनीतिक अस्थिरतामा लड्दै विकासका घोषणा गर्दै प्रधानमन्त्री थाक्छन् । तर नेपालले विगत देढ दसकमा सामाजिक क्षेत्रहरू शिक्षा, स्वास्थ्य, बाल मृत्युदर, साक्षरता, मातृ मृत्युदर र खानेपानी, सरसफाइ एवं विद्यालयमा छात्रछात्रा भर्नामा उल्लेखनीय सफलता हासिल गरेको छ । नेपालले प्राप्त गरेका यी सफलताहरूलाई विश्वव्यापी रूपमा प्रशंसा गरिएको छ । सामाजिक क्षेत्रमा प्राप्त उपलब्धिसँग गरिबी निवारणमा पनि नेपालले सफलता पाएको छ । राजनीतिक अस्थिरता हिंसात्मक द्वन्द्वले सबै क्षेत्र आक्रान्त भए पनि सामाजिक क्षेत्र अघि बढ्न सक्यो । तर सामाजिक क्षेत्रमा नेपालले गरेको उपलब्धिको स्थायित्व र निरन्तरताका लागि भौतिक संरचनाहरूको विकास व्यापक रूपमा हुनु जरुरी छ । सी जुलियान वेक भन्छन्सानातिना योजनाले गरिबी निवारण क्षणिक रूपमा गरे पनि लामो समयमा यसले गरिबी बढाउँछ । नेपालले अबको विकास भनेको भौतिक संरचनाहरूको विकास गर्ने हो तर संसद्का समितिहरू, अख्तियार दुरुपयोग अनुसन्धान आयोग, अदालत र प्रशासनिक संरचनामा बस्नेहरूले विकास आवश्यकता हो भन्ने मानसिकता नबोकेसम्म नेपालको विकास चौतर्फी हस्तक्षेपको सिकार बन्नेछ । नेपालले विगत ६० वर्षमा विकासका धेरै उतारचढाव र अवरोह पार गरिसकेको छ । सी जुलियन वेकले भनेजस्तो नेपालका लागि विकास आवश्यक विषय हो भने यहीअनुरूप तयारी र अघि बढ्नु जरुरी छ । विकासको भुमरीबाट निक्लेर वास्तविक विकासको अनुभूति सबैका लागि आवश्यक छ । राजनीतिक स्थायित्व र आन्तरिक रूपमा सुदृढ प्रशासनिक संरचनाहरूले नै विकासको गति द्रूत रूपमा बढाउन सक्छन् । हुन त कार्यकारिणी शक्ति प्रभावकारी भए धेरै समस्या आफैँ न्यूनीकरण हुँदै जान्थे । तर प्रत्येक वर्ष प्रधानमन्त्री फेरिने नेपालको तीतो यथार्थ छ ।"
लर्डसमा नेपालले एमसिसीलार्इ ४१ रनले हरायो,"काठमाडौं: क्रिकेटको मक्का मानिने इङ्ल्यान्डको लर्डस मैदानमा मंगलबार भएको मैत्रिपुण एकदिवशिय खेलमा नेपाली टोली विजयी भएको छ । विश्वको सबैभन्दा पुरानो क्रिकेट क्लब मेरिलिबोन क्रिकेट क्लब (एमसिसी)सँग भएको खेलमा नेपाल ४१ रनले विजयी भयो । टस जितेपछि पहिला ब्याटिङ गरेको नेपाली टोलीले निर्धारित ५० ओभरमा आठ विकेट गुमाएर दुई सय १७ रन जोडेको थियो । नेपाली टोलीको पालीमा प्रारम्भिक ब्याट्सम्यान ज्ञानेन्द्र मल्लले सर्वाधिक ३९ रन जोडे । कप्तान पारस खड्काले ३०, शरद भेषावकरले २७, सागर पुनले २६, राजु रिजाल र बसन्त रेग्मीले २४२४ तथा सोमपाल कामीले २० रन जोडेका थिए । प्रारम्भिक ब्याट्सम्यान अनिल मन्डलले दुई र मध्यक्रमका विनोद भन्डारीले नौ रन बनाए । एमसिसीले ४७२ ओभरमा सबै विकेट गुमाएर एक सय ७६ रन जोड्यो । बलिङतर्फ नेपालका स्पिनरले आठ विकेट हात पारे । बसन्त रेग्मी र सागर पुनले तीन तीन विकेट लिए । शक्ति गौचन र सन्दिप लामिछानेले एक एक विकेट हात पारे । तेज बलर सोमपाल कामीले दुई विकेट लिए । एमसिसीका प्रारम्भिक ब्याट्सम्यान एडायर एक्लैले एक सय रन बनाए । विकिलसनले २० र क्लार्कले १६ रन जोड्नुबाहेक एमसिसीका अन्य ब्याट्सम्यानले दोहोरो अंकमा रन जोड्न सकेनन् । एमसीसीले ३५ रन जोड्दा शक्तिले पहिलो विकेट झारेका थिए । अन्तिम समयसम्म टोलीलाई समाल्ने प्रयास गरेपनि एडायरलाई बसन्तले आउट गरेका थिए । एमसिसीको निमन्त्रणापछि नेपालले लर्डसमा खेल्ने मौका पाएको हो । नेपालले अब अगष्ट १३ र १५ तारिखमा नेदरल्यान्ड्सविरुद्ध आईसिसी वल्र्ड क्रिकेट लिग च्याम्पियनसिप खेल खेल्ने छ । एमसिसीसँग खेल्नुअघि इङ्ल्यान्डमा खेलेका सबै चार वटा अभ्यास खेलमा नेपाली टोली विजयी भएको थियो ।"
पौडीबाज किरणको राष्ट्रिय कीर्तिमान,"काठमाडौं: युवा पौडीबाज किरण कार्कीले २१ औं खुल्ला राष्ट्रिय तथा उमेरसमूह पौडी प्रतियोगिताको पहिलो दिन मंगलबार राष्ट्रिय कीर्तिमान बनाएका छन् । किरणले खुल्लातर्फ ५० मिटर ब्रेस्टस्ट्रोकमा सात वर्ष पुरानो राष्ट्रिय कीर्तिमान तोडेका हुन् । किरणले हिट चरणमा ३२८१ सेकेन्डको समय निकाल्दै यसअघि सन् २००९ मा शैलेश राणाले बनाएको कीर्तिमान भंग गरे । त्यतिबेला शैलेशले ३२८२ सेकेन्डमा निर्धारित दूरी पूरा गरेका थिए । फाइनल चरणमा भने किरणले निर्धारित दूरी पूरा गर्न ३२९३ सेकेन्ड समय खर्चिए । उनी उक्त स्पर्धामा पहिलो भए । उक्त स्पर्धामा शुभम श्रेष्ठ दोस्रो र रूपेश चौधरी तेस्रो भए । किरणले १७ वर्ष उमेरसमूहको ५० मिटर ब्रेस्ट स्ट्रोकमा पनि स्वर्ण पदक जिते । उनले निर्धारित दूरी ३२७२ सेकेन्डमा पूरा गरेका थिए । उक्त स्पर्धामा शुभम श्रेष्ठ दोस्रो र अनुभव सुब्बा तेस्रो भए । प्रतियोगिताको पहिलो दिन रियो ओलम्पिकका लागि छनोट भएका शिरीष गुरुङले चारवटा स्वर्ण पदक हात पारे । त्रिभुवन आर्मी क्लबका खेलाडीले खुल्लातर्फ एक सय मिटर बटरफ्लाई, दुई सय मिटर इन्डिभिज्युल मेड्ली, एक सय मिटर फ्रिस्टाइल र दुई सय मिटर ब्याकस्ट्रोकमा स्वर्ण पदक जिते । पुरुष खुल्ला दुई सय मिटर इन्डिभिज्युल मेड्ली स्पर्धामा शिरीषले निर्धारित दूरी दुई मिनेट ३४४४ सेकेन्डमा पूरा गरे । उक्त स्पर्धामा डीएभीका अनुभव सुब्बा दोस्रो र एसभीआईका देवेश मानन्धर तेस्रो भए । शिरीषले एक सय मिटर बटरफ्लाई स्पर्धामा पनि एक मिनेट ९८७ सेकेन्डमा पूरा गरे । उक्त स्पर्धामा अनुभव सुब्बा दोस्रो र आर्मीका भीष्म बडुवाल तेस्रो भए । एक सय मिटर फ्रिस्टाइलमा शिरीषले निर्धारित दूरी ५९८८ सेकेन्डमा पूरा गरे । उक्त स्पर्धामा देवेश मानन्धर दोस्रो र अनुभव सुब्बा तेस्रो भए । दुई सय मिटर ब्याकस्ट्रोकमा शिरीषले दुई मिनेट ४०८१ सेकेन्ड समय निकाले । उक्त स्पर्धामा देवेश मानन्धर दोस्रो र अनुभव सुब्बा तेस्रो भए । पहिलो दिन महिला खुल्लातर्फ सोफिया शाहले पनि तीनवटा स्वर्ण पदक जितिन् । लिंकन स्कुलकी सोफिया शाहले ५० मिटर बटरफ्लाई, एक सय मिटर फ्रिस्टाइल र दुई सय मिटर फ्रिस्टाइलमा पहिलो स्थान हात पारिन् । यसैगरी खुल्ला महिलातर्फ सोनिरा विष्टले दुई सय मिटर ब्रेस्टस्ट्रोक, ५० मिटर ब्रेस्टस्ट्रोकमा गरी दुईवटा स्वर्ण पदक जितिन् ।"
