शीर्षक,विवरण
नपुगिने गन्तव्यको बाटो,"'नयाँ नेपालको घोषित गन्तव्य: शान्त, समृद्ध र 'लोकतान्त्रिक' नेपाल । यो मन्त्रलाई सम्भवतः ०६३ यताका नेताहरूले निकै वर्षसम्म हरेक दिन १०८ पटकभन्दा बढी दोहोर्याए होलान् । ती गन्तव्यतर्फ राज्य र समाजको यात्रालाई नियमन र निर्देशित गर्ने दस्तावेज या नेपालको संविधान २०७२ ले पहिलो वर्ष पूरा गर्दैछ, असोज ३ मा । त्यसमा एउटा संशोधन भइसकेको छ एकपटक र उक्त संविधानले परिकल्पना नगरेको या यथास्थितिमा उसले सम्बोधन गर्न नसक्ने संकट उत्पन्न हुँदा राष्ट्रपतिले 'वाधाअड्काउ फुकाउ' को असाधारण अधिकार प्रयोगसमेत गरेकी छन् । उक्त संविधानको 'प्रसव पीडा' र जन्मेलगत्तै राज्य र असन्तुष्ट नागरिक पक्षमा भएका भिडन्तमा १० सुरक्षाकर्मी र एक भारतीयसहित ६८ जनाको मृत्यु भएको छ । आन्दोलनका क्रममा साम्प्रदायिक दंगा तथा हिंसाको आह्वान गर्ने नेताहरू सरकारी कारबाहीको दायरामा पर्दै परेनन् । न त आन्दोलनमा ज्यान दिएबापत ५० लाख रुपैयाँ इनाम परिवारले पाउने घोषणा गर्ने महन्थ ठाकुरसँग कसैले 'इनाम' नै माग्ने साहस गरे । बरु नेपालमा विगत १० वर्षमा फस्टाउँदो 'सहिद' उद्योगमा ६८ जनाको सूची थप्दै राज्य ढुकुटीमाथि थप ६ करोड ८० लाखको व्ययभार थपेका छन्, संविधानविरुद्ध आन्दोलन गर्ने संयुक्त मधेसी लोकतान्त्रिक मोर्चाले । इतिहासको प्रवाहमा मार्ने प्रगतिशील र अग्रगामी अनि मर्ने पनि क्रान्तिकारी र 'अग्रगामी' तथा सहिद, यस्ता उदाहरण विरलै फेला पर्लान् दुनियाँमा अन्यत्र । सम्भवतः अर्को संशोधनको तयारी भइरहेको छ संविधानमा, मधेसकै माग सम्बोधनका नाममा । भारत भ्रमण समाप्त गरी संविधानको प्रथम 'दिवस' को पूर्वसन्ध्यामा प्रधानमन्त्री पुष्पकमल दाहालको स्वदेश आगमन हुनेछ । त्यसलाई 'पूर्णता' दिन दोस्रो संशोधनको तयारी हुनेछ । तर के साँच्चै टालटुल या संशोधनबाट यो अर्थहीन र अपनत्वविनाको संविधानलाई 'अर्थपूर्ण' तथा व्यापक स्वीकार्यताको संविधान बनाउन सकिएला ? जुनसुकै रूपमा यो संविधान आउनु बाह्रबुँदेका हस्ताक्षरकर्ता, तिनका दल र अर्बौं खर्च गराउने दुइटा संविधानसभाका लागि प्रतिष्ठाका विषय थिए । संविधान लेखन तथा शान्ति प्रक्रियाका नाममा यहाँको आन्तरिक राजनीतिलगायत दुवै प्रक्रियामा निर्णायक भूमिका खेल्न थालेका भारत र उससँग सहकार्य गर्दै आएका राष्ट्रसंघ तथा पश्चिमी मुलुकहरू दुवैका 'प्रतिष्ठा' जोगिएको अनुभूति उनीहरूले पनि गरेका होलान् । नयाँ संविधानको जन्मबाट, यद्यपि भारतले त्यसलाई स्वागत गर्न चाहेन, आफ्नै द्विविधाग्रस्त मानसिकताका कारण । तर भारतले उक्साएको र निकै हदसम्म नियन्त्रित गरेको २०६३ यताको आमूल परिवर्तनकारी राजनीतिको नियति अनि त्यसले मुलुकमा सिर्जना गर्ने अनिश्चितता र अराजकता यो संविधान जन्मिन्छ भन्ने नसोच्नु दिल्लीको अर्को असफलता हो । भारतको विरोध त्यो असफलताकै सूचक हो । सत्ताको 'मद' र क्रान्तिको 'जोस' अनि 'ह्याङओभर' मा रहेकाहरूमा असहिष्णुता थियो, फरक मतप्रति ती महत्त्वपूर्ण दस वर्षमा । त्यसैले निषेधको राजनीति परिवर्तनको नाराको पर्याप्त बन्यो । तर अहिले केही आत्मग्लानीका स्वरहरू आउन थालेका छन् भने अर्कोतिर संशोधनबाट संविधानले पूर्णता पाउने ललीपप सत्ताधारीहरूले बाँड्न थालेका छन् । विगत दुई संविधानसभामा महत्त्वपूर्ण पद ओगटेका र अनि अति केन्द्रीकृत प्रक्रियाको केन्द्रमा रहेका बाबुराम भट्टराईले मन नलागीनलागी संविधानमा हस्ताक्षर गरेको बताएका छन्, यता आएर । त्यसबेलाका राष्ट्रपति रामवरण यादवको सार्वजनिक अभिव्यक्ति भट्टराईभन्दा फरक छैन । संविधानसभाबाट निर्मित संविधानमा त्यसका मुख्य पात्रहरूकै अपनत्व छैन भने जनताको अपनत्व कति होला ? सार्वभौमसत्ताका स्रोत मानिएका जनताको हैसियत राज्यको आधिकारिकता या हैसियत, उसको आधिकारिकता र जवाफदेहीतासँग प्रत्यक्ष रूपमा जोडिएको हुन्छ । तर समग्र प्रक्रिया (संविधान निर्माण) मा जनतालाई बाहेक गरिएपछि त्यो संविधानले 'भेन्टिलेटर' मा राखिएको दस्तावेजभन्दा फरक हैसियत राख्दैन । अहिले त्यही भएको छ । राज्यको वैधानिक हैसियतलाई समेत प्रत्यक्ष रूपमा प्रभावित गरेको छ यसले । राज्य निरीह बनेको स्पष्ट देख्न सकिन्छ । 'यो हाम्रो मुलुक हैन,' संयुक्त राष्ट्रसंघको आवासीय प्रतिनिधिको कार्यालयका एक जिम्मेवार स्थानीय अधिकृतले सामाजिक सञ्जालमा 'पोस्ट'गरेको टिप्पणी हो यो । अर्को फरक प्रसंगमा र एक वर्ष पहिले संविधान जारी भएको बेला उनको अर्को टिप्पणी पोस्ट भयो '२५ हजार मधेसी, थारू र मुसलमानहरूले शान्तिपूर्ण विरोध प्रदर्शन गरे । उनीहरू छुट्टिनै लागेको बेला केही गुन्डाहरूले मधेसीमाथि आक्रमण गरे । प्रहरीले गोली चलायो र निजी घरहरूमा प्रवेश गरी मधेसी महिला र बालबालिकालाई पिट्यो । दर्जनभन्दा बढी घाइते भए । त्यसअघि सत्ताधारी दलहरूले आयोजना गरेको र्यालीमा प्रमुख जिल्ला अधिकारी सहभागी भएका थिए । काठमाडौंका ठालुहरू 'संविधान' जारी गर्नमा व्यस्त छन् । 'धिक्कार ! धिक्कार !! धिक्कार !!! तिम्रो संविधानलाई । अनि अर्को टिप्पणीमा उनी भन्छन्, 'भारतले संविधान जारी भएको जानकारी लिएको छ । स्वागत गरेको छैन । काठमाडौंका ठालुहरू हो, मधेसी अब आन्तरिक विषय हैन । भूराजनीति बुझ । धन्यवाद भारत । एकजना नेपाली नागरिक आफूलाई अभिव्यक्त गर्ने स्वतन्त्रता राख्छन् । तर राष्ट्रसंघको उन्मुक्तिको आवरणमा राज्यलाई चुनौती दिने शैली पनि हो त्यो । दुर्भाग्य, नेपालको राजनीतिक परिवर्तन, त्यसका एजेन्डा र संविधान निर्माणमा विदेशी शक्ति छिरेपछि उनीहरूले राज्यको वैधानिकता र आधिकारिकतालाई यसरी नै खुलेआम चुनौती दिने गर्छन् । त्यसमा स्थानीय 'एक्टिभिस्ट' प्रयोग हुन्छन् सुरुमा । यो केवल एउटा उदाहरण हैन, यो नेपालको आम भोगाइ हो, वर्तमान आमूल र उग्र राजनीतिले ल्याएको । राष्ट्रसंघको आवरणमा राजनीति गतिविधि र घृणा सञ्चार हुनुमा सरकार कम जिम्मेवार छैन । राष्ट्रसंघकै उन्मुक्तिको आवरणमा उसको 'फिल्ड अफिस' ले तराई विखण्डनको मागलाई जायज ठहर्याएको छ, सामाजिक सञ्जालमार्फत । यो संविधान उदार भएर हो या त्यसबाट निर्देशित राज्य निरीह भएर ? विदेशी चलखेलको अवश्यम्भाविता रोक्न पनि यो संविधानलाई निरन्तरता दिने प्रयास र त्यसको 'कार्यान्वयन' लाई प्राथमिक दायित्वका रूपमा प्रस्तुत गर्न छोड्नुपर्छ, प्रमुख दलहरूले । यसलाई खेर गएका १० वर्ष र महँगो पाठका रूपमा ग्रहण गर्दै जनताको प्रत्यक्ष संलग्नताका साथ ०४७ को संविधानमा आवश्यक परिमार्जन या सुधारमा जानु उत्तम र मान्य विकल्प हुनेछ । यो संविधानको अपूर्णतासँगै त्यसका निर्माताहरूको नियतसमेत शंकाको घेरामा आउन थालेको छ, यो एक वर्षमा । न्यायपालिका दलीय आवरणमा या कार्यकारीकै एउटा हिस्सा बन्न पुग्यो । स्थानीय निकाय या 'नगरपालिका' र 'ग्रामपालिका' हिंसाको ज्वालामुखी बन्ने खतरा बढेको छ निर्वाचन पूर्व सीमांकनमै । 'जिल्ला' संरचना समाप्त हुँदा त्यसले ल्याउने प्रशासनिक अनि विकाससम्बन्धी अस्तव्यस्तता र सम्भावित हिंसाको कल्पना कसैले गरेको छैन । उच्च न्यायालय र प्रान्तीय संसद् संविधानमा उल्लिखित छन्, तर व्यवहारमा उतार्ने सम्भावना देखिँदैन । २०७४ माघपूर्व र सम्भवतः यही असोज ३ देखि संविधानलाई संगठित रूपमा चुनौती दिने घटनामा पक्कै बढोत्तरी हुनेछ । नश्वर संविधान त जल्ला या मर्ला, तर नयाँ नेपालको नयाँ संविधानका कथित रचयिता र तिनका बाह्य अभिभावक शक्तिलाई कसरी कुन रूपमा जनतासमक्ष जवाफदेही बनाउने ? अन्यथा नेपाल अघोषित दासत्वको जन्जिरमा बाँधिनेछ । संविधान निर्माणमा जनताको अपनत्व सुनिश्चित गर्न यो दस्तावेजको तत्काल निलम्बन र अवैध तरिकाले समाप्त गरिएको २०४७ को संविधानको पुनस्र्थापना एउटा विकल्प हुन सक्छ, त्यसमा आवश्यक परिमार्जन र संशोधनमा सबै राजनीतिक शक्तिलाई जिम्मा लगाउँदै । अन्यथा यो संविधानमा आन्तरिक र बाह्य कारणले संशोधनका अनियन्त्रित बाढी आउनेछन् र त्यसलाई दुई दलको सरकार या वर्तमान संसद्ले सम्बोधन गर्न सक्ने छैनन् । विदेशी चलखेलको अवश्यम्भाविता रोक्न पनि यो संविधानलाई निरन्तरता दिने प्रयास र त्यसको 'कार्यान्वयन' लाई प्राथमिक दायित्वका रूपमा प्रस्तुत गर्न छोड्नुपर्छ, प्रमुख दलहरूले । यसलाई खेर गएका १० वर्ष र महँगो पाठका रूपमा ग्रहण गर्दै जनताको प्रत्यक्ष संलग्नताका साथ ०४७ को संविधानमा आवश्यक परिमार्जन या सुधारमा जानु उत्तम र मान्य विकल्प हुनेछ ।"
खतरनाक भ्रष्टाचार,"भ्रष्टाचार नेपालको मात्र होइन, विश्वव्यापी समस्या हो । अरू विकसित, विकासोन्मुख मुलुक र नेपालमा केवल एउटा मात्र फरक छ ती देशमा भ्रष्टाचार कम र काम बढी हुन्छ, तर यहाँ भ्रष्टाचार बढी अनि काम निकै कम हुन्छ । अमेरिका, अस्ट्रेलिया, बेलायतजस्ता देशहरूमा पनि भ्रष्टाचार हुन्छ, तर त्यहाँ विकासका काम तीव्र रूपमा अघि बढ्छ । तर नेपालमा भने त्यस्तो छैन । यहाँ भ्रष्टाचारले जरा गाडेको छ । देशको आर्थिक उन्नति नहुनुको पछाडिको मुख्य कारकतत्व भनेकै यहाँ मौलाउँदै गएको भ्रष्टाचार हो । केही अपवाद छोडेर यहाँ सरकारी निकाय र अन्य क्षेत्रमा तल्लो तहदेखि माथिल्लो तहसम्म कर्मचारी कुनै न कुनै रूपले भ्रष्टाचारमा संलग्न हुन्छन् । हामी भ्रष्टाचारी पक्राउ परेको समाचार दिनहुँजसो अखबारहरूमा सुन्न पाउँछौँ । सेवाग्राहीबाट कर्मचारीले घुस लिएको घटना धेरै सुन्न पाउँछौँ । ती त भए हामीले प्रत्यक्ष देखेका र सुनेका भ्रष्टाचारका घटना । भ्रष्टाचारको जालो विशाल छ । यसको कुनै दायरा छैन । सरकारी कर्मचारीतन्त्रभित्र पनि भ्रष्टाचारको जरा बलियो छ । एक दिन म र एकजना साथी खाजा खाँदै थियौँ । उनी सरकारी कर्मचारी हुन् र अहिले अधिकृतका रूपमा कार्यरत छन् । त्यत्तिकैमा उनको फोन बज्यो र उनी त्यसमै व्यस्त भए । फोनमा कुराकानी सकेपछि उनको मुहार केही मलिन भयो । मैले सोधें, 'कसको फोन हो, के भयो र ? ' सुरुमा त उनले भन्न मानेनन् तर मैले नै कर गरेपछि मात्र भने, 'को हुनु, मेरो हाकिम नि, अब कार्यमूल्यांकनको लागि अंक थप्नुपर्ने, घुस मागे । अब त्यो पैसा कहाँबाट मिलाउने होला । पैसा नै नदिउँ त, अंक नै थप्दिँदैनन् ।' मालपोत कार्यालय, यातायात व्यवस्था कार्यालय जस्ता सरकारी निकायहरूमा भ्रष्टाचार बढी हुने गरेको पाइएको छ । त्यहाँका कर्मचारी पैसा खानकै लागि काममा ढिलासुस्ती गर्छन् । एउटा सानो काम गर्न पैसा नख्वाउने हो भने एक हप्तै लगाइदिन्छन् । जति धेरै पैसा दियो, काम पनि त्यति नै छिटो हुने गर्छन् । त्यस्तै न्यायालय, प्रहरी प्रशासन र अन्य थुप्रै निकायमा भ्रष्टाचारका घटना सुन्न पाइन्छ । अस्ति एकजना दाइ भन्दै थिए, 'आजभोलि त रिचार्ज कार्ड किन्न ट्राफिक प्रहरीकहाँ जानुपर्छ ।' मैले किन भनेर सोधेँ, 'आजभोलि उनीहरूसँग रिचार्ज कार्ड यति धेरै हुन्छ, कतिपयले त पसलको भन्दा सस्तोमा अरूलाई बेच्छन् । उनीहरू ट्राफिक नियम पालना नगर्नेसँग सोझै पैसा माग्न हिच्किच्याउँछन् । त्यसैले रिचार्ज कार्ड माग्छन् ।' यो सबैमा लागू नहोला तर भ्रष्टाचार त्यहाँ पनि मौलाउँदै गएको छ । हरेक क्षेत्र भ्रष्टाचारबाट अछुतो छैन । कुनै विकासका आयोजनाका निम्ति बजेट त छुटिन्छ, तर त्यो बजेटमा हानथाप र घोटाला प्रशस्त हुन्छ । कुनै बाटो बनाउनु छ भने त्यसको लागि बजेट छुट्टिन्छ, तर त्यो बजेटको अधिकांश हिस्सा एकअर्कामा बाँड्दैमा सकिन्छ । फलस्वरूप बाटो त बन्छ, तर निकै कमसल, एक महिनामै भत्किन सुरु गर्छ । बाटो पिच त हुन्छ, तर भोलिपल्टदेखि नै उप्किन थाल्छ । केही विकास आयोजना त बजेट आपसले सिध्याएर बीचमै अलपत्र छोडिन्छ । अरू विभिन्न आयोजनाको हविगत यस्तै हुन्छ । यही वर्ष ट्रान्सपरेन्सी इन्टरनेसनलले सार्वजनिक गरेको भ्रष्टाचार अवधारणात्मक सूचकका (सीपीआई) अनुसार नेपाल २७ अंकका साथ १३० औँ स्थानमा पुगेको छ । पछिल्लो वर्ष नेपाल २९ अंकका साथ १२६ औँ स्थानमा थियो । उक्त प्रतिवेदनअनुसार नेपाल द्वन्द्वग्रस्त अफगानिस्तानभन्दा एक स्थान माथि छ । भ्रष्टाचार विश्वभर छ । नेपालले पनि भ्रष्टाचार छ । यसलाई कम गर्न सम्बन्धित निकाय र पक्षले चुस्तदुरुस्त काम गर्नुपर्यो । सबै निकाय र व्यक्तिले इमानदारीपूर्वक काम गरिदिए भ्रष्टाचार कम हुनेमा दुईमत छैन । त्यस्तै दक्षिण एसियमै नेपाल भ्रष्टाचार गर्ने देशमध्ये तेस्रोमा पर्छ र विश्वमै हेर्ने हो भने नेपाल बढी भ्रष्टाचार गर्ने देशहरूमा पन्ध्रौँ स्थानमा पर्छ । भ्रष्टाचार मौलाउनु र नियन्त्रणमा आउन नसक्नुको पछाडि कमजोर नेतृत्व र सरकार र भ्रष्टाचार नियन्त्रण गर्ने निकायले प्रभावकारी ढंगले आफ्नो भूमिका निर्वाह गर्न नसक्नु हो । घुस लिने र दिने परिपाटी नै बसिसकेको छ नत्र कुनै काम नै बन्दैन । शिक्षा, स्वास्थ्यलगायत हरेक क्षेत्र भ्रष्टाचारको चपेटामा परेको छ । सरकारी कार्यालयबाट एउटा सानो काम गराउन पनि पैसाको आवश्यकता पर्छ नत्र त्यो कामले प्राथमिकता पाउँदैन । भ्रष्टाचार बढ्नुमा मानिस पनि उत्तिकै दोषी छन् । यहाँ शिक्षा क्षेत्र बढी भ्रष्टाचारले आक्रान्त छ । मानिस आफ्ना छोराछोरीलाई डाक्टर, इन्जिनियर बनाउन जति नि पैसा दिन्छन् अनि लिनेले पनि किन नलिनु ? हरेक मानिस सचेत भए र घुस माग्ने मानिसमा पनि आफ्नो नैतिकता नहराए भ्रष्टाचार कम हुने थियो । तर यी हुन गाह्रै छ । सम्बन्धित निकाय र सरकार भ्रष्टाचारविरुद्ध कडारूपमा प्रस्तुत भए भ्रष्टाचारले प्रोत्साहन पाउने थिएन । भ्रष्टाचार विश्वमा फैलिएको रोग हो । अरू देशहरूले यसमाथि जित हासिल गरेर आर्थिक उन्नतितर्फ लम्किरहेका छन् । त्यसका लागि सुदृढ सरकार, राजनीतिक इच्छाशक्ति र आम मानिस सचेत हुन जरुरी छ । ६० र ७० को दसकमा हङकङमा अहिलेको नेपालभन्दा पनि बढी भ्रष्टाचार हुन्थ्यो, तर अहिले हङकङ विश्वमै कम भ्रष्टाचार हुने देशमा पर्छ । हङकङमा पनि अख्तियारजस्तै एक निकायले भ्रष्टाचारविरुद्ध आफ्नो काम प्रभावकारी ढंगले गर्यो, फलस्वरूप आज हङकङ त्यो स्थान प्राप्त गर्न सफल भयो । त्यस्तै १८ को दसकतिर बेलायतमा नेपालभन्दा पनि बढी भ्रष्टाचार व्याप्त थियो । एक लेखमा उल्लेख भएअनुसार सन् १६६० देखि सन् १७९० सम्म बेलायतमा चुनाव जित्न र सरकार बनाउन पनि घुस नै चाहिन्थ्यो । तर बेलायत भ्रष्टाचारविरुद्ध अनेक कदम चाल्दै गयो र आज कम भ्रष्टाचार हुने देशमा पर्छ । त्यस्तै विभिन्न अफ्रिकन मुलुकमा पनि भ्रष्टाचार नियन्त्रणको लागि उल्लेख्य प्रगति भइरहेका छन् । ती देश गरिब हुनुमा भ्रष्टाचार नै एक प्रमुख कारकतत्व हो । ती देशहरूले भ्रष्टाचारविरुद्धको युद्ध जारी राखेका छन् । रुवान्डा अहिले अफ्रिकाकै कम भ्रष्टाचार हुने मुलुकमा पर्छ । त्यहाँ सरकारी निकायले आफ्नो हरेक काम पारदर्शी ढंगले गर्छन् र त्यहाँ विधिको शासन स्थापित छ । त्यहाँ भ्रष्टाचार गर्ने जोकोही होस्, सजायको हकदार हुन्छ । त्यस्तै नाइजेरियामा पनि त्यहाँका नयाँ राष्ट्रपतिले भ्रष्टाचारविरुद्ध कडा कदम अवलम्बन गरेका छन् । नत्र एक अध्ययनअनुसार नाइजेरियाले आफ्नो कुल ग्राहस्थ उत्पादनको तीन प्रतिशत भ्रष्टाचारमै गुमाउँथ्यो । भ्रष्टाचार विश्वभर छ । नेपालले पनि भ्रष्टाचार छ । यसलाई कम गर्न सम्बन्धित निकाय र पक्षले चुस्तदुरुस्त काम गर्नुपर्यो । सबै निकाय र व्यक्तिले इमानदारीपूर्वक काम गरिदिए भ्रष्टाचार कम हुनेमा दुईमत छैन । यहाँ त पदमा पुग्नेबित्तिकै भ्रष्टाचार सुरु भइहाल्छ । बरु भ्रष्टाचारै गरे पनि कम गर्नु र काम बढी गर्नु नि । तर यहाँ त ठीक विपरीत हुन्छ काम कम भ्रष्टाचार ज्यादा । भ्रष्टाचार कम नगरी जति नै ठूला सपना देखाए पनि र भाषण गरे पनि देशको आर्थिक उन्नति असम्भव छ ।"
प्रधानमन्त्री भ्रमण र राष्ट्रियताको बहस,"प्रधानमन्त्री पुष्पकमल दाहाल भारतको राजकीय भ्रमणमा जानु त भयो, तर उहाँ सिंगो नेपालको प्रतिनिधि भएर जानुभयो अथवा हातखुट्टा सबै बाँधिएका एउटा पार्सलका रूपमा मात्र दिल्ली पठाइनुभयो । विचित्र छ, यसपालि प्रधानमन्त्रीको भारत भ्रमणलाई लिएर जति टीकाटिप्पणी भए त्यति सायद अरू कुनै प्रधानमन्त्रीको भ्रमणमा पनि भएको थिएन । प्रधानमन्त्रीको भारत भ्रमण निश्चित हुनासाथ पूर्वप्रधानमन्त्री केपी ओलीले 'विश्वको नक्सामा नेपाल भन्ने भूखण्डको लालपुर्जा हिजोसम्म मसँग थियो आज प्रचण्डको हातमा सरेको छ, कतै त्यो दिल्लीमा गएर पास पो गरिदिने हुन् कि' भन्नेसम्मको आसययुक्त अभिव्यक्ति दिएपछि त्यसले सबैलाई उचाल्यो । कुनै पनि राजनीतिक दल, विज्ञ भनिएकाहरू तथा विद्यार्थी संगठनहरू सडकमै ओर्लिएर मुलुकको प्रधानमन्त्रीलाई खबरदारी गर्न थाले । त्यो प्रधानमन्त्रीले कुन ताकतले अर्को प्रधानमन्त्रीसँग के कुरो गर्न सक्छन्, आफ्नो प्रधानमन्त्रीलाई कमजोर र निरीह बनाएर अर्को मुलुकमा पठाउनु कति उपयुक्त थियो वा थिएन, राष्ट्रको चिन्ता गर्नेहरूले यो कुरा सायद बुझ्न सकेनन् । हाम्रा मुलुकका नेता, विद्वान्हरू विभिन्न संघसंस्था खोलेर बसेका स्वनामधन्य संगठनहरू राष्ट्र, राष्ट्रियता, राष्ट्रिय स्वाभिमान, अस्मिता आदिलाई लिएर यति चनाखो छन् भन्ने हेक्का नेपालीले बल्ल पो लिनुपर्ने भयो । विभिन्न राजनीतिक आस्था एवं सिद्धान्त भएका दल एवं नेताहरूले हिजोसम्म भारतसँग गरेका हरेक प्रकृतिका सन्धिसम्झौताहरू ती सबै मान्य हुने र त्यसको निरन्तरता र कार्यान्वयनको लागि प्रधानमन्त्री पुष्पकमल दाहालले भारतीय प्रधानमन्त्रीसित एउटा ठोस निष्कर्षमा पुग्नुपर्ने, तर वर्तमान कांग्रेसमाओवादी गठबन्धन सरकारले भने केही पनि गर्न नहुने ? यो विचित्रको राष्ट्रवाद नेपालले अहिले देखेभोगेको छ । त्यसो त यो रोग हाम्रोजस्तो राजनीतिक स्थिरता नभएका मुलुकमा सधैँ देखिँदै आएको हो । भारतबाट आफ्नो राष्ट्रियतामाथि खतरा छ नभनी पाकिस्तानको कुनै नागरिक शासक सत्तामा टिकिरहन सक्दैन, कश्मीर या अर्को कुनै बहानामा बम पड्केर या केही मान्छे मारिएका घटना नभएसम्म भारत पनि आफ्नो राष्ट्रियता अक्षुण्ण छ भन्न सक्दैन । नेपालको राजनीतिमा पनि भारतको अर्घेलो नदेखाई यहाँ राष्ट्रिय हित पनि संरक्षित हुन्छ भनेर कोही भन्न तयार छैन । यस्ता दुर्दिनहरूबाट सिंगो युरोपको इतिहास पनि गुज्रिएकै हो । फ्रान्सलाई आक्रामक नदेखाई बेलायतले आफ्नो राष्ट्रियता मजबुत भएको देखेन, त्यसैगरी फ्रान्सले बेलायतलाई देखाउनैपर्यो । फ्रान्स, बेलायत र जर्मनीजस्ता शक्तिशाली मुलुकको आक्रमणको भय देखाएर नै स्विट्जरल्यान्ड जस्ता मुलुकले आफूलाई संघीयतामै लगेर भए पनि देश बचाउनुपर्यो । अफ्रिकाका अहिलेका द्वन्द्व पनि धेरैजसो यस्तै प्रकृतिका छन् । यहाँको लोकतान्त्रिक शक्तिहरूसमेत पनि थोरबहुत कम्युनिस्टहरूलाई देखाएर आफू मजबुत हुन चाहन्छन् भने कम्युनिस्ट त सीधै लोकतान्त्रिक शक्ति या दललाई आफ्नो प्रमुख शत्रु भनेर अधिवेशन र दस्तावेजबाटै घोषणा गर्छन् । एकीकृत नेकपा माओवादीको हेटौँडा महाधिवेशनले पास गरेको दस्तावेजमा कांग्रेसलाई प्रमुख शत्रु देखाइएकै छ । त्यसैगरी एमालेले कांग्रेस र माओवादीलाई शत्रुका रूपमा घोषित गरेकै छ । अरू पार्टीका कुरा गर्दा पनि झन्डै यही स्थिति नै छ । यो दुर्भाग्यको कारण हो, पार्टीसित आफ्नो कुनै सैद्धान्तिक तथा आदर्शको अडान नहुनु । शत्रु नै हो भने आज माओवादी केन्द्र र कांग्रेसको संयुक्त सरकार हुने थिएन होला । न त एमाले र माओवादीकै संयुक्त सरकार हुन सक्थ्यो । सत्ताबाहिर हट्नासाथै आफ्नो स्वार्थमा कतै खलल आउने देखियो भने संयुक्त वा राष्ट्रिय सरकारको कुरा गर्न पनि कोही चुक्दैन । अहिल्यै भन्न सकिन्छ, भोलि निर्वाचनको सँघारमा मुलुक पुग्दा फेरि संयुक्त वा राष्ट्रिय सरकारको कुरा अवश्य उठ्छ । किन हो राजनीतिक दलहरू आफ्नो बुतामै आफूलाई संगठित गर्न छोडेर कसैको भय र त्रास देखाएर मात्रै आफ्नो अस्तित्व देख्छन् । कुनै पनि समाज या देश यो रोगबाट मुक्त नभएसम्म त्यहाँ राजनीतिक स्थिरता या राजनीतिप्रति जनताको लगाव सुनिश्चित हुनै सक्दैन । आमजनता कुनै दलविशेषको विरुद्धमा खडा भएको अर्को कुनै दलप्रति आफ्नो आस्था व्यक्त गर्न सक्दैन । स्वतन्त्र जनताले आस्था व्यक्त गर्नको लागि त्यो दलको सिद्धान्त मूल्य, मान्यता, आदर्श र निष्ठाको खोजी गरेको हुन्छ । त्यसैगरी राष्ट्रियताको प्रश्न त्यसबेलासम्म बलियो किसिमले जनतामाझ भिज्न सक्दैन, जबसम्म यी प्रश्न गर्नेहरू संघसंस्था वा व्यक्तिको देशभक्ति स्पष्ट रूपमा देखिन सक्दैन । त्यसो त आधुनिक राजनीतिक शब्दकोशमा राष्ट्रियता र देशभक्तिको बेग्लाबेग्लै परिभाषा छ, तर देशभक्तिविनाको राष्ट्रियता र राष्ट्रियताविनाको देशभक्ति भने सम्भव छैन । दुर्भाग्य नयाँनयाँ परिभाषा र नयाँ राजनीतिक चिन्तनको खोजी गर्दै जाँदा राजनीतिलाई व्याख्या गर्ने शब्दहरूलाई पनि हामीले गलत किसिमले अथ्र्याउँदै गएका छौँ । लोकतन्त्र भनेपछि त्यो स्वभावतः समावेशी नै हुन्छ र त जातीय राष्ट्रवादको प्वाँख लोकतन्त्रमा जोडेपछि बरु लोकतन्त्रको मर्यादा घट्छ, जातीय राष्ट्रवाद कति प्रबल भएर आउँछ भने त्यसले देशभक्तिलाई ओझेलमा पार्दै समग्र राष्ट्रियतालाई नै आघात पुग्ने हदसम्म पुर्याउन सक्छ । नेपालमा धार्मिक स्वतन्त्रताको अभाव आधुनिक नेपालको राजनीतिक इतिहासमा भएन । तर अंग्रेजको 'सेकुलारिज्म' भन्ने शब्दलाई धर्म निरपेक्षतामा अनुवाद गर्नासाथ अर्थको अनर्थ हुन गयो, जसले सदियौँदेखि मुलुकमा रहेको धार्मिक सहिष्णुतालाई विस्तारै स्खलनतिर लैजाँदैन भन्न सकिँदैन । जुनसुकै प्रधानमन्त्रीको भारत भ्रमण हुँदा मोहनशमशेरको पालामा भएको सन् १९५० को सन्धिको प्रसंग उठ्छ र यसलाई असमान भनिन्छ । कहिले पटकपटकका नाकाबन्दीको कुरा उठ्छन् । यसलाई छिमेकीको अर्घेलो भनिन्छ । मुलुकमा राष्ट्रियताको व्याख्या गर्दा जहिले पनि एउटा न एउटा पात्रलाई त्यसको विरोधीका रूपमा चित्रण गर्दै आफू घोर राष्ट्रवादी हौँ भन्ने मानसिकताबाट नेपालका राजनीतिक दलका नेताहरू र तिनको प्रभावमा बसेका सञ्चारमाध्यम आआफ्नै किसिमका तर्क र विश्लेषण प्रस्तुत गर्छन् । भारत वचनबद्ध रहेका धेरै आयोजनाहरू यथार्थमा उसले गर्ने हो नगर्ने, प्रधानमन्त्रीले त्यसको मात्र जवाफ लिनुभयो भने पर्याप्त हुन्छ । पन्चेश्वरलाई हामीले धेरै समय कुर्यौँ, ठोस रूपमा काम अघि बढ्न सकेन । हुलाकी राजमार्गको कुराले पनि वर्षौं लियो । त्यसले पनि आकार दिन सकेन । यसभन्दा पनि पहिले प्रचण्डको प्रधानमन्त्रीको हैसियतमा गरिएको दिल्ली यात्रामा भारतले उपहारस्वरूप लिएको नौमुरे परियोजनाका कुरा यत्तिकै सेलाएर गए । सशस्त्र प्रहरी प्रतिष्ठानका कुरा यत्तिकै अल्झेकै छन् । लैनचौरको भारतीय दूतावास आफ्नो इच्छाअनुसार कहिले सडक, कलेज, खानेपानी इत्यादिमा तजविजी किसिमले पैसा खर्च गर्दैछ । बर्खाको बेलामा दक्षिण तराईका भूभागहरू डुबानमा पर्ने हाम्रा समस्या छन् र यस्तै अरू पनि धेरै होलान् । जसको यहाँ विस्तृत रूपमा नाम लिइरहन पर्दैन । स्पष्ट भाषामा भारतले गर्ने र तत्परताका साथ गर्न सक्ने आयोजनाको किटान गरेर गर्न नसक्नेलाई सक्दैनौँ भन्ने जवाफ लिएर प्रधानमन्त्री फर्कनुभयो भने पनि त्यो स्वागतयोग्य नै हुन्छ । हाम्रा रुचिमा नभएका आयोजनाका बारेमा स्पष्ट रूपमा भारतलाई आवश्यक छैन भनेर भनिदिँदा पनि हुन्छ । अन्तर्राष्ट्रिय मान्यताअनुसार दुई छिमेकीका बीचमा हुन हुने र नहुने कुराको किटान स्पष्ट भाषामा गरिनु अहिले प्रधानमन्त्रीबाट अपेक्षा गर्ने विषय हो । एउटा जटिल विषय छ, जसलाई नेपाली जनमानस यथार्थमै सशंकित छ, त्यो हो नेपालमा संविधानसभाद्वारा जारी गरिएको संविधान । हाम्रा संविधान मस्यौदाकारले विश्वका लोकतान्त्रिक संविधानको अध्ययनै नगरी नेपालको संविधान बनाएका होइनन् । भारतको संविधान निर्माण गर्दा पनि एउटा स्वतन्त्र राष्ट्रको लोकतन्त्रका आधारभूत तत्त्वहरूलाई समावेश गरेरै त्यो बनाइएको हुनुपर्छ । मधेस आन्दोलन र यसले उठाएका मागलाई मात्रै नेपाली र भारतीय प्रधानमन्त्रीकै बीचमा छलफल हुन्छ र त्यहीअनुसार हाम्रा प्रधानमन्त्री संविधान संशोधनको एजेन्डा लिएर आउँछन् भन्ने खालको आशंका गर्नु नेपालको प्रधानमन्त्रीप्रति घोर अन्याय हुनेछ । त्यसबेला काम गर्नेहरू पनि विश्वको संवैधानिक र कानुनी इतिहासका एक से एक ज्ञाता थिए नै र पनि समयानुकुल परिवर्तनको मागअनुसार भारतीय संविधानमा पनि धेरैपटक संशोधन गर्नुपरेकै हो । यति संशोधन भइसक्दा पनि भारतको संधिवानले सम्पूर्ण जनताका आकांक्षा र आधुनिक विश्वको नागरिक हक र स्वतन्त्रतालाई यथार्थमा सुनिश्चित गरेको छ भन्न अझै गाह्रो छ । एउटा विकसित न्यायप्रणाली भएको नाताले कतिपय नयाँ विषयले पनि झन्डैझन्डै संवैधानिक हैसियतबराबरकै न्यायिक निर्णयमा पुग्न सकेका छन् । नेपालको संविधान नेपालकै जनसंख्याको एउटा हिस्सालाई चित्त बुझेन भन्ने कुरो प्रकट रूपमा देखियो । अर्को हिस्साले पनि चित्त नबुझाउने कुरा संविधानभित्र परेका छन् । तर त्यसले सडकमै आएर या अन्य कुनै माध्यमबाट आफूलाई अभिव्यक्त गर्न सकेको भने छैन । उदाहरणका लागि लिन सकिन्छ, धर्म निरपेक्षता, संघीयता र जातीय राष्ट्रवादलाई दिँदै मुलुकको सर्वोच्च प्रतिनिधित्वमा पुर्याउने आदि विषयहरूले शतप्रतिशत स्वीकृति पाउन भने सकेका छैनन् । मधेस आन्दोलन र यसले उठाएका मागलाई मात्रै नेपाली र भारतीय प्रधानमन्त्रीकै बीचमा छलफल हुन्छ र त्यहीअनुसार हाम्रा प्रधानमन्त्री संविधान संशोधनको एजेन्डा लिएर आउँछन् भन्ने खालको आशंका गर्नु नेपालको प्रधानमन्त्रीप्रति घोर अन्याय हुन्छ । त्यस्तो भइहाल्यो भने मुलुकमा अरू आकांक्षाले मुखरित हुने अवस्था सिर्जना हुन्छ, जसले हामीलाई जातीय, धार्मिक, क्षेत्रीय द्वन्द्वमा परेका अफ्रिकी मुलुकहरूकै दुर्भाग्य बेहोर्न बाध्य तुल्याउन सक्छ । यसप्रति चनाखो भइदिनेसम्मको आग्रह सरल भाषा र कठोर अडानका साथ नेपाली राजनीतिज्ञ एवं बौद्धिक वृत्तले राखेको भए उत्तम हुन्थ्यो । कतैबाट राष्ट्रियतामै खतरा देख्नु र त्यसको संरक्षणको ठेकेदार आफूलाई ठान्नेहरूले फुकेको बेलुनको आकार देखेर केही क्षणलाई त्यसैको आयतनमा आफू छौँ भन्ने भ्रम पाल्नुबाहेक केही पनि होइन ।"
कालापानी बुझाउने राजा महेन्द्र ? ठोस प्रमाण कसैसँग भए सार्वजनिक हुनुपर्यो,"सन् १८१६ मा सुगौली सन्धिद्वारा निर्धारित नेपालको पश्चिमी सीमा महाकाली नदी हो । महाकाली नदीको मुहान लिम्पियाधुरा हो । नेपालसँग रहेका पुराना दस्ताबेज, इस्टइन्डिया कम्पनीसर्भे अफ इन्डियाद्वारा प्रकाशित नक्सा र जलविज्ञानका सिद्धान्तले यो पुष्टि भइसकेको तथ्य हो । तर भारतले पछिल्लोपटक लिम्पियाधुराभन्दा पूर्व तिल्सी (कालापानी) मा सैन्य क्याम्प खडा गरेको छ । त्यहाँ रहेको पानीको सानो मूललाई कालीको नक्कली मुहान बनाएर त्यसभन्दा माथि लिपुलेकसम्म कब्जा गरेको छ । भारतीय प्रधानमन्त्री नरेन्द्र मोदीको चीन भ्रमणका बेला भारत र चीनबीच नेपाली भूमि लिपुलेक र लिपुसँगै जोडिएको च्याङ्लालाई सीमा व्यापार नाका बनाउने सहमति भयो । २०१५ मे १५ मा जारी ४१ बुँदे संयुक्त विज्ञप्तिको बुँदा २८ मा सीमा व्यापार, दुवै देशका वासिन्दाको तीर्थाटन, सीमालाई सहकारिता र विनिमय पुलको रूपमा विस्तार र व्यापार वस्तुको सूची वृद्धिका लागि नाथुला, च्याङ्लालिपुलेकमा सीमा व्यापार बढाउन दुवै पक्ष राजी रहेकोमा भारत र चीनले सहमति जनाए । दुई छिमेकीबीच नेपाली भूमिबारे आफूखुसी सम्झौता भएपछि नेपाली जनताले मित्रराष्ट्र चीनले समेत नेपालसँगको सदियौँ पुरानो मित्रता बिर्सेको महसुस गरे । नागरिक स्तरमा लिपुलेक सम्झौताको देशव्यापी विरोध भयो । विभिन्न वामपन्थी राजनीतिक दलबाट लिपुलेक सम्झौताको चर्को विरोध भयो । तर लिपुलेक सम्झौतामा सरकारले जसरी कूटनीतिक रूपमा समस्या समाधानका लागि अग्रसरता लिनुपथ्र्यो, त्यो हुन सकेन । लिपुलेक सम्झौताप्रति असहमति जनाउँदै सरकारबाट एउटा औपचारिक विज्ञप्तिसम्म जारी हुन सकेन । लिपुलेक सम्झौतापछि पूर्व राजदूत तथा पूर्व कर्मचारीहरूले तत्कालीन परराष्ट्रमन्त्री महेन्द्रबहादुर पाण्डेलाई भेटी समस्या समाधानका लागि सत्यतथ्य बाहिर ल्याउन विज्ञसमूह गठन गरी सो समूहले तयार गर्ने प्रतिवेदनका आधारमा सरकारले समस्या समाधानको लागि कदम चाल्नुपर्ने सुझाव दिए । यसको लागि आफूसँग रहेका पुराना दस्तावेज दिनुका साथै निःशुल्क सघाउन वचन दिए । आफूहरू निःशुल्क काम गर्न तयार रहेको वचन दिए । तर तत्कालीन सरकारले लिपुलेकबारे छानबिनको लागि अपारदर्शी ढंगले पूर्वसचिव सूर्यनाथ उपाध्यायको संयोजकत्वमा पाँच सदस्यीय समिति गठन गर्यो । तीन महिनाभित्र प्रतिवेदन बुझाउन सो समितिलाई निर्देशन दिँदै आवश्यक बजेटसमेत विनियोजन गर्यो । समिति गठन भएको आज १ वर्ष बितिसक्दा पनि लिपुलेकबारे केकस्तो प्रतिवेदन तयार गरियो, अहिलेसम्म सार्वजनिक गरिएको छैन । न यस विषयमा सरकारी धारणा अझै बाहिर आउन सकेको छैन । लिपुलेककालापानी समस्या के हो र कहिलेदेखि भारतले सो क्षेत्रमा अतिक्रमण गरेको हो भन्ने सत्यतथ्य अहिलेसम्म बाहिर आउन सकेको छैन । कालापानी क्षेत्रमा जारी भारतीय अतिक्रमणबारे सबैले अनुमानको रोटी सेक्दै आएका छन् । एकातिर यस्तो स्थिति छ भने अर्कोतिर कालापानी भारतलाई बुझाउने राजा महेन्द्र हुन् भन्ने भनाइ अहिले पनि बिकाउ मसला बनिरहेको छ । यस्तै भनाइ केही दिनअघि अर्थात् २०७३ भदौ ६ गते नेपाली कांग्रेसका नेता डा शेखर कोइरालाबाट सार्वजनिक भएको थियो । कोइरालाले रेडियो नेपालको अन्तरसंवाद कार्यक्रममा राजा महेन्द्रले कालापानी भारतलाई बुझाएको बताएका थिए । कोइरालाको कुरा छोडौँ, तत्कालीन परराष्ट्रमन्त्री महेन्द्र पाण्डेले समेत दिल्लीमा समातिएको तीन बाकस सुन छुटाउन राजा महेन्द्रले कालापानी भारतलाई बुझाएको बताएका थिए । प्रमाणविना परराष्ट्रमन्त्रीजस्तो व्यक्तिले कथिएका कथाका आधारमा सरकारी धारणा सार्वजनिक गर्नु कत्तिको कूटनीतिक कदम थियो, त्यसको समीक्षा इतिहासले गर्ला नै । त्यसैगरी पूर्वराजदूत डा भेषबहादुर थापाले समेत भारतीयहरूले हामीलाई कालापानीमा बस्न राजा महेन्द्रले दिएका थिए भनेर भनेका थिए भनी बताएका थिए । कालापानी भारतलाई बुझाएको दाबी गर्ने अर्का विवादास्पद व्यक्ति हुन् ऋषिकेश शाह । शाहले राजा महेन्द्रका पालामा भारतीय सैनिक कालापानीमा बसेको र त्यसअगाडि त्यहाँ भारतीय सैनिक नभएको दाबी गरेका थिए । नेपाली कांग्रेसबाट राजनीति थालेका शाह पछि पञ्चायत प्रवेश गरेका थिए । भारतीय संस्थापनसँग नजिक भनेर चिनिने शाहको पछि राजा मेहन्द्रसँग दूरी बढेको थियो । राजा महेन्द्रसँगको इबी साँध्न उनले कालापानी महेन्द्रले बुझाएको बताउँदै गरे । शाहले त तत्कालीन प्रधानमन्त्री कीर्तिनिधि विष्टको पालामा नेपालको उत्तरी सीमामा रहेका भारतीय सैन्य चेकपोस्ट हटाउँदासमेत राष्ट्रिय पञ्चायतलाई जानकारी नगराई भारतीय चेकपोस्ट हटाएको भन्दै आपत्ति जनाएका थिए (शैलेन्द्रकुमार चतुर्वेदी, १९८३: भारतनेपाल सम्बन्ध) । देशका परराष्ट्रमन्त्री, पूर्वराजदूत तथा जिम्मेवार राजनीतिक दलका माथिल्लो तहका नेताहरूले नै हचुवाको भरमा कालापानी राजा महेन्द्रले भारतलाई बुझाएका थिए भनेपछि सर्वसाधारण र राजनीतिक दलका कार्यकर्ता त्यही भनाइ नदोहोर्याउने कुरै भएन । उपर्युक्त सबैका भनाइलाई आधार मान्दा कालापानी राजा महेन्द्रले नै भारतलाई बुझाएका थिए भन्न सकिन्छ । तर प्रश्न के कालापानीमा राजा महेन्द्रले नै भारतलाई बुझाएका हुन् या तथ्यप्रमाणले अरू नै कुरा प्रमाणित गर्छ ? कालापानी अतिक्रमणबारे पंक्तिकारद्वयको अध्ययन गरेका तथ्यप्रमाणहरूले राजा महेन्द्रको पालामा कालापानी भारतलाई बुझाइएको थियो भन्ने पुष्टि हुन सकेको छैन । महेन्द्रको समयमा भारतीयले कालापानीमा अतिक्रमण गर्दा उनी चुप लागेर थाहा पाएर पनि नपाएजस्तो गरिदिए रे भन्नेबाहेक कुनै ठोस प्रमाण बाहिर आएका छैनन् । नेपालसम्बन्धी स्वघोषित ज्ञाता कहलिएका केही भारतीय विज्ञ (जसलाई नेपाली मिडियाले चाहिनेभन्दा बढी ठाउँ दिने गरेका छन्) ले कालापानीबारे आफूसँग कागजात भएको दाबी गर्छन् तर त्यस्तो कुनै प्रमाण सार्वजनिक गर्न सक्दैनन् । भारतीय सेनाका एकजना विवादास्पद पूर्वजनरलले त महेन्द्रभन्दा अघि चन्द्रशमशेरले नै कालापानी भारतको भनेर मानेको ठोकुवा गरेका थिए । ती जनरललाई सामाजिक मिडियामार्फत प्रमाण देखाउन चुतौती दिँदा ती कता लुके पत्तो छैन । कालापानीबारे विभिन्न व्यक्तिका भनाइलाई नै आधार मान्ने हो भने स्थानीय जनताले १९५२५४ देखि भारतीय प्रहरी बसेको र पछि भारतीय सेना आएको बताउने गरेका छन् । छाँगरुनिवासी नेपाली सेनाका पूर्वसहायक रथी गोपालसिंह बोहराले सन् १९५९ मे (२०१६ वैशाख) मा तिब्बतबाट फर्कंदा कालापानीमा उत्तरप्रदेश आम्र्ड कन्स्टेबुलरीका १० जना जवान पाल टाँगेर बसेको बताएका छन् । पूर्वसहायक रथी बोहराको भनाइलाई आधार मान्ने हो भने कालापानीमा बीपी कोइराला सरकारको पालामा भारतीय सैन्य उपस्थिति कायम भएको देखिन्छ । अन्य स्थानीयको भनाइलाई आधार मान्ने हो भने मातृकाप्रसाद कोइरालाको पालामा कालापानीमा भारतीय सुरक्षाकर्मी प्रवेश गरेको देखिन्छ । कालापानी अतिक्रमणबारे २०३० साल, २०३८ साल र २०४५ साल सरकारी स्तरमा भएका स्थलगत अध्ययनप्रतिवेदनहरू अहिले पनि गृहमन्त्रालय र जिल्ला प्रशासन कार्यालय, दार्चुलामा छन् । तीमध्ये दार्चुलाका तत्कालीन प्रमुख जिल्ला अधिकारी डिल्लीराज जोशीले २०४५ सालमा तालुक निकायमा पठाएको प्रतिवेदनले भारतले कालापानी सन् १९५२ देखि च्यापेको बेहोरा उल्लेख छ, यसबारे सामग्री कसैले हेर्न तथा अध्ययन गर्न चाहेमा हामी उपलब्ध गराउन सक्छौँ । यी प्रमाणहरूको विश्लेषण गर्दा महेन्द्रको पालामै कालापानीमा भारतीय सेना बसेको थियो भन्न सकिएला र ? अर्कोतिर एकथरी भारतीयले भारत र चीनबीच लिपुनाकाबारे १९५४ मै आठ वर्षका लागि सम्झौता भएको बताउँदै आएका छन् । तर विगतमा नेपाली भूमिबारे कुनै राष्ट्रबीच आफूखुसी सन्धिसम्झौता भएकै रहेछ भने पनि त्यसको कुनै अर्थ र औचित्य रहन्न । न त त्यसको कुनै वैधता हुन्छ । त्यसैले राजा महेन्द्रले कालापानी भारतलाई बुझाएको ठोस प्रमाण कसैसँग भए त्यो सार्वजनिक हुनुपर्यो । होइन भने सन् १९५४ मा प्रधानमन्त्री रहेका मातृकाप्रसाद कोइरालाको समयमा भारतले कालापानीमा अवैध कब्जा जमाएकोे हो भन्न सक्नुपर्छ । १९५४ मा नेपालले चीन र भारतलाई उनीहरूले गरेको सम्झौताका बारेमा के प्रतिक्रिया जनाएको थियो, त्यो कुरा बाहिर आउनुपर्छ । उसो त, सन् १९९९ मा भारतीय विदेशमन्त्री जसवन्त सिंहको चीन भ्रमणका बेला समेत भारत र चीनबीच लिपुलेकबारे सम्झौता भएको समाचार १९९९ जुन १८ को टाइम्स अफ इन्डियामा आएको थियो । त्यसपछि चिनियाँ राजदूत जेङ जुबङको उपस्थितिमा १९९९ सेप्टेम्बर २ मा काठमाडौँमा एउटा अन्तक्र्रिया भएको थियो । अन्तक्र्रिया कार्यक्रममा बोल्दै राजदूत जुबङले चीनले भारतसँग लिपुलेकलाई व्यापारिक नाका बनाउने गरी कुनै सम्झौता नगरेको र टाइम्स अफ इन्डियाको समाचार झूटो भएको प्रस्ट पारेका थिए । सन् २००५ अप्रिलमा चिनियाँ प्रधानमन्त्री वेन जियाबाओको भारत भ्रमणका बेला र चीनबीच लिपुलेकच्याङ्ला भञ्ज्याङ सीमा बैठक विन्दु विस्तार गर्ने सहमति हुँदा भएको थियो । त्यतिबेला पनि यस सम्झौताविरुद्ध नेपालमा आवाज उठेको थियो । चीनका लागि पूर्वराजदूत राजेश्वर आचार्यले कालापानीबारे चिनियाँ दृष्टिकोण शीर्षकको लेखमार्फत कालापानी र लिपुलेकबारे थुप्रै तथ्य उजागर गरेका थिए । घटनाक्रम खोतल्दै जाँदा कालापानी अतिक्रमण नयाँ मुद्दा देखिँदैन । इस्टइन्डिया कम्पनीकै पालामा नक्सामार्फत कालापानी क्षेत्रमाथि अतिक्रमणको प्रयास भएको पाइन्छ । सन् १८५६ अघि इस्टइन्डिया कम्पनीद्वारा प्रकाशित सबै नक्साले कालीको मुहान लिम्पियाधुरा देखाए पनि सन् १८५६ प्रकाशित नक्साहरूमा कालीको मुहान लिपुलेकतिर सारिएको छ । प्रचण्ड भारत भ्रमणमा छन् यतिबेला । उनले भारत भ्रमणमा विगतमा सत्ताबाहिर रहँदा उठाउँदै आएको कालापानीलिपुलेक मुद्दा अब कसरी उठाउँछन् र समस्या समाधानको लागि केकस्तो कदम चाल्छन् ? अहिले यो विषयलाई सर्वाधिक चासोका साथ हेरिएको छ । स्वतन्त्र भारतले त कालापानीमा अवैध सैन्य क्याम्प खडा गरेपछि त्यहीँनेरको चौरमा कालीको मुहान उमारेको छ । कालापानी र लिपुलेक अतिक्रमणबारे सरकार जति गम्भीर हुनुपर्ने हो, त्यो हुन सकेको छैन । जनस्तरमा भने दह्रो गरी आवाज उठ्दै आएको छ । तैपनि सरकार गम्भीर नभएसम्म कालापानीलिपुलेकमाथि भारतीय अवैध कब्जा जारी रहने छ । यहाँ यो उल्लेख गर्नु अनुचित हुने छैन कि प्रधानसेनापति रुक्मांगद कटवाल प्रकरणपछि प्रचण्ड सत्ताबाट बाहिरिएका थिए । त्यसपछि उनको पार्टीले राष्ट्रिय स्वाधीनताको आन्दोलन चर्काएको थियो । आन्दोलनका क्रममा प्रचण्डले कालापानी पुगेर सम्बोधन गर्ने कार्यक्रम तय भएको थियो । पछि उनी मौसमको कारण देखाई टनकपुर पुगेर फर्केका थिए । गत वर्ष लिपुलेक सम्झौता हुँदा विरोधस्वरूप एमाओवादी अध्यक्ष प्रचण्डले ९ जुलाई २०१५ को दिन भारतीय प्रधानमन्त्री नरेन्द्र मोदी र चिनियाँ राष्ट्रपति सी जिनपिङलाई चिठी लेखेका थिए । भारतीय प्रधानमन्त्री मोदी र चिनियाँ राष्ट्रपति सीलाई लिपुलेक सम्झौताको विरोधमा पत्र लेखेको पाँच दिनपछि अर्थात् २०१५ जुलाई १३ मा प्रचण्ड भारतीय विदेश मन्त्रालयको निमन्त्रणामा दिल्ली पुगेका थिए । भारतीय प्रधानमन्त्री र विदेशमन्त्रीसँग प्रचण्डले लिपुलेक सम्झौताबारे कुरा राखेको बताएका थिए । तिनै प्रचण्ड यतिबेला पुनः प्रधानमन्त्रीको कुर्सीमा पुगेका छन् । उनी फेरि भारत भ्रमणमा छन् यतिबेला । प्रचण्डले भारत भ्रमणमा विगतमा सत्ताबाहिर रहँदा उठाउँदै आएको कालापानीलिपुलेक मुद्दा अब कसरी उठाउँछन् र समस्या समाधानको लागि केकस्तो कदम चाल्छन् ? यो विषयलाई अहिले सर्वाधिक चासोका साथ हेरिएको छ । आशा गरौँ प्रधानमन्त्री प्रचण्डले भारत भ्रमणमै रहेका बेला नेपाली भूमि कालापानीमा रहेका भारतीय सैन्य चौकी हट्नुका साथै नेपालको सार्वभौम क्षेत्रअन्तर्गतको लिपुलेकबारे भारत र चीनबीच भएको अवैध सम्झौता खारेजीको लागि ठोस कदम चाल्नेछन् ।"
नेपाल पुलिसको पोष्टमा २३ गोलको बर्षा,"काठमाडौंः कोकाकोला अन्तरविद्यालय राष्ट्रिय फुटबल प्रतियोगिताअन्तर्गत महिलातर्फ शुक्रबार भएको खेलमा रौतहटको दुर्गा माविले काभ्रेको नेपाल पुलिस एचएसएसलाई २३० को भारी गोलअन्तरले पराजित गरेको छ । सातदोबाटोस्थित अखिल नेपाल फुटबल संघ (एन्फा) को स्ट्रो टर्फमा भएको एकपक्षीय प्रतिस्पर्धामा दुर्गा माविले दुई दर्जनभन्दा बढी गोलले जित हात पारेको हो । दुर्गा माविको जितमा रश्मीकुमारी घिसिङ एक्लैले सात गोल गरिन् भने सुमित्रासिंह पाख्रिनले पाँच तथा रजनी थोकरले चार गोल गरिन् । रश्मीले खेलको १७ औं, २० औं, २२ औं, ३० औं, ३५ औं, ४१ औं र ४४ औं मिनेटमा लगातार सात गोल गरेकी थिइन् । यस्तै सुमित्राले खेलको १३ औं, २३ औं, ४६ औं, ५४ औं र ६८ औं मिनेटमा तथा रजनीले खेलको आठौं, ३३ औं, ४९ औं र ६५ औं मिनेटमा गोल गरेकी थिइन् । त्यसबाहेक मेनुका आलेमगरले खेलको दोस्रो, २० औं र ४३ औं मिनेटमा तीन गोल गर्दा अस्मिता वैद्यले खेलको तेस्रो र २७ औं तथा दिलकुमारी रानामगरले खेलको सातौं र १५ औं मिनेटमा दुईदुई गोल गरे । महिलातर्फको अर्काे खेलमा काठमाडौंको नेपाल राष्ट्रिय उमाविले स्याङ्जाको बालविद्या उमाविलाई ३२ गोलअन्तरले पराजित गरेको छ । नेपाल राष्ट्रिय उमाविको जितमा ननीता गुरुङले खेलको २० औं, ज्यामु शेर्पाले खेलको ४० औं तथा अर्पणा परियारले खेलको ४३ औं मिनेटमा गोल गरेका थिए । बालविद्याका लागि भने रिया बनुले खेलको २६ औं र ४८ औं मिनेटमा दुई गोल गरेकी थिइन् ।"
