शीर्षक,विवरण
सुरुङमार्गको अपरिहार्य,"कठिन भौगोलिक अवस्थाले नेपालमा भौतिक पूर्वाधार निर्माण, संरक्षण र मर्मतसम्भार चुनौतीको विषय बनेको छ । संरचनाको निर्माण नै कम भएको छ, निर्माण भएका संरचनाहरूले पनि आशानुरूप काम गर्न सकेका छैनन् । सडक, सिँचाइ, खानेपानी, विद्युत्लगायत सम्पूर्ण भौतिक निर्माणका क्षेत्रहरू लथालिंग अवस्थामा देखिन्छन् । हाल रहेका भौतिक निर्माणका संरचनाहरूले बढ्दो भार थेग्न सक्ने अवस्था छैन । सडक, बिजुली र पानी अहिलेको मूल आवश्यकता भएको छ । तसर्थ भौतिक संरचनामा थप लगानी गर्नु सरकारको बाध्यता हो । सरकारले भौतिक संरचना निर्माणको लागि योजना र बजेट नभएको भने होइन । राष्ट्रिय गौरवका आयोजनाहरू, प्रथम प्राथमिकताका आयोजनाहरू तथा विभिन्न कार्यक्रमको कमी छैन, तर यस्ता उच्च प्राथमिकतामा परेका कार्यक्रमहरूमध्ये कतिपयमा ज्यादै न्यून प्रगति हुने गरेको छ । दोषजति विगतलाई दिएर चालू वर्ष सुधार गर्ने प्रतिबद्धता जनाइन्छ, तर जतिसुकै प्रतिबद्धता जनाइए पनि उपलब्धि भने निराशालग्दो हुने गरेको छ । विगत जस्तोसुकै रहे पनि अबका दिनमा द्रूत गतिमा अघि बढ्नुको विकल्प छैन । अन्य सबैभन्दा पहिले नेपालले गुणस्तरीय सडक सञ्जालको विकास गर्नु आवश्यक छ । नेपालमा सबै निकायले निर्माण गरेको सडक संरचना एक लाख किलोमिटर पुगिसकेको छ । यीमध्ये न्यून प्रविधि प्रयोग गरेर बनाइएका ग्रामीण सडकको अवस्था दयनीय छ, सडक विभागद्वारा निर्माण भएका सडकको अवस्था पनि फरक देखिँदैन । देशको राजधानीबाट सय किलोमिटरभन्दा पनि कम दूरीमा रहेको तराईमा पुग्न जुनसुकै राजमार्ग भएर गए पनि आधा दिन लाग्ने अवस्था छ । कुनै अवरोध नरहेको पृथ्वी राजमार्ग भएर पोखराको दुई सय किलोमिटर बाटो छिचोल्न पनि दिनभर लाग्ने अवस्था छ । सरकारको हालको योजना भनेको यी बाटाहरू अझ चौडा गर्ने र अब आउने दिनहरूमा पनि स्तर सुधारको नाममा हाल जस्तै अवरोध लामो समयसम्म कायम राखिराख्ने देखिन्छ । यस्तो कार्यक्रममा मात्र निरन्तरता दिनुभन्दा नेपालले नयाँ सोचका साथ द्रूतमार्गहरूको निर्माण सुरु गर्न अब ढिलाइ गर्नु हुन्न । यसको लागि सुरुङमार्गको निर्माण अपरिहार्य छ । नेपालमा सुरुङ निर्माणको लामो इतिहास छ । पहाडमा सिँचाइ कुलो निर्माण गर्दा सुरुङ निर्माण भएको पाइन्छ । पश्चिम नेपालको बागलुङ भेगतिर सुरुङ निर्माणको नै व्यवसाय गर्ने र यस कार्यमा निपुण आग्री भनिने जातिको पेसा नै पहाडमा सुरुङ निर्माण गर्नु थियो । यिनीहरूद्वारा नै तनहुँ जिल्लाको साँगे पत्यानी सिँचाइ योजनामा निर्माण गरिएको सुरुङ हालसम्म पनि सञ्चालनमा छ । पाल्पाको छेर्लुङ र अर्तुङ्गा भूभागमा चट्टान काटेर पानी पुर्याउन राणाकालमै बनाइएको जेठी, कान्छी भनिने कुलो निर्माणमा पनि आग्रीहरूको परि श्रम र सीप परेको छ । यस्ता दक्ष कालिगढहरू हाम्रै देशमा रहँदारहँदै पनि हामीले तिनको सीप र क्षमताको प्रयोग गर्न छोडेका छौं, आफ्नाको उपेक्षा गरेर अरूका आस गरेर बसेका छौं । कामको अभावमा यो जातिको शिल्प लोप हुने अवस्थामा पुगेको छ । नेपालमा सुरुङमार्गको बहस हुन थालेको लामो समय भइसकेको छ । स्रोत साधनयुक्त भए पनि सडक निर्माण गर्ने निकायहरू हालसम्म पनि सुरुङ मार्ग बनाउन अग्रसर भएको देखिँदैनन् । नेपालमा सुरुङमार्ग निर्माण गर्ने दक्षता नभएको तर्फ औंल्याउँदै यी निकायहरू विदेशी सहयोग पर्खेर बसेका छन् । हालैमात्र त्रिभुवन राजमार्गको नागढुंगामा जापान सरकारको सहयोगमा सुरुङ निर्माण हुने सम्झौता भएको छ । नेपालमा सुरुङहरू निर्माण नभएका भने होइनन् । हरेक ठूला जलविद्युत् आयोजनाहरूमा सुरुङहरू बनेका छन् र यी सबै सुरुङहरूका आयतन ठूला गाडी छिर्न सक्ने गरी निर्माण गरिएका हुन्छन् । नेपालले स्थानीय प्रविधि प्रयोग गरी सयौं किलोमिटर यस्ता सुरुङ बनाइसकेको छ । उपभोक्ता स्वयंले र सिँचाइ योजनाहरूले पनि विगतमा स्थानीय सीप र प्रविधि प्रयोग गरी पहाडी नहरहरूमा सुरुङ निर्माण गरेका छन् । हाल नेपालमा नै पहिलोपटक टनेल बोरिङ मेसिन प्रयोग गरेर भेरीको पानी बबई नदीमा ल्याउने गरी निर्माण कार्य सुरु भइसकेको छ । यस आयोजनाको सम्पूर्ण अध्ययन, डिजाइन, निर्माण, लगानी नेपालको नै रहेकाले पनि यसको महत्वव अझ बढेको छ । यसको निर्माणपश्चात् सुरुङ निर्माणमा नेपालीको आत्मविश्वास अझ बढ्ने छ । प्रसस्त स्रोत र साधन रहँदारहँदै पनि सुरुङ निर्माण कार्यमा सडक विभाग भने पछि परेकै हो । नेपालमा सुरुङमार्ग निर्माण सुरु गर्न ढिलाइ भइसकेको छ । यसको लागि प्रविधि र सीप उपलब्ध छ । झन्डै दुई सय अर्ब खर्च नभई फ्रिज भइरहेको हालको अवस्थामा आर्थिक स्रोतको अभाव पनि देखिँदैन । सुरुङमार्ग निर्माणमा आत्मविश्वासको भने कमी देखिएको छ । पूर्वाञ्चलमा चियो भन्ज्याङदेखि सूदूर पश्चिमाञ्चलको झुलाघाटसम्म पुग्ने गरी बन्दै गरेको मध्यपहाडी राजमार्ग एक हजार सात सय किलोमिटरभन्दा बढी लम्बाइको छ । पूर्वपश्चिम राजमार्गभन्दा झन्डै सात सय किलोमिटर बढी । यो राजमार्ग यसरी लामो हुनुमा यसमा कहींकतै सुरुङ नहुनुले पनि हो । बाटो पुग्दैमा विकास भइहाल्ने पनि होइन । जबसम्म छोटो, सहज र सुरक्षित सडक बन्दैन, तबसम्म त्यसको प्रयोग र प्रभाव क्षेत्रको उल्लेखनीय विकास हुँदैन । तसर्थ कालान्तरमा यस राजमार्गमा बाटो छोटो हुने गरी रेखांकन र सुरुङहरूको निर्माण हुनुपर्छ । खानेपानीको लागि बन्दै गरेको विश्वको दोस्रो लामो मेलम्चीकाठमाडौं सुरुङ समाप्तिको चरणमा पुगेको छ । यसको निर्माणले नेपालको आत्मविश्वासमा वृद्धि हुनेछ र यस्ता बृहत् आयोजनाहरू निर्माण गर्न प्रेरणा दिनेछन् । चरा उड्दा जम्मा पैंतीस किलोमिटरमा राजधानीबाट पुगिने हेटौंडा हालको राजमार्ग हुँदै जाँदा दुई सय बीस किलोमिटर पर्छ । चन्द्रागिरिमा करिब तीन किलोमिटर र कुलेखानी जलाशयको दक्षिण महाभारतमा करिब चार किलोमिटर सुरुङ निर्माण गरी सडक निर्माण भएमा यो दूरी करिब पैंतालीस किलोमिटर मात्र हुनेछ । कडा चट्टानमा बनाइने यी दुवै सुरुङ निर्माण गर्न अपेक्षाकृत सजिलो र कम लागतमा हुने अवस्था छ । यसको लागि पनि दाता खोजी बस्नुभन्दा नेपाल सरकारकै लगानीमा अविलम्ब कार्य सुरु गराउनुपर्छ । यसका लागि स्रोतसाधन र प्रविधि नेपालमै रहेको छ । नेपाली प्राविधिज्ञहरू विदेशमा समेत ठूलाठूला सुरुङ निर्माण कार्यमा संलग्न रहेको वर्तमान अवस्थामा यस्तो दक्षताको उपयोग गर्न पनि नेपाल पछि पर्नु हुँदैन । यसमा पनि टनेल बोरिङ मेसिनको प्रयोग उपयुक्त हुनेछ । नेपाल प्राकृतिक प्रकोपको उच्च जोखिम रहेको मुलुक हो । जति नियन्त्रण र रोकथामको प्रयास भए पनि यहाँ बाढी, पहिरो जाने क्रम रहिरहनेछ । सुरुङ मार्ग निर्माण भएमा यस्ता जोखिममा कमी आउनेछ, दुर्घटनाको सम्भावना पनि निकै कम हुनेछ । तसर्थ सुरुङ मार्ग प्रकृतिसँग जुधेर होइन, बुझेर बनाइने पर्यावरणमैत्री संरचना हुनेछ । स्रोत र साधनको अभाव रहँदारहँदै राजा महेन्द्रबाट २०१८ सालमा सुरु गरेको पूर्वपश्चिम राजमार्ग निर्माण सम्पन्न भइसकेको निकै पछि सुरु गरिएको मध्य पहाडी राजमार्गको निर्माण सुरु गर्न ढिलाइ भएको हो । यो राजमार्ग निर्माणाधीन रहेको अवस्थामा यसको दूरी घटाउन सुरुङ निर्माणको अध्ययन सुरु गर्न ढिलाइ गरिनु हुँदैन । तराईमा हुलाकी राजमार्ग र पूर्वपश्चिम राजमार्ग गरी दुइटा राजमार्ग र मध्य पहाडी राजमार्ग बनेको अवस्थामा अब पूर्ण रूपमा उपेक्षामा परेको उच्च पहाडी राजमार्गको निर्माण पनि उच्च प्राथमिकताका साथ सुरु गरिनुपर्छ । यसका लागि साधन, स्रोत, प्रविधिको पर्याप्तता देशभित्रै छ । यस्ता निर्माण कार्यमा सुरुङ निर्माणको अझ आवश्यकता छ । डोजरको प्रयोगको जतिसुकै टीकाटिप्पणी गरिए पनि यसले नेपालको पहाडी भेगमा सडक क्रान्ति नै ल्याएको छ । अब आउने दिनहरूमा हेभी इक्युपमेन्टको प्रयोगबाट नेपालमा अझ छिटो सडक निर्माण हुनेछ । यसैगरी भेरीबबई डाइभर्सनपछि पनि नेपालमा टनेल बोरिङ मेसिनहरू आउनेछन् र नेपालको सडकहरूमा सुरुङ थपिँदै जानेछन् । खानेपानीको लागि बन्दै गरेको विश्वको दोस्रो लामो मेलम्चीकाठमाडौं सुरुङ समाप्तिको चरणमा पुगेको छ । यसको निर्माणले नेपालको आत्मविश्वासमा वृद्धि हुनेछ र यस्ता बृहत् आयोजनाहरू निर्माण गर्न प्रेरणा दिनेछन् । यसबाट दक्ष प्राविधिक जनशक्ति तयार हुनुका साथै सुरुङ मार्गहरूको निर्माणमा पनि यसले प्रेरणा दिने नै छ । यसको लागि हामीले विदशी सहयोगको मात्र आशा गरेर बस्नुभन्दा आफ्नै स्रोत र साधनको अधिकतम प्रयोग गर्नुपर्छ र यसमा ढिलाइ गर्नु हुँदैन ।"
प्रतिष्ठामा आघात,"विगत २५ वर्षदेखि काम गर्दै आएको राष्ट्रिय प्रजातन्त्र पार्टी छोड्नुपर्दा मलाई दुःख लागेको छ । २०४७ सालमा अन्य दलहरूबाट विभिन्न भौतिक र सांघातिक आक्रमणसमेत सहेर पार्टी स्थापनामा सहभागी भएको हुँ । त्यस्तै यो पार्टीका थुप्रै दस्ताबेजहरू विगतका वर्षहरूमा मैले तयार गरेको हुँ । हालै मात्र पनि पार्टी एकता अधिवेशनमा पेस भएको एउटा महत्ववपूर्ण कार्यपत्र मैले नै तयार गरेको हुँ । तर पार्टीभित्र एकता महाधिवेशनपश्चात् पार्टी विधानलाई उपेक्षा गर्ने, महाधिवेशनका क्रममा भएका समझदारी लत्याउने र सम्पूर्ण पार्टीलाई आफ्नो राजनीतिक र अन्य स्वार्थपूर्तिको औजार मात्र बनाउने प्रवृत्ति हावी भएको छ । यस्ता हर्कत स्वीकार गरेर पार्टीभित्र बस्न सकिनँ । एकता महाधिवेशनबाट पारित विधानमा पार्टीको नीति निर्माण गर्न र महत्ववपूर्ण पदमा नियुक्ति गर्न निर्देशन समिति गठन हुनुपर्ने र सो समितिमा सल्लाह र समझदारी गर्नु अनिवार्य थियो । एकता महाधिवेशनअगाडि निर्देशन समितिको गठन नयाँ केन्द्रीय समितिको पहिलो बैठकबाटै हुने समझदारी भएको हो । तर निर्देशन समिति गठन गरिएन र पदाधिकारी चयनलगायत मन्त्रिपरिषद्मा जाने औचित्यबारे पनि कुनै छलफल गरिएन । यथार्थमा विधानको यो प्रावधानलाई जानीजानी उपेक्षा गरियो । पार्टीलाई एक व्यक्तिको वा एउटा सानो झुन्डको स्वार्थपूर्ति गर्ने हतियारको रूपमा मात्र प्रयोग गर्न खोजेको स्पष्ट छ । यस्तो विधानविपरीतका अधिनायकवादी क्रियाकलापसँग मेरो पूर्ण असहमति छ । पार्टी एकीकरणअगाडि नयाँ पार्टीको झन्डा राप्रपा (नेपाल) को हुनेछ र चुनाव चिन्ह हलो हुने समझदारी भएको हो । यो प्रतिबद्धतालाई पनि ठाडै लत्याइएको छ । पार्टीले प्रचण्ड सरकारले पेस गरेको संविधान संशोधन विधेयकप्रति असन्तोष व्यक्त गर्दै आएको हो, आवश्यक परे सरकारबाट बाहिरिने स्पष्ट गरेको थियो । राप्रपाका मन्त्रीहरूले समेत यही दृष्टिकोण जनतासमक्ष पेस गरेका हुन् । अचानक यी सबै बुँदामा पार्टीभित्र छलफलै नगरी सरकारमा गएको समाचार टेलिभिजनबाट सुनियो । यसबाट के स्पष्ट हुन्छ भने पार्टी अध्यक्षले मधेस समस्यालाई आफूमा पदमा पुग्ने हतियारको रूपमा प्रयोग गरेका छन् । हाम्रो देशको इतिहासमा नेपालको राष्ट्रियताको जगेर्ना गर्न, देशमा प्रजातान्त्रिक मूल्य र मान्यता स्थापित गर्न र नेपाली जनताको स्वाभिमान र आत्मसम्मान कायम राख्न नेपाली मधेसीहरूको ठूलो बलिदान र योगदान छ । तर मधेसकेन्द्रित दलहरूले आफ्नो मागको सन्दर्भमा सरकारलाई दिएको समर्थन फिर्ता लिने भनेपछि सरकार टिकाउन राजनीतिक सौदा गरी सत्तामा थपिन जानुलाई प्राथमिकता दिनु दुर्भाग्यपूर्ण छ । आज देश अशान्त छ । राजनीतिक भिडन्तमा सर्वसाधारण मरेका छन् । देशको सीमामा समेत नेपाली मारिएका छन् । यसबारे केन्द्रीय समितिको बैठक तत्काल बोलाई पार्टीमा व्यापक छलफल गर्नुको सट्टा संकटको फाइदा उठाई सरकारमा स्थान जमाउन र सरकार टिकाउन तयार हुन अवसरवादी चरित्र हो । देशमा संकट देखेपछि त्यसलाई सत्तामा हालीमुहाली गर्ने मौकाको रूपमा प्रयोग गर्न उद्धृत संस्कार र प्रवृत्तिप्रति गम्भीर असहमति छ । अवसरवादी र अराजक प्रवृत्तिबाट पार्टी प्रतिष्ठा ध्वस्त हुँदै गइरहेको छ । एकता अधिवेशनपछिको राप्रपा अब एउटा सानो समूहको स्वार्थपूर्ति गर्ने एक झुण्डको रूपमा मात्र प्रयोग हुन थालेको छ । राजसंस्था र हिन्दु धर्मप्रतिको भावनात्मक समर्थन सत्ता स्वार्थको लागि मात्र प्रयोग हुँदैछ । भ्रष्टाचारप्रति आँखा चिम्लने संस्कारको जग बसाल्ने प्रयास भइरहेको छ । एकता अधिवेशनपछिको थोरै समयमा पनि देशमा महत्ववपूर्ण मुद्दाहरू देखिएका छन् । एनसेल कम्पनीको कारोबारसँग गाँसिएको ३५ अर्ब राजस्व उठेको छैन । आज तामाकोसीको विद्युत् सालाखाला एक मेगावाटको लागि १६ करोड रुपैयाँ पर्छ । यसको अर्थ नेपालमा ३५ अर्बले दुई सय मेगावाटको विद्युत् उत्पादन हुन्छ र प्रचण्ड सरकार यो गुमाउन तयार देखिन्छ । यसबारे हालै क्याबिनेटमा अर्थमन्त्रीको मौखिक प्रस्तावबारे हाम्रो पार्टीको भनाइ के रह्यो (? ) भन्ने हामीलाई थाहा छैन । के हामी यो नांगो भ्रष्टाचारको समर्थन गर्न सत्तामा जान खोजेका हौं ? कर अधिकृतस्तरले गर्ने निर्णय मन्त्रिपरिषद्बाट संसारमा कहीं नभएको मौखिक प्रस्ताव लगेर अख्तियारबाट बच्ने कामलाई समर्थन गर्न के हाम्रो पार्टी सरकारमा गएको हो ? हाम्रो पार्टीका मन्त्रीहरू यसबारे मौन छन् भने पार्टीभित्र यसबारे कुनै छलफल भएको छैन । तर हालको नेतृत्व सत्तामा नयाँ पद पाउनेबित्तिकै हामफाल्न तयार भयो । जुन कारण र नियतले माओवादीका अर्थमन्त्रीले संसदीय समितिको निर्देशनसमेत नमानेर मौखिक ठाडो प्रस्ताव ल्याए त्यसमा हामी किन मतियार हुने र सत्तामा हामफाल्नेहरूको नियत के हो ? यस्ता प्रश्नलाई उपेक्षा गरेर सत्ता नै सबैथोक हो भन्ने मान्यतासँग मेरो सहमति छैन । राजदूत नियुक्तिबारे पनि नेतृत्वको कार्यशैली निराशाजनक छ । परराष्ट्र मन्त्रालयलाई समेत थाहा नभई हाम्रो सहभागिता रहेको प्रचण्ड सरकारले राजदूत घोषणा गर्यो । भ्रष्टाचारको आरोप लागेकालाई फेरि फिर्ता लियो र त्यसपछि पनि परिवर्तन गर्यो । हाम्रो पार्टी सत्तामा छ, तर किन मौन भएर बस्छ ? के यो अराजकता र अनियमिततालाई हाम्रो पार्टीको समर्थन छ ? हाम्रो पार्टीले तीन राजदूतको नाम पठायो, तर यसबारे पार्टीको कुनै निकायमा अध्यक्षले छलफल गरेका छैनन् । यसको मतलब राप्रपा के अध्यक्षको घरायसी अड्डा हो ? अचम्म के छ भने राष्ट्रिय छापामा आएअनुरूप हामीले राजदूत राख्ने भनेको देशले राजदूतावास राख्न स्वीकृति पनि दिएको छैन । विवाहको कुरो छिनिएको छैन, तर त्योभन्दा अगाडि जन्ती लिएर जाने ? यस्तो अवस्थामा हामीले पार्टीको तर्फबाट भनी राजदूत सिफारिस गर्नु हास्यास्पद र लज्जास्पद हो । अझ यसबारे पार्टीमा कुनै छलफलै भएको छैन । पार्टीलाई दासहरूको जमातजस्तो व्यवहार गर्ने वर्तमान नेतृत्वको शैली र संस्कार मान्य छैन । एकता अधिवेशनपछिको राप्रपा अब एउटा सानो समूहको स्वार्थपूर्ति गर्ने एक झुण्डको रूपमा मात्र प्रयोग हुन थालेको छ । राजसंस्था र हिन्दु धर्मप्रतिको भावनात्मक समर्थन सत्ता स्वार्थको लागि मात्र प्रयोग हुँदैछ । भ्रष्टाचारप्रति आँखा चिम्लिने संस्कारको जग बसाल्ने प्रयास भइरहेको छ । यो प्रवृत्ति मान्य छैन । त्यसैले म आजबाट राप्रपाबाट अलग भएको हुँ। राप्रपामा देखिएको नितान्त अवसरवादी र अराजक प्रवृत्तिबाट पार्टी प्रतिष्ठा ध्वस्त हुँदै गइरहेको छ । यो नेतृत्वबाट राष्ट्रियताको संवद्र्धन हुँदैन, भ्रष्टाचारमाथि नियन्त्रण हुँदैन र नेपाली जनताको समृद्धिको लागि कुनै योगदान हुँदैन । देश र जनताको हितको लागि कार्य गर्न नसक्ने नेतृत्व रहेको पार्टीमा आबद्ध भइरहनु देश र जनताप्रति विश्वासघात गर्नु हो । यसर्थ राष्ट्रिय प्रजातन्त्र पार्टीबाट अलग हुनुपरेको हो । भविष्यमा देशमा समावेशी राष्ट्रियता, बहुलवादी प्रजातन्त्र, प्रगतिशील उदारवाद, हिन्दु पहिचान र संसद्द्वारा अनुमोदित राजसंस्थाप्रति प्रतिबद्ध रहेर देश र जनताको हकहित, अधिकार र स्वामिमानको संरक्षण गर्दै देश विकासमा निरन्तर सक्रिय रहनेछु । डा लोहनीले राप्रपाको साधारण सदस्यतासमेत नरहेको जानकारीसहित अध्यक्ष कमल थापालाई बुझाएको पत्रको सम्पादित अंश ।"
लगानीका प्रतिवद्धता र अवसर,"नयाँ संविधानको निर्माणसँगै नेपालका प्रमुख राजनीतिक मुद्दाहरूले निकास पाएका छन् । स्थानीय चुनावको घोषणाले नयाँ संविधान कार्यान्वयन हुने वातावरण बन्दै गएको छ । झीनामसिना राजनीतिक समस्या क्रमशः हल हुँदै जाने भएकाले देश आर्थिक मुद्दामा केन्द्रित हुने तरखरमा रहेको छ । सरकार र निजी क्षेत्र दुवैले आर्थिक विकासलाई प्राथमिकता दिन थालेको आभास भएको छ । सबै दलहरूले आर्थिक समृद्धिका कुरा उठाउँदै विकासको लागि कुनै अवरोध नगर्ने बलियो प्रतिबद्धतासमेत नेपाल लगानी सम्मेलनमार्फत हालै व्यक्त गरेका छन् । यो नेपालको आर्थिक विकासको लागि सकारात्मक संकेत हो । तसर्थ आर्थिक विकासलाई गति दिन नेपालमा भएका लगानीका अवसरहरूको बजारीकरण गर्दै स्वदेशी तथा विदेशी लगानी परिचालन गर्नु अपरिहार्य बन्दै गएको छ । नेपालमा ठूलो मात्रामा लगानी भित्र्याउन संगठित प्रयासको थालनी भएको छ । सन् २०१४ मा पहिलो पूर्वाधार सम्मेलन आयोजना गरेको नेपाल उद्योग परिसंघले हालै मात्र दोस्रो पूर्वाधार सम्मेलनसमेत सफलतापूर्वक सम्पन्न गरेको छ । निजी क्षेत्र एक अपरिहार्य साझेदार' भन्ने प्रमुख नाराका साथ नेपाल उद्योग परिसंघले नेपाल सरकार र नेपाल युवा निर्माण व्यवसायी समाजको सहआयोजनामा यही फागुन ८ र ९ गते होटेल सोल्टीमा नेपाल पूर्वाधार सम्मेलन सम्पन्न गर्यो । यस सम्मेलनले सार्वजनिक तथा निजी क्षेत्रको साझेदारीमा नेपालका ठूला पूर्वाधार परियोजनामा लगानी गर्नुपर्ने कुराको पहिचान गरेको छ । नेपाल पूर्वाधार सम्मेलनमा नेपाल, भारत, चीन, इजरायल, फ्रान्स, बंगलादेश, चेक गणतन्त्र, ब्राजिल, भुटान, सिंगापुर, मलेसिया, दुबई, अमेरिकाजस्ता देशका लगानीकर्ता, विषयविज्ञ तथा उच्च सरकारी तवरमा समेत प्रतिनिधित्व भएको थियो । यसैगरी यस सम्मेलनमा एसियाली विकास बैंक, विश्व बैंकअन्तर्गतको अन्तर्राष्ट्रिय वित्त निगम, जापान अन्तर्राष्ट्रिय सहयोग नियोग, बेलायतको अन्तर्राष्ट्रिय विकास विभाग आदिले पनि भाग लिएका थिए । पूर्वाधारमा लगानी नगरी दिगो आर्थिक विकास सम्भव छैन भन्ने तथ्य उजागर गर्दै सार्वजनिक र निजी क्षेत्रको लगानी परिचालनका लागि विभिन्न किसिमका स्वायत्त विकास कोष तथा रणनीतिक पूर्वाधार कोष जस्ता विशेष उद्देश्यका लगानी उपकरण स्थापना गर्न आवश्यक रहेको कुरा पहिचान गरिएको थियो । सम्मेलनमा विज्ञहरूले प्राकृतिक प्रकोप प्रतिरोधी र हरित पूर्वाधार विकासमा समेत जोड दिएका थिए । सरकारी तवरबाट पनि आर्थिक वर्ष २०७३७४ को बजेट तथा कार्यक्रमको बुँदा नं १७४ मा नेपालमा यसै वर्षभित्र लगानीकर्ता शिखर सम्मेलन आयोजना गर्ने कार्यक्रम घोषणा गरिएको थियो । नेपालमा लगानीका अवसरहरूको सदुपयोग' भन्ने नाराका साथ यही फागुन १९ र २० गते उद्योग मन्त्रालय र नेपाल लगानी बोर्डको आयोजना तथा विभिन्न सरकारी निकायहरूको सहयोगमा होटेल सोल्टीमा यो सम्मेलन सफलतापूर्व सम्पन्न भएको छ । एसियाली पूर्वाधार लगानी बैकका अध्यक्ष, चिन लिछुन, भारतका अर्थमन्त्री अरुण जेट्ली तथा नेपालका पूर्व अर्थमन्त्री डा रामशरण महतद्वारा किनोट स्पिच दिइएको यस सम्मेलनमा विभिन्न प्लेनरी र प्यारालल सेसनमा नेपालमा लगानीका अवसरको बारेमा स्वदेशी तथा विदेशी लगानीकर्तालाई जानकारी गराउने, उनीहरूसँग अन्तरक्रिया गर्ने र अनुभव आदानप्रदान गरिएको थियो । ऊर्जा तथा औद्योगिक पूर्वाधार, सूचना सञ्चार तथा प्रविधि, पर्यटन, वित्तीय व्यवस्था, खानी तथा खनिज, कृषि तथा वन क्षेत्रको प्रशोधन तथा उत्पादनसम्बन्धी विज्ञहरूद्वारा आफ्ना धारणा राखिएको यस सम्मेलनमा नेपालमा लगानीका अवसरहरूका बारेमा जानकारी गराइएको थियो । सम्मेलनले करिब १४ खर्ब रूपैयाँबराबरको स्वदेशी, प्रत्यक्ष वैदेशिक लगानी तथा संयुक्त लगानीलाई आकर्षित गर्न सफल भएको छ र यसको लागि सम्भावित लगानीकर्ताहरूबाट आशय पत्र प्राप्त भइसकेको छ । यस सम्मेलनमा भारत, चीन, बंगलादेश, श्रीलंका, सिंगापुर, हङकङ, मलेसिया, अस्ट्रेलिया, फ्रान्स, इटाली, जापान, अमेरिका, रूस, क्यानडा, बेलायत, दक्षिण कोरिया, फिनल्यान्ड, इरान, टर्की, भियतनामलगायत दुई दर्जन मुलुकका करिब २५० संस्थागत तथा व्यक्तिगत लगानीकर्ताको सहभागिता रहेको थियो । साथै यस सम्मेलनले वैदेशिक लगानीका लागि नेपालमा धेरै राम्रा अवसर रहेको तथा नेपाल लगानीको आकर्षक र भर्जिन गन्तव्य हो भन्ने सन्देश पनि विदेशी लगानीकर्तामाझ प्रवाह गर्न सफल भएको छ । नेपालमा लगानीको सम्बन्धमा रहेका भ्रम चिर्ने तथा लगानी ल्याउन देखा परेका नीतिगत तथा प्रक्रियागत अप्ठेराहरू सुल्झाएर लगानीका अवसरहरूको बजारीकरणको लागि सैद्धान्तिकरूपमा सम्मेलन सफल देखिए पनि यसमा गरिएका प्रतिबद्धताको कार्यान्वयन पक्षचाहिँ हेर्न बाँकी नै छ । नेपालमा धेरै वर्षसम्म राजनीतिले आर्थिक एजेन्डाहरूलाई छायामा पार्यो । एकपछि अर्को गर्दै राजनीतिक परिवर्तनको साक्षी भएका नेपाली जनताले जीवनस्तर उक्सेको अनुभव हुने गरी आर्थिक परिवर्तन भएको महसुस गर्न पाएका छैनन् । आर्थिक विकासको लागि प्रचुर स्वदेशी तथा विदेशी लगानी भित्र्याउन नसक्दा नेपालीको जीवनस्तरमा परिवर्तन ल्याउन सकिएको छैन । आर्थिक विकास हुन नसक्दा बेरोजगार बढ्नाले अवसरको खोजीमा नेपाली युवा विदेश पलायन हुन बाध्य हुनुपरेको छ । स्वदेशमा रोजगार सिर्जना गर्न सार्वजनिक तथा निजी क्षेत्रबाट ठूलो लगानी गरी पुँजी निर्माण गर्न आवश्यक भएको छ । यसको लागि पूर्वाधार र लगानी सम्मेलन कोसेढुंगा बन्ने निश्चित भएको छ । नेपाल लगानीको लागि राम्रो गन्तव्य बन्दै गएको लगानीकर्ताहरूले आफैं व्यक्त गरेका छन् । औद्योगिक व्यवसाय ऐन, २०७३ र विशेष आर्थिक क्षेत्र ऐन, २०७३ व्यवस्थापिकासंसद्बाट पारित भई लागू भइसकेका छन् भने वैदेशिक लगानी तथा प्रविधि हस्तान्तरण ऐनलाई अन्तिम रूप दिने कार्य भइरहेको छ । यी ऐनमा भएका नो वर्क नो पे, लगानीकर्तालाई विशेष सहुलियत र सुविधा तथा सरकारले लगानीको प्रत्याभूत गर्ने, विदेशीलाई पोर्टफोलियो इन्भेस्टमेन्ट (सेयरमा लगानी) खुला गर्ने जस्ता व्यवस्थाहरूले नेपालमा लगानीसम्बन्धी कानुनी व्यवस्था राम्रो बनाउन खोजेको देखिन्छ । तर नेपालमा हालसम्म कुनै क्रेडिट रेटिङ एजेन्सी नभएकाले यसको स्थापनामा ध्यान दिनुपर्ने अवस्था छ । यसैगरी प्रक्रियागत ढिलाइले कम्पनी दर्ता नुहुँदै लगानीकर्ता निराशा हुने अवस्था उत्पन्न हुन नदिन एक द्वार प्रणाली लागू गर्न अप्ठ्यारो पार्ने अवरोधहरूको अन्त्य गर्नु अत्यावश्यक छ । यसका साथै लगानीसम्बन्धी जोखिम लगानीकर्ताले र नीतिगत परिवर्तनको जोखिमको क्षतिपूर्ति सरकारले व्यहोर्ने गरी प्रस्ट कानुनी व्यवस्था गर्नु पनि उत्तिकै जरुरी छ । पूर्वाधार सम्मेलन र लगानी सम्मेलनमा प्राप्त सुझावहरूका आधारमा नेपालमा लगानी आकर्षित गर्न अप्ठ्यारो पार्ने प्रक्रिया र कानुन सुधार गरी यथाशीघ्र कार्यान्वयनमा लैजान ढिलाइ गर्नु हुँदैन । नेपालमा हाल लोडसेडिङ घटेको छ र सुक्खायाममा पनि लगभग लोडसेडिङको अन्त्य हुने स्थितिमा पुगेको छ । यो नेपालको औद्योगिक वातावरणको लागि सुखद पक्ष हो र सम्भावित लगानी आकर्षित गर्न सकारात्मक संकेत पनि हो । यसका साथै नेपाल इज अफ डुइङ बिजनेस सूचकांकमा सन् २०१६ मा दक्षिण एसियामा भुटानपछि दोस्रो श्रेणीमा पर्नु, ग्लोबल कम्पिटेटिभ सूचकांकमा सन् २०१६१७ मा सुधार हुँदै ९८ औं स्थानका साथ भुटानकै हाराहारीमा रहनु र वल्र्ड टुरिजम कम्पिटेटिभ सूचकांकमा पनि उल्लेख्य सुधार हुँदै १०२ स्थानमा पर्नुले नेपालका सूचकांकहरूमा क्रमशः सुधार आई लगानीको वातावरण बन्दै गएको कुरा उजागर भएको छ भने करप्सन पर्सेप्सन सूचकांकमा अझै १३१ औं स्थानमा परी सुधार हुन सकेको छैन । यसतर्फ ध्यान दिनु जरुरी छ । नेपालमा हाल बहुराष्ट्रिय कम्पनीहरूले गरिरहेको लगानीले उच्च प्रतिफल दिएको छ । यसैगरी संयुक्त लगानीमा सञ्चालित कम्पनीहरूले पनि ठूलो नाफा कमाएका छन् । बन्द, हडताल, ट्रेड युनियन अवरोध तथा लोडसेडिङ हुँदाहुँदै युनिलिभर नेपाल लिमिटेडको एक सयबराबरका सेयरको हालको बजार मूल्य करिब ३० हजारको हाराहारीमा रहनु, डाबर नेपाल र बोटलर्स नेपालले ठूलो नाफा कमाउनु, एनसेल, नेपाल एसबीआई बैंक, नेपाल एभरेस्ट बैंक तथा सानीमा बैंकहरूको नाफा ठूलो भएबाट नेपालमा विदेशी लगानीको प्रतिफल राम्रो रहेको तथ्यांकले पुष्टि गर्दछ । प्रतिकुल अवस्थामा समेत वैदेशिक लगानीको प्रतिफल उच्च हुनुको कारण प्रतिस्पर्धा कम भएको बजारमा ठूला र अनुभवी कम्पनीहरूले खेल्न पाउनु र सस्तो श्रम शक्तिको उपयोग गर्नु नै हो । नेपालका विभिन्न क्षेत्रहरूमा कुनै पनि लगानी नभएको भर्जिन अवस्था अझै पनि कायम रहेको र नेपालका छिमेकमा विश्वकै ठूला बजारहरू (भारत र चीन) रहनुले नेपालमा गरेको लगानीले राम्रो प्रतिफल दिने निश्चित छ । अझ भारत र चीनका लगानीकर्ताहरूलाई छिमेकीको नाताले धेरै कुरामा सजिलो पर्नेसमेत देखिन्छ । प्रचुर सम्भावना बोकेको पर्यटन क्षेत्र, न्युक्लियर शक्तिको दरिलो विकल्पको रूपमा रहेको जलविद्युत् र विविध खालको हावापानीमा हुने कृषि उत्पादन एकै देशमा गर्न सकिने सम्भावनाको धनी नेपालको कृषि क्षेत्रमा गरेको लगानी खेर नजाने पक्का छ । यसका अलावा सूचना तथा सञ्चारमा भएको लगानीले ठूलो प्रतिफल दिइरहेको छ । उत्पादनमूलक र सेवाका क्षेत्र पनि राम्रा छन् । यातायात र हवाई सेवाको राम्रो सम्भावना छ र यी सबैका लागि चाहिने सडक, खानेपानी, ऊर्जा, प्रसारण लाइन, हवाई मैदानजस्ता पूर्वाधार निर्माण नगरिनहुने अवस्था छ । तसर्थ, पूर्वाधार सम्मेलन र लगानी सम्मेलनमा प्राप्त सुझावहरूका आधारमा नेपालमा लगानी आकर्षित गर्न अप्ठ्यारो पार्ने प्रक्रिया र कानुन सुधार गरी यथाशीघ्र कार्यान्वयनमा लैजान ढिलाइ गर्नु हुँदैन । यसबाट लगानीको वातावरणमा अझ सुधार आउने र लगानीकर्ताले नेपालमा बिनाहिच्किचाहट लगानी भित्र्याउन सजिलो पर्नेछ । ठूलो मात्रामा लगानी आकर्षित गर्न सकिए आर्थिक विकासले फड्को मारी नेपालीको जीवनस्तर उकास्न धेरै समय कुर्नु पर्दैन।"
राजा महेन्द्रको सपना,"राजा महेन्द्र नेपाललाई सबल, समृद्ध, आत्मनिर्भर, विकसित, प्रभावशाली र संसारका सम्पूर्ण हिन्दुबौद्धहरूको केन्द्र बनाउन चाहन्थे । विभिन्न विशेषज्ञ, इतिहासकार, संस्कृतिविद् तथा भूगोलविद्हरूको सल्लाहमा चौध अञ्चल र पचहत्तर जिल्ला बनाएर राष्ट्रका हरेक कुनामा प्रगति र राष्ट्रिय एकता बलियो बनाउने चाहनाले उनले नेपालको प्रशासनिक संरचना बनाएका थिए । सबैतिर विकासको ज्योति पुगोस् भन्ने उनको अदम्य चाहना थियो । विदेशीले हेप्न नपाऊन् भनेर उनले युवा वर्गलाई शिक्षित तुल्याउन त्रिभुवन विश्वविद्यालय खोले । झन्डै ६० वर्ष पुरानो सो विश्वविद्यालयले लाखौं शिक्षित जनशक्ति उत्पादन गरिरहेको छ । भूमिसुधार, कृषि, विज्ञानप्रविधि, सञ्चार, शिक्षा, यातायात, कूटनीति, साहित्य, संगीत, कला, उद्योग, व्यापार, स्वास्थ्य आदि अनेक क्षेत्रमा राजा महेन्द्रले हजारौं सम्भावनाको खोजी गरे । किनभने उनी स्वप्नद्रष्टा थिए । विदेशीहरूले नेपालीनेपालीलाई आपसमा विभक्त गराउन आज अथाह सम्पत्ति खर्च गरिरहेका छन् । नेपालीहरू मिलेर अघि बढे भने विदेशीको स्वार्थ पूरा हुँदैन । उनीहरूको धर्म' प्रचार हुँदैन र उनीहरूले पैदा गर्न खोजेको आज्ञाकारी वर्ग उत्पादन हुँदैन । यी सबै कारणले राष्ट्रिय एकता कमजोर बनाउने काम भइरहेको स्पष्ट देखिन्छ । त्यसैले देश गम्भीर संकटमा परिरहेको छ । महेन्द्रले देखाएको बाटो गलत थिएन भन्ने पुष्टि हुँदै गएको छ । किनभने हामी महासंकटतिर उन्मुख भइरहेका छौं । केही दिनअघि सैनिक मुख्यालयपरिसरमा सेवानिवृत्त बिग्रेडियर जनरल डा प्रेमसिंह बस्न्यातका दुई पुस्तक लोकार्पण समारोहमा नेपालको वर्तमान अवस्थाका बारेमा चर्चापरिचर्चा र चिन्ता व्यक्त गरियो । नेपाल चीन ः वादविवाद र संवाद', तथा एङ्लोनेपाल वारः अ मिलिटरी रिभ्यु' नामक ती पुस्तक कूटनीति, राजनीति, इतिहास र युद्धका बारेमा अभिरुचि राख्नेहरूका लागि उपयोगी हुन सक्छन् । राजा महेन्द्रले चीन र भारत दुवैसँग कसरी सन्तुलन राखेका थिए भनेर लेखकले सूक्ष्म विश्लेषण गरेका छन् भने नेपाल अंग्रेज युद्धसम्बन्धी पुस्तकमा शासक प्रशासकहरू दूरदर्शी भएनन् भने सुगौली सन्धि जस्ता असमान सन्धि र पराजयको सिकार बन्नुपर्छ भनेर लेखकले सतर्क गराएका छन् । सचेतहरू जान्दछन्, नेपाल आज अन्तर्राष्ट्रिय षड्यन्त्रको उर्वर भूमि बनेको छ । नैतिकता, सिद्धान्त, दर्शन, विचार, चिन्तन, आदर्श र धरातल त्यागेर पद, पैसा र प्रतिष्ठा (? ) खोज्दै अभक्षलाई पनि अमृत मान्न कतिपय दलहरू तँछाडमछाड गरिरहेका छन् । भारत र पश्चिमाहरू एकातिर छन् भने नेपालका विभिन्न भागमा आफ्नो हितविरुद्ध गतिविधि भइरहेकोमा चीन चिन्तित देखिन्छ । चीन र भारतको कार्ड खेलेर भाग्य र भविष्य सुरक्षित गर्न खोज्ने कतिपय व्यक्ति राष्ट्रको भविष्यप्रतिभन्दा आफ्नै निम्ति चिन्तित देखिएका छन् । भारतको हेपाहा शैली, थिचोमिचो तथा दक्षिण एसियाको लिडर स्टेट (नाइके) बन्न खोज्ने प्रवृत्तिलाई चुनौती दिँदै राजा महेन्द्रले नेपाललाई राष्ट्रसंघको सदस्यता दिलाए । चीनसँग दौत्य सम्बन्ध बढाए । ५३ राष्ट्रसँग कूटनीतिक सम्बन्ध बनाए । २०१२ देखि २०२८ सालभित्र उनले विभिन्न क्षेत्रमा सुरु गरेका सत्कर्महरूले आजसम्म निरन्तरता पाएको भए नेपाल धेरै सुदृढ र समृद्ध भइसक्ने थियो, तर २०४६ सालको परिवर्तनपछि स्वतन्त्रता (? ) त फैलियो, विकास र मर्यादा मासिँदै गयो । कूटनीतिमा ह्रास आयो । केही क्षेत्रमा भौतिक प्रगति पनि नभएको होइन, तर सदाचार, अनुशासन, देशप्रेम, स्वाभिमान, स्वावलम्बन, सच्चरित्र, राजनीतिक स्थायित्व र प्रगति स्खलित हुँदै गयो । नेपालीहरू २०४६ सालपछि दलदलमा बाँडिए । राष्ट्र दलदलमा फस्यो । कतिपय ठाउँमा त एउटा दलको समर्थक मर्दा अर्को दलको मानिस मलामी नजाने पनि देखियो । माओवादीले विदेशीका एजेन्डा बोकेर हजारौंको हत्या गरे । जातजातका राज्य बनाइदिन्छौं भन्दै लालपुर्जा बाँड्ने उद्घोष गरे । गाउँगाउँमा गएर जनता भाँड्ने काममात्रै गरे । राज्य पुनर्संरचनाका नाममा नयाँ खुवा बिर्ता' घोषणा गरियो । चौध अञ्चल र पचहत्तर जिल्ला बनाउने राजा महेन्द्रको परिकल्पना हचुवा, लहड, उन्माद, प्रतिशोध, आवेग र प्रलोभनको उपज थिएन । चीन र भारतलाई, हिमाल, पहाड र तराईलाई जोडेका छन् धेरै अञ्चलले । कर्णाली, बागमती, गण्डकी र धौलागिरिबाहेक मेची, कोसी, सगरमाथा, जनकपुर, राप्ती, भेरी, सेती र महाकालीले चीनभारत दुवैलाई जोडेका छन् । संघीयता सक्रिय नभएकैले कोराला नाका (मुस्ताङ) बाट आज भैरहवा पुग्ने बाटो बनिरहेको छ । मेची अञ्चलमा चीन र भारतलाई स्पर्श गर्ने सुन्दर मेची राजमार्ग छ भने यस्ता सडक सञ्जालहरूले नेपाल एउटै घर हो भन्ने सन्देश दिइरहेका छन् । संघीयताका कारण प्रान्त (प्रदेश) सरकार बन्नासाथ ती भुरे, टाकुरे राज्यमा अवश्य विवाद चर्किन्छ र अशान्ति तथा अस्वस्थ प्रतिस्पर्धा सुरु हुन्छ । दक्षिण भारतको काबेरी नदीको विवाद संघीय राज्यबीचको विवादको निकृष्ट नमुना हो । राजा महेन्द्रको सपना सुन्दर थियो । त्यसैले जजसले चौध अञ्चल र पचहत्तर जिल्ला मास्ने षड्यन्त्र गरेका छन्, ती अविवेकी नै हुन् । २०४७ सालको संविधानले पञ्चायत' शब्द हटाएर गाउँ पञ्चायतलाई गाउँ विकास समिति बनायो । भारतमा ग्राम पञ्चायत चलिरहेकै छ, जिल्ला पञ्चायत छँदैछन् । नेपालमा २५ वर्षमा (२०४७ पछि) पच्चीस वटा सरकार र गणतन्त्र घोषणापछि दसएघारजना प्रधानमन्त्री फेरिए पनि शान्ति, प्रगति र स्थायित्व दिन नसक्दा उनीहरू आज लज्जित छन् । राजा महेन्द्रले बनाएको ७५ जिल्ला र चौध अञ्चल तथा राजा वीरेन्द्रले बनाएको पाँचवटा विकास क्षेत्र केकति कारणले गलत थियो ? यसको चित्तबुझ्दो जवाफ विघटनवादीसँग छैन । हिजो राजाहरूले जेजे बनाए, त्यसलाई भत्काउँदै जाने दुराशयले मात्र नयाँ प्रशासनिक संरचना बनाएको देखिन्छ । संघीयताको संरचना' भन्दै पुरानो इनार पुरिएको छ । तर नयाँ इनार बनाएर त्यसको पानी परीक्षणसमेत गरिएको छैन । जिल्लाअञ्चल सबै असंवैधानिक र अवैध घोषणा गरिएको छ । जंगबहादुर तराईमा सिकार खेल्न जाँदा भारतको कुनै सहरबाट बीए पास गरेको तराईवासी युवकले प्रधानमन्त्री जंगबहादुरसमक्ष खर्चबर्च पाउने मनसायले आफू एमए हुन चाहेको बिन्ती गरेछ । उसको आशय नबुझेर जंगबहादुरले ल तँ आजदेखि एमए भइस्' भन्ने हुकुम दिएछन् । अहिलेको संरचना पनि त्यसरी नै हुकुम प्रमांगीको भरमा बनाइएको देखिन्छ । सरकारले ७४४ नगर तथा गाउँपालिका बनेको र पुरानो नेपालका जिल्ला रद्द भएको फर्मान जारी गर्यो । निर्धारित अवधिमा निर्वाचन हुन सकेन भने विदेशी दूतहरूको सिफारिसमा संसद्को आयु केही वर्ष थपेर भए पनि गणतन्त्रलाई संस्थागत र संघीयता एवं धर्म निरपेक्ष जस्ता विषयलाई वैधानिक तुल्याउन सत्तालोलुप समूहबीचमा भित्रभित्रै म्याच फिक्सिङ भएको छनक पाइन्छ । पाडो वा पाडी जे भए पनि गोठालालाई बिगौती' भने झैं चुनाव भए पनि नभए पनि सत्ताबाहेक अरू नदेख्ने कलर ब्लाइन्डनेसका रोगीहरूलाई फरक पर्दैन । सुँगुरको बोसोमा पाकेको तरकारीलाई चिनियाँहरूले शुद्ध शाकाहारी परिकार माने झैं गणतन्त्रको बोसोमा तयार पारिएको बाइबलपन्थी संविधानमा विदेशीको ठूलो लगानी भएकाले विदेशीको तलबभत्ता खानेहरू सबै वर्तमान संविधानलाई विश्वकै उत्कृष्ट भनिरहेका छन् । गणतन्त्र असफल बन्ला, धर्म निरपेक्षता अलपत्र होला र संघीयता टुहुरो बन्ला भन्ने डरले माओवादी नेतृत्वको सरकारले दरबारका धाइहरूलाई समेत गणतन्त्ररूपी शिशुको लालनपालन गर्न सिंहदरबारमा भित्र्याएको छ । २०४७ सालभन्दा पहिले निर्दलीय पञ्चायतलाई सर्वोत्कृष्ट भन्ने, त्यसपछि बहुदलीय पद्धतिलाई सर्वोत्कृष्ट मान्ने र हाल गणतन्त्रात्मक संविधान नै सर्वोत्कृष्ट ठान्ने अत्यन्त उदार, सकारात्मक र अग्रगामी' नेतृत्व पाएको रहेछ राप्रपाले । अफगान तालिवान, बोकोहराम वा आईएस लडाकुले कुनै दिन नेपाल कब्जा गरे भने सत्ताको लागि जुनसुकै रूप धारणा गर्ने बहुरूपीहरूले नाम, थर, धर्म र जात बदलेर अवश्य गोमांस भोजन गर्नेछन् । किनभने तालिवान र माओवादी नेतृत्वमा धेरै भिन्नता छैन । दुवैथरी रगतको होली खेल्न सिपालु छन् । माओवादीलाई शिरोपर गर्दै गणतन्त्रमा रमाउनेहरूले पद र पैसाको लागि भोलि जे पनि गर्छन् । यस्तो अनैतिक प्रवृत्तिलाई समर्थन र सहायता गर्नेहरूले आफ्नो दललाई राजतन्त्रवादी' भन्दै ढाँट्नुको कुनै अर्थ छैन । यो चलाखी र धुत्र्याईं जनताले चाल पाइसकेका छन् । चीन र भारतको भन्दा पृथक् पद्धति स्थापित भएन भने नेपालमा राजनीतिक असन्तुलन भइरहन सक्छ भन्ने बुझेर राजा महेन्द्रले बहुदलीय (संसदीय) पद्धतिमै आधारित मौलिक प्रणाली सुरु गर्न नयाँ संविधान मस्यौदा गराएका थिए । २०१८ साल असोज ८ गते शम्भुप्रसाद ज्ञवालीको अध्यक्षतामा उदयप्रसाद उपाध्याय, मुक्तिकान्त मैनाली, महन्तलाल जोशी, हेरम्बप्रसाद प्याकुरेल र विश्वनाथ उपाध्याय सम्मिलित ल कमिसन' बाट १३ महिनामै नयाँ मुलुकी ऐनको मस्यौदा गराए महेन्द्रले । २०१० सालमा अर्को कमिसन बन्यो र २०१४ सालमा त्यसलाई पुनर्गठन गरी कानुन सुधार आयोग बनाइयो । नेपाल अधिराज्यको संविधानसँग मेल खाने गरी कानुन सुधार गर्नुपर्ने भएकाले २०१७ साल असोज २७ गते अर्को आयोग बन्यो । निर्दलीय शासनका दस वर्ष (२०१७२७) हेरेपछि राजा महेन्द्रले संसदीय पद्धतिअनुसारको बहुदलीय संविधान मस्यौदा गर्न शम्भुप्रसाद ज्ञवालीलाई २०१९ वैशाखमा आयोगको सदस्य बनाए । पछि उनैलाई गृह पञ्चायत तथा कानुनमन्त्री बनाएर जिम्मेवारी दिए । २०२८ साल फागुन ७ गते नयाँ संविधान घोषणा गर्न राजा महेन्द्र तयार थिए तर माघ १८ गते नै उनको देहान्त भयो । ५३ वर्ष नपुग्दै परलोक भएका महेन्द्रको त्यो सपना अधुरै रहेको वरिष्ठ राजनीतिज्ञ डा तुलसी गिरी बताउँछन् । राष्ट्र निर्माणको प्रबल चेतना भएका साहसी, योग्य, लगनशील र कर्तव्यनिष्ठ शासक थिए महेन्द्र । उनले बनाएका र सुरु गरेका सबै कुरा छोपिदिने हो भने केके देखाउन सकिएला ? त्यसैले राष्ट्रवादीहरू राजा महेन्द्रलाई सम्झिरहेका छन् । ज्ञवालीले एउटा लेखमा भनेका छन्, नयाँ मुलुकी ऐनबारे जाहेर गर्दा श्री ५ महेन्द्रबाट हुकम भयो, सबै कुरा ठीक लाग्यो तर अंशबन्डाको महलमा पैंतीस वर्ष उमेर पुगेकी विवाह नभएकी छोरीले छोरासरह पाउने अंशको आधी अंश पाउने कुरा ठीक लागेन । किन समान व्यवस्था नगरेको ? ' पुरुष र महिलाबीच कुनै भेदभाव गरिनु हुन्न भन्ने राजा महेन्द्रको उदार धारणा रहेको पाइन्छ भने जातीय भेदभावलाई गैरकानुनी घोषणा गर्ने दक्षिण एसियाकै पहिलो शासक उनै हुन् भन्ने इतिहासकारहरूको भनाइ छ । यस्तै झापाको बुधबारे गाउँ पञायतमै पुगेर उनले पहिलोपल्ट भूमिहीन किसानलाई मोहियानी हकको प्रमाणपत्रसहित जग्गा दिलाएका थिए । अनुसन्धानका क्रममा पंक्तिकारले राजा महेन्द्रबाट पहिलोपल्ट मोहियानी हक प्राप्त गरेका ७० वर्षीय राधाप्रसाद धिमालसँग कुराकानी गर्दा उनले सरल भाषामा भनेका थिए, गरिबको लागि त राजा महेन्द्र देउता नै हुन् ।' धिमालसँगै मोहियानी हक पाउने दाताराम सुवेदी, बुधन धिमाल, प्रेमबहादुर सुनुवारलगायत नौजनाले मोहियानी हक पाएको बुधबारेका पूर्व प्रधानपञ्च दिनानाथ ढकालको कथन छ । मालिकको जमिनको पच्चीस प्रतिशत श्रमजीवी किसानलाई विधिपूर्वक उपलब्ध गराउने महेन्द्र संसारकै उदाहरण भएको महेन्द्रका बारेमा पुस्तक लेखेका जे कृष्ण मूर्तिलगायत पश्चिमा लेखकहरूले समेत स्विकारेका छन् । राजा महेन्द्रले संसार देखेका र बुझेका थिए । चीनभारत मित्रमित्र, बाहिरै बस नपस भित्र' भन्ने उनको नीति थियो । पूर्वीपाकिस्तान टुक्र्याएर भारतले बंगलादेश नामको नयाँ राष्ट्र बनाउन गुप्तरूपमा आफ्ना सैनिक पठाएको र भारतमा बसेर काम गरिरहेको नेपाली कांग्रेसले इन्दिरा गान्धीको आदेशमा आफ्ना हतियार बंगलादेश पठाएको कुरा महेन्द्रले राम्ररी बुझेका थिए । बीपीको आत्मवृत्तान्तमा समेत कांग्रेसले आफ्ना हतियार इन्दिरा गान्धीको आदेशमा बंगलादेश पठाएको र त्यसको लागि आफूले अगमसिंह राई, सुशील कोइराला र चक्र बाँस्तोलालाई खटाएको उल्लेख गरेका छन् । भारतबाट दिनहुँजसो बंगलादेशलाई मान्यता दिन राजालाई दबाब आउने गरेको र त्यसो नगरेमा नेपालले ठूलो दुर्भाग्य बेहोर्नुपर्ने तत्कालीन भारतीय प्रधानमन्त्री इन्दिरा गान्धीको धम्की आउने गरेको दरबारका पुराना उच्च अधिकारीहरूको भनाइ छ । भारतले हजारौं पल्ट तनाव दिएकै कारण राजाको रक्तचाप बढिरहन्थ्यो र सोही कारणले हृदयाघात भएको पुराना प्रशासक तथा विद्वान्हरू बताउँछन् । राष्ट्रका निम्ति भोकप्यास बिर्सेर अहोरात्र काम गरिरहने राजा महेन्द्रले इजरायल झैं राष्ट्र बलियो बनाउने सपना सजाएका थिए, त्यो पनि अधुरै रह्यो । बडासँग लागे गुवापान, छोटासँग लागे नाककान' भन्ने उखानजस्तै राजा महेन्द्रले पनि राष्ट्रको संरक्षण, संवद्र्धन र सम्पोषण गर्न योग्य अनुभवी, इमानदार, स्पष्टवक्ता र राष्ट्रवादीहरूलाई गहन जिम्मेवारी दिएको पाइन्छ । राष्ट्र निर्माणको प्रबल चेतना भएका साहसी, योग्य, लगनशील र कर्तव्यनिष्ठ शासक थिए महेन्द्र । उनले बनाएका र सुरु गरेका सबै कुरा छोपिदिने हो भने केके देखाउन सकिएला ? प्रज्ञा प्रतिष्ठान स्थापना गरेर भाषा, साहित्य, कला, संस्कृतिलगायत विविध विषयमा उत्थान गराउन खोज्ने प्रतिष्ठानका संस्थापक राजा महेन्द्रको प्रतिमा छोपेर राखेका छन्, दलका कोटामा प्राज्ञ भएका विद्वान्हरूले । विभिन्न नेताको चरण स्पर्श गर्न लाज नलाग्ने तर महेन्द्रको मूर्ति देखाउन लाज मान्ने यो कस्तो प्राज्ञिक' सोच हो ? विदेशीको योजनाअनुसार १४ अञ्चल र ७५ जिल्ला भत्काइयो । नयाँ नेपालका अभियन्ताहरूले धेरै कुरा भत्काइसकेका छन् । विदेशका धन र स्वदेशका डन भेला पारेर दलहरूको मादल बजाउनेहरूले राष्ट्रियता समाप्त पार्न र संघीयताबाट कम क्षति हुने' उपाय खोज्दै घरघरमा गृहयुद्धको बीउविजन पुर्याइसकेका छन् । राष्ट्रलाई गृहयुद्धको अग्निकुण्डमा होम्ने तयारी गरिरहेका छन् । कोर्ट मार्सल गर्नुपर्नेहरू फिल्ड मार्सल भएका छन् । कुनै बेला संसारमै प्रसिद्ध राष्ट्र नेपाल आज दिनप्रतिदिन बद्नाम हुँदै गएको छ । त्यसैले राष्ट्रवादीहरू राजा महेन्द्रलाई सम्झिरहेका छन् । इतिहासका सुन्दर क्षण सम्झेर पीडाबोध गरिरहेका छन् ।"
नेपालले केन्यालाई ७ विकेटले हरायो,"काठमाडौंः आईसीसी विश्व क्रिकेट लिग च्याम्पियनसिपमा नेपालले केन्यालाई ७ विकेटले पराजित गरेको छ। कीर्तिपुरस्थित त्रिवि क्रिकेट मैदानमा केन्याले १५६ रनको विजयी लक्ष्य नेपालले ३०२ ओभरमा ३ विकेटको क्षतिमा भेट्टायो। कप्तान ज्ञानेन्द्र मल्ल ६४ र शरद भेष्वाकर २४ रनमा अविजित रहे। दिपेन्द्रसिंह ऐरीले ६२ र सागर पुनले ५ रनको योगदान दिए। यसअघि टस हारेर पहिले व्याटिङको निम्तो पाएको केन्याले ४६१ ओभरमा अल आउट हुँदै १५५ रन बनाएको थियो। केन्याका लागि कोलिन्स ओवुयाले सर्वाधिक ४८ रन बनाए। यस्तै इफ्रान करिमले ३८, कप्तान रकेप पटेलले २१ तथा नेहेमाइले १५ रनको योगदान दिए। नेपालका लागि शरद भेष्वाकरले सर्वाधिक चार विकेट लिए भने मेहबुब आलम र बसन्त रेग्मीले समान २२ विकेट लिएका थिए। यस्तै सन्दिप लामिछाने र सागर पुनले एकएक विकेट लिए। शनिबार भएको पहिलो खेलमा नेपाल केन्यासँग ५ विकेटले पराजित भएको थियो।"
बार्सिलोनालाई पछि पार्दै रियल मड्रिड शीर्ष स्थानमा उक्लियो,"काठमाडौंः बार्सिलोनालाई पछि पार्दै रियल मड्रिड ला लिगा फुटबलको शीर्ष स्थानमा उक्लिन सफल भएको छ। गएराति भएको खेलमा बार्सिलोना डिपोर्टिभोसँग पराजित भएपछि रियल मड्रिड रियल बेटिसमाथि २१ को जित निकाल्दै लिग शीर्ष स्थानमा उक्लिएको हो। खेलमा अग्रता भने रियल बेटिसले खेलको २४ औं मिनेटमा लिएको थियो। बेटिसका लागि अर्नाल्डो एन्टोनीले गोल गर्दै टोलीलाई सुरुवाती अग्रता दिलाएका थिए। तर, खेलको ४१ औं मिनेटमा रियल मड्रिडका लागि क्रिष्टियानो रोनाल्डोले गोल गर्दै खेल ११ गोलको बराबरीमा ल्याए। पहिलो हाफ ११ गोलको बराबरीमा रोकिएको रियल मड्रिडका लागि खेलको ८१ औं मिनेटमा कप्तान सर्जियो रामोसले गोल गर्दै रियल मड्रिडलाई २१ को जित दिलाए। जितसँगै रियल मड्रिड २६ खेलबाट ६२ अंकका साथ लिगको शीर्ष स्थानमा उक्लिएको छ। दोस्रो स्थानमा रहेको बार्सिलोनाको २७ खेलबाट ६० अंक छ।"
केन्यासँग दोस्रो खेल : जित्नै पर्ने दबाबमा नेपाल,"काठमाडौं: अन्तर्राष्ट्रिय क्रिकेट काउन्सिल (आईसीसी) विश्व क्रिकेट लिग च्याम्पियनसिप (डब्लूसीएलसी) मा नेपालले सोमबार केन्यासँग दोस्रो खेल खेल्नेछ।वर्षाले प्रभावित बनाएको शनिबारको पहिलो खेलमा केन्यासँग पाँच विकेटले पराजित भएको नेपाल दोस्रो खेलमा जित हात पार्ने लक्ष्यमा छ। कीर्तिपुरस्थित क्रिकेट मैदानमा घरेलु दर्शकको समर्थन पाएको नेपाली टोलीको पहिलो खेलमा ब्याटिङ चलेको थिएन।डब्लूसीएलसीमा नेपालका लागि केन्या अहिलेसम्मकै बलियो प्रतिस्पर्धी मानिन्छ। तीन पटक एकदिवसीय विश्वकपसमेत खेलिसकेको केन्याको स्तर नेपालभन्दा धेरै राम्रो छ।पहिलो खेलमा हारे पनि दोस्रो खेल नेपालका लागि थप महत्वपूर्ण रहको टोलीका कप्तान ज्ञानेन्द्र मल्लले बताएका छन्। दोस्रो खेल जित्न सकेमा नेपालको शीर्ष चारमा रहने सम्भावना अझै जीवित रहनेछ।हारले भने नेपालको सम्भावना टर्नेछ।नेपालका नियमित कप्तान पारस खड्काले पहिलो खेल खेल्न नसकेपछि ज्ञानेन्द्रले नेपालको कप्तानी सम्हालेका थिए।पहिलो हारपछि नेपाली टोलीका प्रशिक्षक जगत टमटाले हारले थप चुनौती थपिएको बताएका थिए।प्रशिक्षककै भनाइलाई आधार मान्ने हो भने नेपाली टोलीका लागि सोमबारको खेल गर या मरको स्थितिमा रहेको छ। लिगमा नौ नौ खेल सकेका केन्या र नेपाल क्रमशः पाँचौं र छैटौं स्थानमा छन्।नेपाललाई हराएपछि केन्याले नौ खेलबाट १० अंक जोडेको छ।समान खेलबाट ६ अंक बनाएको नेपाल तालिकाको छैटौं स्थानमा छ। दोस्रो खेलमा केन्यालाई हराएमा नेपालले १० खेलबाट आठ अंक जोड्नेछ।जसले शीर्ष चारको सम्भावना कायम राख्ने देखिन्छ।लिगमा अब नेपालले हङकङसँगै उसैको घरेलु मैदानमा र यूएईसँग तटस्थ मैदानमा खेल्नेछ। तालिकाको शीर्ष स्थामना रहेको नेदरल्यान्डले १० खेलबाट १६ अंक बनाएको छ।दोस्रो स्थानमा रहेको पपुवान्युगिनीको आठ खेलबाट १२ अंक छ।तेस्रो स्थानमा रहेको हङकङको १० खेलबाट ११ अंक, चौथो स्थानमा रहेको स्कटल्यान्डको आठ खेलबाट ११ अंक छ।आठ खेल सकेको नामिबिया दुई अंकका साथ तालिकाको सातौं तथा समान अंक बनाएको यूएई तालिकाको आठौं स्थानमा छन्। नेपाल यसअघि पनि एकदिवसीय क्रिकेटमा केन्यासँग दुई पटक पराजित भएको थियो।सन् २०१४ को विश्वकप क्रिकेट छनोटअन्तर्गतको अभ्यास खेलमा नेपाल एक विकेटले पराजित भएको थियो। सन् २०१५ मा नामिबियामा भएको डिभिजन दुईको प्रतिस्पर्धामा पनि नेपालले केन्यासँग हार बेहोरोको थियो।केन्याले नेपाल आउनुअघि भारतमा अभ्यास गरेको थियो।उसले नेपालको हावापानीसँग भारतसँग मिल्ने भएकाले केही समय भारतमा तयारी गरेको हो।"
यसरी हरायो नेपालले केन्यालार्इ (फोटोफिचर),काठमाडाैं: आईसीसी विश्व क्रिकेट लिग च्याम्पियनसिप अन्तर्गत केन्याविरुद्धको दोस्राे खेलमा नेपाल ७ विकेटको शानदार जित हासिल गरेको छ। कीर्तिपुरस्थित त्रिवि अन्तर्राष्ट्रिय क्रिकेट मैदानमा सोमबार भएको दोस्रो खेलमा नेपालले केन्यामाथि ७ विकेटको जित दर्ता गरेको हो। योसँगै नेपालले शनिवार वर्षाका कारण प्रभावित पहिलो खेलमा केन्यासँग ब्यहोरेको हारको बदलासमेत लिएको छ। केन्याले दिएको १५६ रनको विजयी लक्ष्य नेपालले ३०२ ओभरमा ३ विकेटको क्षतिमा भेट्टायो। नेपालका लागि कप्तान ज्ञानेन्द्र मल्ल ६४ र शरद भेष्वाकर २४ रनमा अविजित रहे। दिपेन्द्रसिंह ऐरीले ६२ र सागर पुनले ५ रनको योगदान दिए। कप्तान ज्ञानेन्द्र मल्ल र दिपेन्द्रसिंह एेरीले १११ रनको साझेदारी गरेका थिए।
"नेपाललाई छैठाैं सफलता, सागरले लिए विकेट",काठमाडौंः आईसीसी विश्व क्रिकेट लिग च्याम्पियनसिपमा नेपालले अहिले केन्यासँग खेलिरहेको छ। टस जितेर पहिले फिल्डिङ रोजेको नेपालले केन्याको छैठाैं विकेट झार्न सफल भएको छ। नेपालका लागि सागर पुनले छैठाैं विकेट लिए। यसअघि नेपालका लागि मेहबुब आलमले पहिलो र दाेस्रो तथा सन्दिप लामिछानेले तेस्राे विकेट लिएका थिए। चाैथाे विकेट भने शरद भेष्वाकरले लिए। पाँचाैं विकेट बसन्त रेग्मीले लिएका थिए। केन्याका कप्तान रकेप पटेल २१ रनमा अाउट भए। यस्तै कोलिन्स ओवुया ४८ रन तथा इफरान करिम ३८ रन बनाएर पेभिलियन फर्के। केन्याका एलेक्स ओबन्दा ९ रन बनाउँदा धिरेन गोन्दारिया खाता नै नखोलेर पेभिलियन फर्केका थिए। लाइभ अपडेटका लागि यहाँ क्लिक गर्नुस्: नेपाल  केन्या (दोस्रो दिन )
त्रिवि मैदानमा नेपालीको क्रिकेट क्रेज,"काठमाडौं: शुक्रबार मध्याह्नदेखि सुरु भएको वर्षा शनिबार बिहान पनि निरन्तर चलिरहेकै थियो।अन्तर्राष्ट्रिय क्रिकेट काउन्सिल (आईसीसी)को आयोजनामा विश्व क्रिकेट लिग च्याम्पियनसिपअन्तर्गत नेपालले बलियो प्रतिद्वन्द्वी केन्यासँग शनिबार नै खेल्दै थियो। पूर्वनिर्धारित कार्यक्रमअनुसार शनिबार बिहान ९ बजेदेखि नेपाल र केन्याबीचको खेल सुरु हुनुपर्ने थियो।लगातारको वर्षाले खेल सुरु हुन दुई घण्टाभन्दा बढी समय लागे पनि दर्शक भने बिहान ८ बजेदेखि नै कीर्तिपुरस्थित त्रिवि क्रिकेट मैदानमा पुगिसकेका थिए। मैदानमा ओत लाग्ने ठाउँ थिएन।खुला आकाशमुनि बस्नुपर्थ्यो।तैपनि उनीहरूले वर्षाको परवाह गरेनन्।मौसमले जस्तोसुकै पौंठेजोरी खेले पनि त्रिवि मैदानमा नेपाली क्रिकेटप्रेमीको प्रवाहलाई रोक्न सकेन।लगातारको वर्षाले बस्ने ठाउँ भिजेको थियो।चिसो भएको थियो।क्रिकेट भनेपछि हुरुक्क हुने नेपाली दर्शक चिसो भुइँमै बसे।हातहातमा छक्का र चौकाको प्लेकार्ड हल्लाउँदै उनीहरू मैदानमा उफ्रिरहेका थिए।नेपाली खेलाडीलाई हौसला बढाइरहेका थिए। कलंकीबाट क्रिकेट हेर्न कीर्तिपुर पुगेका विक्रम थापाले नेपाली टोलीलाई हौसला बढाउन बिहानै मैदानमा पुगेको बताए।बिहान ९ बजेदेखि खेल सुरु हुने थाहा पाएपछि बिहान साढे ८ बजे मैदान पुगेको थिएँ।म पुग्दा निकै भीड लागिसकेको थियो', थापाले भने। त्रिविमा अध्ययनरत दीपक शर्माले ९ बजे पुग्दा ग्राउन्ड भरिइसकेको बताए।'लगातार पानी परेकाले खेल हुन्छ कि हुँदैन भन्ने दोधार थियो।ग्राउन्ड नजिकै नयाँ बजारमा बस्ने भएकाले एकपटक हेरौं न भनेर जाँदा त दर्शकले मैदान भरिइसकेको थियो', शर्माले अन्नपूर्ण पोस्ट्सँग भने। मौसममा सुधार आएसँगै त्रिवि मैदानमा दर्शकको भीड बढ्दै गएको थियो।टिकट लिनेहरू ग्राउन्डभित्र छिरे पनि ग्राउन्डबाहिर दर्शकको भीड थामिनसक्नु थियो।ईसेवाले ११ हजारले टिकट काटेको जनाए पनि त्रिवि मैदानमा दर्शकको भीड धेरै ठूलो थियो।मै"
डिपोर्टिभोसँग हारेपछि बार्सिलोना दोस्रो स्थानमा झर्यो,"काठमाडौंः डिपोर्टिभोसँग हार व्यहोरेपछि बार्सिलोना ला लिगा फुटबलको दोस्रो स्थानमा झरेको छ। गएराति भएको खेलमा डिपोर्टिभोसँग २१ ले स्तब्ध भएपछि शीर्ष स्थानमा रहेको बार्सिलोना दोस्रो स्थानमा झरेको हो। खेलको ४० औं मिनेटमा जोसेलुले गोल गर्दै डिपोर्टिभोलाई सुरुवाती अग्रता दिलाएका थिए। तर, खेलको ४६ औं मिनेटमा बार्सिलोनाका लागि लुइस स्वारेजले गोल गर्दै खेल ११ को बराबरीमा ल्याए। खेलको ७४ औं मिनेटमा एलेक्सले गोल गर्दै डिपोर्टिभोलाई २१ को अग्रता दिलाए। बाँकी समयमा दुवै टोलीले गोल गर्न नसकेपछि डिपोर्टिभो बार्सिलोनामाथि २१ को जित निकाल्न सफल भयो। हार व्यहोरेपछि बार्सिलोना २७ खेलबाट ६० अंकका साथ लिगको दोस्रो स्थानमा झरेको छ। शीर्ष स्थानमा रहेको रियल मड्रिडको २६ खेलबाट ६२ अंक छ। २७ खेलबाट २७ अंक जोडेको डिपोर्टिभो भने १५ औं स्थानमा छ।"
पारसले बंगलादेशमा हुने इमर्जिङ कप क्रिकेट नखेल्ने,काठमाडौंः नेपाली राष्ट्रिय क्रिकेट टिमका कप्तान पारस खड्काले इमर्जिङ कप क्रिकेट नखेल्ने भएका छन्। पारसले बंगलादेशमा आगामी मार्च २५ देखि अप्रिल ४ मा हुने इमर्जिङ टिम्स कप क्रिकेट पनि नखेल्ने भएका हुन्। केही समयअघि एपेन्डिक्सको शल्यक्रिया गराएका पारसले आफू अझै फिट भइनसकेकाे भन्दै इमर्जिङ कप क्रिकेट खेल्न नसक्ने जानकारी टिमलाई गराएका छन्। पारस गत फागुन ८ मा ग्रान्डी अस्पतालमा एपेन्डिक्सको शल्यक्रिया गराएर डिस्चार्ज भएका थिए। राष्ट्रिय टोली अभ्यासका लागि भारत जाँदा स्वास्थ्यकै कारण पारस जान सकेका थिएनन्। आइसीसी क्रिकेट लिग च्याम्पियनसिप अन्तर्गत केन्याविरुद्धका दुई खेलअघि नेपाली टोली कप्तान पारसबिनै अभ्यास खेलका लागि दिल्ली गएको थियो।
केन्याले नेपाललाई दियो १५६ रनको लक्ष्य,"काठमाडौंः आईसीसी विश्व क्रिकेट लिग च्याम्पियनसिपमा केन्याले नेपाललाई १५६ रनको लक्ष्य दिएको छ। कीर्तिपुरस्थित त्रिवि क्रिकेट मैदानमा टस हारेर पहिले व्याटिङको निम्तो पाएको केन्या ४६१ ओभरमा अल आउट हुँदै १५५ रन बनायो। केन्याका लागि कोलिन्स ओवुयाले सर्वाधिक ४८ रन बनाए। यस्तै इफ्रान करिमले ३८, कप्तान रकेप पटेलले २१ तथा नेहेमाइले १५ रनको योगदान दिए। नेपालका लागि शरद भेष्वाकरले सर्वाधिक चार विकेट लिए भने मेहबुब आलम र बसन्त रेग्मीले समान २२ विकेट लिएका थिए। यस्तै सन्दिप लामिछाने र सागर पुनले एकएक विकेट लिए। नेपालले जवाफी व्याटिङ केहीबेरमा सुरु गर्नेछ।"
