शीर्षक,विवरण
आउने सरकार र जटिलता,"त्यसो त, सरकार परिवर्तनका कुरा नेपालीहरूका माझ कुनै नयाँ विषय होइन।पञ्चायतकालमा पनि भनौँ या हुकुमे शासन हुँदा पनि राजाले कुनै एक व्यक्तिलाई लामो समयसम्म प्रधानमन्त्री बनाउन चाहेनन्। आफैँले छानेको व्यक्ति पनि शक्ति सञ्चय गर्दै बलियो भइदिन्छ र आफ्नो सत्ताबाटै केही अंश माग्छ कि भनेजस्तो गरी उनका आफ्नै मान्छेलाई वर्ष दिन पुग्दानपुग्दै फेरबदल गरिरहने रणनीति अख्तियार गरे।यो क्रम झन्डै ३० वर्षसम्म चल्यो। ०४६४७ को जनआन्दोलनपछि अझ त्यसभन्दा पनि नयाँ संविधानपछिको आमनिर्वाचनपछि सरकारले दिगो रूप लिन्छ कि भन्ने नेपालीहरूको सोच पनि त्यत्तिकै तुहियो तत्कालीन नेतृत्वको हठका कारण सरकार परिवर्तन गर्नुपर्ने अवस्था सिर्जना हुन आयो।पूरा पाँच वर्ष त्यो नेतृत्वले सरकार चलाउन सकेन।त्यसपछि बनेका कुनै पनि सरकारले दिगोपन पाउन भने सकेनन्। अब फेरि सरकार परिवर्तनको कुरो आयो।अरूभन्दा पनि जुन दलको नेता सरकारमा हुन्छ।त्यसको खुट्टा तान्ने काम त्यही दलबाटै हुँदै आएको छ।कांग्रेसको सरकार पटकपटक कांग्रेसले नै ढाल्यो।एमालेको नेतृत्वको सरकार एमालेले नै ढाल्यो। बहुदलीय व्यवस्था मुलुकमा लागू भइसकेपछि पनि निर्दलीय व्यवस्थाका पक्षपातीहरूले प्रधानमन्त्री हुने अवसरसमेत पाए।अहिले एमाले नेतृत्वको सरकार अरूभन्दा पनि एमालेबाटै फेर्नुपर्ने अभिव्यक्तिहरू आउन थाले।जेसुकै नामधारी दल हुन्, दल र सरकारका बीचमा एउटा विचित्रको दूरी सरकार र दलका बीचमा देखिँदै आएको छ।आफ्नै दलको समर्थन पाउन नसक्नेहरूले प्रतिपक्षसित झस्कनु वा तर्सिनुपर्ने कुनै कारण देखिँदैन। सरकारकै प्रमुख घटक रहेको नेकपा माओवादी केन्द्र यही सरकारलाई ढालेर आफ्नो नेतृत्वमा सरकार बनाउने स्वप्नमा लागेकै हो।केही दृश्यअदृश्य कारणले त्यो सम्भव भने हुन सकेन।प्रधानमन्त्री ओली दलहरूलाई फकाउँदै आफ्नो नेतृत्वको सरकार कायम राख्ने पक्षमा देखिन्छन्, तर यो धेरै दिन सम्भव छ जस्तो देखिँदैन पनि। उनको आफ्नै पार्टीभित्र कसमकसको स्थिति रहेको र भएको कुरा जोकोहीले पनि सहजै बुझ्न सक्छ।प्रधानमन्त्री संसद्प्रति उत्तरदायी छैन भन्ने कुरा उनको व्यवहार र आचरणले पटकपटक देखाइसकेको छ भने आफ्नै दलभित्र पनि उनको पकड कमजोर हुँदै गएका संकेतहरू छताछुल्ल रूपमा बाहिर आएका छन्।त्यसमाथि पनि सरकारमा सम्मिलित विभिन्न दल उनको व्यवहारबाट सन्तुष्ट छैनन् भन्ने पनि प्रस्टरूपमा सतहमा देखिएकै छ। संविधानले गरेका व्यवस्थाप्रति खुलेआम विरोध भएका अभिव्यक्ति विभिन्न दलका नेता जो मन्त्रिमण्डलमा समेत सामेल भएकाहरूबाट व्यक्त हुँदै आएका छन्।यो अवस्थामा अर्को आमनिर्वाचन नभएसम्म सरकार मेरै नेतृत्वमा रहिरहन्छ भन्ने प्रधानमन्त्रीका पटकपटकका अभिव्यक्ति फोस्रा कुराभन्दा बढी अरू केही पनि होइन।सरकार फेरिने कुरा झन्डैझन्डै स्पष्ट नै छ। कहिले र कुन रूपको सरकार बन्छ भन्ने कुरो मात्रै किटानका साथ भन्न सकिने स्थिति भने छैन।माओवादी आफ्नो अधिवेशनअगावै आफूसमेत सम्मिलित सरकार बनोस् भन्ने चाहन्छ।मधेसकेन्द्रित दलहरू सानै आकारका किन नहुन यो सरकारको विकल्प खोज्दैछन्।छिमेकी देशहरू सरकारसित अनेक अर्थमा असन्तुष्ट देखिन्छन् र यो पनि नकार्न सकिँदैन। नेपालको राजनीतिमा खासगरी दक्षिणी छिमेकीको सधैँ महत्वपूर्ण भूमिका रहँदै आएको छ।हरेक दलभित्र उसको केही न केही प्रभाव छ भन्नलाई हिच्किचाउनु पर्दैन।उत्तरको छिमेकीलाई यो सरकार रहिरहनु या फेरिनुमा धेरै ठूलो रुचि भएजस्तो पनि देखिँदैन।वैकल्पिक सरकारको नेतृत्व कांग्रेस, एमाले वा माओवादी केन्द्र जोसुकै हुँदा पनि उसलाई खासै फरक पर्दैन। उसको सामरिक वा अन्य स्वार्थमा यी कुनै पनि दलको नेतृत्वमा बनेको सरकार उसलाई कुनै पनि किसिमको हानि या क्षति पुर्याउने प्रकृतिको हुँदैन भन्ने कुरो ऊ राम्ररी बुझ्दछ।सैद्धान्तिक धरातलमा कम्युनिस्टहरूकै सरकार उसको रुचिको विषय हुन सक्छ भन्ने लागे पनि अब सैद्धान्तिक धरातलमै कूटनीतिलाई उभ्याउने उसको प्रयत्न कतै, कुनै कुनामा देखिए पनि त्यसप्रति धेरै गम्भीर भएर उसले खेल खेलेको भने देखिँदैन। निर्वाचन सरकारले भनेको मितिमा सम्भव देखिँदैन भन्ने कुरा स्वयं निर्वाचन आयोगले नै बोलिसकेको छ।अब जुनसुकै सरकार बने पनि त्यसको प्रमुख कार्य देशमा विद्यमान आन्दोलनको अवस्था अन्त्य गरी निर्वाचनमा जानु नै हो। नयाँ बनेको संविधानले दिन सक्नेसम्मको सहुलियत दक्षिणको छिमेकीलाई दिएकै छ।नेपालमा आफ्नो प्रभावको विस्तार कसरी गर्ने भन्ने चिन्ता चीन या भारत दुवैलाई हुन सक्छ, तर अहिलेको परिस्थितिमा नेपाल जसरी हिँडेको छ त्योभन्दा बेग्दै किसिमले हिँडोस् भनेर कुनै प्रकृतिको हस्तक्षेपको पक्षमा भने दुवै मुलुक देखिँदैन।केही हदसम्म दक्षिणी छिमेकीबाट नेपालको मामलामा हस्तक्षेप भएकै हो, तर त्यसले सफलता पाउन नसकेपछि अब दोहोर्याएर फेरि त्यस्तै शैली अपनाउन भारत तयार छैन। भारतको उक्त शैलीले नेपाललाई चीनको धेरै नजिक पुर्यायो भन्ने आशंका भारतका राजनीतिकर्मी र बुद्धिजीवीहरूमा परेकै छ।स्पष्ट देखिने किसिमले त्यस प्रकृतिको व्यवहार अब भारत गर्न सक्दैन।छोटो समयको नाकाबन्दी किन नहोस्, त्यसको भरपूर उपयोग गर्न चीन सफल भएकै हो। अब यहाँबाट पछाडि या नेपाललाई पछाडि फर्काउन अब भारत सक्षम छैन।भइ नै हाले पनि त्यसले भारतलाई अपेक्षित लाभ भने दिन सक्दैन।त्यसको लाभ चीनले नै उठाउँछ भन्ने कुरोबाट अब उनीहरू सतर्क भइसकेको प्रतीत हुन्छ। अब प्रश्न उठ्छ साँच्चै सरकार फेरिन्छ त? सरकार निश्चित रूपमा फेरिन्छ।यसका दुइटा कारण छन् वर्तमान सरकारको नेतृत्वको हठधर्मिता हुन नसक्ने र गर्न नसक्ने कुराहरूका वाचा खिचडी प्रकृतिको यसको बनोट आदि कुराले यसले दीर्घजीवन पाउँछ भन्ने देखिँदैन। यस अवस्थामा सरकार फेर्नुबाहेक राजनीतिक दलहरूसित अरू विकल्प पनि छैन, तर त्यसमा केही असजिला पनि छन्।धेरै दलहरू सम्मिलित सरकार भएकै कारण भोलि आउने सरकारमा आफ्नो स्थान कहाँ रहन्छ भन्ने चिन्ता पनि साना दलहरूमा त्यत्तिकै छ। अब फेरिने सरकारले पनि यति धेरै मन्त्रालय यति धेरै दलहरू र यति धेरै व्यक्तिहरूलाई सरकारमा सम्मिलित गराउन सक्छसक्दैन भन्ने कुरो महत्वपूर्ण हुन्छ नै।कांग्रेससमेत सम्मिलित भइदिने हो भने भोलिको सरकारले सबै दलको समर्थन पाउनुपर्ने आवश्यकता त्यसै पनि छैन। बलियो प्रकृतिको गठजोड गर्ने हो भने दुई या तीन दलसम्मिलित सरकार सजिलै बन्न सक्छ।हुनै नसक्ने स्थानीय सरकारको निर्वाचन गराउँछु भन्ने प्रधानमन्त्रीको वचनबद्धताले पनि दलहरू झस्किएका छन्। एकीकृत नेकपा माओवादी माओवादी केन्द्रमा परिणत भइसकेपछि उसको संगठनात्मक संरचानाले पूर्णता पाउन सकेको छैन।यस अवस्थामा ऊ निर्वाचनको लागि तयार छ भनेर भन्न सकिँदैन। मधेसकेन्द्रित दलहरू अझै पनि आन्दोलनमा छन्।छोटो समयमा आन्दोलन छोडेर या आन्दोलनले कुनै निष्कर्षमा पुगे पनि निर्वाचनको तयारीमा जुटिहाल्न पनि उनीहरूलाई गाह्रै छ। चुनावको लागि सांगठनिक रूपले तयार रहेको दल भनेको कांग्रेस र एमाले मात्रै हो, तर गाउँपालिका, नगरपालिकाको पुनर्संरचना बाँकी नै रहेकाले यी दुई दललाई पनि निर्वाचनमा हामफालिहाल्नु त्यति सहज भने छैन।निर्वाचन सरकारले भनेको मितिमा सम्भव देखिँदैन भन्ने कुरा स्वयं निर्वाचन आयोगले नै बोलिसकेको छ। अब जुनसुकै सरकार बने पनि त्यसको प्रमुख कार्य देशमा विद्यमान आन्दोलनको अवस्था अन्त्य गरी निर्वाचनमा जानु नै हो।लोडसेडिङ अन्त्य गर्ने, सडक विस्तार गर्ने, फोहोरमैला व्यवस्थापन गर्ने आदि कुरा सरकारको भन्दा पनि स्थायी सरकार भनेर चिनिने कर्मचारीतन्त्रकै जिम्मामा दिए हुन्छ। अब बनेको निर्वाचनलाई सुनिश्चित गर्दै संविधान कार्यान्वयनलाई मूर्तरूप दिने प्रकृतिकै हुनुपर्छ।उसमा आएको जिम्मेवारी पनि त्यही नै हो भनेर बुझ्नुपर्छ। संविधान पूर्ण लोकतान्त्रिक छ, त्यसकारणले पनि यसको कार्यान्वयन त्यति नै जटिल पनि छ, लोकतन्त्र सुन्दा, बोल्दा जति मधुरजस्तो लाग्छ, यसको व्यवहार त्यति नै कठोर पनि छ। यतिका धेरै दलहरू भएको नेपालको राजनीतिमा यसलाई कसरी कार्यान्वित गर्ने भन्ने समस्या विभिन्न दलका विभिन्न राजनीतिक धरातलमा उभिएका दलहरूबाट समान दृष्टिकोणको खोजी गर्नु अर्को एउटा जटिल कार्य हो।हेरौँ, आउने दिनहरूमा राजनीतिक नेतृत्व र राजनीतिक दलहरूले यसलाई कसरी लिन्छन् ।"
अनर्थ अर्थः र अन्यथा अन्त्य,"त्यसो त समयक्रम एवं सामयिक सन्दर्भले आदि, अन्त्य, अथः र समाप्त तथा ऐतिहासिक आधुनिक भन्ने चरण खडा गर्छ। हरेक क्षेत्र विषय, विधि, कार्य, व्यवहारमा जाने आउने अथः र अन्त्यको त्यही क्रमउपक्रमकै रूपमा हामी हाम्रो राजनीति राज्य प्रणाली तथा राज्य व्यवस्था विधिलाई पनि लिने गर्छौं। तर पटकपटकका 'अनर्थ अथः' र पटकपटकका चटकपूर्ण 'अन्यथा अन्त्य' ले ग्रस्त हाम्रो राजनीतिलाई सदा नै तदर्थ तुल्याइआएको छ। यो कटु यथार्थ विद्यमानको यो चरणमा आएर बढी नै सोचनीय बनेको छ। धेरै लामो कालखण्डतिर नजाऔँ अनि इतिहासका थरीथरीका परिवर्तन, परावर्तन र परिपाटी पनि नकोट्याऔँ। यताका ६ महिनाका राजनीतिक, सामाजिक, आर्थिक, शैक्षिक, साँस्कृतिक गतिविधि नै हेर्दा पनि हाम्रो राजनीति र राज्यव्यवस्थाको त्यही तदर्थ ऐतिहासिक विरासती प्रवृत्ति टड्कारो रूपमा प्रदर्शित हुन्छ। अर्बौंको राष्ट्रिय ढुकुटी सिध्याएर नवौँ वर्षताका आएर बनाइएको नयाँ संविधान नूतन कालभित्रै पुरानियो, घुरानियो र घुनपुत्ला लागेर उधिनियो तर त्यो उत्कृष्टलाई कति विशिष्ट क्लिस्ट बनाउने तथा त्यसको कार्यान्वयन कसरी गर्ने भन्ने बहस विश्लेषण भइ नै रहेको छ। यतिखेर सबै भन्छन् आफैँले आफ्नो संविधान आफैँका निम्ति हामीले बनाइछोड्यौँ। अनि फेरि सबै भन्छन् स्थिति र चुनौती उस्तै, उत्तिकै छ। कार्य भएपछि त्यसको कारण स्वयं नै स्पष्ट हुनुपर्ने हो अनि कर्ता प्राप्ति भएपछि स्वतः नै कर्म, गति अघि बढ्नुपर्ने हो। तर पनि संविधानको सन्दर्भमा कर्ता, निर्माता, प्रणेता प्रशंसक एवं विज्ञ विचारकहरू एक स्वरमा भन्छन् यसमा कार्यान्वयनको जटिल चुनौती छ र पुनर्मन्थन तथा संशोधनको प्रबल आवश्यक छ। नौ वर्षयता जतिखेर मुलुकमा मुलुकी विधि हुँदाहुँदै अन्तरिम संविधान थियो, त्यतिखेर सबैजसोले भने संविधान आएपछि संक्रमणकाल समाप्त हुन्छ, कुटिल, जटिल चुनौती स्वतः हट्छ र देश जनताको सर्वतोमुखी प्रगति तथा आम सन्तुष्टि तत्काल उपलब्ध हुँदा जान्छ। संविधान आयो, सत्तास्वरूप बदलियो जाडोयामभरिको गर्वोक्तिपछि गर्मीयामको तातो पनि चढ्यो, तैपनि अगाडिको मुलुकी विधि र अन्तरिमकालीन संक्रमणकाल खण्डीय चुनौती शब्दको वाक्वाणीले नेपाली नेताहरूका मुखकण्ठी किन समाइरह्यो ? प्रश्न फेरि पनि उत्तिकै जटिल छ। समर्थ कार्यसम्पादन र विशिष्ट आत्मसाधनाद्वारा आफ्नै बलबुताबाट आफ्नो उत्कृष्ट संविधान साँच्चै बने, बनाइएको हो भनेजस्तो विशिष्टतम् राष्ट्रिय उत्कृष्टताले अवशिष्ट वा शेषांशमा धेरै कुरा नराखी विशेष कार्यदिशा पक्डन सक्नुपर्ने हो। भद्रगोल, गोलमाल, कचिंगलका अनेक खालका जञ्जाल तथा जनसाधारणका दैनन्दिनी जीविका तथा याचिकाका जटिल चुनौती नहुनुपर्ने हो। तर कुरा फेरि दोहोर्याएँ, तदुपरान्त पनि सबैसबै फेरि उही अभिव्यक्ति नै अघि सर्छन् संविधान त आयोग कार्यान्वयनको चुनौती पनि सँंगसँगै थपियो। मान्छेहरू भन्छन्, हाम्रो राजनीति बदलियो, राज्य व्यवस्था बदलिएन, उहिलेका कुरा खुइलिए, अहिलेको पालुवा पलाएन। हो, नयाँ संविधान आएपछि धेरैतिर धेरै कुरा उत्कृष्टतम् हुन नसके पनि नवीनतम् भएका छन्, राष्ट्रपति, उपराष्ट्रपति, सभामुख, उपसभामुखका आकृति फेरिएका छन्। माधवजी, झलनाथजीहरूका झिल्काझिल्की र झलकबाजी जेजस्ता भए पनि ओलीजीका झोलीबोली झन्झन् गहकिला हुँदै गएका छन्। भित्रभित्र जीर्ण, चूर्ण भए पनि प्रचण्ड प्रताप मन्त्रिमण्डलभित्र कमाल प्रदर्शनको रूपमा चित्रित हुँदै गएको छ। बाबुरामहरूले नयाँ शक्तिको पनि खोस्री गर्दै गए पनि वैद्यजीहरू फेरि हिङ बाँधेकै पुडिया सुँघ्न लागिपर्दैछन्। अनि देशकै सबैभन्दा पुरानो र अहिलेको ठूलो दल नयाँ आवरणमा निकै पुस्ताको विरासत बदलेर नयाँ बनेको छ। त्यसमा पनि शेरबहादुरहरूको गर्जन र शशांकहरूको आदर्श दर्शन हाम्रा कर्ण विवर एवं नयन पटलमा परिवर्तित वा परावर्तनीय रूपमा आइरहेछन्। चित्रबहादुर, कमल थापा र लोकेन्द्रहरूका रागका कुरा छोडेर भन्दा तराई क्षेत्रका राजनीतिक पात्रका आलाप फेरि पनि संशोधित शैलीमा यथास्थानमै देखिन्छन्। यी यस्तैयस्तै र ती त्यस्तैत्यस्तै। स्थिति, परिस्थितिले फेरि पनि प्रश्नको पेटारो त्यहीँका त्यहीँ खडा छ। स्वभावतः यसै पृष्ठभूमि र परिणतिमाझ नेपाली जनजिज्ञासुहरू सोध्छन्होइन, यो के भएको हो ? संविधानको सन्दर्भमा कर्ता, निर्माता, प्रणेता प्रशंसक एवं विज्ञ विचारकहरू एक स्वरमा भन्छन्यसमा कार्यान्वयनको जटिल चुनौती छ र पुनर्मन्थन तथा संशोधनको प्रबल आवश्यक छ। काम भइरहेछन्, कुरा चलिरहेछन्, गति बढिरहेछन्, आकृति बदलिइरहेछन्, भावभंगी फेरिइरहेका छन्, चालबाजी चलिरहेछन्, तैपनि चालनचल्ती उस्तै छ स्थिति जटिलतिर नै छ र सबैका मुखमा चुनौती शब्दावलीको पुरानै पुनरावृत्ति चलिरहेछ। प्रश्न फेरि प्रखर रूपमा प्रकट हुन्छ होइन यो के अनर्थ र कस्तो अन्यथा भएको हो ? यसै प्रसंगमा कतिपय जानिफकारहरूका आआफ्नै उत्तरमाला पनि छन्। ती भन्छन्। लामोलामो समय, कालको ख्याल नराखी 'अथः प्रारम्भ हुन्छ' भनी गरिएको 'अनर्थ अथ' तथा विना विचार 'अब समाप्त' भनी भएको 'अन्यथा अन्त्य' कै स्वाभाविक परिणति हो, विद्यमानको जटिलता एवं चुनौतीपूर्ण अवस्था। पछि मात्रै दैलो देख्ने र लडेपछि मात्रै लट्ठी खोज्ने गर्दा हुने हुनामी यस्तै त हो नि भन्नेहरू पनि यतिखेर कम्ती छैनन्। उत्तरकाण्डका त्यस्ता उत्तरदाता भन्छन् हतपत गरेपछि लतपत नभए के हुन्छ ? न त अथ प्रारम्भको मुहूर्त नै शुभ भयो न त 'इति अन्त्य' को बेला नै शुभ रह्यो। नवीनतम प्रारम्भ विचारपूर्वक हुनुपर्छ, नयाँ थालनी शुभ प्रभातिका निम्ति हुनुपर्छ र पुरानोको परित्यक्ति सारभूत परिप्राप्तिको हेतु हुनुपर्छ, अनि यो राजनीतिको अथ र अन्त्यको अर्थ रहन्छ। हो, आउनु, जानु, पस्नु, निस्कनु, प्रारम्भ अन्त्य गर्नु उद्घाटन समापन हुनु जवानी चढ्नु बुढ्यौलीमा पुग्नु, यी यस्ता कुरा समग्र जीवन, राजनीतिक दर्शन तथा राज्यव्यवस्थाका स्वाभाविक प्राकृत विधान प्रचलन नै हुन्। १९९७ देखि यता सात, सत्र, सत्चालीस, साठी साल हुँदै बहत्तरको महाभूकम्प तथा संविधान निर्माण, संशोधन, खण्डन, उत्खनन, विश्लेषण एवं नीति नेतृत्व परिवर्तनका यावत् चरणसम्मको हाम्रो यात्रा क्रम पनि त्यस्तै हुन्। तर ती कति स्वाभाविक कति भावातिरेक कति उचित कति अनुचित, कति वाञ्छित कति कृत्रिम भन्ने कसीभित्र भने त्यस्ता कुरा सधैँ छोटिइरहेका हुन्छन्। कसीमा घोटिनुखारिनु र सुधारिनु नराम्रो कुरा हेइन, तर कसी कुन र घोटियो कसरी घोत्लिनुपर्ने कुरा त्यो हो। सधैँभरिको प्रयोग, सधैँभरिको परिवर्तन, निरन्तरको खण्डनमण्डन अनि घर्षण उत्खनन अनि फेरि बारबारको उल्लंघनले मात्र हाम्रो राजनीतिको दर्पणलाई सधैँभरि कति सफेद राख्न सक्छ ? सोचनीय विषय छ। दुनियाँभरिको राजनीति यही हो र राज्यव्यवस्थाको रीतिप्रवृत्ति पनि यस्तै हो भन्नेहरू पनि छन्। चित्त शान्त गर्न र जनचित्त बुझाउन राजनीतिक वृत्तमा त्यस्ता धेरै नेता नायकहरू पनि हुन्छन् तर पटकपटक मन, पेट, इमान, जमान बदल्ने त्यस्ता नायकहरू 'अथः प्रारम्भ' र 'इति अन्त्य' को राजनीतिक यात्रामा कति लायक सिद्ध हुन्छन्, त्यो पनि विचारणीय विषय हो। राजनीतिलाई श्रेष्ठ नीतिको कोटिमा अख्तियार गर्ने र त्यसबाट समयसापेक्ष आम अभीष्ट पूर्ति गर्ने हिसाबमा हेर्ने हो भने त्यस्तो खालको अनर्थ अथ र अन्यथा अन्त्यले कुनै काम गर्दैन। राजनीतिका काल सर्पहरू परिणाममा अरूलाई डस्छन् र परिणामै अरूका निम्ति विषवमन गर्छन्। त्यसैले नष्ट गर्नु भ्रष्ट पार्नु मात्रै राजनीतिक कृत्य होइन। सपार्नु, सुधार्नु, सिँगार्नु राजनीतिक कार्यकृतिको लालित्य हो, सुन्दर पक्ष हो। विना अर्थको अथ गराइ र अन्यथा खालको अन्त्य गराइले अन्ततः कसैलाई राम्रो गर्दैन। सदा स्वतन्त्र, शान्त सुरम्य सुदृढ र संपुष्ट राष्ट्र भनेर विश्व इतिहासले अंकित गरेको नेपाललाई अब पछिको इतिहासले कसरी चित्रित गर्छ थाहा छैन। तर यसै प्रकारले अर्थ न वर्थको गायन, विना गन्तव्यको गमन र अहं बोध नै नभएको उत्खननले भोलिको नेपाली राजनीति र राज्य परिपाटीलाई कुन्नि कता पुर्याउला ?"
जनस्तरमा अराजकता,"बन्द गर्ने प्रचलन सबभन्दा ठूलो जनस्तरीय अराजकता हो। यसको विडम्बना के हो भने जसले यो राज्य सत्ताको विरोधमा सुरु गरे आज आएर उनीहरूकै विरोधमा बन्द हुने गरेको छ। बन्दको जन्मदाता एमाले पार्टी हो र एक दिनबाट तीन दिनसम्म लगातार बन्द गराउने पनि त्यही पार्टी हो। आज एमाले आफैँ सत्तामा छ र यिनकै विरोधमा बन्द बोलाइने गरेको छ। लोकतन्त्रमा असीमित स्वतन्त्रताको उपभोग गर्न पाइन्छ भने यसलाई सहर्ष स्वीकार गर्नुपर्ने हुन्छ। तर स्वतन्त्रताको सही प्रयोग गर्ने हो भने बन्दलाई निन्दा गर्नुपर्छ। कारण बन्दको प्रभावकारिता नै देखिन छोड्यो। पहिलो हाँसोको कुरा हो बन्द हुन्छ, तर सर्वसाधारण जनताले यो थाहा पाउँदैनन् कि सो बन्द कसले बोलाएको हो र किन बोलाएको हो। जनताले नै राम्ररी थाहा पाउन सक्दैनन् भने बन्दकर्ताको लक्ष्य नै पूरा हुँदैन। अर्को महत्वपूर्ण पक्ष हो सरकारमाथि यसको रत्तिभर पनि असर नपर्नु। बन्दबाट कुनै दल या कुनै संगठनको कुनै माग पूरा भएको आजसम्म थाहा भएको छैन। केही वर्षअगाडि माधव नेपाल प्रधानमन्त्री हुँदा माओवादी पार्टीले अनिश्चितकालको बन्दहडताल गरेको थियो। तर त्यो नागरिक समाजको विरोधका कारण तीनचार दिनमै टुंगियो। त्यसबाट माओवादीले ठूलो पाठ सिकेर त्यसपछि यस्तो अराजक बन्दहडतालको आह्वान गरेको छैन। नेताहरूको सिको गरेरै जनताले पनि चाहिनेनचाहिने कुरामा विरोधहडताल गर्ने गर्छन्। हालैको उदाहरण लिने हो भने पाटनमा एचपी ग्यास कम्पनीको ग्यासको सिलिन्डर पड्केर तीनजना मानिसको ज्यान गयो। त्यसका मालिकमाथि सरकारद्वारा कारबाही भयो। तर सबै ग्यास उद्योगीहरूले ग्यासको आपूर्ति नै बन्द गरेर विरोध गरे। फलस्वरूप सरकारले आफ्नो कदम फिर्ता लियो। यसबाट यही साबित भयो कि दोषी मानिस पनि बन्दहडतालबाट मुक्ति पाउने रहेछन्। सरकारले यसबारेमा जाँचबुझ गरेको थियो। त्यसको रिपोर्ट कहिले पनि सार्वजनिक गरिएन। ग्यास उद्योगीहरूको भनाइमा उक्त रिपोर्टमा एचपी ग्यासलाई उक्त दुर्घटनाको दोषी ठहर्याइएको थिएन। सरकारले आफ्नै जाँचबुझमा निर्दोष ठहर्याइएको लाई सजाय दिएको हो भने त्योभन्दा ठूलो अपराध हुन सक्दैन। निर्दोष ठहरिएको भए किन सजाय दिइयो र दोषी नै ठहरिएको भए किन करकापमा सरकार पछि हट्यो भन्ने अहं प्रश्न उठ्छ। जे भए पनि यो गन्जागोलले अराजकतालाई हावी बनायो। नेपालमा सबभन्दा ठूलो अराजकताको उत्पत्ति पेट्रोलको आपूर्तिबाट भएको छ। भारतको बरौनीमा ट्यांकर भरेपछि चालकहरूले केही ग्यालिन तेल बाटोमा बेच्ने गर्छन् तर पेट्रोल पम्पमा खन्याउनुअगाडि चलाएर यथावत् भरिएको देखाउँछन्। सो कुरा थाहा पाएर पम्प मालिकहरूले चालकहरूबाट नोक्सान असुल गर्न थाले। चालकहरू सबै हडतालमा ओर्लिए। पम्प मालिकहरू लाचार भए। केही समयपछि मालिकहरूले पनि यस्तै बेइमानीको एउटा उपाय निकाले। उनीहरूले पेट्रोलमा मट्टीतेल मिसाउन थाले र आफ्नो क्षतिपूर्ति गर्न थाले। सो थाहा पाएर सरकारले जाँच गर्न थाल्यो र पम्प मालिकहरूमाथि कारबाही थाल्यो। पम्प मालिकहरू सबै मिलेर हडताल गरे र तेलको हाहाकार फैलाए। जनताले दुःख पाएको देखेर सरकार पछि हट्यो र पम्पमालिकहरूलाई खुला रूपमा मट्टीतेल मि िश्रत पेट्रोल बेच्न दियो। यो अराजकताको रोग समाजको हरेक अंगमा फैलिँदै गइरहेको छ। गर्दागर्दा नक्कली डाक्टरहरूमाथि कारबाही गर्दा सक्कली डाक्टरहरू पनि बन्दहडतालमा ओर्लिए। यसको माने नक्कली डाक्टरहरूले पनि सक्कली डाक्टरसरह औषधी उपचारमा संलग्न हुन पाउनुपर्छ भन्ने होइन ? नक्कली डाक्टरमाथिको कारबाहीबाट सक्कलीहरू खुसी हुनुपर्ने हो किनभने एकातिर उनीहरूको महत्व बढ्ने र इज्जत बढ्ने अर्कोतिर आम्दानी पनि बढ्ने भएकोले यस्तो सरकारी कारबाहीको स्वागत र समर्थन गर्नुपर्ने हो। तर त्यसको ठीक उल्टो, नक्कली डाकटरमाथिको सरकारी कारबाहीको विरोध गर्नुले के बताउँछ ? यसबाट यही सन्देश जान्छ कि सरकारले जसले जे चाह्यो सो गर्न छुट दिनुपर्छ। योभन्दा ठूलो अराजकता के हुन सक्छ ? जनताले नै स्वतन्त्रताको सीमा नाघेर गए पछि त्यहाँ लोकतन्त्र होइन, अराजकतन्त्र स्थापति हुन जान्छ, जसरी नेपालमा भइरहेको छ। केही वर्षअगाडि तराईमा एउटा सेवा केन्द्र खोलियो। सरकारले जनतालाई सहज सुविधा पाओस् भनेर भूमिसम्बन्धी एउटा कार्यालय विस्तार गर्यो। तर सदरमुकामका मानिस र व्यापारीहरूले जुलुस हडताल गरेर त्यसलाई खारेज गर्न लगायो। आफ्नो स्वार्थमा अलिकति धक्का आउने देखेर यस्तो विरोध गरिएको थियो र सरकारलाई झुकाउन सफल पनि भए। के यसैलाई जनबल या जनतन्त्र या लोकतन्त्र भन्ने ? जनताले नै स्वतन्त्रताको सीमा नाघेर गए पछि त्यहाँ लोकतन्त्र होइन, अराजकतन्त्र स्थापति हुन जान्छ, जसरी नेपालमा भइरहेको छ। स्वतन्त्रताको उपयोगबाट नै लोकतन्त्रको क्षति भइरहेको देखिन्छ। यही तथ्यलाई मलेसियाका माहाथिर मोहम्मदले उजागर गरेका हुन्।यति मात्र होइन, उनले भनेका कुरा हाम्रा उद्योगहरूमा पनि उत्तिकै लागू भएको देखिएको छ। विगत १० वर्षमा नेपालमा करिब ६ सयवटा उद्योगहरू बन्द भएको तथ्य खुलेको छ। बन्द पनि किन नहोऊन्। हरेक उद्योगमा हरेक राजनीतिक दलको एउटा कर्मचारी संघ खुलेको छ। सो उद्योगमा त्यहाँका व्यवस्थापकहरूको ठाउँमा कर्मचारीहरू हावी भएका छन्। कर्मचारी नेताहरूको स्वीकृतिविना व्यवस्थापकहरूले कुनै निर्णय लिन सक्दैनन् र लिइहाल्यो भने पनि कार्यान्वयन गर्न सक्दैनन्। हडताल, बन्द र तालाबन्दी भइरहने समाचार आइरहन्छन्। यस्तो अराजकताले कुनै पनि उद्योगलाई सुचारु चल्न दिँदैन। त्यसैको मारमा परेर ती उद्योगहरू बन्द भए। त्यसैको फलस्वरूप महाथिर मोहम्मदले भनेझैँ उच्च बेरोजगार बढेको हो। यसैबाट काम गर्ने र कडा परि श्रम गर्ने अवस्थाबाट जनता वञ्चित भएका छन्। यसतो अराजक तत्वलाई उनले नयाँ तानाशाह भनेका छन्। नेपालमा सरकारले नै सरकारी कर्मचारीहरूको संगठन चलाउन दिएका छन् र उनीहरू नै सरकारी प्रशासनमा हावी भएका छन् भन्ने कुरा थाहा पाए भने उनले के भन्ने हुन् ? तर जे होस्, नेपालको लोकतन्त्रको काल कोही छ भने त्यो यहाँ चलिरहेको अराजकता नै हुनेछ।"
स्वास्थ्य बिमाको अवधारणा र प्रभावकारिता,"नेपालको संविधानले 'नागरिकको स्वास्थ्य बिमा सुनिश्चित गर्दै स्वास्थ्य उपचारमा पहुँचको व्यवस्था मिलाउने' प्रावधान गरेको छ। यो समयको माग हो। परम्परागत रूपमा स्वास्थ्य सेवासम्बन्धी खर्च सीमित हुन्थ्यो जुन स्वास्थ्य सेवा प्राप्त गर्ने व्यक्तिले स्वास्थ्य सेवा प्रदायकलाई सीधै तिर्ने गर्थे। तर हाल स्वास्थ्य सेवासम्बन्धी खर्च आकासिँदै छ र क्यान्सर, हृदयरोग, चिनीरोग, मिर्गौलासम्बन्धी रोगजस्ता घातक रोगहरूको उपचारसम्बन्धी खर्च कतिपय अवस्थामा परिवारले धान्नै नसक्ने भएको छ। यस्तो अवस्थामा औषधोपचार गर्न घरवारै बेच्नुपर्ने वा औषधोपचार गर्न नसकी देहत्याग गर्नुपर्ने अवस्था आउँछ। यो समस्या समाधानको लागि हाल विश्वका विभिन्न देशमा स्वास्थ्य बिमाको अवधारणा कार्यान्वयन गर्ने अभ्यास बढ्दो छ। स्वास्थ्य बिमा भन्नाले सामान्यतः स्वास्थ्य खर्च बेहोर्ने कार्यक्रम भन्ने बुझिन्छ। यो रोग तथा दुर्घटनाका कारण हुने स्वास्थ्यसम्बन्धी खर्चको जोखिमविरुद्धको बिमा हो। स्वास्थ्य बिमामा दुर्घटनाबाट भएको हानिनोक्सानी, स्वास्थ्य खर्च, अपांगता वा आकस्मिक मृत्यु र अंगभंगताको बिमा संलग्न हुन्छ र यसले बिमित व्यक्तिको रोग तथा चोटपटकको उपचारमा लाग्ने खर्च बेहोर्छ। कुनै पनि स्वास्थ्य बिमा योजनाले तीन पक्षलाई जोड्छ: स्वास्थ्य योजनाका सञ्चालक, स्वास्थ्य योजनाका खरिदकर्ता र स्वास्थ्य सेवाप्रदायक। स्वास्थ्य योजनाका सञ्चालक बिमा कम्पनी जस्ता नाफामुखी, गैरनाफामुखी वा सरकारी संस्था हुन सक्छन्, स्वास्थ्य योजनाका खरिदकर्ता व्यक्ति अथवा कर्मचारीका तर्फबाट रोजगारदाता हुन सक्छन् भने स्वास्थ्य सेवाप्रदायक चिकित्सक र अस्पतालहरू हुन सक्छन्। स्वास्थ्य योजनाको खरिदकर्ताले भविष्यमा हुन सक्ने अनपेक्षित स्वास्थ्य खर्च बेहोर्न साझा कोषमा योगदान गर्छ। यस्तो योगदान करका रूपमा वा सामाजिक सुरक्षा योगदानका रूपमा वा प्रिमियमका रूपमा नियमित (जस्तै मासिक) रूपमा तिर्नुपर्छ। यस्तो योगदान दिन नसक्नेको हकमा सरकार वा दाताले सहयोग गर्दछन्। यसबापत बिमित व्यक्तिले स्वास्थ्य सेवा उपभोग गर्ने समयमा औषधि, चिकित्सकसँग स्वास्थ्य परीक्षण, आकस्मिक सेवा, निःशुल्क अस्पताल भर्ना आदि सुविधा पाउँछ वा स्वास्थ्य सेवा उपभोग गर्ने समयमा स्वास्थ्यसम्बन्धी कुनै खर्च बेहोर्नुपरेमा बिमा योजनाको सञ्चालकबाट सो खर्च शोधभर्ना पाउँछ। स्वास्थ्यसम्बन्धी सुविधा प्याकेजमा केके सुविधा हुन्छ वा स्वास्थ्यसम्बन्धी कुनकुन खर्च केकति दरमा शोधभर्ना पाइन्छ भन्ने कुरा स्वास्थ्य बिमा नीतिमा निर्भर हुन्छ। बिमा कम्पनी जस्ता स्वास्थ्य योजना सञ्चालकहरूले बिमित व्यक्तिले बेहोरेको स्वास्थ्य खर्चको शोधभर्ना गर्छ। कतिपय सन्दर्भमा बिमा कम्पनीले बिमित व्यक्तिको उपचारमा लागेको खर्च रकमको शतप्रतिशत बेहोर्छ भने अन्य सन्दर्भमा उसले बिमित व्यक्तिको खर्चको तोकिएको प्रतिशतले हुने हिस्सा मात्र बेहोर्न सक्छ। यो सम्झौतामा भर पर्ने कुरा हो। स्वास्थ्य सेवा प्रदायक सञ्जालभित्रको वा सञ्जाल बाहिरको हुन सक्छ। बिमा कम्पनीसँग सम्झौतामा रहेको सेवाप्रदायकलाई सञ्जालभित्रको र बिमा कम्पनीसँग सम्झौतामा नरहेको प्रदायकलाई सञ्जालबाहिरको प्रदायक भनिन्छ। सञ्जालभित्रका सेवाप्रदायक र बिमा कम्पनीबीच स्वास्थ्य सेवा र औषधि प्रयोगको शुल्क संरचनाबारे सहमति हुन्छ। सञ्जालभित्रको प्रदायकले सेवा प्रदान गरेमा बिमित व्यक्तिले तिर्नुपर्ने रकम कम हुन सक्छ भने सञ्जालबाहिरको प्रदायकले सेवा प्रदान गर्दा बिमितले तिर्नुपर्ने रकम बढी हुन सक्छ। सञ्जालभित्रको प्रदायकका हकमा प्रदायकले बिमित व्यक्तिलाई प्रदान गरेको स्वास्थ्य सेवावापतको रकम बिमित व्यक्तिबाट नभई सीधै बिमा कम्पनीबाट असुल गर्छ। अर्कोतर्फ, सञ्जालबाहिरको प्रदायकका हकमा भने बिमित व्यक्तिले प्रदायकलाई स्वास्थ्य उपचारसम्बन्धी खर्च तिर्छ र बिमा कम्पनीसँग आफूले तिरेको रकमको शोधभर्नाका लागि दाबी गर्छ।स्वास्थ्य बिमा निम्नानुसार निजी स्वास्थ्य बिमा, सामाजिक स्वास्थ्य बिमा र सामाजिक कल्याण कार्यक्रमका रूपमा सञ्चालित भएका पाइन्छन्: निजी स्वास्थ्य बिमा निजी स्वास्थ्य बिमा निजी कम्पनीहरूले सञ्चालन गर्छन्। स्वास्थ्य बिमा चाहने व्यक्तिले बिमा कम्पनीसँग स्वास्थ्य बिमा खरिद गर्न सक्छन् र आवधिक रूपमा प्रिमियम तिर्छन्। कर्मचारीका हकमा रोजगारदाताले पनि प्रिमियमको केही अंश व्यहोर्छन्। स्वास्थ्य बिमा प्रत्यक्ष वा रोजगारदातामार्फत खरिद गर्न सकिछ। विकसित देशहरूमा रोजगारदाता प्रायोजित स्वास्थ्य बिमा योजना महत्वपूर्ण हुन्छन्, जहाँ प्रिमियमको ठूलो हिस्सा रोजगारदाताले तिर्छ भने कर्मचारीले सानो हिस्सा तिर्छन्। स्वरोजगारहरूले भने आफ्नो प्रिमियम आफैँ तिर्छन्। केही देशमा प्रिमियम तिर्न नसक्नेहरूको लागि सरकारले नै स्वास्थ्य बिमाको प्रिमियम तिरिदिन्छ। तर स्वास्थ्य बिमा प्रिमियम तिर्न नसक्नेहरूको पहिचान गर्नु भने चुनौतीपूर्ण कार्य हो। बिमित व्यक्तिको उपचार खर्च र जोखिम बिमा कम्पनीले बहन गर्छ। बिमित व्यक्तिले सेवा प्राप्त गर्ने समयमा पैसा तिर्नुपर्दैन। सहभुक्तानी आदिका रूपमा रकम तिर्नुपरे पनि कुल औषधोपचार खर्चको सानो अंश तिरे पुग्छ। निजी स्वास्थ्य बिमा कार्यक्रम सामान्यतया ऐच्छिक हुन्छ। संयुक्त राज्य अमेरिकामा निजी स्वास्थ्य बिमाको बाहुल्य छ। सामाजिक स्वास्थ्य बिमा सामाजिक स्वास्थ्य बिमा सामाजिक स्वास्थ्य बिमा योगदानबाट सञ्चालित हुन्छ। यस्तो योगदान सामान्यतया जोखिममा नभई तलबमा आधारित हुन्छ, जहाँ समूहका सदस्यहरूले आफ्नो तलबको केही अंश योगदान दिनुपर्छ र त्यसमा रोजगारदाताको पनि योगदान रहन्छ। यस्तो योजनामा सहभागिता सामान्यतया औपचारिक क्षेत्रका कर्मचारी रहन्छन्। रोजगारदाताले सामाजिक स्वास्थ्य बिमाको लागि कर्मचारीको तलबबाट निश्चित प्रतिशत काटेर सो रकम र आफ्नो योगदानसहित सामाजिक स्वास्थ्य बिमा कोषमा जम्मा गर्छ। स्वाथ्य बिमाले आमा मानिसलाई बिरामी भएकोले गरिब हुनबाट जोगाउन र उनीहरुालई सवस्थ र उत्पादनशील जीवन जिउने प्रदान गर्छ। यस किसिमको योजना नेपालमा पनि लागू गरिनुपर्छ। संसारका विभिन्न देशले सामाजिक स्वास्थ्य बिमा प्रणाली अवलम्बन गरेका छन्। खासगरी, पूर्व सोभियत संघमा यो प्रणाली प्रचलनमा छ। अमेरिकाको मेडिकेयर प्रणाली पनि सामाजिक स्वास्थ्य बिमाको एउटा उदाहरण हो। मेडिकेयरले ज्येष्ठ वा अपांगता भएका व्यक्तिहरूलाई स्वास्थ्य बिमा प्रदान गर्छ। सामाजिक स्वास्थ्य बिमा सामान्यतया अनिवार्य हुन्छ। सामाजिक कल्याणकारी कार्यक्रम स्वास्थ्य बिमा योजना खरिद गर्न असमर्थ न्यून आय भएका मानिसलाई स्वास्थ्य सुविधा प्रदान गर्न सरकारले साधारण बजेटबाट सामाजिक कल्याणकारी कार्यक्रमको व्यवस्था गर्छ। यस कार्यक्रमअन्तर्गत लाभार्थीले कुनै पनि योगदान गर्नु पर्दैन। उनीहरूले आवश्यकताअनुसार निःशुल्क स्वास्थ्य सुविधा पाउँछन्। उदाहरणको लागि, अमेरिकामा मेडिकएड र बाल स्वास्थ्य बिमा कार्यक्रम सामाजिक कल्याणकारी कार्यक्रम हुन्। यी कार्यक्रमले न्यून आय वा अपांगता भएका र अबिमित व्यक्तिहरूलाई स्वास्थ्य बिमा प्रदान गर्छ। यी सामाजिक कल्याणकारी कार्यक्रममार्फत स्वास्थ्य सुविधा प्रदान गरिन्छ। यी कार्यक्रमको वित्तीय प्रबन्ध सरकारले साधारण बजेटबाट गर्छ। परम्परागत रूपमा, स्वास्थ्य सेवा प्राप्त गर्ने व्यक्तिले स्वास्थ्यसम्बन्धी खर्च स्वास्थ्य सेवा प्रदायकलाई सीधै भुक्तानी गर्दथे भने परोपकारी संस्था या कार्यक्रमले स्वास्थ्य सेवा निःशुल्क उपलब्ध गराउँथे। तर हाल स्वास्थ्य सेवाको खर्च स्वास्थ्य बिमामार्फत गर्ने प्रवृत्ति बढ्दो छ। स्वास्थ्य बिमाअन्तर्गत स्वास्थ्य खर्चको जोखिम स्वास्थ्य बिमा सञ्चालकले बेहोर्छ, स्वास्थ्य बिमा खरिदकर्ताले होइन। स्वास्थ्य बिमा गर्दा विमितले नियमित रूपमा सानो रकम तिर्दै जान्छ र अक्षम व्यक्तिको हकमा यस्तो रकम सरकारले तिरिदिन्छ। बिमित व्यक्ति दुर्घटना वा रोगको सिकार भएमा त्यसको लागि चाहिने खर्च उसले व्यहोर्नु पर्दैन र स्वास्थ्य सेवा प्राप्त हुँदा कुनै रकम तिर्नु पर्दैन। स्वास्थ्यसम्बन्धी खर्च स्वास्थ्य बिमा योजनाले व्यहोर्छ। स्वास्थ्य बिमाअन्तर्गत जोखिमको सामूहिकीकरण हुन्छ, दुर्घटना वा ठूलो रोगको सिकार हुनेले जोखिम आफैँ व्यहोर्नु पर्र्दैन, जोखिम स्वास्थ्य योजनाका सम्पूर्ण सहभागीले व्यहोर्छन्। यसको अर्थ स्वास्थ्य बिमाअन्तर्गत स्वस्थ व्यक्तिबाट रोगीको खर्च जुटाइन्छ, सक्षम व्यक्तिबाट अक्षमको खर्च व्यहोरिन्छ। स्वास्थ्य बिमाले उपचार खर्च नभएका कारणले सेवाबाट वञ्चित हुनुपर्ने स्थितिको अन्त्य गर्छ र धनीगरिब सबैले आवश्यक परेको बेला निःशुल्क स्वास्थ्य सेवा प्राप्त गर्छन्। स्वास्थ्य बिमाले आम मानिसलाई बिरामी भएकाले गरिब हुनबाट जोगाउन र उनीहरूलाई स्वस्थ र उत्पादनशील जीवन जिउने अवसर प्रदान गर्छ। यस किसिमको योजना नेपालमा पनि लागू गरिनुपर्छ। त्यसको लागि व्यापक तयारी गरिनुपर्छ र दिगो हुने किसिमले वित्तीय व्यवस्थाको जोहो गरिनुपर्छ। यसको औचित्य र सञ्चालन प्रक्रियाका बारेमा राजनीतिज्ञ, नीतिनिर्माता, नागरिक समाजलगायत सबैलाई जानकारी गराउनुपर्छ र स्वास्थ्य बिमा गराउन प्रेरित गर्नुपर्छ।"
महिला भलबिल खेलाडीलाई कलेजले दियो खेल सामाग्री,"काठमाडौं: नेपाल प्रहरीका महिला भलबिल खेलाडीलाई खेल सामाग्री प्रदान गरेको छ। भक्तपुरको कौशलटारस्थित जनप्रेमी कलेजले उक्त खेल सामग्री प्रदान गरेको हो। कार्यक्रममा कलेजका प्राचार्य निलेश आचार्यले राष्ट्रिय प्रहरी प्रशिक्षण प्रतिष्ठान महाराजगञ्जका कार्यकारी निर्देशक तथा नेपाल प्रहरी केन्द्रीय खेलकुद समितिका सदस्य सचिव प्रहरी अतिरिक्त महानिरीक्षक (एआइजी) सुरेन्द्रबहादुर शाहलाई खेल सामाग्री हस्तान्तरण गरेका थिए। कलेजले खेल सामग्री प्रदान गर्नु आफ्नो सामाजिक उत्तरदायित्व भएको जनाउँदै खेलाडीको पोशाक समेत सहयोग गरेको छ। कार्यक्रममा एआइजी शाहले खेल सामाग्री सहयोग गरेर कलेज खेलाडीलाई खेलप्रतिको प्रोत्साहनलाई झन बढाइदिउको बताए। उनले भने, ' खेल सामग्रीले खेलाडीको मनोबल उच्च भएको छ।जसले खेलप्रतिको भावनालाई जोगाएको छ। खेलप्रतिको लगाब र मेहनत सधै कायम गर्नेछौ।' उनले खेलको विकास र विस्तार गर्न सबैको साथ र सहयोग जरुरी रहेको बताउँदै यसको लागि उचित वातावरण समेत आवश्यक रहेको बताए। त्यस्तै कलेजमा प्राचार्य निलेश आचार्यले जागरुक र सक्रिय महिला भलिबल खेलाडीलाई सहयोग गर्न पाएकोमा आफू निकै हर्षित भएको बताए।उनले आगामी दिनमा पुरुष भलिबल टिमलाई पनि सहयोग गर्ने प्रतिवद्धता व्यक्त गरे।"
क्वार्टरफाइनल टोलीका आआफ्न विशेषता,"एजेन्सीः जारी युरोकप फुटबलको क्वार्टरफाइनल खेलहरू शुक्रबार बिहानदेखि सुरु हुँदैछन् । पोल्यान्ड, आइसल्यान्ड र वेल्स पहिलोपटक युरोकपको क्वार्टरफाइनलमा पुगेका हुन् । आइसल्यान्ड र वेल्सको त युरोकपमै यो पहिलो सहभागिता हो । अन्य पाँच टोलीले भने विगतमा पनि क्वार्टरफाइनलको अनुभव लिइसकेका छन् । यी टोलीले विगतमा क्वार्टरफाइनलमा रोकिएको र अगाडि बढेको तथ्य यतिबेला सान्दर्भिक हुन्छ । फ्रान्सले युरोकपमा सन् २००० को संस्करणपछि क्वार्टरफाइनल पार गर्न सकेको छैन । १६ वर्षअघि युरोकपको विजेता बनेको फ्रान्स त्यसपछिका संस्करणमा तीन पटक क्वार्टरफाइनल र एकपटक समूहगत चरणबाटै बाहिरियो । फ्रान्स सन् १९८४ मा पनि विजेता बनेको थियो । त्यसबाहेक युरोकपमा फ्रान्सले एकपटक मात्र सेमिफाइनलको यात्रा तय गरेको छ । फ्रान्स यसपटक युरोकपको आयोजक भएकाले पनि बढी दबाबमा छ । सन् २०१२ को युरोकपको क्वार्टरफाइनलमा फ्रान्सलाई स्पेनले २० गोलले हराएको थियो । सन् २००४ मा पनि क्वार्टरफाइनल पुगेको फ्रान्सेली टोली ग्रिससँग १० गोलको अनपेक्षित हार व्यहोरेपछि उपाधि होडबाट बाहिरिएको थियो । यी दुवै संस्करणमा फ्रान्सलाई हराउने टोली नै पछि गएर प्रतियोगिताको विजेता बनेका थिए । इटालीले यसअघि युरोकपमा आठ पटक प्रतिस्पर्धा गरेकामा एक पटक विजेता र दुई पटक उपविजेता बनेको छ । दुई पटक सेमिफाइनलमा पुगेको इटाली एकपटक क्वार्टरफाइनल र दुईपटक समूहगत चरणबाट बाहिरियो । पूर्व विश्वविजेतासमेत रहेको इटाली सन् २००८ को युरोकपमा क्वार्टरफाइनलमा स्पेनसँग टाइब्रेकरमा पराजित भएको थियो । अन्ततः उक्त संस्करणमा स्पेन नै विजेता बनेको थियो । विश्वविजेता बनेको दुई वर्षपछि इटाली युरोकपको क्वार्टरफाइनलबाटै बाहिरिनुलाई आश्चर्यजनक रूपमा हेरिएको थियो । सन् १९९६ यता लगातार युरोकप खेलिरहेको इटाली यसक्रममा दुई पटक उपविजेता बन्यो भने दुई पटक समूहगत चरणबाटै बाहिरिएको थियो । युरोपियन फुटबलमा स्पेन र जर्मनीको वर्चस्व ठूलो छ । यी दुवै टोलीले यो प्रतियोगिता सर्वाधिक तीनतीन पटक जितेका छन् । तर विश्वकपमा चारपटक विजेता बनेको जर्मनीको इतिहास विशेष छ । यसअघि ११ पटक युरोकप खेलेको जर्मनी यसक्रममा तीनपटक विजेता बन्यो भने तीनपटक उपविजेता बन्यो । दुईपटक सेमिफाइनलमा सीमित भएको जर्मन टोली तीनपटक समूहगत चरणबाटै बाहिरिएको छ भने हालसम्म क्वार्टरफाइनलमा निराश हुनु परेको छैन । सन् २००० र सन् २००४ को संस्करणमा समूहगत चरणबाट बाहिरिएको जर्मनी सन् २००८ मा उपविजेता बन्यो भने सन् २०१२ मा सेमिफाइनलमा रोकिएको थियो। जर्मनी अहिले विश्वविजेता बनेकाले उमाथि सबैको आँखा छ । बेल्जियम यसपटक सशक्त देखिएको छ । १६ वर्षपछि युरोकप खेलिरहेको बेल्जियम यसअघि चार पटक यो प्रतियोगितामा सहभागी हुने क्रममा एकपटक उपविजेता बन्यो भने एकपटक सेमिफाइनलमा रोकियो । दुईपटक भने समूहगत चरणबाटै बाहिरिएको थियो । सन् १९७२ मा सेमिफाइनलमा पुगेको बेल्जियम आठ वर्षपछि फाइनलसम्म पुगे पनि उपाधि जित्न सकेन। त्यसपछि सहभागी भएका सन् १९८४ र सन् २००० को संस्करणमा बेल्जियम पहिलो चरणबाटै घर फर्किएको थियो । युरोकपमा पोर्चुगलको इतिहास पनि रोचक छ । पोर्चुगलले यसअघि ६ पटक यो प्रतियोगिता खेलेकामा एक पटक फाइनल, तीन पटक सेमिफाइनल र दुई पटक क्वार्टरफाइनलसम्मको यात्रा तय गरेको थियो । पोर्चुगल सन् २००८ को संस्करणको क्वार्टरफाइनलमा जर्मनीसँग ३२ ले र सन् १९९६ को संस्करणको क्वार्टरफाइनलमा चेक गणतन्त्रसँग १० गोलले पराजित भएको थियो । पोर्चुगलले सन् १९९६ देखिका हरेक युरोकप संस्करणमा कम्तीमा क्वार्टरफाइनलसम्मको यात्रा तय गरेको छ ।"
अर्को कीर्तिमान नजिक रोनाल्डो,"एजेन्सीः पोर्चुगिज स्ट्राइकर क्रिस्टियानो रोनाल्डो जारी युरोकप फुटबलमा अर्काे ऐतिहासिक सफलता नजिक पुगेका छन् । जारी प्रतियोगिताबाटै युरोकप फुटबलको लगातार चार संस्करणमा गोल गर्ने एक्ला खेलाडी बनेका रोनाल्डो युरोकप इतिहासमै सर्वाधिक गोल गर्ने एक्ला खेलाडी बन्ने कीर्तिमानको पनि नजिक पुगेका छन् । यद्यपि रोनाल्डोले त्यसका लागि शुक्रबार बिहान हुने पहिलो क्वार्टरफाइनल खेलमा पोल्यान्डको बलियो रक्षापंक्तिलाई चिर्नुपर्ने हुन्छ । रोनाल्डोलाई युरोकप फुटबलमा सर्वाधिक गोल गर्ने खेलाडी बन्नका लागि मात्र दुई गोल आवश्यक छ । हालसम्म सर्वाधिक चार युरोकपको मुख्य प्रतिस्पर्धामा सहभागी भएका रोनाल्डोले ती सहभागितामा आठ गोल गरेका छन् । उनीभन्दा अगाडि फ्रान्सका मिचेल प्लाटिनी छन् । युरोपेली फुटबल महासंघ (यूईएफए) का निलम्बित अध्यक्षसमेत रहेका प्लाटिनीले युरोकपको इतिहासमा नौ गोल गरेका छन् । प्लाटिनीले पाँच खेल खेल्दै नौ गोल गरेका थिए भने रोनाल्डोले आठ गोलका लागि १८ खेल खेलिसकेका छन् । पोल्यान्डविरुद्धको खेलमा दुई गोल गरेमा रोनाल्डो युरोकपको इतिहासमै सर्वाधिक गोल गर्ने खेलाडी बन्नेछन् । एक गोलमात्रै गर्न सकेमा पनि उनले प्लाटिनीको कीर्तिमानसँग बराबरी गर्नेछन् । समूहगत चरणको अन्तिम खेलमा हंगेरीविरुद्ध दुई गोल गर्दै रोनाल्डोले युरोकपमा आफ्नो गोल संख्या आठ पुयाएका हुन् । रोनाल्डो सोही खेलपछि चारवटा युरोकपको मुख्य प्रतिस्पर्धामा गोल गर्ने एक्ला खेलाडी बनेका थिए । नया कीर्तिमानका लागि भने रोनाल्डोले निकै मेहनत गर्नुपर्नेछ । त्यसका लागि रोनाल्डोले प्रतियोगिताकै सर्वाधिक बलियो रक्षापंक्ति भएको पोल्यान्डको चुनौतीमा खरो उत्रन सक्नु पर्नेछ । क्वार्टरफाइनलसम्मको यात्रामा पोल्यान्डले चार खेलबाट मात्र एक गोल व्यहोरेको छ । पोल्यान्डविरुद्ध स्विट्जरल्यान्डले प्रिक्वार्टरफाइनल चरणमा एक गोल गरेको थियो । त्यसबाहेक अन्य टोलीले गोल गर्न सकेका छैनन् । पोल्यान्डले विश्व च्याम्पियन जर्मनीलाई समेत गोल गर्नबाट रोकेको थियो । पोल्यान्डविरुद्ध गोल गर्न सकेको अवस्थामा रोनाल्डोले व्यक्तिगत उपलब्धिमात्रै हात पार्ने छैनन्, उनले आफ्नो टोली पोर्चुगललाई समेत प्रतियोगिताको सेमिफाइनलमा पुयाउन मद्दत गर्नेछन् । रोनाल्डोले पनि अर्जेन्टिनी खेलाडी लियोनल मेसीले जस्तै आफ्नो देशलाई कुनै पनि ठूलो प्रतियोगिताको उपाधि दिलाउन सकेका छैनन् । तुलनात्मक रूपमा सहज प्रतिद्वन्द्वी पाएको पोर्चुगलले जारी युरोकपमा भाग्यको साथ समेत पाउँदै आएको छ । समूहगत चरणमा एउटै खेलमा पनि जित हात पार्न नसकेको पोर्चुगल तेस्रो स्थानमा आउने उत्कृष्ट चार टोलीभित्र पर्दै प्रिक्वार्टरफाइनलमा पुगेको थियो । त्यसैले यस पटक रोनाल्डोसामु व्यक्तिगत उपलब्धिका साथै देशकै लागि पनि ठूलो उपाधि दिलाउने गतिलो अवसर छ । क्वार्टरफाइनलमा पोल्यान्डलाई पराजित गर्न सकेको अवस्थामा पोर्चुगलले सेमिफाइनलमा वेल्स र बेल्जियममध्ये एकलाई प्रतिद्वन्द्वी पाउनेछ ।"
रोनाल्डो र लेवान्डोस्कीको भिडन्त,"एजेन्सीः युरोकपमा ऐतिहासिक यात्रा तय गरिरहेको पोल्यान्डले शुक्रबार बिहान हुने क्वार्टरफाइनलमा पोर्चुगललाई पराजित गर्न सके अर्को कोसेढुंगा पार गर्नेछ । दुवै टोलीको विशेषता भनेको दुवैलाई एउटा स्टार स्ट्राइकरको साथ छ । तर पोर्चुगिज टोलीलाई विश्व फुटबलमा नाम चलेका अन्य केही खेलाडीको पनि साथ छ । पोल्यान्डमा भने रोबर्ट लेवान्डोस्कीबाहेक अन्य खेलाडी त्यति चर्चित छैनन् । युरोपियन क्लब फुटबलमा उत्कृष्ट प्रदर्शन गरिरहेका लेवान्डोस्की पोल्यान्डलाई ऐतिहासिक सफलता दिलाउने प्रयासमा छन् । तीन पटकका फिफा वर्ष खेलाडी क्रिस्टियानो रोनाल्डोले पोर्चुगलका लागि उपाधि जित्न सकेका छैनन् । लेवान्डोस्की र रोनाल्डो दुवै राष्ट्रिय टोलीका कप्तान हुन् । लेवान्डोस्की युरोकप छनोटमा १३ गोलसहित सर्वाधिक गोलकर्ता बनेका थिए । रोनाल्डोले यो सिजन आफ्नो क्लब रियल म्याड्रिडलाई युरोपियन च्याम्पियन्स लिगको उपाधि पनि जिताएका थिए । त्यसैले यी दुई टोलीबीचको भिडन्तलाई उदाउँदो शक्ति र संघर्ष गरिरहेको शक्तिबीचको लडाइँका रूपमा हेरिएको छ, जहाँ दुवै टोली एकएकजना स्टार खेलाडीको साथमा अगाडि बढ्दैछन् । पोल्यान्डले जारी प्रतियोगितामा उत्कृष्ट प्रदर्शन गरिरहे पनि लेवान्डोस्कीले लय समाउन सकेका छैनन् । उनको नाममा एउटा पनि गोल छैन । तर पोल्यान्डको टिम गेम राम्रो छ । समूहगत चरणमा विश्व च्याम्पियन जर्मनीसँग बराबरी खेलेको पोल्यान्डले अन्य दुई खेलमा जित हात पारेको थियो । पोल्यान्डले प्रिक्वार्टरफाइनलमा सशक्त प्रदर्शन गरिरहेको स्विट्जरल्यान्डलाई टाइब्रेकरमा हराएको थियो । सन् २००८ मा पहिलोपटक युरोकप खेलेको पोल्यान्डले यसअघिका संस्करणमा समूहगत चरण पार गर्न सकेको थिएन । पोर्चुगलको यात्रा पोल्यान्डको भन्दा बढी संघर्षपूर्ण रहेको छ । समूहगत चरणमा तीनवटै खेल बराबरी खेलेको पोर्चुगलले नकआउट चरणमा बलियो टोली क्रोएसियालाई अतिरिक्त समयमा १० गोलले हराएको थियो । समूहगत चरणको अन्तिम खेलमा हंगेरीविरुद्ध ३३ गोलको बराबरी खेलेपछि पोर्चुगलले अघिल्लो चरणको यात्रा तय गरेको थियो । समूहगत चरणको आफ्नो अन्तिम खेलमा तीनपटक पछि परेको पोर्चुगलका लागि रोनाल्डोले दुई गोल गरेका थिए । रोनाल्डोको प्रदर्शन क्रमशः प्रभावशाली बन्दै गएको छ । नकआउट चरणमा प्राप्त जितमा पनि रोनाल्डोले नै मुभ बनाएका थिए । त्यैपनि रोनाल्डोले आफूस्तरको प्रदर्शन भने गर्न सकेका छैनन् । क्रोएसियाविरुद्ध उनले निर्धारित ९० मिनेट समयमा एउटा पनि गतिलो आक्रमण गर्न सकेनन् । अनुभवी विंगर रिकार्डो क्वारेस्मा र १८ वर्षीय स्ट्राइकर रेनाटो सान्तोष यतिबेला पोर्चुगल टोलीको आकर्षण बन्दैछन् । क्रोएसियाविरुद्ध दोस्रो हाफमा मैदान प्रवेश गरेका सान्चेज प्लेयर अफ दि म्याच घोषित भएका थिए । क्वारेस्मालाई पनि दोस्रो हाफमा मैदान छिराइएको थियो । पोल्यान्डले जारी प्रतियोगितामा चार खेल खेल्ने क्रममा केवल तीन गोल गरेको छ । फियोरेन्टिनाका मिडफिल्डर ज्याकुब ब्लाजिकोस्कीले दुई गोल गरेका छन् । आयाक्सका स्ट्राइकर अर्काडियुज मिलिचले पनि एक गोल गरेका छन् । ३० अन्तर्राष्ट्रिय खेलमा ११ गोल गरिसकेका मिलिच र ८३ अन्तर्राष्ट्रिय खेलमा १८ गोल गरेका ब्लाजिकोस्की लयमा छन् । पोल्यान्डको रक्षापंक्ति बलियो छ । पोर्चुगलले सन् १९९६ यताका हरेक युरोकप संस्करणमा कम्तीमा क्वार्टरफाइनल यात्रा तय गरेको छ । यसक्रममा उसले एकपटक फाइनल, दुईपटक सेमिफाइनल र तीनपटक क्वार्टरफाइनलको यात्रा तय गरेको थियो । सन् १९८४ को संस्करणमा पनि सेमिफाइनलसम्म पुगेको पोर्चुगललाई पुनः यो प्रतियोगितामा सहभागिता जनाउन १२ वर्ष लागेको थियो । पछिल्लो तथ्यलाई हेर्ने हो भने पोर्चुगल सन् २०१२ को युरोकपमा पनि सेमिफाइनलसम्म पुगेको थियो । पोर्चुगल र पोल्यान्डबीच विगतमा भएको भिडन्तलाई हेर्ने हो भने लगभग दुवैको स्थिति एउटै छ । हालसम्म यी दुई टोलीबीच भएका १० भिडन्तमा पोर्चुगलले चार जित र पोल्यान्डले तीन जितको नतिजा निकालेका छन् । तीन खेल भने बराबरीमा सकिएका छन् । यी दुई टोलीबीच भएका पछिल्ला दुई भिडन्तको नतिजा बराबरीमा टुंगिएको थियो । चार वर्षपछि यी दुई टोली आमनेसामने हुन लागेका हुन् । पोल्यान्डका समर्थकले पनि आफ्ना प्रभावशाली खेलाडी लेवान्डोस्कीबाट निकै आशा गरेका छन् । सन् २०१२१३ को युरोपियन च्याम्पियन्स लिगको सेमिफाइनलको पहिलो लेगमा रोनाल्डोको क्लब रियल म्याड्रिडलाई ४१ गोलले हराउँदा बोरुसिया डर्टमन्डका स्ट्राइकर लेवान्डोस्की एक्लैले चार गोल गरेका थिए ।"
जर्मनीको आक्रामक खेल मनपर्छ,"डम्बरसिंह गुरुङ युरोकपका खेलहरू अहिलेसम्म निकै प्रतिस्पर्धात्मक भएका छन् । जारी युरोकपमा मेरो रोजाइको टिम क्रोसिया हो । क्रोसियामा अरू देशको जस्ता नाम चलेका खेलाडी छैनन् । तर क्रोएसियाका खेलाडीमा सामूहिक भावना निकै राम्रो थियो । राम्रो खेलेर पनि क्रोएसिया प्रिक्वार्टरफाइनलबाटै बाहिरिएपछि जर्मनी मेरो दोस्रो रोजाइमा परेको छ । तर जर्मनीको आक्रामक खेलले मलाई लोभ्याउँछ । जर्मनी युरोकपको फाइनलमा पुग्छजस्तो लाग्छ । जर्मनीसँग फाइनलमा बेल्जियमको भिडन्त पर्लाजस्तो लाग्छ । बेल्जियमले पनि राम्रो खेल प्रदर्शन गरिरहेकाले फाइनलमा पुग्ने विश्वास छ । हुन त आयोजक फ्रान्स र इटालीले पनि राम्रो खेल्दैछन् । तर बेल्जियमको प्रदर्शन निकै स्तरीय छ । समूहगत चरणको खेलमा धेरै गोल हुन सकेन । जति कम गोलअन्तरले जित हार हुन्छ त्यति नै खेल राम्रो र प्रतिस्पर्धात्मक हुन्छ । त्यसैले समूहगत चरणका खेल निकै प्रतिस्पर्धात्मक थिए । युरोकपजस्तो प्रतिस्पर्धामा धेरै गोलअन्तरले हारजित हुनु भनेको राम्रा होइन । जारी युरोकपबाट हाम्रा फुटबल खेलाडीले पनि धेरै कुरा सिक्न सक्नुपर्छ । खेलाडीको खेल्ने शैली, राष्ट्रका लागि टिम वर्क, पछिल्लो समय विश्व फुटबलमा भित्रिएका प्रविधिजस्ता कुरालाई हामीले नजिकबाट नियाल्न सक्नुपर्छ र ती कुरालाई आफ्नो खेलजीवनमा व्यवहारमा समेत उतार्न सक्नुपर्छ । हाम्राभित्र घमण्ड गर्ने तर, मेहनत नगर्ने समस्या छ । यसलाई सुधार नगरेसम्म नेपालको फुटबलको विकास हुँदैन । हाम्रा खेलाडीमा घमण्ड र एटिच्युट सबैभन्दा ठूलो समस्या हो । त्यसमा सुधार ल्याउन युरोकपबाट धेरै कुरा सिक्ने सकिन्छ । मैले क्लब फुटबल बढी हेर्न रुचाउँछु । क्लब फुटबलबाट व्यावसायिकताका कुराहरू राम्ररी सिक्न सकिन्छ । फेरि क्लब फुटबलमा नाम चलेका खेलाडीले नै राष्ट्रिय टोलीबाट युरोकप, विश्वकप, कोपा अमेरिकाजस्ता ठूला प्रतियोगिता खेल्ने हुन् । मलाई साथीभाइसँग बसेरभन्दा पनि एक्लै फुटबल हेर्ने मनपर्छ । साथीभाइसँग हेर्दा उनीहरू रमाइलो गर्न खोज्छन् जसले गर्दा खेलाडीको क्षमतालाई गहिरिएर हेर्न पाइँदैन । खेलाडीले बल कति लामो समयसम्म पोसेसनमा राख्छन्, बल कसरी अघि बढाउँछन्, साथीलाई पास दिँदा कस्तो कुरामा ध्यान दिन्छन् भन्नेजस्ता कुरा मेरो रोजाइमा पर्छ । (राष्ट्रिय टोलीका पूर्वखेलाडी डम्बरसँग कृष्णमणि बरालले गरेको कुराकानीमा आधारित ।)"
