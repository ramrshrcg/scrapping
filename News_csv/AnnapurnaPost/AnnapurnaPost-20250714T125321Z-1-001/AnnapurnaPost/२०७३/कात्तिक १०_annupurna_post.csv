शीर्षक,विवरण
चीनको समृद्धि यात्राको भविष्य सन्दर्भ,"चीनको महासमृद्धिको साहस यात्राबाट क्रमश: विदेशी अर्थशास्त्रीहरूसँगको साताव्यापी लामो छलफल र बहसबाट निस्किएका निष्कर्षहरूलाई समेटेर चिनियाँ अर्थशास्त्रीहरूले एउटा विस्तृत कार्ययोजनासहितको प्रतिवेदन प्रधानमन्त्री झाओ र अन्य उच्च नेतृत्वलाई बुझाए । प्रतिवेदनबाट झाओ सन्तुष्ट देखिए । कार्यान्वयन प्रारम्भ भयो । तर फरेन् अफियर्स पत्रिकामा अक्सफोर्ड विश्वविद्यालयका रोड्स प्राज्ञ जुलियन बैर्ड गेविर्जको प्रकाशोन्मुख पुस्तकको प्रकाशित अंशअनुसार पछि आएर विदेशी अर्थशास्त्रीहरूका विचार र परामर्शहरूसमेत समावेश पूर्ण प्रतिवेदन प्रकाशित भएपछि वरिष्ठ र माओवादी युगका प्रशंसक कट्टरपन्थी नेतृत्व समूहले चिनियाँ राजनीतिक नेतृत्व र बौद्धिक समुदाय विदेशी प्रभावमा आएर चिनियाँ अर्थतन्त्र र राजनीतिमा विकृति र प्रदूषण फैलाइरहेको आरोप लगाउँदै पार्टीको आन्तरिक बैठक र सार्वजनिक रूपमा पनि त्यसको कडा आलोचना गर्न थाले । उक्त प्रतिवेदनमा उल्लिखित नीतिगत सुझावहरूको कार्यान्वयनमा पनि परम्परागत समाजवादी आर्थिक नीतिका समर्थकहरूबाट प्रधानमन्त्री झाओको कडा विरोध सुरु भयो । तर सुधारका पक्षधरहरू उत्तिकै सशक्त भएका र सर्वोच्च नेता देङको समर्थनसमेत प्राप्त भएकाले उनको प्रस्ताव अन्ततः पार्टी र सरकारको तहबाट अनुमोदन भयो । यसरी झाओ आर्थिक सुधारमा आफू मात्र दृढ र प्रतिबद्ध रहेनन्, सुधारबेगर पार्टी र मुलुकको भविष्य सुरक्षित नहुनेबारेमा उनले पार्टी नेतृत्वलाई विश्वस्त पारे । परिणाममा चीन बजार अर्थतन्त्रका मूल मान्यताहरूमा प्रतिबद्धताका साथ प्रवेश गर्यो । दसक लामो आर्थिक सुधार र उदारीकरणले चीनका आम बुद्धिजीवी र युवा समुदायमा ठूलो उत्साह भरेको थियो । समृद्धिको लाभ अनुभव हुन थालेकाले जीवनस्तरमा तीव्र सुधारको चाहनाले युवा समुदायलाई उद्वेलित बनाइरहेको थियो । सुधारका विरोधी र परम्परागत आर्थिक नीतिका पक्षधरहरू बढी मुखर भएर आइरहेको अवस्थाले युवा विद्यार्थीहरूमा आक्रोश पनि बढाइरहेको थियो । चीनले अनुशरण गरिरहेको आर्थिक सुधारको मूल संरचनात्मक आधार भनेको व्यक्तिगत स्वतन्त्रता र नागरिक अधिकारहरू भएकाले त्यसको बल, भर र पोषण प्राप्त भएन भने आर्थिक सुधारका प्रयास कमजोर हुने र तिनका विरुद्ध शक्तिशाली दबाब बढ्दै जाने विश्वासले उनीहरू अझ बृहत् सुधारको मागमा संगठित र आन्दोलित हुँदै गए । तर यी मागलाई परम्परागत कम्युनिस्ट नेताहरूले बुर्जुवा उदारवादको मागको रूपमा बुझेकाले त्यस्ता गतिविधिविरुद्ध सशक्त दमन गर्न दबाब दिँदै आएका थिए । तर प्रधानमन्त्री झाओ र पार्टीका महासचिव हु याओवाङ सुधारका कट्टर समर्थक मात्र थिएनन्, उनीहरू त्यस्तो गतिविधिविरुद्ध कुनै दमनकारी कदम नचाल्नसमेत दृढप्रतिज्ञ रहे । स्थिति जटिल बन्दै गएपछि पार्टी नेतृत्वमा रहेका सुधारविरोधीहरूको आक्रोशलाई शान्त पार्न र सुधारका पक्षधरहरूलाई पनि आश्वस्त पार्न देङ स्याओ पेङले सन् १९८७ को आरम्भमा सावधानीपूर्वक मात्रै सुधारका कार्यक्रमहरूलाई अघि बढाउनुपर्ने विचार राख्ने झाओ तथा हुको सुधारको गतिसँग असहमत ली पेङलाई प्रधानमन्त्री बनाए । पार्टी महासचिव हु याओबाङलाई राजीनामा गराएर निजको स्थानमा झाओ जियाङलाई ल्याइयो । पार्टीमा प्रजातान्त्रिक सुधारका मुख्य अभियन्ता हु याओबाङ पार्टी नेतृत्वबाट हटाइएका र आर्थिक सुधारका प्रबल समर्थक पनि दैनिक सरकार सञ्चालनको जिम्मेवारीबाट पर भएकाले कट्टरपन्थीहरूको आक्रोश केही मत्थर भयो । उता, प्रधानमन्त्री ली सुधारको कट्टर विरोधी नभएका र आर्थिक सुधारका मुख्य नेता नै पार्टी नेतृत्वमा रहेकाले सुधारवादीहरू पनि पूर्णतः निराश र आन्दोलित नै हुनुनपर्ने अवस्था निर्माण सर्वोच्च नेता देङले गरेका थिए । १५ अप्रिल १९८९ मा हु याओ बाङको निधन भयो । उनको मृत्यु राजनीतिक र आर्थिक सुधारका पक्षधरहरूका लागि बज्रपात थियो । सुधारवादीहरूले उनलाई मुलुकको राजनीतिक र आर्थिक सुधारका सहिदको रूपमा ग्रहण गरे । अप्रिल २२ मा उनको अन्तिम संस्कारको दिन पारेर हजारौं युवा र विद्यार्थीहरू तियानानमेन चोकमा जम्मा भएर हुप्रति श्रद्धाञ्जली ज्ञापन गर्दै प्रजातान्त्रिक सुधारको पक्षमा गोलबन्द भए । केही सातासम्म प्रदर्शन जारी रह्यो । सांघाई, नान्जिङ, सियान,चांग्सा, चेंग्दुलगायतका धेरै सहर आन्दोलित हुँदै गए । सांघाईमा न्युयोर्कको जस्तै स्ट्याचु अफ लिबर्टी स्थापना भयो । बेइजिङमा माओको सालिकको सम्मुख प्रजातन्त्रकी देवीको नाउँ दिएर ३० फुट अग्लो सालिक निर्माण भइसकेको अवस्थामा प्रदर्शनकारीविरुद्धको कारबाहीलाई लिएर चिनियाँ राज्य व्यवस्थाभित्र गम्भीर मतभेद आएपछि झाओ गृह नजरबन्दमा राखिए । विरोध प्रदर्शनलाई कठोरतापूर्वक दबाइयो । तियानानमेन घटनापछि चीन राजनीतिक मामिलामा केही कठोर देखिए पनि आर्थिक सुधारका क्षेत्रमा देङ, हु याओबाङ र झाओ जियाङले अवलम्बन गरेकै मार्गमा चीन निरन्तर लागिरह्यो, लागिरहेकै छ । एकीकृत विश्व बजारको चिनियाँ मोडेल सन् १६०० देखि १८३९ सम्म चीन संसारको सबैभन्दा शक्तिशाली राष्ट्र थियो र १८७० सम्म संसारकै सबैभन्दा समृद्ध पनि । १६८३ ताका जापान, कोरिया, बर्मा, भियतनामदेखि नेपालसम्मले चीनको प्रभुत्वको स्वीकृतिस्वरूप चीनका वादशाहलाई नियमित सौगात पठाउने गरेको इतिहासकारहरूले उल्लेख गर्ने गरेका छन् । सन् १७९३ मा विख्यात ब्रिटिस राजनेता तथा कूटनीतिज्ञ लर्ड मकर्टने दूतावास स्थापना गर्ने उद्देश्यले बेइजिङ पुगे । चिनियाँ वादशाहको लागि उनले उपहारको रूपमा बेलायतका केही उत्कृष्ट औद्योगिक वस्तु लिएर गएका थिए । विदेशी विचार, वस्तु र व्यक्ति केही मन नपराउने चिनियाँ वादशाह क्विनलङले 'हामीकहाँ कुनै कुराको अभाव छैन र हामीलाई तिम्रो देशको कुनै वस्तु चाहिएको पनि छैन' भन्ने रुखो जवाफ दिएर फर्काए । मकर्टने दूतावास स्थापना गर्ने लक्षमा त सफल भएनन्, तर चीनको राज्य सञ्चालनमा विकास भएका अभाव र विसंगतिबारे विस्तृत जानकारी लिन भने उनी सफल भए । यही जानकारीले बेलायतलाई चीनविरुद्ध रणनीति निर्माण गर्न सजिलो भयो । त्यसपछि चीन बेलायतलाई हङकङ, कुनलुनलगायत मुख्य बन्दरगाह सुम्पन बाध्य भयो । पेरी मेथ्यु घटनापछि जापानले सबै क्षेत्रमा आफूलाई आधुनिकीकरण गर्दै लग्यो, उता क्विनलङ परम्परालाई अनुशरण गर्दै चीन झन्झन् एकांगी हुँदै गयो । त्यो अभाव र कमजोरीको मूल्य त्यसपछिका वर्षहरूमा बेलायत, फ्रान्स, जर्मनी, रूस, जापान, अमेरिका सबैको आक्रमण बेहोरेर चुक्ता गर्ने स्थिति आएको थियो । त्यसको झन्डै दुई सय वर्षपछि चिनियाँ नेता देङ स्याओ पेङले चीनको आर्थिक गतिहीनता तोडे र समृद्ध र शक्तिशाली चीनको पूर्वाधार खडा गरे । बर्सेनि हजारौं युवा चिनियाँहरूलाई विज्ञान, प्रविधि, अर्थशास्त्र र व्यवस्थापनको अध्ययन गर्न जापान, सिंगापुरलगायत युरोपका विभिन्न राष्ट्र र अत्यधिक ठूलो संख्यामा अमेरिकामा पठाइरहे । संसारको सबैभन्दा शक्तिशाली र सबैभन्दा ठूला प्रजातन्त्रका प्रमुख राजनीतिक नेतृत्वहरूले चिनियाँ राजनीतिक नेतृत्वको तुलनामा राष्ट्रराष्ट्रबीचको सम्बन्धमा बढी विवेक र संयम देखाउनुभन्दा बढी नै अभाव देखाएका छन् । सन् १९७८२००३ को अवधिमा चीनले यसरी समुद्रपार पढ्न पठाएका विद्यार्थीहरूको संख्या ६ लाख थियो । 'मेरा केटाकेटी फर्किएर आएपछि देखौला चीनको प्रगति' भनेर पनि देङ भन्ने गर्थे । त्यसै भयो पनि । आज पनि लाखौं चिनियाँ विद्यार्थीहरू अमेरिकालगायत विश्वका श्रेष्ठ विश्वविद्यालयहरूमा आधुनिक, ज्ञान, सीप र प्रविधिमा श्रेष्ठता आर्जन गरेर चीनलाई अझ समृद्ध र शक्तिशाली बनाउन लागिपरेका छन् । जापानको जस्तै चीनको शक्ति र समृद्धिको आधार पनि विश्वमा उपलब्ध आधुनिक ज्ञानविज्ञान र प्रविधिलाई अत्यन्त व्यावहारिक र बुद्धिमत्तापूर्ण प्रयोगबाट विश्व अर्थतन्त्रसँग आफ्नो मुलुकको एकीकरण हो । केही पश्चिमी आलोचकहरू राष्ट्रपति सीको कार्यकालमा आएर चीन पुनः अलगथलग हुन रुचाउन थालेको लेख्न लागेका छन् । तर अर्थतन्त्रमा बजारको शक्तिलाई सुगम पहुँच प्रदान गर्ने, सरकारको भूमिकालाई आधुनिकीकरण गर्ने, विश्वसँग आर्थिक, सांस्कृतिक र वैचारिक आधारमा अझ निकट र एकीकृत हुँदै विश्वको समृद्धिमा भूमिका निर्वाह गर्दै त्यसमा साझेदारीद्वारा चीनको शक्ति र समृद्धिलाई दिगो र स्थिर बनाउने उद्देश्यले नै चीनका वर्तमान राष्ट्रपति सी जिनपिङले विश्वका ६५ मुलुकलाई सडक, रेल तथा जलमार्गबाट जोड्ने आधुनिक रेसम मार्ग वा वान बेल्ट वान रोड परियोजनाको प्रस्ताव अघि बढाएका हुन् । स्मरणीय छ, ५० देशहरूले उक्त परियोजनामा सहभागी हुने सहमति जनाइसकेका छन् । क्यानाडाको राष्ट्रिय अर्थतन्त्रको आकार बराबरको रकम अर्थात् एक हजार ६ सय डलर खर्च गरेर विश्व बजारसँग एकाकार हुने लक्ष राखेको उक्त परियोजनाको सफलताले चीनलाई विश्व राजनीति र अर्थतन्त्रको केन्द्र बनाउनेछ । चीनले स्थापना गरेको रेसम मार्ग कोष मात्र होइन, मूलतः चिनियाँ प्रेरणा र लगानीमा स्थापना भएका न्यु डिभेलपमेन्ट बैंक र एसियन इन्फ्रास्ट्रक्चर इन्भेस्टमेन्ट बैंक पनि रेसममार्ग परियोजनाका सहयोगी संरचना हुन् । त्यसैले रेसममार्ग परियोजनाको सम्भावित रणनीतिक असरलाई मध्यनजर गरेरै भारत तथा अमेरिकाले रेसम मार्ग परियोजनाप्रति आशंका व्यक्त गरिरहेका छन् । अमेरिका त चीनका प्रेरणा र लगानीमा स्थापित बैंकहरूप्रति पनि आलोचक र असहयोगी बनिरहेको छ । चीनको महासमृद्धिको भविष्य पश्चिमी विश्लेषकहरू चीनको संकुचित राजनीतिक प्रणालीले चीनको विराट् अर्थतन्त्रलाई सञ्चालन गरिरहन तथा यसको स्थायित्व र निरन्तर प्रगतिलाई सम्हालिरहन सक्दैन भनिरहेका छन् । जनतालाई उपलब्ध विशाल आर्थिक अवसरले जनतामा व्यक्तिगत स्वतन्त्रताको माग र चाहना सबलरूपमा मुखर हुँदै जाने र त्यसले आमन्त्रण गर्ने दबाब तथा तनावले चीनको वर्तमान राजनीतिक व्यवस्थालाई चुनौती दिने उनीहरूको निष्कर्ष छ । त्यसले उत्पन्न गर्ने असर र चुनौतीले अन्ततः चीनको आर्थिक समृद्धिको मार्गलाई अवरुद्ध गर्ने उनीहरूको अनुमान छ । तर स्वयं अमेरिकी राजनीतिक प्रणाली क्रमशः क्षय वा सडनग्रस्त हुँदै गएको बारे विश्वविख्यात अमेरिकी राजनीतिशास्त्री फ्रान्सिस फुकुयामाले लेख्दै आएका छन् । अमेरिकाको वर्तमान निर्वाचन अभियानमा दुवै मुख्य पार्टीका उम्मेदवारहरूले एकअर्कालाई लगाएको आरोप र सञ्चारमाध्यमहरूमा उनीहरूबारे भएका सार्वजनिक चर्चापरिचर्चाले संसारको सबैभन्दा शक्तिशाली प्रजातन्त्रकै भविष्यबारे गम्भीर प्रश्न उठ्न थालेको छ । पूर्व अमेरिकी उपराष्ट्रपति अलगोरलगायतका उच्च नेतृत्वले डेढ दसकदेखि अमेरिकी प्रजातन्त्र र शासन सञ्चालनका त्रासद अभावबारे लेखिरहेका छन् । क्ले च्यांडलर र एडिल जेनुल्भई सम्पादित पुस्तकमा एक विश्वविख्यात अमेरिकी शैक्षिक प्रतिष्ठानका प्राध्यापक युसेङ हुवाङले आफ्नो बारम्बारको भारत भ्रमणमा त्यहाँका बौद्धिक समुदायसँगको कुराकानीको क्रममा किन भारतीय अर्थतन्त्र वर्षौंसम्म निष्प्राण थियो ? किन भारतले प्रतक्ष विदेशी लगानीहरूलाई आकर्षण गर्न सकिरहेको छैन ? किन चिनियाँ अर्थतन्त्र भारतको तुलनामा धेरै ठूलो र शक्तिशाली छ ? जस्ता प्रश्न गर्दा उनीहरूले भारतको राजनीतिलाई दोष लगाउने गरेको उल्लेख गरेका छन् । संसारको सबैभन्दा ठूलो प्रजातन्त्रका बौद्धिक वर्ग आफ्नो प्रजातन्त्रलाई भारतको अभाव र गरिबीको कारण बताउँछन् । उनीहरू आफ्नो मुलुकको राजनीतिक प्रणालीलाई सम्मान गर्न सकिरहेका छैनन् । त्यस अवस्थामा चिनियाँ राज्य व्यवस्थाको विरोधमा त्यति धेरै बल देखिँदैन । अर्कोतिर, चिनियाँ राज्य व्यवस्थालाई सतही आधारमा आलोचना गर्नुभन्दा पनि त्यसको कुन क्षमता र भूमिकाका कारण संसारको इतिहासमा सबैभन्दा थोरै अवधिमा सबैभन्दा धेरै समृद्धि आर्जन गराउन सफल भयो, त्यो संसारका सबै प्रजातन्त्रवादीहरूको रुचि र सरोकारको विषय हो । अर्को कुरा, पश्चिमी विश्लेषक र राजनीतिज्ञहरू हिजोको सोभियत संघसँगको सम्बन्धको मोडेलमा चीनसँगको सम्बन्धलाई परिभाषित गर्न चाहिरहेका देखिन्छन् । तर यहाँ के विचारणीय छ भने सोभियत संघको जस्तो चीनको अमेरिकासँग कुनै ठूलो सैद्धान्तिक विवाद छैन । हिजो सोभियत संघ विश्वव्यापीरूपमा आफ्नो प्रभुत्व र वैकल्पिक विश्व व्यवस्थाको लागि अमेरिकासँग हर क्षेत्रमा शत्रुतापूर्ण प्रतिद्वन्द्विता गरिरहेको थियो । पश्चिमी मुलुकहरूको बजारसँग सोभियत बजारको एकीकरण भएको थिएन । तर चीन वर्तमान विश्व व्यवस्थाभित्रै रहेर आफ्नो शक्ति र समृद्धिमा वृद्धि गर्न, आफ्नो न्यायपूर्ण हक स्थापना गर्न र विश्व व्यवस्थाभित्रका अभाव अन्त्य गर्न सघाइरहेको छ । त्यसैले सफल भइरहेको छ । अमेरिका वा अन्य शक्तिराष्ट्रसँगको सम्बन्धमा परस्पर सहयोग र विश्वासमा आधारित प्रतिस्पर्धात्मक सम्बन्धलाई मात्र उसले आफ्नो प्राथमिकता बताइरहेको छ । चीनलाई के पनि थाहा छ भने उसको लागि अमेरिकी बजार र प्रविधि अपरिहार्य छ । चिनियाँहरूले उत्पादनमा महारथ हासिल गरेका छन्, तर उन्नत बजार सीप र कौशल आर्जन गरिसकेका छैनन् । अमेरिकासँगको शत्रुताले त्यस्ता प्रविधि, बजार ज्ञान र कौशल आर्जन सम्भव छैन भन्ने चीनले बुझेको छ । सत्य हो, आर्थिक हित र सरोकारहरूले राष्ट्रहरूमाझको सम्बन्धलाई सहयोगी र सुमधुर बनाउन महत्त्वपूर्ण योगदान पुर्याइरहेको हुन्छ । तर राज्य कुनै व्यापारिक वा आर्थिक संगठन मात्रै होइन । त्यसकारण आर्थिक सवालहरूले मात्र राष्ट्रहरूको सम्बन्धलाई निर्देशन र नियन्त्रण गरिरहँदैनन् । राष्ट्रहरूका आफ्नै विश्वासअविश्वासका इतिहास, अहम्, सामथ्र्य र श्रेष्ठताका चेतना, जाति, समुदाय वा नेतृत्वका भय, भ्रम, मूर्खता, प्रतिशोधको भावना, उत्तेजना वा संयोगले पनि राष्ट्रराष्ट्रबीचको सम्बन्धलाई नियन्त्रण गरिरहेको हुन्छ । नेतृत्वका त्यस्ता अभाव वा उत्तेजनाले राष्ट्रहरूमाझको सम्बन्ध नियन्त्रित नहोस् भन्ने कारणले प्रजातान्त्रिक प्रणालीको श्रेष्ठताको मर्म अंगीकार गरिन्छ तर संसारको सबैभन्दा शक्तिशाली र सबैभन्दा ठूला प्रजातन्त्रका प्रमुख राजनीतिक नेतृत्वहरूले चिनियाँ राजनीतिक नेतृत्वको तुलनामा राष्ट्रराष्ट्रबीचको सम्बन्धमा बढी विवेक र संयम देखाउनुभन्दा बढी नै अभाव देखाएको पाइएको छ । त्यसैले प्रश्न राज्यसत्तालाई अत्यन्त प्रभावकारी रूपमा जनताप्रति कसरी बढीभन्दा बढी उत्तरदायी बनाउने मात्रै हो, यसबारे चीनले मात्र होइन, युरोप, अमेरिका र भारतजस्ता दुनियाँका सबैभन्दा सफल, शक्तिशाली र ठूला प्रजातन्त्रहरूले गम्भीर हुन भने ढिलाइ भइसकेको छ । समाप्त भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन ।"
लोकमान प्रकरणको अर्न्तकथा,"व्यापक जनविरोधलाई बेवास्ता गर्दै राजनीतिक दलका नेताहरूले २०७० सालमा लोकमानसिंह कार्कीलाई अख्तियार दुरुपयोग अनुसन्धान आयोगको प्रमुख आयुक्त पदमा नियुक्ति गराएका थिए । त्यतिबेला कार्कीको नियुक्ति सम्भव तुल्याउन जुनसुकै पनि कार्य गर्न पछि नपर्ने दलहरूमध्येका केही दलहरूद्वारा हाल आएर तिनै लोकमानविरुद्ध संविधानको धारा १०१(२) बमोजिम व्यवस्थापिकासंसद्मा महाभियोग प्रस्ताव पेस गरिएको छ । यद्यपि संवैधानिक निकायको प्रमुख वा पदाधिकारीकाविरुद्ध संविधानको व्यवस्थाअनुसार यस किसिमको प्रस्ताव पेस गरिनु कुनै आश्चर्यजनक हुँदैन । कारण कसैले संविधानद्वारा तोकिएका जिम्मेवारी बहन गर्न सक्दैन वा आचरणको निर्वाह गर्दैन भने त्यस्तो व्यक्तिलाई पदमुक्त तुल्याउनु व्यवस्थापिकासंसद्को संवैधानिक दायित्वको कुरो हुन जान्छ । तर लोकमानसिंह कार्कीविरुद्धको महाभियोग प्रकरण यतिमा मात्र सीमित छैन । यसको अन्तर्यमा जाँदा लोकमानसँगै धेरै मान एवं माननीयहरूको मुखौटो उघ्रन पुग्छ । जुन कुरोले हाम्रो राजनीति एवं संवैधानिक व्यवस्थाको खोक्रोपनलाई समेत बेनकाव गरिदिन्छ । यो प्रकट विषय हो, लोकमानसिंह कार्कीको विगत अप्रजातान्त्रिक एवं भ्रष्ट रहेको थियो । उनीमाथि जनआन्दोलन दमन, भ्रष्टाचार एवं अयोग्यताजस्ता आरोपहरू थिए र जनताको मूल्यांकनमा ती झन्डै प्रमाणित थिए । त्यति हुँदाहुँदै पनि उनलाई प्रमुख आयुक्त पदमा नियुक्ति गर्नेमा राजनीतिक दलहरूको नेतृत्वबीच सर्वसम्मति हुन पुगेको थियो । यद्यपि उनी संविधानद्वारा निर्धारित क्षेत्रका अनुभवी र ख्यातिप्राप्त व्यक्ति थिएनन् । उनमा उच्च नैतिक चरित्र पनि थिएन । तर नियुक्तिको अधिकार प्राप्त भएकाहरूले उनमा ती योग्यताहरू पाए । यसरी आफू योग्य नहुँदानहुँदै पनि दलहरूले योग्य ठानिदिएबाट लोकमानमा दम्भ बढ्यो । अनि त के थियो उनले राजनीतिक नेतृत्व, न्यायपालिका, प्रशासन, संवैधानिक एवं कानुनी व्यवस्था सबैलाई टेर्न छाडिदिए । जसले गर्दा देशमा व्याप्त राजनीतिक विकृति एवं लुटतन्त्रबीच लोकमान नामको अर्को विकृत प्रवृत्तिले जन्म लियो । जुन प्रवृत्ति आफ्नै जन्मदातालाई समेत चुनौती सावित हुन पुग्यो । जसले मनपरी किसिमले कसैलाई पनि भ्रष्टाचारको आरोपमा पक्राउ गर्न, अनुसन्धानको नाममा थुनामा राख्न, अदालतमा मुद्दा दायर गर्न र उजुरी तामेलिमा राखी छोडिदिने जस्ता कार्य गर्न थाल्यो । यसबाट 'लोकमान' समाजमा आतंक बन्न पुग्यो । यो कसरी भने लोकमान शैलीबाट समाजमा अख्तियारले केकस्तो कार्य गरिरहेको छ भन्ने स्पष्ट जानकारी नै सम्प्रेषण हुन सकेन । त्यसैले लोकमानबाट पीडित व्यक्तिहरू उनी समर्थक बन्ने कुरै भएन । भ्रष्टाचारीहरू जसको विरुद्ध लोकमानले कारबाही प्रारम्भ गरे तिनीहरूले लोकमानविरुद्ध जबर्जस्त जेहाद सुरु गरे । अनि ती भ्रष्टाचारीहरू जसलाई लोकमानले उन्मुक्ति दिए, तिनीहरूले लोकमानका पक्षमा जनसमर्थन बटुल्न सक्ने कुरै थिएन । यसरी लोकमानको नेतृत्वमा अख्तियारले गरेका राम्रा कामभन्दा नराम्रा काम मात्रै जनसमक्ष उजागर हुन पुगे । जनमत त्यतिबेला लोकमानप्रति पूर्णतः नकारात्मक हुन पुग्यो, जतिबेला उनको व्यक्तिगत स्वार्थ र क्रियाकलापसँग सम्बन्धित विषयवस्तु सार्वजनिक हुन पुगे । फलतः देशका राजनीतिक दलहरूले मात्र नभई नेपालको आन्तरिक मामिलामा लबस्तरो किसिमबाट खेल्न पल्किएको विदेशी शक्तिको समेत बल पाएका लोकमानविरुद्ध महाभियोग प्रस्ताव प्रस्तुत हुने स्थिति सिर्जना हुन पुग्यो । निश्चय पनि, महाभियोग प्रस्ताव कुनै संवैधानिक जिम्मेवारी प्राप्त व्यक्तिले संविधान र कानुनको गम्भीर उल्लंघन गरेको, कार्यक्षमताको अभाव वा खराब आचरण भएको वा इमानदारीपूर्वक आफ्नो पदीय कर्तव्य पालन नगरेको वा आचारसंहिताको गम्भीर उल्लंघन गरेको कारणले आफ्नो पदीय जिम्मेवारी पूरा गर्न नसकेको अवस्थामा निजलाई पदमुक्त गर्ने प्रक्रिया हो । यो व्यवस्थाको उद्देश्य कुनै व्यक्तिलाई पदमुक्त गर्ने मात्र नभएर निश्चित संवैधानिक जिम्मेवारी बोकेको व्यक्तिलाई आफ्नो पदीय मर्यादा एवं जिम्मेवारी बहन गर्ने कुरामा सचेत तुल्याउनु पनि हो । तर लोकमानविरुद्ध प्रस्तुत महाभियोग प्रस्ताव त्यतिमा मात्र सीमित नरहेर यसले अन्य कतिपय विषयहरूलाई समेत सतहमा ल्याइदिएको छ । पहिलो, यद्यपि यतिखेर व्यवस्थापिकासंसद्मा लोकमानविरुद्ध महाभियोग प्रस्ताव दर्ता मात्र भएको छ । यो प्रस्ताव एमाले पार्टी र माओवादी केन्द्रका केही सांसदहरूसमेतको अगुवाइमा पेस गरिएको देखिन्छ । जुन प्रस्तावलाई अन्ततः माओवादी केन्द्रले पार्टीगत रूपमा समर्थन जनाउन पुगेको छ । तर सत्ता गठबन्धनको मुख्य घटक नेपाली कांग्रेसले भने अझसम्म प्रस्ताव सम्बन्धमा कुनै धारणा बनाउन सकेको देखिँदैन । यसो हुनुको पछाडिको जिम्मेवार कारण लोकमानको कार्यशैली संविधानको धारा १०१(२) सम्मत रह्यो या रहेन भन्ने कुरो भन्दा लोकमानले चाल्ने कारबाहीको कदमले ककसलाई असर गर्यो वा असर गर्न सक्थ्यो भन्ने रहेको देखियो । यस सिलसिलामा जानकारी भएबमोजिम अख्तियारले एमालेसम्बद्ध व्यक्तिहरू (कथित नागरिक समाजकर्मी) विरुद्ध कारबाही चलाएको र थप एमाले र माओवादी केन्द्रका नेताहरूलाई कारबाही चलाउन सक्ने सम्भावना रहेकाले ती पार्टीहरूका तर्फबाट महाभियोग प्रस्ताव प्रस्तुत गर्ने कार्यमा सक्रियता लिएको बुझिन्छ । यसविपरीत कांग्रेसले तत्काल त्यस किसिमको खतरा भोग्नुनपरेकाले र कांग्रेस नेतृत्वको पुरानो पंक्तिका व्यक्तिहरूसँग लोकमानको निकट सम्बन्ध रहेका कारण उक्त पार्टी अनिर्णयको अवस्थामा रहन पुगेको देखियो । यद्यपि लोकमानको उद्दण्ड कार्यशैलीले उनीविरुद्ध व्यापक जनमत बनेका कारण कांग्रेसले उक्त जनमतलाई उपेक्षा गरिहाल्न सक्ने स्थिति रहेन । तापनि कसैविरुद्ध कारबाही चलाएकै र चलाउने सम्भावना रोक्ने हेतुले महाभियोग प्रस्ताव ल्याइनुलाई कति हदसम्म उचित मान्न सकिएला ? यो प्रश्न आफ्नो ठाउँमा कायमै देखिन्छ । त्यसैले यसो नगरेर महाभियोग प्रस्ताव संविधानको धारा १०१(२) मा उल्लिखित आधारहरूकै आधारमा ल्याइनु उपयुक्त हुन्थ्यो । दोस्रो, जस्तो कि प्रचारमा आएको छ, महाभियोगका आधारहरूका रूपमा कार्कीले अदालतको म्याद तामेलीमा अवरोध पुर्याएको, कलेज सम्बन्धनमा हस्तक्षेप गरेको जस्ता कुरालाई अगाडि सारिएको देखिन्छ । यी आधार महाभियोगको लागि संविधानले निर्धारण गरेका आधारहरूभन्दा भिन्न छन् । यी र यस किसिमका कुरा कार्यक्षमताको अभाव, पदीय कर्तव्यको इमानदारीपूर्वक पालना नगरेको एवं संविधान, कानुनको गम्भीर उल्लंघनसँग सम्बन्धित विषय होइनन् र हुन सक्दैनन् । महाभियोग प्रस्ताव प्रस्तुतकर्ताहरूले सामान्य रिसइबी साँध्ने प्रकृतिका विषयहरू नउठाएर ठोस विषय उठाउनुपर्ने हुन्छ । यसो किनभने महाभियोग प्रस्ताव विश्वास र अविश्वासको प्रस्तावजस्तो राजनीतिक प्रस्ताव नभएर न्यायिक प्रकृतिको प्रस्ताव भएकाले कुनै संवैधानिक जिम्मेवारी बोकेको व्यक्तिविरुद्ध यस्ता प्रस्ताव प्रस्तुत गर्दा ठोस आधार र कारण प्रस्तुत गर्नुपर्छ । लोकमानसिंह जतिसुकै संविधान र कानुनको उल्लंघनकर्ता, खराब आचरण भएको वा पदीय कर्तव्यको पालन नगर्ने व्यक्ति भए पनि उनी नेपाली नागरिक हुन् । नेपाल राष्ट्रप्रति उनको आफ्नो दायित्व पनि छ । अन्यथा हचुवा तरिकाले, राजनीतिक एवं व्यक्तिगत पूर्वाग्रहको आधारमा प्रस्तुत र पारित महाभियोग प्रस्तावले एउटा गलत परम्पराको थालनी गर्ने र त्यस किसिमको परम्पराबाट भविष्यमा इमानदारहरूसमेत सुरक्षित नरहने अवस्था सिर्जना हुन सक्छ । यो सबैलाई ज्ञात भएकै हो, लोकमान उक्त पदको लागि योग्य पात्र थिएनन् र उनलाई नियुक्ति गर्ने तरिका पनि उचित थिएन । यसो हुँदैमा उनलाई पदमुक्त गर्ने गलत र पूर्वाग्रही तरिका पनि ठीक हुन्छ भन्न सकिँदैन । यस्तो भइदियो भने अख्तियार दुरुपयोग अनुसन्धान आयोग नै कमजोर बन्न जाने र भ्रष्टाचारीहरू बलिया र उन्मुक्त हुन जाने खतरा पैदा हुन्छ । तेस्रो, लोकमानविरुद्धको महाभियोग प्रस्तावले पुनः एकपटक नेपालमा भारतीय हस्तक्षेपको स्वरूप प्रकट हुन गएको छ । यो ज्ञात विषय हो, लोकमानसिंहविरुद्धको महाभियोग प्रस्तावलाई सफल हुन नदिन भारतीय राजदूत रन्जित रेले तीव्र अभियान सञ्चालन गरेका छन् । उनले दलका नेता तथा सांसदहरूसँग भेटघाट गरिरहेका छन् । राजदूत रेले कूटनीतिक मर्यादा नाघ्दै नेपालको आन्तरिक मामिलामा खेल्ने कार्य गरिरहँदा यहाँका एकजनासम्म राजनीतिक नेता एवं सरकारको मन्त्री वा प्रतिनिधिले त्यसको विरोधमा आवाज उठाउँदैन । दलीय नेतृत्व एकोहोरो लोकमानविरोधी प्रलाप मात्र गरिरहेको छ । लोकमानलाई महाभियोगद्वारा पदमुक्त गर्ने कुरालाई लिएर भारतीय राजदूतले गरिरहेको चलखेलविरुद्ध एक शब्द पनि खर्चिन नखोज्नेहरू लोकमानविरुद्ध जतिसुकै उफ्रिए पनि त्यसको खास अर्थ हुने छैन । यसबाट लोकमान नियुक्तिताका आफूहरूले भारतीयसामु गरेका प्रतिबद्धताहरू खुल्ने डरले दलहरू मौन रहेको आशंका गर्ने ठाउँ देखिन्छ । दलहरूको यो चालले 'दाजुसँग सक्दैन, भाउजूसँग सक्छु' भन्ने नेपाली उखानलाई चरितार्थ गर्दछ । चौथो, लोकमान प्रकरणमा नेपाली कांग्रेसको अवस्था असमन्जसपूर्ण रहेको छ । एकातिर लोकमानविरुद्ध ठूलो जनमत रहेको देखिन्छ । वाम गठबन्धनलाई भत्काएर माओवादी केन्द्रसँग गठबन्धन बनाएको कांग्रेसलाई महाभियोग प्रकरणमा माओवादी एमालेबीचको कार्यगत एकताले नराम्रोसँग झस्काइदिएको छ । थप रूपमा, कांग्रेसभित्रका केही व्यक्ति लोकमानविरुद्ध महाभियोग प्रस्तावका पक्षमा उभिन पुगेपछि कांग्रेसलाई महाभियोग पक्षमा लाग्नुपर्ने बाध्यता सिर्जना भएको छ भने अर्कोतिर कांग्रेस नेतृत्वको पुरानो पंक्ति महाभियोग प्रस्तावको पक्षमा लाग्न हिच्किचाइरहेको छ । त्यसमाथि भारतीय राजदूतको सक्रियताले कांग्रेसलाई अझ अप्ठ्यारोमा पुर्याइदिएको छ । जुन कुरा कांग्रेसले महाभियोगबारे कार्कीको स्पष्टीकरणपछि मात्र निर्णय गर्ने भन्ने धारणा सार्वजनिक गरेबाट प्रस्ट हुन्छ । पाँचौं, लोकमान प्रकरणमा एकथरी उपबुजु्रकहरूको तर्क त झन् हास्यास्पद देखिन्छ । उनीहरूले वर्तमान विवादलाई देखाएर अख्तियारकै खारेजी र त्यसको सट्टा लोकपालको स्थापनाको तर्क अगाडि सारेका छन् । सामान्य रूपबाट हेर्दा उल्लिखित तर्क नयाँ जस्तो लागे पनि यो भ्रष्टाचारीलाई कारबाही गरिनु हुँदैन भन्ने कोणबाट अगाडि सारिएको तर्क हो । त्यो कुन अर्थमा भने देशमा अख्तियार दुरुपयोग अनुसन्धान आयोगजस्तो सुपाच्य संस्थालाई त काम गर्न नदिने मानसिकता बोकेको विद्यमान दलीय नेतृत्व लोकपालजस्तो संस्था (जुन भारतमा समेत विवादको विषय बनिरहेको छ) स्थापना गर्न सहमत हुने कुरै छैन । विचार गरौं त, नेपाल अधिराज्यको संविधान, २०४७ र नेपालको अन्तरिम संविधान, २०६३ दुवैले अनुचित कार्य र भ्रष्टाचार दुवै कार्यलाई अख्तियारको दुरुपयोग मानिने व्यवस्था गरेकोमा वर्तमान संविधान निर्माण गर्दा अनुचित कार्यलाई समावेश नगरिनुको पछाडि कुन मनसायले काम गरेको होला ? त्यसैगरी अख्तियारलगायतका संवैधानिक निकायका प्रमुख एवं सदस्य पदमा नियुक्तिको लागि संविधानमा निर्धारित योग्यताहरूमध्ये नियुक्ति हुँदाबखत कुनै राजनीतिक दलको सदस्य नरहेको र उच्च नैतिक चरित्र भएको भन्ने व्यवस्थालाई एकातिर पन्छाएर ती निकायका पदाधिकारीहरूको नियुक्तिमा दलीय भागबन्डा गर्दै आफ्ना पार्टी कार्यकर्तालाई नियुक्त गर्ने वा ती पदहरूमा नियुक्तिवापत ठूलो रकम असुल गरी नैतिकहीन पात्र स्थापना गर्ने कार्यले के ती संस्थाहरूलाई स्वतन्त्र, निष्पक्ष र सक्षम तुल्याउला ? कदापि त्यसो हुन सक्ने देखिँदैन र दलहरूले त्यस्तो चाहना नै राखेको पाइँदैन । दलीय नेतृत्वलाई पार्टीको कार्यकर्ता नभई उच्च नैतिक चरित्र भएको व्यक्ति ती पदहरूमा नियुक्ति भइदिएमा दलीय एवं शासकीय भ्रष्टाचार सम्भव हुने छैन भन्नेबाहेक अन्य कुनै कुराको चिन्ता एवं सरोकार रहेको पाइँदैन । दलहरूको यस किसिमको चिन्तन र कार्यशैली हेर्दा उनीहरूको प्रयास कतै अख्तियार दुरुपयोग अनुसन्धान आयोगलाई दाँत एवं नंग्रा नभएको बाघमा परिणत गर्ने त होइन ? उनीहरूको लोकमानसँगको लडाइँ हिजोको समझदारीविपरीत कार्य भएको (लोकमानले दलहरूलाई नटेरेको) कारणले त होइन ? शंका गर्नुपर्ने भएको छ । यस सन्दर्भमा एकजना नेताको 'लोकमानले समानान्तर सरकार सञ्चालन गरेका छन्' भन्ने भनाइ विचारणीय छ । निश्चय पनि, लोकमानले झन्डैझन्डै समानान्तर सरकार चलाइरहेका थिए । यस किसिमको कार्य कसरी सम्भव हुन सक्यो त ? जुन देशमा सरकारको नाममा भ्रष्टाचारी एवं राष्ट्रविरोधीहरूको डफ्फा सत्तासीन हुन्छ, त्यहाँ जोकसैले समानान्तर सरकार सञ्चालन गर्न सक्छ भन्ने कुराको ज्वलन्त उदाहरण यतिखेर नेपाल बनेको छ । यहाँ लोकमान प्रवृत्तिको मात्र नभएर व्यापारी, व्यवसायी, तस्कर, भ्रष्टाचारी, राष्ट्रद्रोही कयहाँसम्म भने विदेशी कूटनीतिक नियोगहरूले समेत समानान्तर सत्ता चलाइरहेका छन् । सरकारले ती अवैध सत्ताहरूलाई नियन्त्रण गर्ने होइन, तिनीहरूसँग सहकार्य गर्दछ । त्यसैले जुन देशको राष्ट्रिय संस्कृति नै भ्रष्टाचार र राष्ट्रघात भएको छ, जहाँ सर्वत्र लोकमानहरू विराजमान छन्, त्यहाँ एउटा लोकमानलाई महाभियोग लगाएर के हुने छ र भन्ने प्रश्न उठ्नु यस प्रसंगमा स्वाभाविक हुन आउँछ । तापनि नेपाली जनताले लोकमानविरुद्ध 'लोकमानहरू' ले महाभियोग लगाएको रोचक प्रहसन हेर्न पाउने अवसर प्राप्त गरेका छन् । जुन कुरा सुखद संयोग नै हो भन्ठान्नुपर्छ । छैटौं, लोकमान प्रकरणमा निकै सजिलो मधेसकेन्द्रित दललाई भएको छ । यसो किनभने, यतिबेलासम्म मधेसी दलका नेताहरू महाभियोग प्रस्तावको पक्षमा देखिएका छैनन् । उनीहरू त्यसको विरोधमा छन् भन्दा हुन्छ । यो कुरा मधेसी नेताहरूले महाभियोग प्रस्ताव प्रस्तुत गर्ने कार्यलाई लिएर गरेको टिप्पणीबाट प्रस्ट हुन्छ । उनीहरूमध्ये कसैले यो प्रस्तावलाई बेमौसमको बाजा भनेका छन्, त कसैले यसलाई संविधान संशोधनको विषयलाई टार्न चालिएको चालको रूपमा अथ्र्याएका छन् । उनीहरूले जे प्रकट गरे पनि मधेसकेन्द्रित दलका नेताको मनसाय तिनका अभिव्यक्तिबाट भन्दा भारतीय राजदूत रेको व्यवहारबाट बढी बुझ्न सकिन्छ । यो प्रस्ट छ, राजदूत रे लोकमानलाई बचाउन कम्मर कसेर लागेका छन् । मधेसकेन्द्रित दल त्यसै लाइनलाई अनुसरण गरिरहेका छन् भने महाभियोग प्रस्तुतकर्ता एवं समर्थक दलका नेताहरू यसबारे जानकारी नै नभएजस्तो गरिरहेका छन् । दलहरूको यस किसिमको व्यवहार अर्थपूर्ण छ । यसले राजदूत रे र महाभियोग प्रस्तुतकर्ताबीच अझै कतै समझदारीको सम्भावना छ भन्ने देखाउँछ । यो समझदारीको बिन्दु सम्भवतः लोकमानको प्रमुख आयुक्त पदबाट राजीनामा हुन सक्छ । सातौं, सबै परिदृश्य एवं सम्भावनाबारे चर्चा गरिसकेपछि छुटाउनै नहुने विषय लोकमानको रणनीति हो । लोकमान त्यत्तिकै प्रमुख आयुक्त पदमा नियुक्त भएका होइनन् । उनलाई भारतीय एवं नेपालका दलीय हस्तीहरूको समर्थन प्राप्त भएकाले यो सम्भव भएको हो । तर प्रमुख आयुक्त पदमा नियुक्त भएपछि लोकमानको लक्ष्य परिवर्तन भयो । त्यो हो, दलीय नेतालाई परास्त गरेर सत्ता सिँढीमा उक्लिने । यसरी आफ्नो लक्ष प्राप्तिका लागि अघि बढ्दा लोकमानले ज्ञानेन्द्र शाहको मार्ग अनुशरण गर्न खोजे । जसले गर्दा यतिखेर उनी महाभियोग खेप्दैछन् । जुनसुकै उपाय अवलम्बन गर्न खोजे पनि र जुन शक्तिले काँध हाले पनि लोकमानको पदमुक्ति सुनिश्चित छ । यस सिलसिलामा प्रस्ट पार्नुपर्ने कुरा के छ भने, लोकमानविरुद्ध महाभियोग प्रस्तुत गर्नेहरूले सही कार्य गरेका छन् । तर यो सही मनसायपूर्वक गरिएको हो भन्न सकिने अवस्था भने छैन । जबसम्म दलीय कार्यशैलीमा सुधार आउँदैन, त्यतिबेलासम्म तिनीहरूलाई प्रशंसा गर्ने त के कुरा शंकाको सुविधासम्म दिन सकिँदैन । तापनि महाभियोगमा जुट्नेहरूलाई के कुरामा सावधान गर्नुपर्ने हुन्छ भने तिनीहरूले लोकमानको पदमुक्तिको लागि लागिरहँदा पुनः लोकमानहरू नजन्मिऊन् भन्नेतर्फ सजग हुनु जरुरी छ । यससँगै लोकमानविरुद्ध लागिरहँदा लोकमान बोक्ने भारतीय राजदूत रेको व्यवहारलाई निन्दा गर्न पछि पर्नु हुँदैन । अन्त्यमा, लोकमानसिंह जतिसुकै संविधान र कानुनको उल्लंघनकर्ता, खराब आचरण भएको वा पदीय कर्तव्यको पालन नगर्ने व्यक्ति भए पनि उनी नेपाली नागरिक हुन् । नेपाल राष्ट्रप्रति उनको आफ्नो दायित्व पनि छ । यस कुरालाई मनन गरी महाभियोग प्रस्ताव पारित वा राजीनामा जुनसुकै रूपबाट पदमुक्त भइरहँदा उनले आफू अख्तियार दुरुपयोग अनुसन्धान आयोगको प्रमुख आयुक्त नियुक्त हुँदा दलका नेताहरूसँग जेजस्तो लेनदेन, समझदारी भएको थियो, त्यसलाई इमानदारीपूर्वक नेपाली जनतासमक्ष राखिदिनुपर्छ । त्यसो हुन सकेमा दलीय नेतृत्वको मुखुन्डो उत्रने र भोलिका दिनमा नयाँ प्रयोगको थालनीको लागि आधार तयार हुनेछ । यो भावी नेपालको लागि लोकमानले पुर्याएको योगदानमा गणनालायक विषय पनि हुनेछ ।"
लोकमानका डमरुहरू !,"वैशाख २०७० मा यही स्तम्भमा 'लोकतन्त्रका लोकमान' लेख्दापूर्व जलस्रोत मन्त्री तथा नेपाली कांग्रेसका नेता बलदेव शर्मा मजगैयाँले मुसुमुसु हाँस्दै नम्र स्वरमा भनेका थिए, पढें । सन्तुलित रहेछ । तर यतिखेर बलदेव मजगैयाँको नामोनिसान कतै छैन । यी तिनै मजगैयाँ हुन्, जो जलस्रोतमन्त्री थिए र लोकमानलाई उनको सचिव बनाउन प्रधानमन्त्री गिरिजाप्रसाद कोइरालाले दबाब दिँदा ठाडै इन्कार गरेका थिए । उनले भनेका थिए, अरू जुनसुकै सचिव मेरो मन्त्रालयमा पठाए पनि हुन्छ, तर लोकमानलाई होइन । आदर्श र निष्ठाको राजनीतिमा लागेका मजगैयाँले भने, उसो भए कि मलाई रोज्नुस् कि लोकमानलाई ! गिरिजाप्रसादले लोकमानसिंह रोजे । मजगैयाँले जलस्रोतमन्त्रीबाट राजीनामा दिए । कांग्रेस केन्द्रीय सदस्य र निर्वाचित सांसद मात्र होइनन्, उनी पार्टीमा अत्यन्त बौद्धिक र सशक्त नेता मानिए पनि लोकमान काण्डपछि कहिल्यै चुनाव लडेनन् । पहिलो संविधानसभामा उनलाई पार्टीले बलजफ्ती संविधानसभाको समानुपातिक सदस्य त बनायो, तर मौन भएरै बलदेव बसे । कांग्रेसको साधारण सदस्यता छोडेका छैनन् तर राजनीतिबाट धेरै टाढा साहित्यिक, आध्यात्मिक र समाजसेवीको रूपमा जीवन व्यतित गरिरहेका छन् । लोकमान यतिखेर जताततै छाएका छन् । संसदमा उनीविरुद्ध महाभियोग दर्ता भएको छ । मजगैयाँको प्रतिक्रिया के रहेछ जान्न चाहेँ । फोन लागेन । उनका निकट कांग्रेसका लोकेश ढकालसँग सोधेँ, कता जानुभयो मजगैयाँजी, फोन नै लागेन ? उनले भने, दाइ अमेरिका जानुभएकै दुई महिना भइसक्यो । अझै दुई महिना आउनु हुन्न । कुरा गर्न चाहनु हुन्छ भने भाइवरमा गर्नुस् ! लोकमानलाई गिरिजाप्रसादले बोक्दासमेत टेरेनन् यी दंगालीले । कांग्रेसीले निष्ठा र नैतिकताको राजनीति छोड्नु हुँदैन, पद गए जाओस् भनेर जलस्रोतमन्त्रीबाटै राजीनामा दिनसक्ने हिम्मत भएका मजगैयाँसँग सम्पर्क हुन सकेन । तर डेढ दसकअघि नै लोकमान को हो र यसले केसम्म गर्न सक्छ भनेर चिन्न सक्ने व्यक्तिको कांग्रेसमा के स्थान छ भनेर खोजी गर्न मन लाग्यो । उनी त आदर्श, नैतिकता र सिद्धान्त छोडेर कांग्रेसीले पदको पछि लाग्नु हुन्न भन्ने आदर्शवान् रहेछन् । आकारमा हात्ती जत्रा र स्वभावमा बाघजस्ता लोकमानलाई खिरिला र त्यसमा पनि विनम्र स्वभावका बलदेव मजगैयाँले कसरी चिने र योसँग सहकार्य गर्नु हुँदैन भन्ने आँट गरे ? जबकि अहिलेका कांग्रेस पनि लोकमानबाट थर्कमान देखिँदै छन् । अरूका के कुरा, उनका नेता सर्वशक्तिमान गिरिजाप्रसादले लोकमानलाई काँधमा बोकेरै जीवनभर हिँडिरहे तर कांग्रेसको सशस्त्र आन्दोलनमा खारिएका मजगैयाँलाई गिरिजा र उनको ग्याङले चिन्न सकेन । गिरिजाप्रसादले लोकमानलाई छाने । मजगैयाँले मन्त्री पदबाट उत्तिनखेरै राजीनामा दिए । टाउकोभन्दा आँखा ठूला ! भनाइ नै छ, टाउकोभन्दा आँखा ठूला भए भने जीवन चल्दैन । कांग्रेसमा पनि त्यस्तै भयो । गिरिजाप्रसादको सत्तामत्तासँग मजगैयाँको बुद्धि, विवेक र सिद्धान्त चलेन । गिरिजाप्रसादले लोकमानलाई बोकिरहे । टाउकोमा चढाइरहे । गिरिजाप्रसाद त मरेर गए तर देश दुनियाँलाई उनकै कारणले रोइरहनुपरेको छ । जहाँसुकै शक्तिकेन्द्र र अभिजात्य वर्गलाई बोकेपछि हुने यही नै हो । अभिजात्य वर्ग सधैँ शक्तिको प्रयोग गरिरहनसक्छ । यो वर्ग अकूत सम्पत्ति, परिवार र ऐसआरामले गर्दा नयाँ सिस्टमलाई न टेर्छ न त स्वीकार नै गर्छ । ऊ छिद्रान्वेषी बनेर जहिले पनि बद्नाम गर्न, भत्काउन र बिगार्न लागिरहन्छ । एक समाजशास्त्रीले भने, उनीहरू यसैगरी हुर्किएका हुन्छन् । त्यसैले हाम्रो ब्युरोक्रेसी व्यावसायिक हुन नसक्नुको कारण नै सबै संरचनामा अभिजात्य वर्ग हावी हुनु हो । सामान्य गाउँलेका सन्तान र अभिजात्य वर्गबीचको आधारभूत भिन्नता नै यही हो । लोकमानसिंहको घरमा सत्यनारायणको पूजा लगाएपछि दरबारियादेखि सत्तासीन प्रधानमन्त्री, पाइलट बाबासम्म पर्साद खान पुग्नुको पछाडि अरू कारण छैन । यस्ता बाबा, दरबारियासँग परिवर्तनकारीको बसउठले व्यापकता मात्र पाएन, त्यसले निरन्तरता नै पायो । ब्युरोक्रेसीको उपल्लो दर्जामा पुग्ने र छोटो समयमा लाभ लिने आवश्यक योग्यता नै यही ठहर्यो, एक रिटायर्ड सचिवले दुखेसो पोखे । निजामती सेवामा सहसचिव वा उपसचिव भई जति वर्ष काम गरे पनि सचिव हुन हुप्र नभइहुन्नथ्यो । राणाकालमा मोहर चढाएर चाकरी गरेजस्तै । त्यसकै निरन्तरता थियो पञ्चायती निजामती प्रशासन । ०४६ सालमा बहुदल आएपछि आयोगका पद तथा श्री ५ र नेपाल सरकारको ओहोदामा जसलाई माथि पुर्याउनु छ, उसकै अनुकूल हुने गरी निसेनी परिवर्तन भइरह्यो । सचिवहरूलाई नै हतियार बनाएर योग्यताक्रम बनाउनेफेर्ने चलन चलिरह्यो । शक्ति केन्द्रबाट पीएचडी गरेको, हार्वर्ड, लन्डन स्कुल अफ इकोनोमिक्स सकेको, बूढानीलकण्ठ पढेको, विश्व बैंकको कन्सलटेन्ट बनेको क्षमतावान्, मेहनत गर्न सक्ने सामान्य परिवारको सन्तान स्वर्णिम वाग्लेको प्रवेश रोक्न ठूलो कसरत भयो । सरकारी सेवामा अनुभव नभएको, ४५ वर्ष उमेर नपुगेको, ठेट्नु भनेर निषेध गर्न ब्युरोक्रेसीले कम्ती प्रयत्न गरेन । तर केही इमानदार र सक्षम ब्युरोक्रेट तथा कांग्रेसभित्रकै विज्ञता हासिल गरेका व्यक्तिको ठूलो प्रयत्नले वाग्ले योजना आयोगको सदस्य बन्न पाए । पूर्वसचिवले दोहोर्याए, प्रजातन्त्र र लोकगणतन्त्र आइसक्दा पनि हाम्रो प्रशासनतन्त्रलाई यस्तरी मुठीमा पर्ने गरी बनाएका छन् कि गतिलो, क्षमतावान्, काविल, इमानदार, प्रतिबद्ध, पारदर्शी र नेतृत्व क्षमता भएकालाई यहाँ सधैँ ढोका बन्द नै हुन्छ । लोकमानविरुद्ध अविश्वासको प्रस्ताव दर्ता गर्ने माननीय सांसद महोदयहरूले ख्याल गर्नुपर्ने कुरा हुन् यी ! उनीहरूले बुझून्, विपक्षी दलका नेता केपी ओलीले काँध नथापेको भए यो प्रस्ताव गर्भमै तुहिने निश्चित थियो । सबैले बुझिराखे हुन्छ, अभिजात्य वर्गको ब्युरोक्रेसीमाथिको पकडको निषेधात्मक परिणाम हो, लोकमानसिंह कार्की ! लोकमान त एउटा प्रतिनिधि पात्र मात्र हुन् । सुषुप्त लोकमानहरू ब्युरोक्रेसी र राजकीय संयन्त्रमा बग्रेल्ती छन् । जसरी धमिराले कुनै पनि संरचनालाई भित्रभित्रै खोक्रो बनाउँछ त्यसैगरी बहुदल वा गणतन्त्रकालको अभिजात्य वर्गले मुलुक चुसिरहेको छ । न केही हुन सक्छ न त मुलुकले नै गति लिन सक्छ । निजामती प्रशासन, विकास, व्यापार, शिक्षा, सुरक्षा, जलविद्युत्समेत तिनकै सेटिङमा जकडिएको छ । अभिजात्य वर्गको माखेसांग्लो भत्काउन सजिलो छैन । एकैपटक जबर्जस्त प्रहार नगरी यो भत्किनेवाला पनि छैन । यसनिम्ति लोकमानलाई नियुक्त गर्न मिलेका तीनवटै पार्टी मिल्नु जरुरी छ । लोकतान्त्रिक गणतन्त्रनिम्ति जिन्दगी खर्चेका इमानदार युवाहरू मिलेनन् भने यिनलाई पुस्ता दरपुस्ताले धिक्कार्नेछ । इमानदार, प्रतिबद्ध, पारदर्शी, नेतृत्व गर्ने गड्स भएका व्यक्तिहरू जुन विचारको भए पनि अगाडि आए भने मात्र नयाँ नेपालको हाम्रो सपना पूरा हुने सम्भावना छ । त्यसैले जहाँ र जुनसुकै पार्टीको होस्, स्वर्णिम वाग्ले जस्ता मान्छेलाई अगाडि ल्याउन सक्यो भने मात्र हाम्रा सपना पूरा हुन सक्छ तर यस्ता मान्छेलाई त अभिजात वर्गले सकेसम्म छिर्न पनि दिँदैन । निजी क्षेत्र अनेक वाधाअवरोध हुँदाहुँदै पनि अगाडि देखिएको छ । उदीयमान मनग्यै युवा निजी क्षेत्रमार्फत आफ्नो प्रतिभा देखाइरहेका छन् । तर सरकारी क्षेत्रमा खै ? जबकि सरकारी क्षेत्रको लगानीअनुसारको उपलब्धि खोज्ने हो भने निराश बन्नुको विकल्प नै छैन । लोकसेवा आयोग प्रतिभावान् युवाहरू जाने ठाउँ नै बन्न सकेन । अब्बल दर्जाको मान्छेको प्राथमिकतामा सरकारी सेवा परिरहेको छैन । लोकमानलाई महाभियोग लगाउन लागेका माननीयहरूले यस विषयमा अझै बहससम्म सुरु पनि गराएका छैनन् । उनीहरू ठानिरहेका छन्, लोकमानलाई हटाएपछि यहाँ रामराज्य कायम भइहाल्छ ! पार्टीहरू किन फसे ? आन्दोलनमार्फत उनीहरूले नै देशमा परिवर्तन ल्याएका हुन् तर परिवर्तनपछि उनीहरू आफैँले कायम गरेको आदर्शमा बस्न सकेनन् । नेताहरूको जीवन पद्धति, रहनसहन, बसउठ र सपना पनि सत्तामा पुगेपछि फेरियो । बहुदलपछि कांग्रेसएमाले फेरिए । गणतन्त्र आएपछि माओवादी फेरियो । शासन सत्तामा पुगेपछि अभिजात्यको जीवन, व्यवहार र पद्धति क्रान्तिकारी नेताले अनुशरण गर्न थाले । यसको पछिल्लो उदाहरण राष्ट्रपति विद्या भण्डारी र उनका छोरीका जुत्ता (सखडा देवीको मन्दिरमा जाँदा) नेपाली सेनाका जवानलाई बोकाएको तस्बिर छापिएपछि छरपस्ट भएको छ । हजुर, स्योस्, सुकला, सवारी, जस्ता शब्दले सर्वहाराका नेताहरू नै लैस हुन पुगे । अभिजात्य वर्गको चिप्लो र चाकरीबाट द्रवीभूत बन्दै तिनकै घेराबन्दीमा परे अनि तिनकै पृष्ठपोषण गर्न थाले । जसले लोकमानविरुद्ध राम्रै अभियान चलाउन सके । शक्ति केन्द्रको आडमा राम्रै पहुँच पनि देखाए । तर आफ्नो अपारदर्शी आर्थिक गतिविधि लोकमान देखाएर ढाकछोप पार्न खोजेका छन् गणतन्त्रपछि राज्यशक्तिको स्रोत र जनता सार्वभौमसत्तासम्पन्न भए पनि हिजो दरबार र शक्तिकेन्द्रले गर्ने भारदारी अभ्यास नै कांग्रेस कम्युनिस्ट नेताले गर्न थाले । जनताका प्रतिनिधिहरू नै भारदार भए । कोत, भण्डारखाल, अलौ जस्ता राणाकालका पर्व पछ्याएका, शाहकालका दरबार हत्याकाण्ड हेरेका लोकमानका लागि बहुदलीय र गणतन्त्रकालीन संयन्त्र परिचालन गर्नु खासै कठिन काम रहेन । प्रथम राष्ट्रपति र लोकमानका नियुक्तिकर्ता डा रामवरण यादव राजाको कार्यशैली पछ्याउँदै सन्तुष्ट बने । बहुदलीय व्यवस्था सुरुआत भएपछि मौलाएको सञ्चारमाध्यमको उभारपछि यो झन् छरपष्ट हुन पुग्यो । स्वाभिमानी र आत्मगौरव भएका आममान्छेका निम्ति यो निरीहताको पराकाष्ठा र पीडादायक रह्यो । सबैतिरबाट सर्वसाधारणले नै ठगिनुपर्यो । आफैंले भोट दिएर जिताएका सांसद नै निर्वाचन क्षेत्र विकास कोषमार्फत दुरुपयोग भए । 'काविल' लोकमानले यस्तै दुरुपयोगमा फसेका सांसदलाई च्याप्पै समातेर हर्रा हगाउन थाले । झिँगा, फट्यांग्रा, पुतली, कमिला, लामखुट्टे खाने जनप्रतिनिधिलाई समातेर कायल बनाए । ती सांसद निरीह भए पनि आफ्नो काम के हो भन्नेसम्म छुट्ट्याउन नसक्ने भएकाले नै लोकमानको सिकार बनेका हुन् । खासमा सांसदको काम नियमकानुन बनाउने हो । त्यसैले आइन्दा अरू लोकमान नजन्मियून् र तिनका पाइटा उम्रियून् भन्नको लागि सांसदहरूले उचित कानुन नै बनाउने हो । तर सार्वभौम जनताका प्रतिनिधि नै राता पासपोर्ट, मानव तस्करी, सांसद कोष, एनजीओका भत्ता, विदेश सयर, छोराछोरीलाई स्कलरसिप, अर्काले किनिदिएको मोटर, स्कच रक्सी, लाभ आउने क्षेत्र र कम्पनीका सेयर, स्थानीय डन र गिटीबालुवाका तस्करसँग हिस्सा लिएर आफ्नो सार्वभौमिकता, स्वाधीनता र स्वाभिमान गुमाइरहेकाले लोकमान हावी हुन सकेका हुन् । एक राजनीतिक विश्लेषकले भने, सांसद कति विरूप र कुरूप बनिसकेका छन् भने मिनेटमिनेटमा लोकमानले तर्साउँथे । लोकमानको मिलोमतोमा बस्ने केही सरदारबाहेक अरू सबै तर्सिरहेका पनि थिए । अब लोकमान महाभियोग प्रकरणमा पनि सुध्रेनन् र यिनमा चेत आएन भने लोकतान्त्रिक प्रणाली र संरचना पंगु हुनेछ । अनि लोकमानहरूले फेरि स्वाहा बनाइदिनेछन् । त्यसैले सांसद र पूरै देश अगाडि बढ्ने अवसर पनि हो यो, महाभियोग प्रकरण । यतिखेर महेन्द्रबहादुर शाही, धनराज गुरुङ, गगन थापा, रवीन्द्र अधिकारी, चन्द्र भण्डारी, भानुभक्त ढकाल, रेखा शर्मा जस्ता सांसदहरूले यो कुरातर्फ ध्यान दिऊन् । डरलाग्दो अहमता ! लोकमान प्रकरणमा अर्को डरलाग्दो अहमतावादी पक्ष पनि छ । जसले लोकमानविरुद्ध राम्रै अभियान चलाउन सके । शक्ति केन्द्रको आडमा राम्रै पहुँच पनि देखाए । तर आफ्नो अपारदर्शी आर्थिक गतिविधि लोकमान देखाएर ढाकछोप पार्न खोजेका छन् । संसद् र सांसदले त्यस्तालाई प्रणालीभित्र ल्याउन अवसरको रूपमा लोकमान प्रकरणबाट शिक्षा लिन सक्नुपर्छ । यी पात्रहरूको बौद्धिकता, आफ्नो नेटवर्क र पहुँचप्रतिको दम्भले गर्दा जेसुकै गर्न छुट हुन्छ भन्ने अभिमान स्क्यान गर्ने यही उपयुक्त अवसर पनि हो । सांसद, पत्रकार र लोकमानका डमरुहरू सबैले बुझिराखे हुन्छ, लोकमान प्रकरण अख्तियार प्याराडमसिफ्ट हुने टर्निङ प्वाइन्ट हो । यहीबेला विश्वसनीय र सर्वस्वीकार्य खालको संरचना बन्यो भने दम्भीहरू पनि ठेगान लाग्छन् किनभने यो मोडबाट अगाडि बढ्दा अख्तियार झन् बढी विश्वसनीय, काविल, जनउत्तरदायी र पारदर्शी हुन सक्छ । यही मौकामा सांसदहरूले न्यायालयभित्रको सेटिङ र भ्रष्टाचार तह लगाउने कानुन बनाउन सक्नुपर्छ । संवैधानिक निकायको प्रमुखलाई पत्र बुझाउन तामेलदारलाई कति पटकको ताकेतापछि सम्भव भयो ? सर्वसाधारणको के हालत होला ? अहिले सांसदहरूमाथि ठूलो जिम्मेवारी छ उपयुक्त विधि बनाउन लाग माननीयहरू । पत्रकारलेखकहरूले लोकमान र उनको ज्यादतीबारे खुब लेखे तर भित्री कथाहरू अझै आइसकेका छैनन् । लोकमान मात्र होइन, ऊजस्तै अन्य पात्रहरू (लोकमान त बाघ भइहाले अरू थुप्रै डमरुहरू) बाघ बनेर निस्कन खोज्दैछन् । तिनले प्रशासनिक संयन्त्रलाई तर्साएर लिएका लाभका अनन्त कथाहरू बाहिर ल्याउन सक्नुपर्छ । लेखक राप्रउ पोखरेल त्यस्ता पीडितमध्येका एक पीडित हुन्, जसले अख्तियारमा काम गर्ने एक महामहिमको पीडामा छट्पटिनुपर्यो । उनका छिमेकी अख्तियारका परेकाले सडक विस्तारमा बराबर छोड्नुपर्ने जमिन राप्रउको मात्र पारियो । यस्ता राप्रउ धेरैवटा छन् । अख्तियारको काम गरिरहेका डमरुले व्यापारिक घराना, निजी बैंक, उच्चपदस्थ अधिकारीलाई समेत धम्क्याएर नातेदारलाई जागिर लगाउनेदेखि नजरानासमेत लप्काएका स्टोरीहरू आउन बाँकी नै छन् । कूटनीतिक नियोगका पदहरू हत्याएका कथाहरू थप खोजीका विषय हुन् । बुद्धिजीवीहरूले खै यसमा बहस चलाएको ? अब आयोग कस्तो बन्नुपर्छ ? खै सेमीनार, कार्यपत्र ? अख्तियारको संरचना मास्ने होइन, देश र जनताप्रति उत्तरदायी, पारदर्शी र त्यहाँ संलग्न हुनेहरूलाई गौरवान्वित र स्वच्छ बनाउन सकिन्छ भन्ने बहस गराउनु परेन ? बुद्धिजीवीहरूले आहार, निद्रा, भय र मैथुनबाट आफूलाई कमसेकम एक महिना (किनभने लोकमान प्रकरणको किनारा लाग्न एक महिना लाग्छ भन्ने अनुमान) सम्म मात्र भए पनि प्रतिबद्ध भएर थिंकट्यांक, विचारक र चिन्तक बनेर विकल्प र मोडलहरू दिन सक्नुपरेको छ ।"
