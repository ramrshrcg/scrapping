शीर्षक,विवरण
जनकपुरजस्तो पवित्र ऐतिहासिक स्थलको दुर्दशा,"हाम्री माता जानकी अर्थात् सीताको जन्मस्थल जनकपुरमा पत्याउनै गाह्रो पर्ने र पीडाजनक स्थिति अझै पनि हृदय नै हल्लाउने गरी प्रचलनमा रहिरहेको देख्दा म वाल्ल परेको छु । जनकपुरको ऐतिहासिक अध्ययनले मलाई सीतामाताको अतुलनीय पतिव्रताधर्मका साथै राजा जनकको दर्बारमा प्रतिष्ठित ऋषि याज्ञवल्क्यजस्ता वैदिक ऋषिको मात्र होइन ती ऋषिका अविवाहित चेलीहरू गार्गी र मैत्रेयीहरूले कथेका वैदिक छन्दका उत्कृष्ट कविताका श्लोकहरूको झल्झली सम्झना हुन्छ । त्यस स्थानको नजिकै नारायणी नदीको किनारमा देवघाट अवस्थित छ जहाँ छेउकै नवलपरासीमा जन्मेका वाल्मीकिले संस्कृत भाषाको पहिलो महाकाव्य आध्यात्मिक रामायण' रचेका थिए । अस्ति सोमबार (३ माघ २०७३) का दिन अन्नपूर्ण पोस्ट्'मा एउटा यस्तो खबर प्रकाशित भयो जसले मेरो शरीरभरि भक्कानो छुट्यो र म विक्रमाब्द २००६ सालमा छैटौं कक्षामा पढ्दै गर्दाको घटनालाई झल्झली सम्झन पुगेँ । त्यति बेला म इलाम जिल्लाको पूर्वी क्षेत्रमा पर्ने फिक्कल (हाल फिक्कललाई सूर्योदय नगरपालिका' भनिन्छ) स्थित आदर्श चन्द्र पाठशालामा पढ्थेँ । त्यो विद्यालय स्वामी सोमेश्वरानन्द भन्ने धार्मिक गुरुले १९९० सालमा जनचन्दा बटुलेर सिमेन्ट र ढुङ्गा मिलाई बनाउनुभएको थियो जो आजसम्म पनि बलियो भएर जनसेवामा संलग्न छ । प्रारम्भमा चन्द्र पाठशाला संस्कृत शिक्षा प्रदान गर्ने उद्देश्यले निर्मित थियो, तर बिस्तारैबिस्तारै संस्कृत पढ्न पढाउन स्थानीय व्यक्तिहरूले छाडेकाले र स्वामीको पनि देहावसान भइसकेकाले त्यो सुन्दर भवन रित्तै उभिइरहेको थियो । संयोगले मेरा पिता प्रजापति उपाध्यायले मलाई र मेरा भाइबहिनीलाई समेत अङ्ग्रेजी पढाउने उद्देश्यले त्यस भवनलाई छान्नुभयो र उहाँकै अध्यक्षतामा २००३ सालतिर चन्द्रभक्त कसजु नामक बेलाइती सेनाका लाहुरेलाई भेटेर अङ्ग्रेजी पढाउने विद्यालय स्थापना गर्नुभयो । चन्द्रभक्त कसजु काठमाडौंको इन्द्रचोकस्थित साहूका छोरा हुनुहुन्थ्यो । उहाँ प्रसिद्ध राष्ट्रभक्त गङ्गालाल श्रेष्ठका मित्र हुनाले उहाँलाई राणाहरूले समात्लान् भन्ने त्रास थियो र उहाँको परिवारले उहाँलाई दार्जिलिङ जिल्लाअन्तर्गत खर्साङस्थित पुष्परानी विद्यालयमा पढ्न पठाइएको थियो, तर उहाँ त्यहाँ पढ्दापढ्दै भागेर बेलाइती सेनामा भर्ना हुन पुगी हङकङको अड्डामा कारिन्दा हुन पुग्नुभयो । २००६ सालमै इलामका पाठशालाहरूले मेरै कारणले हर्षसाथ हटाइसकेको छुवाछूतलाई आज ६७ वर्षपछि पनि जनकपुरले डोम' भनेर घृणा गर्दै पाठशालामा नपढाएको खबर पढ्दा अत्यन्त व्यथित हुन्छु म ! मानव सबै समान हुन् र रहने छन् । पछि त उहाँ लुकेरै पनि नेपालै आउन चाहने हुनाले हाम्रो फिक्कलै छेउको पशुपतिनगरका मित्र राजबहादुर राईसित सुटुक्क मातृभूमिमा पसी कुनै विद्यालयमा पढाउने उद्देश्यले फिक्कल आइपुग्नुभयो र मेरा पितासित उहाँको भेट भयो । त्यसपछि हाम्रो भाग्य ! मेरा पिता र उहाँको विचार मिलेपछि हाम्रो फिक्कलको चन्द्र पाठशालामा अङ्ग्रेजीको पठनपाठन थालियो । मलाई त्यस विद्यालयको तेस्रो श्रेणीमा उहाँले भर्ना गर्नुभयो र म नेपाली ठूलो वर्णमालामा ब्द्यऋम् चिनिसकेकाले आनन्दसित पढ्न थालेँ । उहाँको नेपाली त अत्यन्त राम्रो थियो नै, त्यसमा पनि अङ्ग्रेजहरूसँगको निकट सम्पर्कले उहाँको अङ्गे्जी पनि उत्कृष्ट थियो । असाध्य सुन्दर हस्ताक्षर भएका मेरा अति आदरणीय गुरु मलाई औधि माया गर्नुहुन्थ्यो, विश्वास गर्नुहुन्थ्यो । उहाँले आदर्श' थपेर राखेको त्यस विद्यालयमा प्रशस्त छात्रछात्राहरू पढ्थे । एक दिन उहाँले मलाई बोलाएर भन्नुभयो, तारा, म विशेष कामले पल्लो भान्साघरस्थित भित्री कोठामा दुईतीन घण्टाका लागि जाँदैछु । सबै कक्षाका विद्यार्थीलाई पाठ सिकाएकै छु, पढ्छन्पढ्दैनन्, झगडा पो गर्छन् कि अथवा बाहिर निस्केर खेल्न थाल्छन्, तिमीले हेर्नू है ।' यसरी मलाई जिम्मा लगाएर उहाँ आफ्नो सुत्ने कोठामा जानुभयो । मेरो विचारमा उहाँ लुकीलुकी राणाविरोधी लेखहरू लेख्नुहुन्थ्यो, नेपाल पुकार' वा युगवाणी'जस्ता पत्रपत्रिकाहरू पढ्नुहुन्थ्यो । उहाँ गइसकेपछि बाहिर बतास र हुरी चम्कियो । मूल भवनभित्र पस्ने ढोकैको अघिल्तिर सिकुवाजस्तो थियो, ठाडै घाम वा पानीको त्यहाँ प्रवेश हुँदैनथ्यो । त्यसै हुनाले एउटा डेस्क र दुइटा कुर्सी राखेर त्यहाँ कर्णबहादुर मोहते र चन्द्रवीर गदाललाई बसाइन्थ्यो । उनीहरूलाई भित्र पस्ने अनुमति थिएन । हुरी झन्झन् चम्किँदै जाँदा तिनका पाठ्यपुस्तकहरू र कापीहरू भिज्न थाले । नेपाली पाठ्यपुस्तकहरू दार्जिलिङबाट किनेर ल्याउनुपथ्र्यो र महँगा पनि हुन्थे । मलाई पुस्तकहरू पानीमा डुबेपछि पढ्न नसकिने हुन्छन् र विचरा कर्ण र चन्द्रको बिजोग हुन्छ भन्ने चिन्ताले म दग्ध भएँ र ढोकाबाट हात छिराएर तिनका पुस्तक पत्रहरू मागेँ म भित्र सुरक्षित राखिदिन्छु' तर तिनले पटक्कै मानेनन् तपाईंको जात जान्छ । हामीलाई विद्यालयबाट निकालिन्छ ।' मैले मानिनँ, भनेँ, म जिम्मा लिन्छु ।' अनि तिनका पुस्तकहरू र कापीहरू सोहोरेर अफूसित लिँदै भित्रतिर ल्याउन बल गरेँ । कर्ण र चन्द्र मभन्दा बलिया थिए, म परेँ लुरे बाहुन । तैपनि कुन दैवी प्रेरणाले हो वा के शक्तिले हो मैले त्यो पुस्तकको बिटो हत्याएँ र भित्र ल्याएँ । भित्र ल्याएर मैले मेरा प्रिय मित्र पासाङ गोपर्मा (शेर्पा)लाई दिँदै भनेँ, साथी, यी पुस्तकहरू हुरी चलुन्जेल तपाईं नै सुरक्षित राखिदिनोस् है, नत्र भिजे भने यिनले फेरि किन्न सक्तैनन् विचराहरू !' अब पाठशाला बन्द हुने भयो, जात जान्छ । चारैतिर विरोध घन्कियो । हुरी भने झन्झन् चम्कियो । कहाँसम्म भने दुवै जना मेरा कर्ण र चन्द्र साथीहरू नराम्ररी भिज्न थाले । जे पर्ला ता नि ! भनेर मैले दुवैलाई ढोकाबाट भित्रतिर तानेँ । अब ताराको पनि जात जान्छ, हामीले पनि पतिया गर्नुपर्ने हुन्छ, स्कुल पनि बन्द हुन्छ । यसरी दमाईकामीलाई भित्र छिराउन कहाँ पाइन्छ ? ' सबै जना कराउन थाले । मैले भने शिवजीको प्रेरणाले नै त होला, त्यस्ता बलिया कर्ण र चन्द्रलाई भित्र बेस्मारी तानेर छिराएँ र लफ्य्राक्क हुन्जेल भिज्नबाट बचाउँदै आँधीबाट सुरक्षित भित्र तानेँ ।' त्यही बेला कसजु सर (गुरु) आइपुग्नुभएछ र चिच्याउनुभयो, तारा ! तिमी सबैभन्दा आज्ञाकारी र इमानदार छात्र भनेर मैले सबैको हेरचाह गर्न खटाएको थिएँ, तर तिमीले त शुद्रहरूलाई समेत विद्यालयभित्र हुलेर यो विद्यालय बन्द गर्ने भयौ, हामी सबैको जात जाने भयो अब'' डरले सबजना थुर्थुर काम्न थाले । यस्तैमा मूल ढोका ठूलो आवाज गर्दै उघ्रियो र त्यहाँ त मेरा आफ्नै पिताजी हस्याङफस्याङ गर्दै आइपुग्नुभएछ । अब परेन फसाद ! विद्यालयका अध्यक्ष नै त्यसरी स्याँस्याँ र फ्याँफ्याँ गर्दै अछूतहरू भित्र पसाएर अशुद्ध पारेको भवनभित्र पसेपछि अब पाठशाला पनि बन्द हुने भयो, हामी सबैको जात पनि जाने भयो र झन् तारानाथलाई त अब उसका पिताले बेस्करी पिट्ने हुनुभयो भनेर सबैको सातो गयो !! तर म मेरा पिताजी मसित त्यसरी रिसाउनुहोला र मलाई पिट्न तयार हुनुहोला भनेर कहिल्यै विश्वास गर्दिनथेँ, उहाँ मलाई औधि नै माया गर्नुहुन्थ्यो । मैले नडराईकन गुरुलाई निवेदन गरेँ, हिजै तपाईंले हामीलाई मानवहरू सबै दाजुभाइ, दिदीबहिनी हुन्, वसुधैव कुटुम्बकम् भनेर सुनाउनुभएको होइन ? चन्द्रका दाजुले बनाएका औंठी लगाएर मेरा पिता चुलामा जानुहुन्छ, खानुहुन्छ, अनि पूजा पनि गर्नुहुन्छ, कर्णका दाजुले सिएको साया वा धोतीका फेर लगाएर आमा चुलामा भात पकाउनुहुन्छ । टाढाटाढाका मान्छेहरू बन्धुबान्धव हुन् भनेर सिकाउने हाम्रा शास्त्र आफ्नै ठाउँका बन्धुबान्धवहरूलाई पनि छुवाछूतको दोषारोपण गर्ने ? ' यसरी म बोल्नु पनि मेरा पिताले सरासर मेरो छेवैमा आएर मलाई च्याप्प समाती टाउकामा च्वाक्क म्वाइँ खाँदै भन्नुभयो, मैले मेरो छोरो चाहिँ साँच्चै नै शुभमुर्हूतमा पाएको रहेछु । म गौरव गर्छु मेरो छोरा तँप्रति ।' हो, त हाम्रो शास्त्रले भनेकै छ नि माता हुन् पार्वती हाम्री पिता हाम्रा महेश्वर दिदीबहिनी सबै हाम्रा, दाजुभाइ सबैतिर !' अनि त सारा हाहाकार शान्त भयो । कहाँसम्म भने हाम्रो विद्यालयले समस्त शूद्र वा कामी, दमाई, सार्की भनेर हेला गरिएका आफ्नै दाजुभाइ, दिदीबहिनीहरूलाई भित्रै पसाएर समान र स्नेहको व्यवहार गर्दै पढाउन थाल्यो । यो आदर्श परिणाम इलामका अरूअरू समस्त विद्यालयहरूले हर्षसाथ ग्रहण गरे । २००६ सालमै इलामका पाठशालाहरूले मेरै कारणले हर्षसाथ हटाइसकेको छुवाछूतलाई आज ६७ वर्षपछि पनि जनकपुरले डोम' भनेर घृणा गर्दै पाठशालामा नपढाएको खबर पढ्दा अत्यन्त व्यथित हुन्छु म ! मानव सबै समान हुन् र रहने छन् । माता सीताको आदर्श पछ्याएर हामीले डोम, चमार, शूद्र दलित भन्दै हेप्तै आएका दिदीबहिनीहरूको श्रद्धा र स्नेहसाथ सहयोग गरौं । समस्त नेपाली हामी समान छौं ।"
मामाघरको मोह,"मामाको घरमा हुर्कें, खेलेँ, रमाएँ औधि । मामाघर मेरो जीवन । विगत, वर्तमान मेरो । म जे भएँ र छु मामाघरबाटै भएछु । भन्नुहोला, लेखकीय जीवन मामाघरबाट कसरी ? बुवालाई मामा विज्ञानबहादुर मल्लविज्ञान पाजुले मनग्य सम्झाउनुभएथ्यो मेरैसामु, यसरी, उसले जे गरेको छ ठीक गरेको छ । उसको भविष्य त्यसैले निर्माण गर्छ ।' लागेको विचार बाँडचुँड गर्न मन पथ्र्यो सानै उमेरदेखि मलाई । बोल्नु एक माध्यम थियो । दोस्रो, माध्यम लेख न । दुवैलाई अँगालेँ । तेस्रो माध्यम बन्यो मेरो सच्चाठीक मानिस सम्पर्क । सच्चा र ठीक मानिस सच्चाइ गर्छ । सच्चाइले भरिएको मानिस मात्र ठीक गर्छ । ठीक गर्नु सच्चाइ गर्नु हो । जहाँ ठीकठीक सच्चाइ हुन्छ त्यहीँ लाखापाखा विहीननिष्पक्ष सही कार्य सम्पादन हुन्छ । ठम्याएर संगत गर्छु, भेट्छु, आमन्त्रण गर्छु । रमाउँछु मनलाई पोखेर, पस्काएर । उनीहरू पनि उस्तै पस्काउँछन् मन । मनमनका स्वाद चाखेर आँट भर्छौ आपसमा मनग्य सन्तोष भरेर ! २०७३ माघ ९ गते बिहान । रेडियो नेपालमा युवा कार्यक्रम सुन्दै थिएँ । मामाघरको सन्दर्भ चलिरहेथ्यो । मामाघर प्रसंगले मनै मोहक तुल्यायो । मगनमस्त भएर सुन्दै गरेँ । मामाघर त नयाँ घर निर्माण अभियान पो रहेको पाएँ । आमा कि मामा' हाम्रो माझिएको लोक उक्ति । झसंग सम्झेँ । मामाको महिमा उत्तिकै महान् ! जतिकै जन्मदात्री आमाको । जन्म दिने आमा ! पुनर्जन्म दिने मामा । मानिसको दुई जन्म । एक जन्म गर्भाशयबाट जन्मनु ऐहिकदैहिक जन्म ! दोस्रो जन्म शैक्षिक, दीक्षित जीवनजन्म । जन्मनु जति सार्थक छ त्यसभन्दा बढी सार्थक शिक्षितदीक्षित जीवन ! मामाघर आँगन जीवनको मेरो बिहानीचुलीब्याँहा चुली प्रभातफेरी ! एकचित्त सुन्दै गरेँ मामाघर कार्यका प्रसंग ! मनमा लाग्यो रेडियो नेपालको युवा कार्यक्रम त राष्ट्रिय दैनिकहरूका शनिबारे फुर्सद', कोसेली' आदि जस्तै, उस्तै ! मामाघर' एक अभियान रहेछ । अभियानकै नाम रहे, बनेछ हेटौंडाका कुनै बस टर्मिनल या बस बिसाउनी सेरोफेरो । त्यो स्थान यकिन छैन अहिले । किटान गर्न सक्दिनँ । हेटौंडा नपुगेको लामो अवधि भइसकेको छ । उहिले गए, पुगेको हेटौंडा उहिलेकै जस्तो नहुनु स्वाभाविक हो । भौतिक निर्माण र पुनर्निर्माणले दिन परदिन भूसतहमा ठूलो परिवर्तन ल्याइराखेको छ । सबै सतही भूस्वरूपमा ल्याइने परिवर्तन विकास हुन सकोइन । विकासका आफ्नै रूपसहितका आधार हुन्छन् । विकासका आफ्नै दिगो आधारभूत स्वरूप हुन्छन् । दिगो विकासले निरन्तर अभियान भर्छ, भरिरहन्छ । परन्तु, सबै सतही भूस्वरूपमा ल्याइने परिवर्तन विकास हुन सकोइन । विकासका आफ्नै रूपसहितका आधार हुन्छन् । विकासका आफ्नै दिगो आधारभूत स्वरूप हुन्छन् । दिगो विकासले निरन्तर अभियान भर्छ, भरिरहन्छ । भूसतहमा गरेका ल्याइएका परिवर्तनलाई दिगो बनाउने केही आर्थिक आर्जन हुने क्रियाकलाप निरन्तर अगाडि बढाउँछ, बढाइरहन्छ । आर्थिक उपलब्धिका आधारहरू खास एक या अनेक व्यावसायिक क्रियाकर्महरू हुन् । त्यस्ता व्यावसायिक क्रियाकर्मका खेतीकिसानी, बजार व्यवसायपसल आदि पर्न सक्छन् । अरू कुनै सानाठूला सामूहिककर्पोरेट उद्योग व्यवसाय आदि पनि पर्न सक्छन् । अचेलभरि त अन्तर समुदाय, अन्तरस्थान, अन्तर्राष्ट्रिय सहअस्तित्वपूर्ण सहभागितामा पर्ने उद्यमहरू पनि पर्छन् । अचेल कम्प्युटर इन्जिनियरिङसम्बन्धी व्यवसाय, सामाजिक सञ्जाल आदि मूलक कार्य उद्यम पर्छन् । पर्यटकीय प्रवद्र्धन अवसरयुक्त स्थानमा त्यस उन्मुख कार्यहरू निरन्तर रूपमा चल्न सक्छन् । हजारौं नयाँ सम्भावनायुक्त क्षितिज नयाँ निर्माण व्यवसायमूलक आकाशमा उघ्रिरहेका छन् । सम्भावनाका अवसरहरूलाई राम्ररी दोहन गर्न सक्दा भूसतहगामी विस्तार र परिवर्तनले दिगोपन हासिल गर्नसक्ने हुन्छ, भइरहन्छ । मामाघरको महत्व र ममता मेरो आफ्नै अन्तरचेतमूलक जीवन प्रसंग रहे, बनेको छ । मलाई मामाघर' अभियानले छोयो, सुम्सुम्यायो औधि । अर्पण पराजुली ३० ले आफ्नो युवा अवस्थामै आफ्ना जीवनअभियान मनाएको एउटा आयामिक अभियान भन्न मन पराएछु । नयाँ अभियान यस निमित्त भन्न मन पराएँ कि यसले क्रमिक तवरले सबैको चित्ताकर्षण गर्न सफल हुनेछ । जतिजति मामाघर'ले चित्रवृत्तिहरूलाई आफूतिर आकर्षण गर्नेछन् त्यति नै यसका थप आयामहरू खुल्दै रहनेछन् । मामाघर एक अभियान टुहुरो बनेबनाइएका बालबालिकाको कल्याणमुखी अभियान कार्यक्रम ! जतिजति नयाँ चेतहरू यसभित्र समाहित हुन थाल्नेछन्, त्यतित्यति नै यसले तिनीहरूबाट वैचारिक, आर्थिक, उपकरण आदि मूलक वस्तुतत्वहरू उपलब्ध हुन सक्नेछन् । प्रत्येक सहयोगका अन्तरस्वरूप सद्भाव या संवेदनाका अञ्जुली हुन् र बन्छन् । मामाघर' प्रयोगबाट परियोजना बन्न पुग्छन् । परियोजना बन्दा यिनको सोच सम्भारका क्षितिज अरू व्यापक बन्नेछन् । यसका तात्कालिक, अल्पकालिक, दीर्घकालिक रूपस्वरूपका योजनाहरू तयार हुनेछन् । प्रत्येक आवधिक योजनाका आआफ्नै स्वरूप, आकार, क्षमता, ग्रहणशीलता, कार्यदक्षता, व्यावसायिकपन, व्यवस्थापन पद्धतिहरू निर्माण र विनिर्माण हुँदै जानेछन् । अर्पण पराजुलीका युवा सामुदायिक कल्याणका सोच सामूहिक सोचका खर्पण' बन्नेछ । खर्पण' नेपाल भाषाको एक वस्तुपरक शब्द । आफ्ना वा अरूका उत्पादनहरू दुवै चाक्लो पाटामा राखी बोक्ने साधन सामग्री नामसंज्ञा वाचक शब्द । सबैजसोले नै अर्पणका विचारभावबाट निस्केको मामाघर' अभियान बहुजनको खर्पण' बन्ने अभिलाषा बोक्छन् । अन्तरक्रिया कार्यक्रममा युवा अर्पण पराजुलीसित रेडियो नेपालका युवा कार्यक्रम' प्रसारणका क्रममा उनले भनेका प्रसंग अरू थप रोचक बने । अहिले एक सय ३४ जति बालबालिका यस मामाघर'मा बसोबास गर्छन्। उनीहरूलाई शिक्षादीक्षा दिने स्कुल र विद्यालयहरूका व्यवस्थापन भएका छन् । यो व्यवस्थापनका आधारभूत उदाहरण बन्छ । नियमित आयस्रोतका निमित्त सानै भए पनि केही न केही सौपचास मासिक संकलन व्यवस्थापन हुनु रहेको बताएको उत्साहवद्र्धक छ । यस्ता कार्यमा अरू निरन्तर अरू कार्यक्रममा थप आयाम खुल्दै गर्नेछन्, जानेछन् । पटके सहयोगहरू पनि पाउँदै गरेको पनि मानवीय संवेदनाका अरू थप पात्रहरू संयोजित हुँदै गर्नुको नमुना बन्छन् । यो कार्यक्रममा मामाघर' अरू सार्थक अभियान बन्ने भविष्यवाणी हुन् भन्न मन पराएँ । मामाघर'का बालबालिका सामाजिकीकरण भइरहेको अर्को आभास पाएँ । अर्पण पराजुलीका घरका मातापिताले समेत अब ती केटाकेटीले खाए कि खाएका छैनन्, चासो लिने गरेका बताएथे । दसैंमा अर्पणका आमाबुबाले मामाघर'का भान्जाभान्जीलाई टीको सगुन दिने परम्परागत संस्कार मण्डित संस्कृतिमा समाहित गर्ने गरेका रोचक प्रसंग राखेथे । संस्कार दिन सके नै संस्कृति संरक्षण हुन्छ । संस्कार मण्डित संस्कृतिसित चिनारी दिन, गर्न नसक्दा संस्कृति विलय हुन पुग्छ । अर्पणका पारिवारिक त्यो टीको प्रथाका वर्णन सुन्दासुन्दै मनमा लाग्न थाल्छ कि हाम्रा स्कुल, कलेज र युनिभर्सिटीहरूले पनि प्रत्येक विजया दसैंको शुभअवसरमा आआफ्ना कक्षा शिक्षकशिक्षिकाबाट कक्षाकोठामा टीका लगाउने संस्कार रोप्ने गरे कसो होला ? यी सबै प्रसंग संस्कृतिमूलक संस्कार हुर्काउने सेरोफेरोका चासो हुन्, प्रवृत्तिमूलक धारणा जगाउने । शैक्षिक संस्था जति कामयाबी प्रभाव उत्पन्न गर्नसक्ने सबल र सक्षम संस्था सायद अरू कुनै हुन सक्लान् ? मामाघर' स्वयं एक वरद र विशाल मानवीय बटवृक्ष हुन् र बन्नसक्ने क्षमतावान् सार्वजनिक आयाम बोक्नसक्ने, बन्ने गर्भधारण गर्दछ । अहिले एकजना संवेदनशील स्थानीय जग्गाधनी महानुभावबाट तीन कट्ठा जग्गा प्राप्त भएको विवरण पनि रेडियो नेपालले सञ्चालित युवा कार्यक्रमको २०७३ माघ ३ को बिहानै जानकारी पाएँ । रेडियो नेपालको युवा कार्यक्रमको शृंखला रोचकसूचनासन्देशमूलक मानेँ । जग्गा प्रदान गर्ने महानुभावको त्यो अर्पण, अर्पण पराजुलीको उदात्त अभियानमा अरूका पनि अर्पण अगाडि सरून् कामना बोकेको अन्तरतरंगका टिङटिङ सुन्छु श्रवणेन्द्रीय आफैंभरि । मामाघर' प्रणेता अर्पणका नामै परिवर्तन भई सबैका मामा बनेको थाहा भएछ । मनमा लाग्न थाल्छ, मानिसको नाम त कामले पो बन्दो रहेछ । मान्छे नामका निमित्त के के गर्छन्, गर्छन् ! परन्तु, यथेष्ट सार्थक नाम बन्छ बन्दैन थाहा छैन । नाम त सार्थक कामले आफैं डोर्याउँदो रै'छ । सुन्दासुन्दै युवा कार्यक्रम लाग्न थाल्यो अर्पण अब आफैं अर्पेर पनि जीवनका महत्वपूर्ण समय अर्पण' नरही मामा' हुन पुगेछ ! यी तरंगहरूमा तरंगिँदै मनमा एक तरंग तरंगिन थाल्छ । एकपटक उडेरै भए पनि मामाघर हेटौंडा टुपुल्किऊँ ! तर, मनको लड्डु घ्यूसित खाइँदो रहेनछ । न लड्डु नै खान हुने अवस्था छ न त घिउ नै ! न त मेरो मनको लड्डु साँच्चैको लड्डु रहेछ । न त घिउ नै खान लाउन सकिने स्थानीय साधन बनेछ ! मामाघर' पुग्ने उत्सुकता उत्सुकता नै रहेको छ । कुनै बेला आफ्नै सिर्जनात्मक समय, साइतको प्रहर पर्खिरहेछु ! मामाघर' हेटौंडा टाढा छैन, नजिकै छ । परन्तु अहिले अवसरमा मामाघर हेटौंडा मलाई नजिकको टाढा र टाढाको नजिक बनिरहेछ । सबै नगद दाम सफा काम बन्दो रहेनछ । शरीरस्वास्थ्य नै सबै कुराको बन्दो रहेछ स्टेरिङ !"
विज्ञापनमा नियमनको खाँचो,"केही दिनदेखि विभिन्न सञ्चारमाध्यमहरूमा साबुनसँग सम्बन्धित विज्ञापन प्रकाशित प्रसारित भएपछि विज्ञापन र वास्तविकतासम्बन्धी बहस सुरु भएको छ । हुन त नेपाली बजारमा वस्तु वा सेवाको विज्ञापन शैलीका विषयमा बेलाबखत ठूलै बहस हुने गर्छ । यस विषयको बहस आमजनमानसमा मात्र हैन सर्वोच्च अदालतको डेस्कमा समेत भइसकेको छ र विज्ञापन नियमनसम्बन्धी फैसलासमेत गरेको छ । तर पनि वस्तु वा सेवाको विज्ञापन गर्ने भ्रामक शैलीको नियमन कहीँ कतैबाट भएको देखिँदैन । साबुनमा बोसो हालेको विषय र नांगो साबुन प्रयोग नगर्न अपिलसहित हामीले प्रयोग गर्ने नांगो साबुनमा जनावरको बोसो राखिएको हुन्छ, त्यसैले लेबल प्रयोग गरिएको साबुनमात्र प्रयोग गरौं' भन्ने वाक्यांशमा फोटोसहित प्रकाशित विज्ञापनले यति बेला दुईवटा विषय सँगसँगै उठाएको छ । एउटा कुनै पनि वस्तुको बजार प्रवेश गर्ने भिसा अर्थात् लेबल अनिवार्य हुनुपर्छ, जुन विषय उपभोक्ताको सुसूचित हुन पाउने अधिकारमैत्री छ । अर्को साबुन बनाउन प्रयोग गरिने कच्चा पदार्थ र त्यसको गुणस्तरको सवाल, जसका बारेमा चौतर्फी विरोधाभासपूर्ण बहस भइरहेको छ । यस्ता विज्ञापनले स्वदेशी नांगा साबुन विस्थापित गर्छ भन्ने खालका तर्कहरू पनि यदाकदा सुनिन्छन् । राज्यको समृद्धिसँग जोडिएका स्वदेशी उत्पादनहरूको प्रवद्र्धन त गर्नैपर्छ । तर आफ्ना उत्पादनको प्रवद्र्धनका नाममा लेबल नराख्ने कुरालाई प्रोत्साहन गरेर हैन, गुणस्तरीय उत्पादन र प्याकेजिङ तथा लेबलिङमा जिम्मेवारीबोध गराएरमात्र स्वदेशी उत्पादनको बजारीकरण बढाउन सकिन्छ । साबुन बनाउन प्रयोग गरिने कच्चा पदार्थमध्ये महत्वपूर्ण चिल्लो पदार्थ पनि एक हो । चिल्लो पदार्थ भन्नाले तेल, घ्यू, बोसोजस्ता वस्तुलाई बुझाउँछ । अहिले चर्चामा आइरहेको विज्ञापनमा नांगो साबुनमा बोसो हुन्छ तर लेबल हालेको साबुनमा हुँदैन भन्ने दाबी गरिएको छ । जनावरको बोसो हालिएको कुरा कतिपय सन्दर्भमा उपभोक्ताको धार्मिक तथा सांस्कृतिक मान्यतासँग पनि गाँसिएको हुन्छ । व्यक्तिको इमोसनसँग गाँसिएको विषयमा टेकेर अन्य उत्पादनलाई विस्थापित गरीर आफ्नो उत्पादनले बजार कब्जा गर्न खोजिएजस्तो देखिन्छ । उद्देश्य त्यस्तो हो भने साबुनको यो विज्ञापन अनुचित र भ्रामक छ । कुनै पनि विज्ञापन वा प्रचार गर्दा कसले गरेको हो ? भन्ने स्पष्ट खुलेको हुनुपर्छ । तर, नांगो साबुनविरोधी विज्ञापनमा विज्ञापनकर्ताको पहिचान खुलाइएको छैन । यसले पैसा तिरेपछि पहिचान लुकाएर जे पनि छाप्न पाइने रहेछ भन्ने पनि सन्देश दिइरहेको छ । यसैलाई टेकेर कसैले समाजमा आतंक फैलने खालका सामग्रीहरू प्रचार प्रसार गर्यो भने त्यसबाट उत्पन्न हुने भयानक अवस्थाको जिम्मा कसले लिने ? के सूचनामा वा विज्ञापन छाप्दा सूचनाप्रदायकको स्पष्ट पहिचान नखुलाए पनि हुन्छ ? व्यापारिक संस्थाहरूको चाहिँ सामाजिक दायित्व हुँदैन ? राज्यका संयन्त्र कमजोर भएको अवस्थामा मिडियामा आउने विज्ञापनको नियमन स्वयं मिडिया हाउसले पनि गर्नुपर्ने देखिन्छ । नेपाली वस्तु तथा सेवा बजारमा अहिले साबुनमा आएभन्दा पनि भ्रामक विज्ञापनहरू निर्बाध प्रकाशन प्रसारण भइरहेको देखिन्छ । यस्ता वस्तु तथा सेवा बजारको भ्रमपूर्ण विज्ञापन तत्काल बन्द गरी विज्ञापन नियमन बोर्ड गठन गर्नेलगायत मागसहित नेपाल सरकार सूचना तथा सञ्चार मन्त्रालयलगायत १० विपक्षीका नाममा पंक्तिकार समेतको संलग्नतामा उपभोक्ता हित संरक्षण मञ्च नेपालका तर्फबाट अधिवक्ता ज्योति बानियाँ, विष्णुप्रसाद तिमिल्सिना लगायतले संयुक्त रूपमा २०७० साल चैत १९ गते दायर रिटउपर सर्वोच्च अदालतले महत्वपूर्ण फैसला गरेको छ । नांगो साबुनविरोधी विज्ञापनमा विज्ञापनकर्ताको पहिचान खुलाइएको छैन । यसले पैसा तिरेपछि पहिचान लुकाएर जे पनि छाप्न पाइने रहेछ भन्ने पनि सन्देश दिइरहेको छ । फैसला कार्यान्वयन शून्यप्राय छ । सर्वोच्चको फैसला कार्यान्वयन नगरी सरकारले अदालतको मान हानि गरिरहेको छ । फैसला कार्यान्वयनका लागि हामीले पनि पहल र सक्रियता देखाउन सकेका छैनौं । नेपाली बजारमा चकलेटहरू, तेल, विभिन्न पेय पदार्थ, सप्लिमेन्टहरू, चाउचाउजस्ता खानेकुराको विज्ञापनहरूमा मुटु बलियो बनाउँछ, खेल जितिन्छ, शक्ति दिन्छ, बुद्धि बढाउँछ, बढी पोसिलो छ, अग्लो बनाउँछ आदि स्वास्थ्यका लागि फाइदाजनक भएको दाबी गरी प्रचार भइरहेको छ । शृंगारका सामानहरूले शरीर गोरो र आकर्षक बनाउने फेयर क्रिमका नाममा विभिन्न क्रिम तथा लिपस्टिकका विज्ञापन तथा यौन शक्तिवद्र्धक, यौन उपचार, सय प्रतिशत यौन सन्तुष्टि, यौन शक्ति, यौन पावर बढाउने, यौन रोगसम्बन्धी उपचार, जाँड, रक्सी छुटाउने, दम बाथरोगको उपचार ग्यारेन्टी दिएर प्रकाशित, प्रसारित एवं प्रचारित विज्ञापन पनि भ्रमपूर्ण छन् । चिकित्सकको सल्लाहबिना यस्ता चामत्कारिक औषधिको प्रयोग गर्न सकिने भन्ने विज्ञापनहरू आफैंमा भ्रमपूर्ण र झूठा एवं गैरकानुनी छन् । भ्रामक विज्ञापनको विश्वासमा परी उक्त वस्तु र सेवाको उपभोगबाट धेरै उपभोक्ताको स्वास्थ्य र सम्पत्तिमा हानिनोक्सानी पुगिरहेको छ । नेपालको संविधानले सुनिश्चित गरेको उपभोक्ताको मौलिक हकमात्र हनन भइरहेको छैन, भ्रमपूर्ण विज्ञापनहरूबाट संविधानप्रदत्त स्वतन्त्रता, समानता, सामाजिक सुरक्षा, सम्पत्ति, महिला र बालबालिकासम्बन्धी हकको पनि उपहास भइरहेको छ । यसले समग्र मुलुकलाई नै भ्रमको खाल्डोमा हालिरहेको छ । यस्ताखाले विज्ञापन नियमन गर्न वस्तु तथा सेवाको प्रकृतिअनुसार औषधि ऐन २०३५, खाद्य ऐन २०२३, उपभोक्ता संरक्षण ऐन २०५४, प्रतिस्पर्धा प्रवद्र्धन तथा बजार संरक्षण ऐन २०६३, संयुक्त बजार अनुगमन निर्देशिका २०६९, उपभोक्ताको मानव अधिकार संरक्षण तथा सम्वद्र्धनका लागि अनुगमन मार्ग निर्देशिका २०६८ लाई टेकेर सम्बन्धित सरोकारवाला नियामक निकायहरू जिम्मेवार हुन जरुरी छ । भ्रामक प्रचार रोक्नका लागि सम्मानित सर्वोच्च अदालतले गरेको महत्वपूर्ण फैसलाको तत्काल कार्यान्वयन हुन जरुरी छ । मिडिया हाउसहरूले पनि कुनै भ्रामक लाग्ने खालका विज्ञापनहरू प्रकाशनप्रसारण गर्नुपूर्व शंका लागेमा सम्बन्धित विषयगत निकायको राय लिएरमात्र प्रकाशनप्रसारण गर्न सके धेरै हदसम्म भ्रमपूर्ण विज्ञापनको नियन्त्रण हुन सक्छ । यसले आमउपभोक्तामा सही सूचना सम्पे्रषण गर्न सहयोग पुग्नुका साथै विज्ञापन बजार पनि मर्यादित र फराकिलो बन्छ । यसरी विज्ञापन गर्दा विज्ञापनदाताबीच स्वच्छ प्रतिस्पर्धा तथा संख्यात्मक उपस्थितिमा पनि वृद्धि हुन्छ । त्यसको प्रत्यक्ष फाइदा मिडिया हाउस तथा उपभोक्तालाई मात्र होइन, समग्र राज्यको सुशासनमा पनि पुग्छ ।"
चिसोमा स्वास्थ्य,"एक सातादेखि पहाड र हिमालमा हिमपात भएर जाडो ह्वात्तै बढेको छ । तराईमा बाक्लो हुस्सुका साथै शीतलहरले चिसो बढाएको छ । शुक्रबारको वर्षाले झन् चिसो गराएको छ । जाडोले कठ्यांग्रिने, बिरामी पर्नेजस्ता समाचार आइरहेका छन् । चिसो सुरु भएसँगै कोठा न्यानो बनाउन खोज्दा अप्रिय घटनाहरू हुने गरेका छन् । निस्सासिएर मानिसको मृत्यु हुनेदेखि रोगी भइने समस्या मानिसले झेल्ने गरेका छन् । अत्यधिक चिसो र शीतलहरले झाडापखाला, निमोनिया, टाउको र छाती दुख्ने, हातखुट्टाका औंला र कान रातो हुने, चिलाउने, सुन्निने र कहिलेकाहीँ घाउ हुने, रुघाखोकी, दम र यसका जटिलताहरू, छालासम्बन्धी समस्याहरू, दाद, अनुहारमा सेतो दाग, ओठ फुट्ने, हातखुट्टा फुट्ने, शरीर चिलाउने, छाला सुक्खा हुने, फुस्रो हुने र फुट्ने, चिसोको एलर्जी हुने, अपच, पखाला, आउजस्ता पाचनसम्बन्धी रोगहरू, हातखुट्टा र जोर्नी सुन्निने अवस्था आउँछ । चिसोमा त्यस्ता बिरामीको संख्या अस्पतालहरूमा बढ्ने गर्छ । मुटु, श्वासप्रश्वास र दमका पुराना बिरामी, कुपोषित बालबालिकालाई चिसोले बढी आक्रान्त पारेकाले उनीहरू नै बढी बिरामी हुन्छन् । मौसम भोजभतेरको भएकाले बढी खाना, बोसो र गरिष्ठ खानाले अपच, ग्यास्ट्राइटिस, झाडाबान्ता, पखाला हुने र जन्डिस, टाइफाइड पनि प्रशस्त हुन्छ । जाडोमा रगत बाक्लो हुने भएकाले सुगर र रक्तचापमात्र बढ्दैन, प्रायः सबै दीर्घकालीन रोग बढी गम्भीर बन्छन् । सहरबजारमा मर्निङवाक र गाउँघरमा कामका लागि एकाबिहानै घरबाहिर निस्कँदा घट्दो तापक्रम, चिसो हावाले रक्तधमनीको पर्खाल बाक्लो हुने वा रक्तनली खुम्चने गर्छ । त्यस्तो बेला रक्तसञ्चार कम भई रगत र अक्सिजन नपुगी तथा खुम्चेको नसामा रक्तप्रवाह गर्दा पर्ने अतिरिक्त परि श्रमले मुटुमा असर गर्छ, जसले हृदयाघातको सम्भावना बढाउँछ । बन्द कोठामा जेनेरेटर, हिटर, गाडी वा धुवाँ फाल्ने कुनै पनि यन्त्र चलाउन हुँदैन । दाउरा, गुइँठा र ब्रिकेट बाली कोठा तताउँदा, न्यानो पार्दा झ्यालढोका खुला राख्नुपर्छ । कोठामा हावाको उचित ओहोरदोहोर हुने व्यवस्था मिलाउनुपर्छ । रक्तप्रवाहको कमीले स्ट्रोक, मांसपेशी र जोर्नीको पीडा, श्वासनली खुम्चिएर दम, निमोनिया हुनसक्छ । ६० वर्षभन्दा बढी उमेरमा हाड खिइने, एलर्जी, टन्सिल, हातखुट्टा सुन्निने, नीलो हुने गर्छ । सामान्य रक्तचाप भएकामा बढ्ने, नियन्त्रणमा रहेकोमा अनियन्त्रित हुने र पहिलेदेखि नै अनियन्त्रित भएकोमा अचानक बढेर आकस्मिक उपचारमा जानुपर्ने हुनसक्छ । जाडोमा रगतको प्लेटलेट बढी सक्रिय भई रगत जम्नसक्छ । सेतो, रातो र प्लेटलेटको संख्यामा १० प्रतिशतजति वृद्धि हुन्छ । रगतको गाढापना २० प्रतिशत बढ्छ । तसर्थ प्रत्येक व्यक्तिमा रगत जम्ने सम्भावना गर्मीको तुलनामा बढी हुन्छ । जाडोमा शरीर तताउन मद्यपानलाई सजिलो विकल्प ठानी मातेर राती ढलेकाहरू भोलिपल्ट बिहान नउठ्न पनि सक्छन् । तत्काल न्यानो अनुभूति भए पनि त्यो भ्रममात्र भएकाले शरीर तातो नभई चिसो हुने हुँदा विशेष सावधानी अपनाउनुपर्ने हुन्छ । शरीरको तापक्रम ३४ डिग्री सेल्सियसभन्दा तल झरेको अवस्थालाई शीतांग भनिन्छ । यस्तो बेला हातखुट्टा चिसो हुनुका साथै सास फेर्न असजिलो, मुटुको चाल बढ्ने, रक्तचाप कम हुने र शरीरको तापक्रम कम भएपछि मृत्युसमेत हुनसक्छ । शरीरको तापक्रम ९० डिग्री फरेनहाइटभन्दा कम भए जीउ काम्न बन्द हुन्छ, सोच्न र बोल्न असजिलो हुन्छ । तापक्रम ८६ डिग्री फरेनहाइटभन्दा कम भए बिरामी हिँड्न सक्दैन, शरीरका सबै अंगले काम गर्न छाड्छ र बिरामीको मृत्यु हुन्छ । कोठा वा शरीर तातो बनाउँदा सही रूपले बल्न नसकेको स्टोभ, हिट सिस्टम, जेनेरेटर तथा चुरोट र मट्टितेल, ग्यासबाट चल्ने हिटर, गिजर तथा स्टोभ आदिको ग्यास तथा धुवाँमा कार्बन मोनोअक्साइड ग्यास उत्पन्न हुन्छ । यिनको सामान्य सम्पर्कमा आउँदा सुरुसुरुमा अलिअलि टाउको दुख्छ । निरन्तर सम्पर्कमा रहँदा तीव्र टाउको दुखाइ, रिँगटा, थकान, वाकवाकी, चिटचिट हुनेजस्ता समस्या देखिन सक्छ । निर्णय क्षमता, स्मरण शक्ति र अंगमा तालमेलको कमी, स्नायुतन्त्रमा दीर्घकालीन हानि, सिक्ने र सम्झने क्षमतामा अभाव हुन्छ । ग्यासले कमजोर बनाउछ, चेतना हराउँछ, प्रभावित व्यक्ति कराउन पनि सक्दैन र स्लिपिङ ट्याब्लेट खाएझैं लठ्ठ परी अन्ततः तिनको मृत्यु हुन्छ । शरीरमा वा रगतमा सीओको मात्रा ३० प्रतिशत पुग्दा टाउको दुख्ने, थकाइ लाग्ने हुन्छ, ४० प्रतिशत पुग्दा बेचैनी बढ्छ । रगतमा सीओको मात्रा ६० प्रतिशत हुँदा मान्छेले चेतना गुमाउँछ, बेहोश बन्छ र मात्रा ८० प्रतिशत पुग्दा मानिसको मृत्यु हुन्छ । सावधानी चिसोमा शारीरिक गतिविधि न्यून, खानपिन बढी, तौल बढ्नेलगायतले रक्तचाप र मधुमेहजस्ता रोगको जोखिम बढ्छ । मुटुरोगी, रक्तचाप नियन्त्रण नभएकाहरू, बूढापाका, मिर्गौला, मधुमेह, दमलगायतका दीर्घरोगी घाम उदाएका बेला अर्थात् बिहान ९ बजेदेखि साँझ ४ बजेसम्म एक दुई घन्टा हिँड्न जरुरी हुन्छ । धुवाँ धूलोबाट बच्ने, न्यानो लुगा लगाउने, पोषणयुक्त सन्तुलित खाना खाने, भिटामिन सी पर्याप्त मात्रामा भएको र मौसमअनुसारका ताजा फलफूल र सागपात पर्याप्त मात्रामा खाने, सरसफाइमा बढी ध्यान दिने, प्रशस्त मात्रामा तातो झोल पदार्थ खाने गर्दा चिसोबाट उत्पन्न समस्या र जटिलताबाट बच्न सकिन्छ । चिसोमा धुलो, धुवाँ, चिसो र संक्रमणबाट जोगिन मास्क लगाउनुपर्छ । शरीर तथा कोठा न्यानो बनाउने निहुँमा धूमपान, मद्यपानको सेवन गर्ने, झ्याल,ढोका थुनेर गुइँठा, दाउराको आगो बाल्ने गर्नु हुँदैन । सुत्ने समयमा बालेको आगो, हिटर निभाउनुपर्छ । हिटर वा अन्य करा बाल्दा त्यसको नजिकै पानी राख्ने र बच्चाबच्चीको पहुँचभन्दा टाढा राख्नुपर्छ । बन्द कोठामा जेनेरेटर, हिटर, गाडी वा धुवाँ फाल्ने कुनै पनि यन्त्र चलाउन हुँदैन । दाउरा, गुइँठा र ब्रिकेट बाली कोठा तताउँदा, न्यानो पार्दा झ्यालढोका खुला राख्नुपर्छ । कोठामा हावाको उचित ओहोरदोहोर हुने व्यवस्था मिलाउनुपर्छ । बाथरुममा ग्यास गिजर उपयोग गर्दा झ्याल वा भेन्टिलेसन खुलै राख्नुपर्छ । विशेषगरी मनतातो पानी, सुप, झोल पदार्थ पिउने, बिहानै बाहिर ननिस्की हुस्सु र चिसोबाट बच्ने, घरबाहिर घाम लागेपछि मात्र निस्कने, मोटरसाइकलमा नहिँड्ने, उच्च रक्तचापजस्ता दीर्घरोगको औषधि नियमित खाने तथा चिसोजन्य खाद्यपदार्थ र वातावरणबाट बच्ने गर्नुपर्छ । नयाँ संक्रमण हुने र पुरानो रोगमा जटिलता थपिने जोखिम चिसो मौसममा बढी हुन्छ । त्यसैले नियमित स्वास्थ्य परीक्षण, खानपान, औषधिका विषयमा चिकित्सकसँग परामर्श लिइरहनुपर्छ । (डा बुढाथोकी नेपाल चिकित्सक संघका केन्द्रीय सहकोषाध्यक्ष हुन् ।)"
दृष्टि गुमेपछि बालआश्रम,"त्यो दिन मेरा आँखामा अचानक बालुवाले बिझाएजस्तो भएको थियो । जतिबेला मेरा आँखा टेलिभिजनमै एकोहोरिरहेको थियो । सुरुमा दाहिने आँखा बिझायो । के भयो भनेर धोइपखाली गरेँ तर निको भएन । फेरि देब्रे आँखा पनि बिझाउन थाल्यो । साथीहरूले आत्तिएर अस्पताल पुर्याए । डाक्टरहरूले जलबिन्दु लागेको भनेपछि छाँगाबाट खसेजस्तो भएँ । १२ वर्षदेखि अस्ट्रेलियामा बसिरहेको थिएँ ।' पुरानो सिनामंगलमा आफैंले चलाइरहेको अनाथालयमा दृष्टि गुमाउँदाको कथा सुनाइरहेका थिए सुमन ढुंगाना । उनी एकदमै नजिकका कुराहरूमात्रै देख्छन्, त्यो पनि निकै मधुरो । आफूलाई आंशिक दृष्टिविहीन बताउने ढुंगानाले भने, तपाईंको अनुहार पनि अति मधुरो देखिरहेको छु ।' हुन त अहिलेसम्म जलबिन्दुको उपचार पत्ता लागेको छैन । एकपटक दृष्टि गुमाएपछि कहिल्यै फर्काउन सकिन्न । जति देखिन्छ त्यसैलाई स्थिर राख्नका लागि आँखाको प्रेसर मेन्टेन गर्नुपर्छ । त्यसैले दिनको दुईपटक औषधि लगाउँछन् उनी । डाक्टरको भनाइअनुसार, विस्तारै आँखाको ज्योति घट्दै जान्छ । तर, पनि उपचारमा कुनै कसर बाँकी राखेनन् उनले । अस्ट्रेलियाका राम्राराम्रा डाक्टरले उनका आँखाको उपचार गरे । तैपनि केही सुधार हुने छाँटकाट देखिएन । आंशिक दृष्टिविहीन भएर २००६ मा नेपाल फर्किए । उतिबेला सुमन अस्ट्रेलियामा फोटोग्राफी पढिरहेका थिए । दृष्टि गुमाउनुको पीडा सबैलाई अस्वीकार्य छ । तर, सुमनमा भएको सकारात्मक सोच र आत्मविश्वास गजबको छ । त्यही आत्मविश्वासको कारण नेपाल फिरेपछि समाजसेवा सुरु गरेका रहेछन् सन् २००७ सालदेखि । यतिबेला उनले सिनामंगलस्थित आफ्नै घरमा ११ जना द्वन्द्वपीडित तथा अनाथ बालबालिकालाई आ श्रय दिइरहेका छन् । ढुंगानाले अनाथालय सुरु गर्दाको कथा यस्तो छ । उनी नेपाल आउँदा यहाँ शान्तिवार्ता सुरु हुँदै थियो । उनका ज्वाईं नेपाली सेनामा कार्यरत थिए, बाजुरामा पोस्टिङ थियो । ज्वाईंले सुमनलाई माओवादी लडाकु बालबालिका तथा केही अनाथ छन्, केही सहयोग गर्न सकिन्छ' भनेर सोधे । त्यसपछि समाजसेवामा लाग्ने सुमनको सपनाले साकार रूप पायो । सुरुमा बाजुराका तीन बालबालिकालाई पुनस्र्थापना गरे । त्यसपछि बिस्तारै रुकुम, दैलेख, दोलखा, काठमाडौंका बालबालिकालाई ल्याए । सानु फाउन्डेसन नामको संस्था चलाउन सुमनलाई साथी कान्ति कुँवरले सघाइरहेकी छिन् । यतिबेला कान्तिले थामेकी छिन् फाउन्डेसनको सम्पूर्ण आर्थिक भार । संस्था आफ्नै खर्चले सञ्चालन भइरहेको र अहिलेसम्म कसैले पनि कुनै प्रकारको आर्थिक सहयोग नगरेको सुमन बताउँछन् । उनीहरूको लक्ष्य भनेको, बालबालिकालाई आफ्नो खुट्टामा उभिन सक्ने बनाउनु हो ।  केन्द्रीय बालकल्याण समितिबाट ल्याइएका संगम थापा पूर्ण रूपमा अनाथ बालक हुन् । उनी पनौतीको बाटोमा भेटिएका थिए । उनका बाबु, आमा, मामा, फुपू कोही छैनन् । यस्ता सबै समाउने हाँगो र टेक्ने जमिन नभएका बालबालिकालाई सेटल गर्ने जिम्मेवारी अहिले उनीहरूकै काँधका छ । प्रमिला विश्वकर्मा त्यस समयमा क्रान्तिकारी गीत गाउँथिन् । अहिले आ श्रममा छिन् । आ श्रमकै सबैभन्दा ठूली छोरी उनी १७ वर्षकी भइन् । उनी माओवादी युद्धमा हिँडेकी किशोरी हुन्, १२ कक्षामा पढ्छिन् । बाजुराबाट आएकी प्रमिला भन्छिन्, यहाँ कुनै प्रकारको कमी अनुभव गरेकी छैन । आफूलाई पीडित हो भनेर सोचेको छैन ।' सुमन आफूले भोगेका घटना र देखेका थुप्रै लोकेसनबारे बालबालिकालाई सेयर गरिरहेका हुन्छन् । अनेक कहानी र किस्सा सुनाइरहेका हुन्छन् । भन्छन् हुर्केपछि सबैलाई एकपटक उनीहरूको गाउँ पठाउँछु । आफ्नो गाउँ र समाजबारे बुझ्न र पढ्न भन्छु ।' कस्तुरी मिजार अर्की छोरी हुन् बाजुराबाट आएकी । भन्छिन् जबदेखि सुमन बाबाको आँखाको समस्याको बारेमा मलाई थाहा भयो मैले आँखाको डाक्टर बन्ने सोचेकी छु । बाबाको समस्या साँच्चै दुःखलाग्दो छ । तर, बाबाले हामीलाई पढ्नको लागि सधैं प्रोत्साहन गर्नुहुन्छ । त्यो कुरा एकदमै मनपर्छ', मिजारले भनिन् । उनी गोल्डेन बर्ड स्कुलमा कक्षा ९ की फस्र्ट गर्ल हुन् । विभिन्न सपना बुनेका यहाँका बालबालिकाले । फरक परिवार र फरक ठाउँका बालबालिका हुर्काउन निकै गाह्रो थियो । ढुंगानाले सम्झिए कुनै बालबालिका रातभरि रुन्थे सुरुमा । तर, साथीहरूले सहयोग गरे, फकाउने, उनीहरूसँगै खेल्ने गरे । बिस्तारै बानी भयो । तर, मेरा बालबालिका साँच्चै मेहनत गर्छन् । बालबालिकाको सफलता देखेर खुसी लाग्छ । सुरुमा धेरै बालबालिका थिए । तर, साँच्चै नै अनाथ बालबालिकाको सेवा गर्ने भावना छ मेरो । कत्तिले नक्कली कागतपत्र बनाएर अनाथालय पठाउने रहेछन् । अभिभावक बितेको भनेर राख्न ल्याउने तर यथार्थमा परिवार भएकाहरू आए । कोही गाडी चढेर कोही मोटरबाइक लिएर बच्चा भेट्न आउँथे । आफन्त हुँ भन्थे । त्यस्ता बालबालिकालाई फिल्टर गरेर अभिभावक खोजेर जिम्मा लगायौं', सुमन भन्छन् । उनीहरू बस्दै आएको घर गत वर्षको भूकम्पले चर्काइदिएको छ । २०३६ सालमा माटोले बनेको घरका दलिनहरू कीराले खान थालिसके । काठ मक्किन थालिसक्यो । हुन त यो घर एयरपोर्ट विस्तार क्रममा भत्किनेवाला पनि छ । फाउन्डेसन यहाँबाट सर्ने तयारीमा छ । बालबालिकालाई हुर्काउनु, पढाउनु, रेखदेख गर्नु कम्ता गाह्रो काम होइन । खानपान, ट्युसन, खाद्यान्न, लत्ताकपडा सबै व्यवस्थापन गर्न निकै हम्मेहम्मे पर्छ । तर, सुमन र कान्तिले सबै जिम्मेवारी आफूले बोकेका छन् । आफूले हुर्काएका बालबालिका छिट्टै आफ्नै खुट्टामा उभिएको हेर्न उनीहरू आतुर छन् ।  ट्रेकिङ जान निकै सोखिन सुमन नेपालका दुर्गम ठाउँ पुगिसकेका छन् । आफूले हुर्काएका ती छोराछोरीलाई सुमन घुमेका ठाउँका फोटोहरू देखाइरहेका हुन्छन् । आफूले भोगेका घटना र देखेका थुप्रै लोकेसनहरूबारे सेयर गरिरहेका हुन्छन् । अनेक कहानी र किस्सा सुनाइरहेका हुन्छन् । भन्छन् हुर्केपछि सबैलाई एकपटक उनीहरूको गाउँ पठाउँछु । आफ्नो गाउँ र समाजबारे बुझ्न र पढ्न भन्छु ।' काठमाडौंको क्षितिज बोर्डिङ स्कुल हुँदै डीएपीएसबाट स्कुलिङ सकेर अध्ययनका लागि अस्टेलिया पुगेका सुमन कमर्सको विद्यार्थी थिए । उतिबेला फोटोग्राफी पढिरहेका उनको आँखाको दृष्टि नगुमेको भए सायद अहिले नामी फोटोग्राफर हुन्थे । तर, जे छन् त्यसैमा रमाइरहेका छन् ।"
जलेश्वरमा अन्तर्राष्ट्रियस्तरको रङ्गशाला निर्माण हुँदै,"गौशाला: महोत्तरी जिल्लाको सदरमुकाम जलेश्वरमा अन्तर्राष्ट्रियस्तरको फुटवल रङ्गशाला निर्माणकार्य सुरु भएको छ। जिल्ला सदरमुकामको मुटु मानिएको जलेश्वर नगरपालिका५ मा अवस्थित जलेश्वर रङ्गशालालाई अन्तर्राष्ट्रियस्तरको फुटबल ग्राउन्ड निर्माण गर्न डिटेल प्रोजेक्ट रिर्पोट 'डिपीआर' गर्ने कार्य सुरु भएको छ। तराईको जिल्लामा अन्तर्राष्ट्रियस्तरको खेल गराउने खालका ग्राउन्डको कमी भएको बेलाजलेश्वर रङ्गशालालाई अन्तर्राष्ट्रियस्तरको फुटबल ग्राउन्ड निर्माण गर्न डिपिआर गर्ने काम सुरु भएसँगै स्थानीयवासी खुसी भएका छन्। राष्ट्रिय खेलकुद परिषदद्वारा राष्ट्रिय योजनामा २०७३७४ मा जलेश्वर रङ्गशालालाई अन्तर्राष्ट्रियस्तरको फुटबल ग्राउन्ड निर्माण गर्ने प्रस्ताव पारित भइसकेको राष्ट्रिय खेलकुद परिषदका इन्जिनियर सञ्जीव पाठकले बताए। उनका अनुसार जलेश्वर रङ्गशालालाई अन्तर्राष्ट्रियस्तरको फुटवल ग्राउण्ड निर्माण गर्ने उद्देश्यका साथ रु १० लाख बजेट छुट्याएर डिपिआरको काम सुरु गरिएको हो। ग्राउन्डको डिपिआर गर्ने जिम्मा पाएका कन्सलटेन्ट कम्पनी पावर इन्टरनेसनल विर्ल्डस' प्रालिका प्राविधिकले सो रङ्गशालामा आफ्नो प्रारम्भिक कामकाज सुरु गरिसकेको छ। कन्सलटेन्ट कम्पनीका प्रमुख तथा प्राविधिक प्रेमबहादुर बमले एक साताभित्रै टेम्पो म्यापसहितको पहिलो चरणको डिपिआरको काम सकेर राष्ट्रिय खेलकुद परिषदमा रिर्पोट बुझाइसक्ने बताए। डिपीआर रिपोर्टबाट रङ्गशाला बनाउन लाग्ने लागत, थप आवश्यकपर्ने जग्गासहितको रिपोर्ट बुझाए लगतै रङ्गशाला निर्माणका लागि थप काम सुरु गरिने इन्जिनियर पाठकले बताए। एक बिगाहा १० कठ्ठा क्षेत्रफल रहेको जलेश्वर रङ्गशालामा खेलको लागि पर्याप्त जग्गा भए पनि दर्शकका लागि थप जग्गा आवश्यक भएको इन्जिनियर पाठकले बताए। रासस"
