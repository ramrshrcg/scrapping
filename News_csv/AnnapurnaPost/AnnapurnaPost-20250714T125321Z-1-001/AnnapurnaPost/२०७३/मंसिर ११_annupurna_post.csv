शीर्षक,विवरण
बिर्सिएका भगीरथ जैसी,"खिलशर्मा राजीवलोचन जोशी स्मारक प्रतिष्ठानको २८ औं पुष्पका रूपमा प्रसिद्ध ज्योतिषी भगीरथ जैसी' (? ) नाम दिएर एक पुस्तक प्रकाशित भएको पाइयो । प्राज्ञ दिनेशराज पन्तले लेख्नुभएको कृति विवाहपञ्चमी २०७२ साल पुस १ गते विमोचित भएको थियो । गोर्खाका भगीरथ जैसी को थिए ? उनले कस्ता काम गरेका थिए ? तिनका प्रसिद्धिका बारेमा इतिहास लेखी प्रसिद्ध ज्योतिषी'को उपाधि पनि दिइएको सन्दर्भ छ । उनी बडामहाराजाधिराज पृथ्वीनारायण शाहकै समयतिरका देखिन्छन् । लेखकीय वक्तव्यमा उक्त कृतिका पात्र प्रसिद्ध ज्योतिषी भगीरथ जैसी'को अनुसन्धान गर्दाको यात्रा वृत्तान्त पनि छ । लेखक भन्नुहुन्छ गोर्खाका इतिहास तयार पार्ने प्रसंगमा विसं २०३७ साल मार्गमा गोर्खाको विभिन्न ठाउँमा जाने प्रसंगमा म लुइँटेलबजार' पुगेँ । मेरो त्यस यात्रामा ऐश्वर्यधर शर्मा पनि हुनुहुन्थ्यो । अनुसन्धान यात्रामा जाँदा सकेसम्म आफ्नो अनुसन्धानसँग सम्बद्ध सामग्रीको पनि संकलन गर्ने पद्धति मैले लिएको थिएँ ।भगीरथ जैसी सन्दर्भको लेखककै अर्को कृति संवत् २०६५ साल माघ १३ गते प्रकाशित छ । लेखकका गोर्खा र नेपालको इतिहास सम्बन्धमा केन्द्रित विभिन्न विषयका पुस्तकहरू २४ लेखी सक्नुभएको छ । उहाँ इतिहास संशोधनमण्डल'का संस्थापक स्व पं नयराज पन्तका कान्छा सुपुत्र हुनाले विद्वान पिताद्वारा स्थापित इतिहास अनुसन्धान कार्यलाई दाजुभाइ भएर निरन्तरता दिँदै पूर्णिमा' प्रकाशन गर्ने कार्य जसोतसो धानिरहनु भएको छ । उहाँ जगदम्बा श्री'जस्तोपुरस्कारबाट विभूषित हुनुहुन्छ । उहाँबाटै उपरोक्त सन्दर्भमा लेखिएको पहिलो कृति विद्वाच्छिरोमणि हेमराजको गोर्खासम्बन्धी अनुसन्धान' नामबाट प्रकाशित छ । पुस्तकको लेखकीय वक्तव्यमा पितामह हेमराज पण्डितज्यू (विसं १९३५२०१०) को संग्रहमा रहेको र पछि अंशबन्डा हुँदा काका ईश्वरीराज पाण्डे (विसं १९९१२०५२)को अंश भागमा परी उहाँबाट मैले पाएको भनी एउटा कापी (सम्भवतः कुनै मूल लेखबाट सारिएको अंश श्री प्रकाश एराजबाट धेरै वर्षअघि मैले पाएको थिएँ । त्यसलाई नै पछि विद्वच्छिरोमणि हेमराजको गोरखासम्बन्धी अनुसन्धान' भनी मैले प्रकाश गराएँ पनि । त्यसमा भगीरथ जैसी सम्बद्ध सामग्री पनि निकै देखिए । पं हेमराज पाण्डेले यिनी विद्वान् देखिन्छन् भनेकाले यिनको बारेमा भिन्नै एउटा पुस्तक निकाल्नुपर्छ भन्ने विचार मलाई आयो । पुस्तक अध्ययन गर्दा विसं १८६६ मा श्री ५ गीर्वाणबाट (तिनका कान्छा ? ) छोरा भाष्कर जैसलाई खर्दारी मान दिएको पत्रमा रमापति जैसीको नाति कमलापति जैसीको छोरा पद देवकोटा वतन लकाङ (ङ्ग ? ) भगीरथ जैसी भनी लेखिएबाट र विसं १९९८ मा (१८ वर्षीय ? ) श्री ५ राजेन्द्रबाट भाष्कर जैसीलाई खर्दारी मान दिएको पत्रमा भने कमलापति जोसी (? )को नाति भगीरथ जोसी (? )को छोरा पद देवकोटा वतन गोर्खा लकां (ङ्ग) भाष्कर जोसी भनी लेखिएबाट भगीरथ जैसिका बाबु कमलापति जैसी र बाजे रमापति जैसी देखिन आउँछन् ।' वीर योद्धाहरूलाई पन्छाएर जथाभावी राष्ट्रिय विभूति' बाँडिएका छन् । आधा नेपाल गुमाउनेको जयजयकार गर्ने र विभूषित गर्ने गराउने चलन बसेको छ । यस्तो अचम्म खोज्न पर्दा नेपाल नै उदाहरण देखिन्छ । इतिहास निर्माण व्यापारको वस्तु बनाइँदै आएको छ रमापतिका बाबु चम्पाकर उपाध्याय जुम्लाबाट (संवत् १६? ३र? ) गोर्खा आए भनी देवकोटा वंशावलीमा लेखिएको छ । चम्पाकर उपाध्यायदेखि भगीरथ जैसीका छोराहरूसम्मको वंशक्रम यस प्रकार छ चम्पाकर पाध्या  सोमु  नरोत्तम रमापति  कमलापति  भगीरथ र उनका पुत्रहरू जेठा कुलानन्द माहिला लक्ष्मण, साहिँला वीरभद्र (विरु जैसी) कान्छा भाष्कर देखिन्छन् । (जेठा कुलानन्द पश्चिमको युद्धमोर्चामा शहादत भएका थिए । उनका एकमात्र छोरा ज्योतिर्विद चक्रपाणि पनि पश्चिमकै युद्धअलमोडा सम्भावित ? ) मोर्चामा शहादत भए । उनको विवाहित पत्नी सती जाँदा । २१ मुरी खेत भूमिदानसहित अन्य दान गरेकी प्रमाण स्मरणयोग्य छ ? ) भगीरथ जैसीको मृत्यु विसं १८८४ (? ) को महाष्टमीमा भयो । त्यसबेला उनी ८३ वर्ष ६ महिना १४ दिनका थिए भन्ने अनु श्रुती देवकोटा परिवारमा छ । महाष्टमीको दिन अष्टमीका दिन पहिलेदेखि गरिँदै आएको कालरात्रि पूजा र दसैंको बली चढाउने प्रथा बन्द हुनाले उनको मृत्यु महाष्टमीकै दिन भएको कुलमा कथन मान्नुपर्ने होला । भगीरथ जैसीलाई गन्धाक्षत दिँदा सुनले मोडिएको होम गर्ने सुरो र माने कचौरा पाएको प्रसंग कुलमा चर्चित छ । यो सुरो राजकीय यज्ञादि गर्दा उनी आचार्य बनेर होमादी गर्दा प्रयोग गर्दथे । हनुमानढोका दरबारको नासलचोक (नृसिंह भगवान्को मूर्ति रहेको स्थान)बाट श्री भवानीको मन्दिरतिर पस्नेद्वारकै बगलमा उनको अनुष्ठानस्थल रहेको कुलमा श्रुतिको रूपमा सम्झना गरिन्छ । यस्ता अनेक विषय रहेका वंशावलीलगायतका वस्तु खोजीको विषय देखिन्छ । भगीरथ जैसी राष्ट्रिय इतिहास निर्माणमा कुनै महत्व नपाएका लाग्दछन् । तथापि केही प्रकाशित ऐतिहासिक ग्रन्थमा उनको नाम यदाकदा घुसेका भने नदेखिइने होइनन् । ऐतिहासिक पत्र संग्रह (२०१४) पहिलो भाग (पृ १०१), प्रसिद्ध राजज्योतिषि लीलानाथ पाण्डेले तयार पारेको तिथ्यावलीको (पृ ११) मा भगीरथ्या' भनिएको यिनै थिए भनी तिथ्यावली संकलन र सम्पादक विद्वान प्राज्ञ पन्तको टिप्पणी रोचक छ । इतिहास प्रकाशमा सन्धिपत्र संग्रह (भाग १) को (पृ ३०९, ३१०) को प्रसंग अत्यन्त महत्वपूर्ण छ । त्यो विषय कोट्याउँदा कताकता राष्ट्रिय ऐतिहासिक एकीकरण अभियान नै दुर्घटनातिर परेको सम्झिने अवस्था छ । संवत् १८६८ साल वैशाख सुदी २ रोज १ को उक्त लालमोहर (? ) दिँदा त्यसको बेहोरामा भगीरथ जैसी'को नाम देखिन्छ । पत्रमा आगे जैकृष्ण जैसीके भगीरथ जैसीको षायल षर्दारिमानको पगरि बक्स्यौं' भन्ने वाक्य विश्लेषणयोग्य छ । बोलीबाट स्पष्ट गर्छ भगीरथ जैसीलाई खोसेर जैकृष्ण जैसीलाई सैनिक सेवाका दरबन्दीबमोजिमका राजकीय खान्की, खुवा, बेख, बिर्ता, पुरस्कार आदि सम्पूर्ण झिकेर जैकृष्ण नामका जैसीलाई नियुक्ति दिएको स्पष्ट हुन्छ । पत्रको पुछारमा श्री मच्चौतारिया फत्यजंग शाह काजी रणध्वज थापा काजीसमेत ३ जनामार्फत लेखिएको छ । भगीरथजस्तो महान् हस्तीलाई हटाउने गरी भएकोले सो निर्णय गर्दा मुख्त्यार सेनाध्यक्ष भीमसेन थापा र अन्य भारदारहरूको दस्तखत किन भएन ? त्यसरी जारी भएको लालमोहनले गुटबन्दी र पक्षपात रहेको स्पष्ट हुन्छ । त्यो समय श्री ५ गीर्वाणयुद्धविक्रम शाहको राज्यकाल नै हो । राजा त्यसबखत नाबालक नै देखिन्छन् । लालमोहरको जिम्मा नायबी अधिकार प्राप्त कान्छा बडामहारानी ललित त्रिपुरासुन्दरीको हातमा देखिन्छ । महारानीको संरक्षणमा जेठो दाजु काजी रणध्वज थापालाई बडाकाजीले राख्नुभएको स्मरणीय छ । काजी रणध्वज थापा बडाकाजी अमरसिंह थापाका विवाहित जेठी पत्नीतर्फका जेठा सुपुत्र हुन् । बडाकाजीका पत्नीहरूको यकिन संख्या र पत्नीहरूका नाम अझै अनुसन्धानीय छन् । इतिहासविद् पन्तको उपरोक्त ऐतिहासिक ग्रन्थमा प्रकाशित अनेक लालमोहर, रुक्काहरू अनुसार विचार गर्दा भगीरथ जैसी निकै ठूलो हस्ती भएको र उनको महत्वपूर्ण कार्यहरू रहेका अनुमान गर्न सकिन्छ । यस प्रसंगमा इतिहास प्रकाश सन्धिपत्र संग्रह भाग (१) पृ ३६५ को व्यहोरा पनि उल्लेख गर्नु उपयुक्त लाग्दछ । सतहुँमा बाइसी चौबीसो सामेल भै बस्याका थिया हान्न काजी वंसराज पान्डे सर्दार प्रमु मल्ल यक मुख गरि गया सर्दार केहरसिं बस्न्यात पर्या काजी वंशराज पांडे घा लागी पक्री पर्वत्याले लग्या लस्कर धेरै षेत (र) रह्यो जो वाच्याका भीर्कोटमा आई बस्या ताहापछि गुमस्ता ढोरै थियो वाही वस्या ढोर चौवीसीसँग मिल्दा चौविसीले घेरा दी चौध दिन घेरा पर्या नेपालबाट गोहारी दीन आयाका काजी श्री हर्क पंथ काजी घौकलसिंह बस्न्यात संम आई घेरा पन्याका लस्कर पनी वांच्याका मस्र्याङदीको जंघार तरी सामेल भै बस्या ।' यससँग ठूलो प्रसंग गाँसिन आउँछ । नेपालका कुनै पनि खोलानाला नदी गंगामा पूलपुलेसा थिएनन् । हिउँदमा मात्र सानो पचखैय्या डुंगीबाट वारपार गरिन्थ्यो । वर्षाद्मा ती सब डुंगा झिकेर थन्क्याउने यथार्थ छ । यस परिस्थितिमा यत्रा ठूला नदीहरूमा हजारौं गोर्षाली सेना कसरी जंघार तर्दथे । असम्भव मौसममा पनि गोर्खाको युद्ध विजय भएकै पाइन्छन् । यहाँ ढोरको १४ दिन लामो युद्ध परेको र सर्दार केहरसिंह बस्न्यात परेका, दामोदर पाँडेका पुत्र वंसराज पाँडे घाइते भै पर्वत राज्यमा थुनिएको अवस्था देखिन्छ । त्यसबखत काजी वंशराज पाँडे सर्दार कहर्सिं बस्न्यात सर्दार प्रभू मल्ल तनहुँ लमजुंको गुमस्ता ली काली साँधको विरा उठाई कास्कीको भंडारी ढीकमा बस्न गया सेती तरी वर्साम्मीको रस्ता ली नुवाकोट हान्न गया टेकन आडमा ठूलो लडाञी भयो लडाञी बिग्र्यो थोरो हटि काजी वंसराज पांडे सर्दार प्रभु मल्ल बस्या सर्दार कहसिं लस्कर ली तनहुँका अमलको बाटो गरि रिसिङ घीरीङ अंमल गरी के लादीमा षाडो पषाल्या ताहा पछि भीर्कोटका किहुँमा लडाञी भयो जिती सर्भयो । तस्तै बीचमा तनहुंले कुल गर्दा ग्रीम्हाकोटमा गुमस्ता भै गयाका तनहु काटियो ताहा पछि गह्रौं सर गरि पैञ्युका धुवांकोटमा कटक भयो जिति पैञु सर्भयो काजी वंसराज पांडे सर्दार प्रभु मल्ल सामेल भै साजा बस्या' यी युद्धमा भगीरथ जैसी सेनाका साथै रहेका पाइन्छन् । यी युद्धहरू विजय भएपछि त्यसबखतका अत्यन्त प्रभावशाली काजीबहादुर भण्डारीलाई दिएका ढोरका अम्मलमध्ये सहेल्या वारिपारिको १० मध्ये आठ खेल (अर्थात् एक हजार मुरीको खेतमध्ये आठ सय मुरी फल्ने खेत) बहादुर भण्डारीलाई धादिङ भूमी सट्टापट्टा दिई भगीरथ जैसीलाई ढोरको सो सहेल्या वारिपारिको आठ सय मुरी सम्पूर्ण जग्गा दिइएको थियो । माथि उल्लेख भएअनुसार भगीरथ जैसीलाई खोसेपछि उक्त पदमा जैकृष्ण जैसीबारे इ प्रसंसंभाग १, पृ ३१०, ३११ बाट स्पट हुन्छ । जसबाट भागीरथका ढोरको अम्मलको सहेल्या वारिपारि, ततहुँको चोया बिसाउने, बन्दीपुर, लमजुङको रानीनास खान्गी गोर्खा टीकावल्लभको मानाचामल (लकाङको अम्मलको १४०) कास्की भुर्जुङ खोला, शिवनारान पाल्पालीको विह्वा (कास्की पोखरापारि फेवातालको निकासबाट सिँचाइ गर्ने गरी बिह्राएको खेत १९२) भगीरथलाई दैनिक भोजन गर्दा सिधादानबापत माना चामल दिएको भूमि टक्टक्याई जागिरबाट खोसिएको स्पष्ट गर्दछ । भगीरथका कुमाउ गढवाल, भोट (डिर्गचा), पाल्पा, उत्तरभारत, जुमला तर्फबाट युद्धसम्बन्धी कतिपय युद्ध सान्दर्भिक विषय र उनका जीवनका उतारचढाउ पत्नी वियोगसम्बन्धी धेरै अनु श्रुति छन् । उनीद्वारा बनाइएको पौवा (हाल पाताल भएको)श्री इशानेश्वर महादेव, ठाँटीचउर बगैंचा, जैसीको वन र काठमाडौं पशुपतिनाथ मन्दिर क्षेत्रका स्मारकहरूको अनुसन्धान गर्नुपर्ने महत्वपूर्ण कार्य बाँकी छ । पन्तको ग्रन्थ, प्रसिद्ध ज्योतिषी भगीरथ जैसी' नामक पुस्तकमा उल्लेख भएको परिशिष्ट ५० अनुसार गोर्खा १८७१७३ को गोर्खाअंग्रेज युद्धसम्बन्धी बयान अध्ययनयोग्य छ । पुरातत्व विभागको प्रकाशन प्राचीन नेपाल र पुरातत्व पत्रसंग्रह, ऐतिहासिकपत्र संग्रह र शाहकालीनका पत्रसंग्रहजस्ता भेटिने प्रकाशन अध्ययन गर्दा भर्खरका १८ वर्षीय युवक सेनाध्यक्ष कर्णेल उजिरसिंह थापा, रणवीरसिंह थापा र दलभञ्जन पाँडेलाई बुटवल र मकवानपुरका युद्धहरू विजय गराउनमा उनै एक्ला परिपक्व र निर्णयदायक सल्लाहकार भगीरथ जैसी दाउन्नेगढीमा मोर्चा कसेर बसेका शाहकालीन पत्र संग्रहहरू हेर्दा पनि स्पष्ट हुन्छ । प्राचीन नेपालअनुसार गोर्खाली सेनाका भन्दा अंग्रेजीका युद्ध हातहतियार, तोपहरू अत्याधुनिक बताइएको छ । २२ फणी तोपहरूबाट कुसुमघाटको दूरीदेखि मार गरी उति टाढाको गोर्खालीहरूको बुटबल दरबार ध्वस्त पारिदिने क्षमता भएका यन्त्र र हतियार लिएका थिए । अनुभवी पाल्पाली राजाका मन्त्री कनकनिधि तिवारी र उनका पुत्र युद्ध कौशल (गोरखपुर) को अंग्रेजी छाउनीमा सैन्य तालिम प्राप्त गरेका छोरा (? ) पनि स्थानीय (भारतीय कालाजात भनिने गरिएको सेना) ठूलो सेना लिई मोर्चा कसेका बताएको पाइन्छ । उनका लडाकुसहित सय, छबिस (१२० ? ) र तिवारी पितापुत्र खेर गएको संख्या पाइन्छ । नौ हजार (कतै १२ हजार भनिन्छ ? ) गोरा सैनिक अत्याधुनिक नालकन्दी हतियारसहित जनरल उदई (सामुऐल उड ? ) छुट्टै मोर्चा कसेर बसेका थिए । कल्पना गर्नै कठिनलाग्दो भीषण युद्ध पल्टाउने बुटबलमा रहेका करिब आठ सय जति गोर्खाली सेनामात्र रहेको बताइन्छ । गोर्खाली सेनासँग घरेलु भरुवा बन्दुक, घरमा बनेको गोब्रे बारुद्ध, खुँडा, खुकुरी, गुलेली, घुएँत्रोजस्ता खरखजाना भएका सेनालार्ई कति कठिन भयो होला । कल्पना गर्दा पनि जीउ सिरिंग हुन्छ । प्रसिद्ध ज्योतिषी भागीरथ जैसी' (पृष्ठ ७८)मा अनुसूचित संख्याहरू ५० पुरातत्व विभागको प्रकाश प्राचीन नेपाल' २४ संख्याको उद्धरण गोर्खाली विजययात्रा वर्णन' हेर्दा त्यो युद्ध स्थिति झल्किन्छ । पाल्पाका तैनाथी लिएका काजी भीमसेन थापाका पिता जनरल अमरसिंह थापाको निधन भएपछि कर्णेलीको पगरी लगाई पठाइएका काजी नयसिंह थापाका जेठा छोरा कर्णेल उजिरसिंह थापालाई पाल्पाको तैनाथी दिई पठाइएको थियो । कर्णेलीको पगरी पाएका उजिरसिंह थापा त्यसबखत मात्र १८ वर्षका जवान थिए । त्यसअगाडि उनमा युद्ध भूमि र युद्धको ज्ञान कति थियो त्यो कल्पनातीत छ । यत्रो युद्धको ज्ञान भएका तालिम प्राप्त सेनाका अरू अफिसर पनि देखिन्न । त्यस्तो युद्ध पनि विजय भएको छ । त्यहाँ भगीरथ जैसीको साइत'ले भन्ने कुरा बताइएको छ । यसबाट के बुझिन्छ भने हाम्रा भएका इतिहास निर्माण बिनाअध्ययनका काल्पनिक कथाजस्ता लाग्नु स्वाभाविक छ । इतिहास निर्माण गर्ने सत्ताधारीहरूका कृपा आकर्षित गराउन वा आफूलाई इतिहासविद् देखाउने अभीष्ट पूरा गर्ने मात्र हुन सक्छ । वीर योद्धाहरूलाई पन्छाएर जथाभावी राष्ट्रिय विभूति' बाँडिएका छन् । आधा नेपाल गुमाउनेको जयजयकार गर्ने र विभूषित गर्ने गराउने चलन बसेको छ । यस्तो अचम्म खोज्न पर्दा नेपाल नै उदाहरण देखिन्छ । इतिहास निर्माण व्यापारको बस्तु बनाइँदै आएको छ । यस्तै प्रगमनले धेरै वीरहरूको इतिहास मेटिएको छ । गोर्खा राष्ट्रिय चिन्तन परिषद्'लाई सहयोग गरी इतिहास निर्माण गर्ने भावना नै जाग्न सकेन । गोर्खाका ती भगीरथ जैसीलाई तुच्छ' जाति सूचक जैसी' ठानिन्छ । काजी रणवीरसिंह थापा, काजी दलभञ्जन पाँडे, काजी जगञ्जित पाँडेजस्ता महारथीहरूको आजका पुस्ताका युवाहरू अनभिज्ञ छन् । इतिहासका गौरव बिर्सिइने प्रगमन देख्दा इतिहास नै मेटिने जस्तो कहाली लाग्न थाल्छ । धेरैको इतिहास यसरी नै मेटिएका छन् । भोटु पाँडे' पनि यिनै पंक्तिमा पुर्याइए । उनको सोह्रखुट्टे पाटीहरू सबै एकएक गरी मास्ने कार्य अघि बढेको छ । पकनाजोल नयाँबजार बसाइदिने र सोह्रखुट्टे पाटी संस्कृतिको प्रणेतालाई भर्खर जन्मेका बालकले के देख्ला ? । सोह्रखुट्टे पाटी संस्कृतिका संस्थापक उनले बालाजु उद्यान, पुल्चोक र भगतपुर (भक्तपुर) आदिमा बनाएका स्मारकहरू कति दिन रहने हुन् ? थाहा छैन । कवि शिरोमणिको काव्यशाला रहेको ठाउँ एकताका रोधीघर दोहोरी (जाँडशाला) बन्न पुगेको पनि देखिन्थ्यो । भोटु पाँडेको सोह्रखुट्टेको विशाल नागपोखरी सफाइ गरेर कमलका फूल राख्लान् भन्ने लाग्दा एकाएक महानगरका फोहोर थुपार्दै भरियो । अब त एकातिर वरिष्ठ र भद्र नागरिकशाला र प्रबुद्ध नागरिक मिलनस्थल लेखिएका साइनबोर्ड राखिएका दृश्य देखेर टुरिस्टहरू फोटो खिच्न तल्लीन हुन्छन् । कतै पहेँलो तारा क्लब त कतै कविशिरोमणि लेखनाथ सदन बन्न पुग्छ । कतै नेपाली भाषासेवी मानिएका असीम' गोपाल पाँडेको अर्धकदको मूर्ति लिएर बसेका छन् । अबको इतिहास निर्माण त यसरी नै सुरु गर्ने हो कि भन्ने मार्गदर्शन बुझ्न बाध्य छ । यस्ता पौराणिक इतिहास दुई पुस्तापछि अनाथ बन्छन् भने गुठ' र गुठी र गोठ र गोठाला जति पनि नरहने अवस्था छ । भक्तपुरमा सल्लाका रूख रोपेर सल्लाधारी' बनाई सकेपछि भोटु पाँडेले ठमेलको छेउमा पनि सल्लाधारी बनाई सल्लाका रूख रोपेको सुनिन्थ्यो । यो सल्लाधारी ठाउँको नाम नै बदलिदिएका छन्, माइक्रोबसका ड्राइभरखलासीले । भुइँचालोले पनि छोएन त्यहाँका सोह्रखुट्टे सल्लाघारका झोपडीपट्टि भित्र मदशाला र सौन्दर्य बिक्रीकेन्द्र । यस्तै रहेछ वागमती सभ्यता (? )' भन्ने ठान्दै बस्न बाध्य छन्, वृद्ध अशक्त नागरिक । अहिले परिप्रेक्ष्यमा वर्तमान संविधानको प्रस्तावनाको दोस्रो अनुच्छेदमा राष्ट्रहित, लोकतन्त्र र राष्ट्रनिर्माणदेखि अखण्डता'का कुरा उल्लेख छन् । तर, राष्ट्रको निर्माणमा यस्ता अभूतपूर्व योगदान दिनेहरूको सम्झना गरिएको पाइएन् । यसरी राष्ट्र जोडेर राष्ट्रियता स्थापना नगरिदिएको भए आजको जनआन्दोलन केका निम्ति र कहाँ गरिन्थ्यो होला ? यस्ता विभूतिहरूलाई संविधानको प्रस्तावनामा स्मरण गर्नु के अपराध हुनेछ र ?"
"उद्धार, बेचबिखन र अधिकार !","नयाँ घर बनाउने पैसा कमाउन वैदेशिक रोजगारीमा हिँडेका सिन्धुपाल्चोकको इचोक गाविसका सुनिता र सुषमालाई हेटौंडामा प्रहरीको सहयोगमा गैरसरकारी संस्थाले रोकिदिए । गाउँकै अशोक तामाङको सहयोगमा घरबाट हिँडेको १५ दिनमा सुनिता र सुषमासहित नौजना युवतीलाई गैरसरकारी संस्थाको अग्रसरतामा हेटौंडाबाट फर्काइएको हो । वैदेशिक रोजगारीमा जानका लागि सुनिताले १७ वर्षमा र सुषमाले १६ वर्षमा सिन्धुपाल्चोक जिल्ला प्रशासन कार्यालयबाट नागरिकता र राहदानी एकै पटक बनाएका हुन् । नेपालमा नागरिकता र राहदानी बनाउन १८ वर्ष उमेर पुग्नुपर्ने कानुनी व्यवस्था छ । जिल्ला प्रशासन कार्यालय सिन्धुपाल्चोकका एक अधिकारीले भने गाउँबाट प्रक्रिया पूरा गरेर कागजात ल्याएको हुन्छ, हामीले कसरी नागरिकता र राहदानी नदिनु ? स्वदेशमा रोजगारी नदिने अनि विदेशमा पनि जान नदिने ? भन्छन् ।' सिन्धुपाल्चोकसहित नेपालका केही जिल्लाका गाविस सचिवले नागरिकता र राहदानीका लागि मागेको सिफारिस नदिन सक्ने अवस्था छैन । कि त उनीहरूले नागरिकता र राहदानीको सिफारिस दिनुपर्छ कि त गाउँ छोडेर हिँडनुपर्ने अवस्था छ । वैदेशिक रोजगारीमा गएर फर्किएका युवतीको जीवनमा आएको परिवर्तन, भूकम्पले घर भत्काएपछि नयाँ बनाउन चाहिने पैसा कमाउनुपर्ने दायित्वबोध, वैदेशिक रोजगारीमा लैजान चाहने दलालको आकर्षक आश्वासन, पढाइ कमजोर हुँदा विद्यालय जान देखाएको हीनताबोधका कारण सुनिता र सुषमाले वैदेशिक रोजगारलाई गन्तव्य बनाउने निधो गरेका थिए । अशोक अंकल र आन्टी (अशोककी श्रीमती) गाउँका मानिसलाई वैदेशिक रोजगारीमा पठाउने गर्थे । राम्रो हुन्छ होला भनेर हामीलाई पनि विदेश पठाइदिनु भनेका हौं', सुषमाले भनिन् । दुबईमा घरेलु कामदारका रूपमा पठाइदिने अशोकको आश्वासनमा सुषमा र सुनिता वैदेशिक रोजगारीमा जान निकै आतुर थिए । भूकम्प आएको बेला अशोक अंकलले हाम्रो भिसा आयो भन्नुभयो । हामी काठमाडौंबाट उडने भनेर आयौं', सुषमाले भनिन्, तर काठमाडौं पुगेपछि हामीजस्ता नयाँ कामदार काठमाडौंबाट उड्न पाउँदैनौं भनियो । त्यसपछि हामीलाई बैंगलोरबाट उड्ने भनियो । अनि बैंगलोरका लागि हामी हेटौंडाको बाटो हुँदै जाँदै थियौँ ।' २०७२ वैशाख १२ र २९ गते गएको विनाशकारी भूकम्पमा परी करिब नौ हजार जनाले ज्यान गुमाए । २२ हजार तीन सय जना घाइते भए । भूकम्पले सुषमा र सुनितासहित करिब आठ लाख परिवारलाई घरविहीन बनाइदिएको थियो । सुनिता र सुषमाको गृहजिल्ला सिन्धुपाल्चोकसहित नेपालका १४ जिल्लालाई सरकारले भूकम्पबाट अति प्रभावितको सूचीमा राखेको छ । १७ जिल्लालाई प्रभावित ठहर्यायो । सुषमा र सुनिता पाँचजना एउटा सुमो जिपमा र चारजना अर्को सुमो जिपमा चढेर बैंलोरका लागि भारततर्फ जाँदै गर्दा हेटौंडामा माइती नेपालको अग्रसरतामा पक्राउ पर्दा उनीहरूसँग राहदानी थिएन, नागरिकतामात्रै थियो । उनीहरूको राहदानी अशोकले बोकेका थिए । विदेश गएका गाउँका दिदीहरूले पैसा पठाएको देखेर म आफू पनि पैसा कमाएर परिवारमा पठाउन चाहन्थे र दाइलाई लागेको ऋण तिर्न चाहन्थे । त्यसका लागि म आफैं विदेश जान चाहन्थेँ', सुषमाले भनिन् । दुबईका लागि काठमाडौंबाट हिँडेका सुनिता र सुषमा तामाङलाई हेटौंडामा रोकिएपछि उनीहरूको परिवारले प्रहरी र उद्धार गर्ने माइती नेपालप्रति चित्त दुखाएका छन । मेरो छोरीमात्रै होइन, सबैका छोराछोरी विदेश गएका छन । कि त सरकारले नागरिकता र राहदानी दिनु भएन, नत्रभने विदेश जान दिनुपर्यो नि', सुनिताका पिता मंगल तामाङले भने । मंगलका अनुसार इचोक गाउँबाट मात्र तीन सयजना महिला'पुरुष वैदेशिक रोजगारीमा गएका छन् । जो जो विदेश गएका छन, उनीहरूलाई केही भएको छैन तर मेरो छोरीलाई उनीहरू (माइती नेपालका उद्धारकर्मी)ले जान दिएनन् । यसले मलाई साह्रै दुःख लागेको छ', उनले भने, कि त उनीहरूले सबैलाई पक्रन सक्नुपर्यो । उनीहरूको व्यवहार देखेर मलाई दुःख लागेको छ ।' दलालले छोरी सहरबाट फर्कदा पैसा लिएर आउँछे अनि सजिलै बिहे हुन्छ भनेर फकाउँछन् । बिहे गर्नको लागि महिलाले मात्रै पैसा कमाउनुपर्छ र ? बिहे गर्नका लागि पुरुषलाई पनि पैसा आवश्यक हुन्छ । श्रीमतीलाई वैदेशिक रोजगारीका लागि कुवेत पठाएर आफू गाउँमै बसिरहेका मंगल अनुत्तरित प्रश्न गर्छन्, अरूका छोरीहरू विदेश जाँदा नरोक्ने तर मेरो छोरी जाँदा किन रोकिएको होला ? ' वैदेशिक रोजगारीमा लैजान उत्प्रेरित गर्ने अशोक तामाङलाई आफूले नचिन्ने बताउँछन् मंगल । दुबईका लागि काठमाडौंमा भिसा आयो', भनेपछि आफूले १० हजार रुपैयाँ दिएर छोरी सुनितालाई पठाएको मंगलले बताए । सुनिता भन्छिन्, हामी वैदेशिक रोजगारीमा जान चाहन्छौं भने परिपक्व भएपछि मात्र जानुपर्छ भन्ने अहिले बुझियो ।' सुषमा र सुनितासहित नौ युवतीलाई उद्धार गर्ने माइती नेपालकी हेटौंडा प्रतिनिधि माया लामाका अनुसार शंकास्पद व्यक्तिका साथ यात्रा गरिरहेका युवतीका बारेमा सोधपुछ गर्ने गरिएको छ । शंकास्पद रूपमा युवतीलाई भारततिर लैजान लागेको थाहा पाएपछि हामीले प्रहरीलाई खबर गर्र्यौं । प्रहरीको सहयोगमा उनीहरूलाई उद्धार गरेर काठमाडौंस्थित माइती नेपालको सेल्टरमा पठाएका हौं', उनले भनिन् । सुनिता र सुषमासहित एक वर्षको अवधिमा वैदेशिक रोजगारीका लागि अवैध मार्गबाट विदेश जान लागेका करिब एक हजारजना महिलालाई माइती नेपालसहित विभिन्न गैरसरकारी संस्थाको अग्रसरतामा उद्धार गरी फिर्ता गराइएको छ । उनीहरू बेचबिखनको जोखिममा पर्न सक्ने भएकोले हामीले उद्धार गरेका हौं', माइती नेपालका निर्देशक विश्वराम खड्काले भने । महिला र बालबालिकाको बेचबिखन रोक्न, अन्त्य गर्न र आवश्यक सजाय गर्न बनेको संयुक्त राष्ट्रसंघीय प्रोटोकललाई नेपाल सरकारले पनि अनुमोदन गरेको छ । त्यो प्रोटोकलले कामको प्रकार र सुविधाका विषयमा धोका दिइन्छ भने त्यो मानव बेचबिखन र जबर्जस्ती श्रमको प्रमुख कारक भनी परिभाषित गरेको छ । सन् १९९९ मा वैदेशिक रोजगार प्रवद्र्धन बोर्डले ३० वर्षभन्दा कम उमेरका महिलालाई खाडी मुुलुकमा जान रोकेको थियो भने वैदेशिक रोजगारीमा जानेहरूको अधिकारलाई सुरक्षित गर्दै सन् २०१० देखि त्यो बन्देज हटाइएको छ । सुषमा र सुनिताजस्ता युवतीलाई सुरक्षित गराएको ठान्ने र वैदेशिक रोजगारीमा गएर कमाउने अधिकारलाई हनन् गरेको मान्ने विवाद अधिकारकर्मी र सम्बन्धित पक्षका अभिभावकबीच छ । माइती नेपालकी संस्थापक अनुराधा कोइराला भन्छिन्, एकातिर हामीले उद्धार गरिरहेका छौं अर्कोतिर जनताको अधिकार हनन् गरेको आरोप पनि हामीलाई लागिरहेको छ । यसले मलाई दुःखी बनाउँछ ।' कोइरालाका अनुसार भूकम्पपछि मानव बेचबिखनमा जोखिम बढेको छ । सीमा क्षेत्रका अनुगमन तथा निरीक्षण केन्द्रबाट भूकम्पपछि महिला र केटीको बेचबिखन बढेको तथ्यांक आएको त छैन । जहाँ भूकम्प पीडितहरू बसिरहेका शिविर छन्, त्यहाँ दलालले फाइदा उठाउन कोसिस गरिरहेका छन् । बेचबिखनमा वृद्धि भइसकेको छैन तर केटीहरू बेचिनसक्ने खतरा बढेको छ', कोइराला भन्छिन् । लिंगीय विभेद, रोजगारीका अवसरको अभाव, अशिक्षा, खुला सीमा र गरिबीका कारण महिला बेचबिखन भइरहेको कोइरालाको अनुभव छ, गरिबी पहिलो कारण होइन, लिंगीय विभेद हो । दलालहरूले गाउँमा आएर तिम्रो छोरीलाई वेश्यालयमा लैजान्छु भन्दैन । तिम्रो छोरी ठूली हुँदैछ, बिहे गर्नका लागि पैसा चाहिन्छ । सहरमा राम्रो रोजगारीको अवसर हुन्छ । म तिमीहरूलाई पैसा दिन्छु । दलालले छोरी सहरबाट फर्कंदा पैसा लिएर आउँछे अनि सजिलै बिहे हुन्छ भनेर फकाउँछन् । बिहे गर्नका लागि महिलाले मात्रै पैसा कमाउनुपर्छ र ? बिहे गर्नका लागि पुरुषलाई पनि पैसा आवश्यक हुन्छ । त्यहाँ लिंगीय विभेद छ ।' बेलाबखत दलालहरू पक्राउ पर्छन् तर उनीहरू स्थानीय दलालमात्रै हुन्छन् । कम पैसा पाउने दलाल पक्राउ पर्छन् । दलालको नेटवर्क सीमादेखि गाउँसम्म हुन्छ । जुन मान्छे गाउँमा जान्छ, त्यो पक्राउ पर्छ । हामीले पनि उसलाई नै चिन्छौ । त्यो मान्छे २० वर्षका लागि जेल जान्छ । उनीहरूलाई देखेर पनि मलाई दुःख लाग्छ । मुख्य दलाल पक्राउ नै परिरहेको हुँदैन', दुई दशकदेखि चेलीबेटी बेचबिखन नियन्त्रणमा काम गर्दै आएकी कोइराला भन्छिन्, जो पैसामात्रै सोचिरहेका छन, मानव बेचबिखनलाई अपराधको रूपमा लिँदैनन् ।' भ्रूणदेखि मृत्युपछिसम्म मानव जीवनको सुरक्षा गर्ने दायित्व बोकेको सरकारले वैदेशिक रोजगारीलाई सुरक्षित, प्रभावकारी र व्यवस्थित बनाउन थप कदम चाल्नुपर्ने महसुस भइरहेको छ तर त्यसतर्फको कदम सशक्त हुन सकिरहेका छैन ।"
सूत्रमय जीवनजनै,"सूत्रमय संसार सूत्रबद्ध छ । जीवन आफैंमा सूत्रमय छ । जीवनका प्रतिपल नै सूत्र हुन् । प्रत्येक पलका महत्वा हुन्छन् । तथापि सामान्यतः यसमा हामी सबैको समान सरोकार हुन्नन् । पलापलाका ज्ञान खगोल शास्त्रीहरू राख्दछन् । उनीहरूको लेखाजोखा सबै पलभरका निमेश र निमेषभरका पलमा हुन्छन् । समय सूत्र उनीहरूका लागि सर्वत्र रहिरहन्छन् । निखिल सरोकारहरूमध्ये मेरो वर्तमान भने ऋषि पञ्चमीका जनै सूत्र रहेका छन् । जनै सूत्रबद्ध छ । जनैका सूत्र क्रमबद्ध छन् । वेद अनुरूप जनै नौ सूत्रमा उनिन्छन् । सूत्रका आआफ्नै महिमा हुन्छन् । सूत्र भन्नु कुनै आधारभूत तत्व दर्शनका मूल वस्तुभान हुन आउँछ । सूत्र वदवाणीअन्तर्गत मन्त्र हुन पुग्छ । विधिवत्का संरचनाअन्तर्गत यन्त्र बन्न सक्छ । विज्ञानको परिवेशमा सूत्र गोपनीय विधि विधानका सारभूत प्रविधि तन्त्र बन्छ । तन्त्र सारतत्वदर्शन पनि हुन आउँछ । सूत्रका सन्दर्भ वस्तुनिष्ठ रहन्छ । वस्तुपरकता सूत्रका अन्तर्य बन्छ । सूत्र सदाबहार ब्रम्ह तत्व रहन्छ । सदावहार ब्रम्ह तत्व, स्थान, पात्र र परिवेशमूलक बन्छ, रहन्छ । स्थानको सन्दर्भ यस भूगोलअन्तर्गतका विभिन्न गोलार्ध उत्तरी र दक्षिणी अनि पूर्वीय र पश्चिात्य पर्छन् । उत्तरी र दक्षिणी गोलार्धका परिप्रेक्ष्य एक समान छैनन् । दिन रातको समयक्रम एक नास हुन्नन् । एक गोलार्धको समय चक्र समान रहन्नन् । पृथ्वीको भौगोलिक अवस्था डिग्री कोल्टिएको अवस्थितिमा रहेको कारण सूर्य उन्मुख र सन्मुख पर्ने अवस्था फरक पर्छन् । तिनै अवस्थितिले गर्दा दिन रात हुन्छ । ऋतु परिवर्तन हुन्छ । मौसम फेरबदल भई नै रहन्छ । प्राणी मात्रका जीवन चक्रमा निरन्तर जन्मने, हुर्कने, तरुनीने, जेष्ठिनीने अनि अन्त्यष्टिन्ने क्रम सुचारु रहन्छन् । यी क्रियाप्रक्रिया एक न एक सूत्रमा आधारित रही टुंगिन्छन् । जनैलाई डोरो बनाई नाडीमा बाँढ्ने हाम्रा संस्कारगत परम्परा रहिआएको छ । सूत्रबद्ध जीवनमा त्यो डोरो यसकै परिशीलन बन्छ र बनेको छ । जनैलाई वैदिक संस्कृति अनुरूप यज्ञउपविदयत्रोपविद भनिने सांस्केतिक कथन छ । यज्ञ भन्नाले साधारणतः ठूल ठूला आहुतिद्वारा टुंगिने यज्ञ, महायज्ञ, आहुति आदि बुझिन्छ । परन्तु संकल्पसहित दृढतापूर्वक परिपालन गरिने कुनै पनि सत्कार्य यज्ञ ठहर्छ । सबै ठूला साना कर्मकार्य यज्ञ समान मर्यादित छन् । साधारणतः हाम्रा चेतब्रम्हले तिनलाई अंगीकार नगर्नु बेग्लै कुरा हो । यज्ञ मण्डपर कुण्ड बनाइयुन् नबनाइयुन् पनि कर्मनिष्ठ आचरण र कर्तव्य पालनले यज्ञ होमकै फल प्राप्ति हुन्छ । जनै भनौं या यज्ञ उपवित मूलतः एकै तत्व रहेको छ । जनै लगाउनु वा धारण गर्नुको एउटै उद्देश्य रहेको हुन्छ । वस्तुतः जनै र यज्ञोपवित एक तत्वको दुई पृथक शब्दावली मात्र । नेपालीमा हामी जनै भन्छौं, संस्कृतमा यज्ञ उपविद यज्ञोपविद । शब्द सन्धिले शब्दावलीमा रूपान्तर भइदिने मात्र हो । अर्थान्तरण भने छैन । प्रसंगबस जनैको नौ डोरासूत्र हुने प्रसंग उठाएछु । नौसुते जनै नामैले नौ बेग्लाबेग्लै डोरा जुटाइएका एकीकृत सूत्र हुन् । एकीकृत सूत्र भन्नु यथार्थमा नौ भिन्नाभिन्नै मर्मका अर्थ बोधक अभिव्यक्ति हुन् मन्त्रोचारण हुन् । मन्त्र रहस्यमय बन्नूको हेतु यतै बोध हुन थाल्नेछन् । मन्त्र यथार्थमा मनभित्र अन्तरनिहित यन्त्र साधनाका तन्त्रका विधान हुन् । तन्त्र भन्नु तादात्म्यपूर्ण अर्थ बोध गर्ने साधना नै हो । साधना विधि अनेक विधि विधान अपनाएर हासिल गर्न सकिँदो रहेछ । एउटै लक्ष्य प्राप्ति निमित्त थरीथरीका थरिया, मुखिया, अगुवा, नेतृत्व वाहकहरूले अपनाउने यन्त्रविधि र मत अलगअलग घोषित हुनुका मूल कारकतत्व यिनै बन्न आउँछ । सबैले जनहित, कल्याण, उत्थानका कुरा गर्छन् अलगअलग उपाय र साधना मार्ग अपनाउनुको गुत्थ ठहर्छ । छातीमा हात हालेर भन्न पुगे उनीहरू एकआपसमा जुट्नेछन् र नौटंकी नाटकको अन्त्यष्टि आफैं टुंग्याएर देशलाई एकसाथ उठाउने छन् । पन्ना, नीर, पुष्पराज, माणिक, लसुनी, गोमेद सबै हिरण्य गर्भा पृथ्वीकै गर्भबाट नै प्रादुर्भाव हुन्छन् । नवरत्न सबै नै नव सूत्राधार जनै डोराका रत्न श्री प्रवीक भइदिन्छन् । नौसुते जनैका हरेक सुतमा एकएक अर्थ विन्यास भए, गरिएका छन् । पहिलो सुतले ॐ कार शाश्वत सत्यलाई अंगीकार गर्छ । ॐ कारसितका शाश्वत सत्यका तीन आयाम छन् । पहिलो सत्यम्, दोस्रो सुन्दर, तेस्रो शिवम् । सत्यम् प्रकृति । सत्यम् पृथ्वी । सत्यम् सृष्टि । सत्यम् शाश्वत । पृथ्वी यति शाश्वत छ कि त्यहाँ पर्नेबित्तिकै जे पनि सम्भव हुन्छ । सृष्टिको सुरु पृथ्वी तलमै भए गरिएका छन् । पृथ्वी त्यसैले प्रकृति हुन् कि सृष्टिको पहिलो मुहार त्यही देखिएथे । पृथ्वीमा जैविक तत्वहरू विद्यमान छन् । त्यहाँ जैविक जीवन सम्भव भएर भौतिक वैभव सबैका सबै सम्भव भएका छन् । पृथ्वीसितका जैविक तत्व शाश्वत सत्यमा परिणत भएर यी वैज्ञानिक चमत्कार सबैका सबै नै सम्भव भएका छन् । पृथ्वी र यिनकै परिवेश परिसरका कणकणमा जैविक जीवन तत्वहरूका समष्टिगत उपस्थिति छन् । ॐकारभित्रका सुन्दर तत्व त्यसका दोस्रो आयाम बन्छ । पहिलो आयामसितका सृजनशील प्रकृति सौन्दर्यवती । सिर्जना र सौन्दर्यले गर्दा पृथ्वी सार्थक र शाश्वत बनेकी छन् । सुन्दरता जीवन कै जोवन हो । प्रकृति सुन्दर हराभरा छिन् । सत्य र सौन्दर्य त्यसकारण एकआपसमा आकर्षण तत्व बनेको छ । सत्य सदा आफूतिर खिचिरहन्छ हामीलाई । तर, मान्छेकै परिवेशले विकर्षित पार्छ हामीलाई । सत्य र मान्छे परिवेशको घर्षणमा रगडिरहन्छ सदा उस्तैउस्तै निरन्तर । अनि आकर्षण र विकर्षणका अन्तर घर्षणले खिइँदा खिइँदै मान्छे हामी विलय बन्छौं । यहाँनिर हो हामी सत्यम्पछिको सुन्दरम्को निचोड शिवम्मा लीन हुन पुग्छौं । लाग्छ त्यसैले शिवम् शाश्वत सत्यका अवश्यंभावी सुन्दर निचोड हो, अन्त्य होइन, न त विनाश नै । प्रकृति विनाशक हुन्नन् र छैनन् पनि । प्रकृति त नितान्त प्रजननशील । प्रकृतिको प्राकृतिक गतिमा रूपान्तरणका अवस्था सदाबहार रहन्छ । प्रसंग नौ सूत्रीय जनै धागोको बनाएको थिएँ । नौ सूत्रीय जनै जीवन दर्शनका अमूर्त व्याख्यान तत्वको पनि मर्म रहेको छ । नौ पूर्णताको प्रतीकात्मक सूत्र । प्रतीकको चलायमान गति हुन्न । यसमा जीवन्त प्राण तत्व समाहित छैन । प्रतीक वस्तु जीवन्त वस्तु तत्वका बिम्बमात्र बोक्छ । बिम्ब हामी खडा गछौं । बीचमा चेत भर्छौं हामी । हामीले भरेको चेतन अस्तित्व पाएर अचेतन बिम्ब सार्थक चेत सन्देश सञ्चार गर्छ । जनै धागाका कुनै पनि नौ सूत्रमा जैविक चेतनका प्राण छैन । तिनका प्रत्येक सूत्रमा हामी चेत तत्वका सन्देश भरिदिन्छौं, सञ्चार गरिदिन्छौं । नवै सूत्र हामी नवग्रहका आपसी आकर्षण विकर्षणका बिम्ब बोक्छौं । प्रत्येक सूत्र हामी एक गठबन्धन हौं । हौं हामी प्रत्येक गतिमान नव ग्रहहरूका गति सूत्र । तपाईं यो सूत्रमय गठबन्धनका डोरालाई साँझ बिहान र बिहानै चिन्तनमय चित्त बनाइराख्न जप्नुस् । हामी नवै एक सूत्र बनी तपाईंका सूत्रधार बनिदिन्छौं, बनिरहन्छौं । पवित्र चिसो जलमा भिजेका हामी नौ सूत्रीय एकीकार डोरा तपाईंको घाँटी, कुम र छातीभरि मण्ड शीतल स्पर्श चालै नपाउने गरी भरिदिन्छौं । यी तरंगहरूले तरंगित तपाईंका जीवन सङचिद आनन्दमय बन्न बनाउन हामी चक्रवत् घुमिदिन्छौं । मात्र चिन्मयतासाथ एक सूत्रीय नौ डोरालाई एकै ताल, सुर, लयमा घुमाई दिनुस् । यसभन्दा नि बेसी हामी गर्भ गृहका प्रतीकात्मक अदृश्य र अमूर्त रूपका बिम्ब हौं । नौ सूत्रीय जनै मौन भाका हाल्दै जान्छन्, हामी सप्तरंगी सूर्यकिरणका मिश्रित रूपाकृतिका बिम्ब बोक्छौं । सूर्यको सप्तरंगी चुनरी ओढ्दो इन्द्रधनुष हाम्रा मायाभरिका सरोकार बोक्छन् । अर्ध गोलाकार गोलार्धका सिंगो आकार बोक्छौं हामी । अनि त एकै सूत्रमा उनिएर तपाईंको घाँटी, कुम र छातीभरि विचरण गर्छौं । मौन भाकामा अवाक रही जीवन गतिका सन्देश प्रवाह गर्छौं । हाम्रा मौन भाकाका अभिव्यक्तिलाई तपाईंले आफंै चित्रवृत्तिमा स्वर भरेर बोली दिनुस् । चेतभरि व्याख्यान गरिदिनुस् । सूर्य किरणमा सप्तरंग छन् । हामीमा नौ रंगका बिम्ब छन् । नव रंगमा भनौं भने हामी नवआलोक हौं । नवआलोकनयाँ आभा । नयाँ आभा, चिन्तन, विश्लेषण र जीवन मार्गका रेसा हुन् । नवरस नयाँरस, नौलो जीवन जगत्का आभास भौगोलिक वातावरण, पर्यावरण, मौसमी परिवर्तनका विश्वव्यापी यथार्थ प्रभाव, परिवर्तनहरूका बिम्बात्मक सूत्राधार सूत्र नौ रेसाका जनै जीवन डोरा । नारी महिमाका शक्ति स्वरूपिनी नवदुर्गाका नौ सूत्र जीवन जनै डोरा नारी महिमा गान र गीत गाउँदै जान्छन्, रहन्छन् तर मौन भाकामा अवाक चिन्तनमा निश्वर वाचामा बाचाल । उनका मौन भाका अवाक चिन्तन धार अनि निश्वर वाचा सुन्न मलाई श्रवणेन्द्रीय दुईकान, चिन्मय अवाक चिन्तन धारमा वाचाल स्वर भर्न मलाई अन्तर्यको सस्वर बोली चाहिएको हुन्छ । सिकिरहेको छु  मौन, निश्चल नौ सूत्रीय जनै डोरालाई नमन गर्दै । यसभन्दा बेसी फड्को मार्दै गर्छु चिन्तन । सूत्रमय जीवन जनै रेसारेसा बीचबाट । प्रत्येक रेसामा म एकएक रत्नका प्रतीक बनिरहेको हुन्छु । भनौं सूत्रमय मेरो जीवन जनै डोरा नवरत्नका बिम्ब बोक्छु । मेरा एकएक जीवन रेसा डोरा नवरत्नका बिम्ब बोक्छु । मेरा एकएक जीवन रेसा एकएक रत्नका संयुक्त डोरा बनिरहेको हुन्छु । नवरत्न जडित दृष्टिकोण उघारी दिनुस् । नवरत्नै पाउनु हुनेछ, देख्नु हुनेछ । दर्शन कल्पना र तर्कका ताज श्रीमात्र होइन । चाज श्री त विवेक ब्रम्हबाट उपज हुने ब्रम्ह तेज हो । अचलभित्रको चलायमान चाल र गति निमित्त ब्रम्ह रत्नकै तेजझुल्किनु जरुरी हुन्छ । निराकारबाट साकारमा रूपान्तरित भएका हामी शून्यसान छौं र हौं पनि । विश्व ब्रम्हाण्ड सबै सृष्टिका सुरुमा शून्य रह्यो । सौर मण्डलका सबै ग्रह गणका रूपाकृति सबै शून्य सार गोलाकारका छन् । हाम्रा आफ्नै मातृ ग्रह पृथ्वी शून्य रूप र आकारको गोल गोल खगोलका एक नक्षत्र रहे, बनेका छन् । नव ग्रह त्यसैले नवरत्न सरहका तेजिला चमक हुन् । नवरत्नहरू सबै गर्भ गृह यिनै हुन्छ । मोती पृथ्वीकै जल सागरसमुद्रबीच रहेका गर्भ स्थलबाट उद्भव हुन्छ । मुगारत्न पनि त सागर तारक भनौं तालसागर बीचबाटै प्रादुर्भाव भइदिन्छ । पन्ना, नीर, पुष्पराज, माणिक, लसुनी, गोमेद सबै हिरण्य गर्भा पृथ्वीकै गर्भबाट नै प्रादुर्भाव हुन्छन् । नवरत्न सबै नै नव सूत्राधार जनै डोराका रत्न श्रीप्रवीक भइदिन्छन् । प्रतीक र बिम्बहरू नौ सूत्रका जनै डोराका प्रतिमूर्ति बनिरहेका हुन्छन् । नवरत्न र नवसूत्रीय जनै आपसमा रूपान्तरित आस्थाका बिम्बप्रतिबिम्ब बोकी आत्मसात् गरिरहेका हुन्छन् । आस्थाभित्रका चिन्तन चेतमा यी आपसमा सहअस्तित्व कामना गर्दा हुन् ।"
जहाँ विश्वास जोडिएको छ,"करिब सात सय वर्षअघि । एकजना किसानको बाच्छो हरायो । उनले बस्ती, बसेरा, भीरपाखा, जंगलभरि बाच्छो खोजे । दिनरात एक गरे । बाच्छो कहीँ भेटिएन । किंवदन्तीलाई मान्ने हो भने ती किसान हारथाक भएर जंगलमै वि श्राम गरे । त्यहीँ निदाए । राति उनलाई सपना भयो । सपनामा भनियो डाँडामा कुनै दैवीशक्ति छ, त्यसको पूजा गर्नु, मनोकांक्षा पूरा हुन्छ ।' उनले बिहानै सिन्धुखोलाको जल ल्याएर सपनामा देखेकै पिपलको जरामा रहेको मूर्तिमा चढाए, नभन्दै बाच्छो भेटियो । बाच्छो भेटिएकै कारण देवीको नामकरण नै श्री ज्वालामुखी बछलादेव' रहन गएको किंवदन्ती सिन्धु उपत्यका विकास केन्द्रका अध्यक्ष मुकुन्द विष्ट सुनाउँछन् । उसो त अधिकांश मठ, मन्दिर स्थापनाको लिखित इतिहास पाइँदैन । धेरै धार्मिक आस्थाकेन्द्र र अनुष्ठानहरू माथिको विश्वास किंवदन्ती मिथकमै अडेको छ । कतिपय धार्मिक स्थलमाथिको विश्वास विशाल र गहिरो भए पनि ती त्यत्तिकै ओझेलमा पनि छन् । गहिरो विश्वास र अगाध आस्था भए पनि सिन्धुपाल्चोकको थकनी १ मा रहेको श्री ज्वालामुखी बछलादेवी मन्दिर पनि त्यसरी नै ओझेलिएको विष्टले बताए । काठमाडौंको जोरपाटीबाट साँधु हुँदै लप्सीफेदी भएर भोटेचौर अगाडि बढ्ने हो भने सिन्धुखोला पुगिन्छ । त्यहाँ रहेको मेलम्ची सुरुङमार्ग जोड्ने बाटोको माथिपट्टि दुई सय मिटर उक्लने हो भने यो आस्थाकेन्द्र अवस्थित छ । हेर्दै रमाइलो आकारमा मूर्ति स्वतस्फूर्त निर्माण भएको छ । पिपलको हात्तीपाइले जराभित्र शदीयौंदेखि मूर्ति रहँदै आएको साहित्यकार रामेश्वर राउतले बताए । मूर्तिको आकार जति सानो छ त्यसमाथिको विश्वास त्यति नै विशाल भएको उनले बताए । जस्तासुकै महामारीदेखि विपत्मा पनि मन्दिर आसपासको क्षेत्रमा अनिष्ट नभएको इतिहास रहँदै आएको राउतले बताए । मन्दिरको गहिरो महिमा भए पनि ओझेलमा परेको देखेपछि पुख्र्यौली घर सोही क्षेत्रमा भएका मुकुन्द विष्टलाई केही गर्ने हुटहुटीले पिरोलिरह्यो । राजधानीमा जीविका गरेर बसिरहेका उनी पुख्र्यौली थलो पुगे । त्यसको महिमा बुझे । अनि उनले स्थापना गरे सिन्धु उपत्यका विकास केन्द्र । उनको अगुवाइमा अहिले मन्दिरको उजागर र व्यवस्थापन गर्ने काममा आफूहरू लागिपरेको केन्द्रका सदस्य शिव राउतले बताए । किंवदन्तीअनुसार धीर शमशेरले तिब्बतसँगको युद्धमा जाँदा आफ्नो विजयको लागि बछलादेवीमै प्रार्थना गरेका र विजय प्राप्त भएपछि त्यहीँ फर्केर पूजाआजा गरेको मान्यता रहँदै आएको साहित्यकार राउतले सुनाए । बछलादेवीमात्रै होइन थकनी गाविस नै धार्मिक आस्थासँग जोडिएको किंवदन्ती यहाँका बासिन्दा सुनाउँछन् । परापूर्वकालमा भगवान् शिवले समुद्र मन्थन गरेर निस्केको विष सेवन गरेपछि उनी रन्थनिँदै आएर थकान मेटाएकाले यसको नाम थकनी रहेको किंवदन्ती छ । त्यसबारे माथि तामाङ बस्तीमा शिलासमेत लेखिएको स्थानीयहरू बताउँछन् । अध्यक्ष विष्टले त्यसमाथि रहेको धौलेश्वरी महादेवको नामकरण पनि विषले रन्थनिएका शिवलाई जडीबुटी खोजेर पार्वतीले लेपन गरेपछि उनलाई आराम महसुस भएको र त्यहीँ बास बसेकाले त्यसको नाम धौलेश्वरी महादेव रहन गएको किंवदन्ती रहेको सुनाए । मन्दिरको गहिरो महिमा भए पनि ओझेलमा परेको देखेपछि पुख्र्यौली घर सोही क्षेत्रमा भएका मुकुन्द विष्टलाई केही गर्ने हुटहुटीले पिरोलिरह्यो । राजधानीमा जीविका गरेर बसिरहेका उनी पुख्र्यौली थलो पुगे । त्यहाँबाट माथि भगवान् शिव लौरो टेक्दै गएकाले लौरीविनायक रहेको र माथि डाँडामा पुगेपछि शिवले त्रिशूल हानेर पानी निकालेको स्थान गोसाइँकुण्ड भएको किंवदन्ती छ । त्रिशूलबाट पानि निकालेर बगेकाले खोलाको नाम नै त्रिशूली रहेको किंवदन्ती सुनाउँछन् केन्द्रका सदस्य प्रेमबहादुर कार्की । बछलादेवीको स्थान भएको गाउँमा थकनीमा अहिलेसम्म अनिष्ट भएको छैन', साहित्यकार रामेश्वर राउतले भने, यो गाउँमा परापूर्वकालदेखि भएका अनिष्ट, विपत्तिमा केही भएन, हरेक घरबाट सेनामा जागिरे छन्, उनीहरू बछलादेवीको आराधना गरेर जान्छन्, अहिलेसम्म एउटा पनि अप्रिय घटना भएको छैन ।' यति गहिरो विश्वास र आस्था जोडिए पनि छायामा परेको देखेपछि केही गर्नुपर्छ भन्ने लागेर केन्द्र स्थापना गरेको अध्यक्ष विष्टले बताए । केन्द्रभन्दा पहिला त उनले बछलादेवीको उत्थान र प्रचारका लागि एकल पहल गरे । एक्लै केही हुँदैन भन्ने लाग्यो', विष्टले भने, समाज जोडिएको कुरा साझा हुन्छ । दिगो हुन्छ । मैले साथीहरूलाई हातेमालो गर्न आग्रह गरेँ ।' अहिले केन्द्रको पहलमा सुरुङमार्ग जाने बाटोदेखि मन्दिरसम्म करिब दुई सय मिटर पक्की बाटो बन्दैछ । करिब साढे पाँच लाखको लगानीमा बन्दै गरेको यो बाटो रड, ढुंगा र सिमेन्टयुक्त आधुनिक छ । यसमा केन्द्रकै सदस्य र केही मनकारीको लगानी छ । आफूले केही नगरी अरूसँग मान्ने चलनको विपरीत आफैं केही गरेर अनि अरूलाई आग्रह गर्ने केन्द्रको मान्यता छ । बछलादेवीमा हरेक पुस मसान्तको दिन रातभरि दीप प्रज्वलन गरिन्छ । अनि माघेसंक्रान्तिको दिन त्यसलाई अस्ताइन्छ । बछलादेवी माताको यो नै सबैभन्दा ठूलो धार्मिक मेला हो । मेलामा जिल्ला र बाहिरका हजारौं भक्तजन आउने गरेको सदस्य कार्कीले बताए । दीप प्रज्वलन गर्न र भक्तजनलाई रात बिताउन वि श्रामगृहको आवश्यता रहे पनि विस्तारै ती काम गर्ने केन्द्रको योजना छ । बछलादेवीमा आएर दर्शन गरेपछि चिताएको पुग्ने र अनिष्ट नहुने विश्वासलाई धार्मिक पर्यटनसँग जोड्न सके थकनीमात्रै नभएर सिन्धुपाल्चोककै भविष्य उज्ज्वल हुन सक्छ ।"
राज्यले समेत विभेद गर्दा चित्त दुख्छ',"काठमाडौः मनभरि आआफ्नै व्यथा र पीडा बोकेका एक हुल फरक क्षमता' भएका युवा एकाबिहानै काठमाडौंको सिफलस्थित फुटबल मैदानमा भेला भएका थिए । ह्विलचेयरमा बसेर क्रिकेटको ब्याट, विकेट र बलमा झुम्मिनु, विगत १५ दिनदेखि उनीहरूको दिनचर्या बनेको छ । फरकफरक परिवेशबाट सिफलको फुटबल मैदानसम्म आइपुगेका यी युवाको कथा र व्यथा आआफ्नै भए पनि उनीहरूले देखेको सपना भने समान छ, विदेशी खेल मैदानमा राष्ट्रको शिर उच्च पार्नु । मुलुकमा चलेको सुन्दै कहाली लाग्ने १० वर्षे जनयुद्धका क्रममा नेकपा माओवादीले थापेको एम्बुसमा परेर स्पाइनल कड इन्जुरीको पीडा भोगिरहेका रूपन्देही सालझन्डीका हिमाल अर्याल हुन् वा विदेशी भूमिमा रगत पसिना बगाई परिवारलाई दुई छाक मिठोमसिनो ख्वाउने सपना बुन्दै कतार पगेर उतै सवारी दुर्घटनामा परी हिँडडुल गर्ने क्षमता गुमाएका धनकुटा राजारानीका डिगमसिं चेम्जोङ, सबै यतिबेला खेलमैदानमा आफ्नो दुःख भुलाउने प्रयास गर्दैछन् । अभावग्रस्त जीवनबाट मुक्ति पाउने सपना बोकेर कतार पुगेको डिगमसिं सन् २००८ को अगस्टमा उतै सवारी दुर्घटनामा परे । दुर्घटनामा परी अस्पतालको शैयामा पुगेका उनी त्यसपछि कहिल्यै आफ्नो खुट्टामा उभिन नसक्ने भए । उनी स्पाइनल कड इन्जुरीबाट पीडित भए । भविष्य सपार्ने सपना साँचेर आफन्तबाट टाढिएका डिगमसिंको भविष्य नै अन्धकारमय बन्यो । अस्पतालको शैयामै हुँदा उनको जीवनमा फेरी अर्को वज्रपात भयो । दुर्घटनाले लगाएको घाउ मनमा आलै थियो, हिँडडुल गर्न नसक्ने भएपछि मन विक्षिप्त बनेको थियो । यस्तैमा घरबाट बुवाको निधनको समाचार आइपुग्यो, पीडामाथि अर्को पीडा थप्ने गरी', लामो सयम फिल्डिङ गरेपछि पसिनाले लफ्रक्कै भिजेर मैदानबाट बाहिरिएका २८ वर्षीय डिगमसिंले विगत सम्झिए, चारैतिर अन्धकार मात्र देख्थेँ, बुवाको निधनपछि त झन् आफ्नो जीवन आफैंलाई भार भएझैं लाग्थ्यो । मनमा पलाउने अनावश्यक सोचविचारले मलाई डिप्रेसनको सिकार बनायो । धन्य, आफैंले बिदाबारी गरी धन कमाउन विदेश पठाएको छोरालाई बुवाले त्यस्तो हालतमा देख्नु परेन, नत्र उहाँको मन कति रुन्थ्यो होला !' बुवाको निधन भएको केही समयपछि उनी स्वदेश फर्किए । तर लामो समय ओछ्यानमा सुतिरहँदा शरीरमा घाउ हुनेदेखि लिएर अनेक समस्या आउन थाले । त्यसको निदानका लागि उनी चिकित्सक र साथीभाइको सल्लाहमा ह्विलचेयरमै बसेर विभिन्नखाले शारीरिक व्यायाममा सक्रिय हुन थाले । फरकफरक परिवेशबाट फुटबल मैदानसम्म आइपुगेका यी युवाको कथा र व्यथा आआफ्नै भए पनि उनीहरुले देखेको सपना भने समान छ । विदेशी खेल मैदानमा राष्ट्रको शिर उच्च पार्नु । शारीरिक व्यायाममा निस्कने त्यही निर्णयले उनलाई अनततः ओछ्यानमा पल्टिरहने निरश जीवनबाट क्रिकटको मैदानसम्म पुर्यायो । समयको लामो कालखण्ड पार गरिसकेपछि यतिबेला उनी अन्तर्राष्ट्रिय खेल जगत्मा राष्ट्रको झन्डा बोक्ने पारा खेलाडीका रूपमा स्थापित भएका छन् । अहिले त मलाई अपांग हुँ भन्ने फिलसम्म हुँदैन', निकट भविष्यमै भारतमा आयोजना हुन लागेको ह्विलचेयर क्रिकेट र बास्केटबल प्रतियोगिता' को तयारीमा व्यस्त डिगमसिं भन्छन्, दुर्घटनामा परेर फर्किएपछि आमाले मलाई लड्छ भनेर घरबाट बाहिर पनि निस्कन दिनुहुन्थेन तर, अहिले घर बाहिरका कामहरू पनि मलाई अराउनुहुन्छ । खेलकुदमा लागेर अपांगता भएका व्यक्तिले समेत राष्ट्रका लागि महत्वपूर्ण योगदान पुर्याउन सक्छन् भन्ने सन्देश धेरै आमाबुवाहरूलाई दिन सकेँ भने म आफ्नो जीवन सार्थक भएको सम्झनेछु ।' भारतमा हुने प्रतियोगिताका लागि घोषित बास्केटबल टोलीका कप्तान र क्रिकेट टोलीका उपकप्तान हुन्, हिमाल । ३७ वर्षीय हिमाल मुलुक सशस्त्र द्वन्द्वमा रहेको बेला २०६० साल कात्तिक २९ गते मकवानपुरको पान्द्राङमा माओवादीले थापेको एम्बुसमा परे । लामो समयपछि अस्पतालको शैयामा होस खुल्दा उनको जीवनले अर्कै मोड लिइसकेको थियो । सोही एम्बुसले उनलाई जीवनभर भुल्न नसक्ने स्पाइनल कड इन्जुरीरूपी घाउ दियो । अस्पतालबाट फर्किएपछि पनि उनले लाउँलाउँ खाउँखाउँकै उमेरमा लामो समयसम्म घरकै ओछ्यानमा पल्टिएर दिन बिताए, मुलुकमा चर्किएको सशस्त्र द्वन्द्वले आफू र आफूजस्तै हजारौं व्यक्तिलाई दिएको कहिल्यै निको नहुने घाउ भुलाउने प्रयास गर्दै । त्यो एम्बुसले देश र जनताको जीवनस्तरमा कस्तो परिवर्तन ल्यायो भन्ने कुरा भविष्यले बताउला तर, मेरो भविष्यलाई भने अन्धकार नै बनायो', हिमाल भन्छन्, अस्पतालबाट फर्किएपछि पनि लामो समय ओछ्यानमै पल्टिनुको विकल्प थिएन, एकाएक जीवन निरश बनेको थियो । तर ओछ्यानमा सुतिरहँदा जीउमा घाउ हुने, पिसाबमा इन्फेक्सन हुनेजस्ता समस्या देखिन थाले । त्यसपछि शारीरिक अभ्यासका लागि ह्विलचेयरको सहारामा घर बाहिर निस्कन थालेँ ।' विस्तारै विस्तारै फेरि घरबाहिरको संसार चियाउने क्रममा जीवनसँग सम्झौता गर्दै खेल मैदानमा पुगेर उनको पाइला अडिएको रहेछ । खेलकुदमा लागेपछि यतिबेला मैले जीवनको नयाँ लक्ष्य भेट्टाएको छु, खेलमैदानबाटै राष्ट्रका लागि केही गर्ने । अपांग भएकोमा अहिले मलाई कुनै हीनताबोध छैन । अरूले जस्तै आफ्नो परिवार, समाज र राष्ट्रका लागि धेरै कुरा गर्न सक्छु भन्ने बलियो आत्मविश्वास पलाएको छ, यसको श्रेय खेलकुदलाई नै जान्छ', उनी आभारी छन्, खेलकुद क्षेत्रप्रति । भारतमा हुने प्रतियोगितालाई लिएर पनि हिमाल उत्तिकै आशावादी देखिन्छन् । अघिल्लो पटक सामान्य तयारीका भारमा खेल्दा पनि हामी पाकिस्तानसँग केवल तीन रनले पराजित भएका थियौं, यसपालि त हामीले प्रतियोगिताका लागि गतिलो तयारी गरेका छौं । खेलमा हार र जितको उत्तिकै सम्भावना रहन्छ तर, यसपटक हाम्रो एकमात्र लक्ष्य जित हो', उनले थपे । लमजुङ बिचौर१ का ३० वर्षीय नारायण दवाडीको व्यथा पनि हिमालकै जस्तो छ । फरक यति हो, हिमाल एम्बुसमा परे अनि नारायण सवारी दुर्घटनामा । तर भोग्नु परेको पीडा र समस्या दुवैको एउटै, स्पाइनल कड इन्जुरी । २०६५ साल चैत १२ गते बिदुरमा नेपाली सेनाको बस दुर्घटना हुँदा नारायण पनि त्यसमा सवार थिए । सेनामा कार्यरत रहेकाले पनि खेलकुदप्रतिको मोह भने उनमा पहिलेदेखि नै थियो । त्यसैले दुर्घटनामा परेपछि उनले खेलकुदमै लागेर जीवनको नयाँ परिभाषा खोज्ने जमर्को गरे । उनी बास्केटबल र क्रिकेट दुवैमा उत्तिकै रमाउँछन् तर, बास्केटबलप्रति उनको मोह बढी छ । एउटा बाटो बन्द हुनु भनेको सम्भावनाको अर्को नयाँ बाटो खुल्नु पनि हो । मनोबल उच्च बनाउन सक्यो भने शारीरिक अपांगताले कुनै पनि व्यक्तिको प्रगतिको बाटो छेक्न सक्दैन र खेलकुद यसका लागि प्रभावकारी माध्यम बन्न सक्छ । म आफूजस्तै अपांगता भएका हजारौं व्यक्तिलाई मनोबल उच्च बनाएर समाजका हरेक क्षेत्रमा सक्रिय बन्न सन्देश दिन चाहन्छु', उनी भन्छन् । रामेछाप गौस्वराका डम्बरबहादुर मगरको अवस्था भने केही फरक छ । आफू अपांग बन्नु परेको घटनाका बारेमा समेत २० वर्षीय डम्बरलाई धेरै याद छैन । चारवर्षे उमेर, अनि चकचके बालापना । एकदिन आफ्नै उमेरका साथीभाइसँग खेल्दाखेल्दै उनी घरको सिँढीबाट चिप्लिएर लड्न पुगे । खुट्टामा गम्भीर चोट लागे पनि अभिभावकले समयमै उपचारका लागि सुविधा सम्पन्न ठाउँमा पुर्याउन सकेनन् । गाउँमै सामान्य उपचार गर्दागर्दै केही समय बित्यो तर, चोट भने अझ बल्झँदै गयो । त्यसपछि सुविधासम्पन्न अस्पतालमा ल्याइपुर्याउँदा व्यथाले गम्भीर रूप लिइसकेको थियो । दुर्भाग्य, उनको दायाँ खुट्टा घुँडाभन्दा माथिबाटै काटेर फाल्नुपर्ने भयो । उमेर सानै भएकाले सुरुमा त खुट्टा काटिनुको पीडा उनलेभन्दा पनि उनको परिवारले बढी भोग्नु पर्यो । तर उमेर छिप्पिँदै जाँदा एउटा खुट्टा नहुनुको पीडालाई डम्बरले पनि अझ बढी अनुभव गर्न थाले । अध्ययनमा राम्रा डम्बर उच्चशिक्षाका लागि काठमाडौं हानिए । ललितपुरस्थित पाटन संयुक्त क्याम्पसमा स्नातक तेस्रो वर्षमा अध्ययनरत डम्बरले विस्तारै आफूजस्तै साथीभाइ विभिन्न खेलकुदमा रमाएको देख्ने अवसर पाए । त्यसपछि उनी पनि साथीभाइको सहयोगमा जाउलाखेल ह्विलचेयर स्पोर्ट्स क्लब' मा आबद्ध भए । उनको त्यही निर्णयले अहिले उनलाई राष्ट्रको प्रतिनिधित्व गर्दै अन्तर्राष्ट्रिय प्रतियोगिता खेल्ने स्थितिसम्म ल्याइपुर्याएको छ । उनी अहिले भारतमा हुने प्रतियोगिताका लागि टोलीका महत्वपूर्ण सदस्य हुन् । खेलकुदले मलाई नयाँ पहिचानमात्र दिएको छैन, सँगसँगै पीडा भुलाउने गतिलो आधार पनि तयार पारिदिएको छ', डम्बर भन्छन् । भारतमा हुने प्रतियोगिताका लागि घोषित क्रिकेट टोलीका कप्तान भरतबहादुर कार्कीले भने तीन वर्षअघि भारतकै राजस्थानमा भएको सवारी दुर्घटनामा परेर स्पाइनल कड इन्जुरीको पीडा बोकेका रहेछन् । कञ्चनपुर जिल्लाको महेन्द्रनगर घर भएका ४० वर्षीय भरत दुर्घटनामा पर्नुअघि हकीका राम्रा खेलाडी रहेछन् तर, जीवन भोगाइको क्रमले यतिबेला उनलाई पारा क्रिकेट टोलीको कप्तानको भूमिकामा ल्याइपुर्याएको छ । उनी आफ्नो नयाँ जिम्मेवारीबाट पनि उत्तिकै खुसी देखिन्छन्, जति हकी खेलाडीको भूमिकामा थिए । हामीले भारतमा हुने प्रतियोगिताका लागि राम्रो तयारी गरेका छौं । टोलीका सबै सदस्य उत्साही छन् र हामीले विगतबाट पनि शिक्षा लिएका छौं', उनी भन्छन् । तर, फरक क्षमता' भएका व्यक्ति र पारा खेलाडीलाई हेर्ने सरकारी दृष्टिकोण भने संकीर्ण रहेको ठम्याइरहेछ, खेलाडीहरूको । राष्ट्रको प्रतिनिधित्व गर्दै अन्तर्राष्ट्रिय प्रतियोगिता खेल्न जाँदासमेत राज्यले एक पैसा पनि सहयोग नगरेकोमा उनीहरूको चित्त दुःखाइ रहेछ । प्रतियोगितामा सहभागी हुन सहयोग माग्दै राष्ट्रिय खेलकुद परिषद्देखि लिएर विभिन्न सरकारी र व्यावसायिक प्रतिष्ठानमा पटकपटक धायौं तर, कतैबाट सहयोग पाउन सकेनौं', नेपाल पारा ओलम्पिक कमिटीका सचिव छुल्टिङ शेर्पा भन्छन्, कतैबाट सहयोग नपाएपछि आफैंले पैसा उठाएर प्रतियोगितामा सहभागी हुन लागेका हौं । गाडी भाडाका लागि खेलाडीहरूले नै आफ्नो खर्च गरेका छन् भने जर्सी र खेलसामग्री उधारोमा लिएका छौं ।' सानै उमेरमा पोलियोग्रस्त भएका छुल्टिङ आफैंले पनि प्रतियोगिताका लागि सहयोग गरेका छन् भने व्यवस्थापनको जिम्मेवारीसमेत उनले नै सम्हाल्दै आएका छन् । खेलाडीले अभ्यासका लागि आउनसमेत निकै समस्या भोग्नुपर्यो । अपांगता भएका व्यक्तिलाई देख्यो भने सार्वजनिक सवारीसाधनले पनि बोक्न आनाकानी गर्छन्', छुल्टिङ भन्छन्, अरू सहयोग त परैको कुरा हो, अभ्यासका लागि हामीलाई एउटा प्रशिक्षकसम्म उपलब्ध भएन । अन्तिम समयमा आएर क्रिकेट अम्पायर रवीन्द्र गुप्ताले व्यक्तिगत पहलमा केही सहयोग गर्नुभयो, उहाँबाट खेलाडीले थोरै भए पनि आफूले खेल्ने खेलको प्राविधिक पक्षबारे जानकारी पाए । राज्यले समेत विभेद गरेको देख्दा भने अपांग भएको बोध हुन्छ, सार्है चित्तदुःख्दो रहेछ ।' भारतमा आयोजना हुने उक्त प्रतियोगितामा हिमाल अर्याल, भरतबहादुर कार्की, तिलकराम पोखरेल क्षेत्री, अकल तामाङ, डिगमसिं चेम्जोङ, धनमान तामाङ, रामबहादुर तामाङ, साजन श्रेष्ठ, राजु गुरुङ, डम्बरबहादुर मगर, दानबहादुर थिङ, दण्ड बुढाथोकी, विष्णु श्रेष्ठ, रामकाजी मिजार र नारायण दवाडीले सहभागिता जनाउनेछन् । यी खेलाडीले क्रिकेट र बास्केटबल दुवैतर्फ प्रतिस्पर्धा गर्नेछन् । कुल २८ खेलाडीबाट १७ खेलाडीको प्रारम्भिक छनोट गरिएको थियो, जसमध्येबाट अन्तिम १५ खेलाडी चयन गरिएको हो । टीट्वेन्टी ढाँचाको क्रिकेट शृंखला आगरामा डिसेम्बर ३ देखि ५ तारिखसम्म सञ्चालन हुनेछ । इन्डो ह्विलचेयर क्रिकेट संघले आयोजना गर्ने उक्त प्रतियोगितामा नेपालले तीन खेल खेल्नेछ । यसैगरी क्रिकेटअघि नेपाली टोलीले इन्डियन ह्विलचेयर बास्केटबल संघले आयोजना गर्ने बास्केटबल प्रतियोगितामा पनि भाग लिनेछ । चार खेलको उक्त शृंखला नोभेम्बर २६ देखि ३० तारिखसम्म दिल्लीमा आयोजना हुनेछ ।"
नेपालसामु बलियो चुनौती,"काठमाडौः छैटौं संस्करणको एसियाली क्रिकेट काउन्सिल (एसीसी) महिला एसिया कप क्रिकेट प्रतियोगिताअन्तर्गत शनिबार हुने आफ्नो पहिलो खेलमा नेपालले पाकिस्तानसँग प्रतिस्पर्धा गर्दै छ । थाइल्यान्डको बैंककस्थित टर्ड थाई क्रिकेट स्टेडियममा हुने पाकिस्तानविरुद्धको खेल नेपालका लागि मुस्किल हुनेछ । नेपाली महिला टोलीले एसियाली स्तरमा पाकिस्तानसँग प्रतिस्पर्धा गर्न लागेको यो पहिलो अवसर हो । एसिया कपमा पाँचौं सहभागिता जनाइरहेको पाकिस्तान र दोस्रो पटक सहभागी भइरहेको नेपालले एकअर्काविरुद्ध प्रतिस्पर्धा गरेको छैन । सन् २००४ बाट भारत र श्रीलंकाबीच भएको एक दिवसीय शृंखलासँगै सुरु भएको महिला एसिया कप क्रिकेटको सन् २००८ मा भएको दोस्रो संस्करणबाट पाकिस्तान पनि सहभागी हुन थालेको हो । प्रतियोगिता सन् २०१२ मा चीनको ग्वान्झाउमा भएको पाँचौं संस्करणपछि टीट्वेन्टी फम्र्याटमा हुँदा नेपाल पनि सहभागी भएको थियो । यद्यपि सो प्रतियोगितामा खेलेको तीनै खेलमा पराजय बेहोर्दै नेपाल समूह चरणबाटै बाहिरिएको थियो । नेपालले सन् २०१७ को विश्वकप क्रिकेटका लागि गत महिना हङकङमा भएको एसियाली छनोट खेलमा दोस्रो स्थान हात पार्दै एसिया कपमा छनोट पक्का गरेको थियो । राउन्ड रोबिन लिगमा खेलाइएको प्रतियोगिताअन्तर्गत थाइल्यान्डविरुद्ध भएको दुई खेल गुमाए पनि नेपालले दोस्रो स्थान सुरक्षित गर्न सफल भएको थियो । प्रतियोगिताको विजेता टोलीले मात्रै सहभागिताको अवसर पाउने व्यवस्था भए पनि एसिया कपको आयोजक राष्ट्र थाइल्यान्डले उपाधि जितेपछि दोस्रो भएको नेपालले अवसर पाएको हो । प्रतियोगितामा नेपाल र थाइल्यान्डसहित टीट्वेन्टी टोलीको मान्यता प्राप्त पाकिस्तान, भारत, श्रीलंका र बंगलादेश पनि सहभागी छन् । आगामी मंसिर १९ गतेसम्म चल्ने प्रतियोगितामा सहभागी ६ टोलीले राउन्ड रोविन लिग प्रणालीमा खेल्नेछन् । प्रतियोगिताको शीर्ष दुई टोलीले उपाधिका लागि प्रतिस्पर्धा गर्नेछन् । प्रतियोगितामा अहिलेसम्म भारतले मात्रै उपाधि जितेको छ । पाँचमध्ये चार पटक श्रीलंका तथा एक पटक पाकिस्तानलाई पराजित गर्दै भारतले उपाधि जितेको छ ।"
ट्वान्टी२० एसिया कप क्रिकेटमा नेपालको खराब सुरुवात,"काठमाडौंः नेपालले महिला ट्वान्टी ट्वान्टी एसिया कप क्रिकेटमा खराब सुरुवात गरेको छ। शनिबार बैंककमा भएको पहिलो खेलमा नेपाल टेष्ट राष्ट्र पाकिस्तानसँग ९ विकेटले पराजित भएको हो। नेपालले दिएको ४८ रनको लक्ष्य पाकिस्तानले १० ओभरमा मात्र १ विकेट गुमाएर भेट्टायो। बैंकका लागि आइसा जाफरले २६ रनको योगदान दिइन् भने जाभिरिया खान १६ र नैन अविधि तीन रनमा नटआउट रहे। टस जितेर पहिले व्याटिङ गरेको नेपालले १८ दशमलब १ ओभरमा सवै विकेट गुमाउँदै मात्र ४७ रन जोडेको थियो। नेपालका लागि कप्तान रुविना क्षेत्रीले ११, ज्योति पाण्डे र इन्दु बर्माले समान ८८ रन बनाए। यसैगरी करुण भण्डारीले ६, नीरा राजोपाध्यायले २ तथा सरिता मगर र काजल श्रेष्ठले ११ रन बनाउँदै पेभिलियन फर्केका थिए। नेपालका तीन व्याट्स म्यान सवनम राई, सरस्वती कुमारी र नेरी थापाले खाता नै खोल्न सकेनन्।"
