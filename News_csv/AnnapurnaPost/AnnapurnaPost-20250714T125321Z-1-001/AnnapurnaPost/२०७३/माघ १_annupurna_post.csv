शीर्षक,विवरण
"गान्धीः भाषा, धर्म र संस्कृति","प्रतिशोधले ऊर्जा र समयको नाशमात्र गर्दैन, सम्बन्धमा समेत तिक्तता ल्याउँछ । त्यो तिक्तता अन्ततः हिंसामा परिणत हुनसक्ने सम्भावना हुन्छ । त्यसैले एकअर्कालाई दोषारोपण गर्नुभन्दा प्रायश्चित्त गर्दा सम्भावित हिंसा टार्न सकिन्छ । गान्धीले भनेका छन्, परिवर्तन आफूबाट सुरु गरिए संसार परिवर्तन गर्न सकिन्छ । गान्धीको आदर्शको मूल जडमा आदर्श छ । त्यो आदर्शको जडमा नैतिक चरित्र छ । मुलुकको अवस्थालाई ध्यानमा राख्दै नेपाली नेतृत्व पंक्तिले गान्धीको उक्त वाणीलाई आत्मसात् गर्नुपर्ने देखिन्छ । भनिन्छ, अँध्यारोपछि उज्यालो आउँछ ।' तर, उज्यालोपछि अँध्यारोको कल्पना गरिँदैन । हाम्रो मुलुकको अहिलेको वास्तविक चित्रण हो यो । मुलुकको विषम परिस्थितिीलाई अँध्यारोपछिको उज्यालोसँग तुलना गर्ने कि, उज्यालोपछिको अँध्यारोसँग ? आधुनिक नेपालको इतिहासमा सायदै यस्तो अन्योल निरस्त सिर्जना भयो होला । किनकि प्रत्येक शासकपछि अर्को शासकको जन्म भएको राजतन्त्रात्मक इतिहास छ । सत्य धरातलको आधारमा तयार गरिएको कल्पनाको स्वप्न व्यवस्था हुन्थ्यो, परिवर्तनको जगमा । २००७ साल पछिका वर्षमा, चाहे पञ्चायतले होस् वा पञ्चायतकालमा दलहरूले बहुदलको सपना बाँडेको विगत छ । तर, राष्ट्र विखण्डन र जातीय द्वेषको जगमा कसैले राजनीति गरेन् । परिवर्तन सम्भव भयो पनि । चाहे त्यो पञ्चायती भूमिगत कालमा होस् वा जनयुद्ध भनिएको अवधिीमा । निकास यहाँ छ भन्ने एउटा निर्दिष्ट लक्ष्य तय गरिएको विगत छ । यति बला मुलुकमा अब के हुन्छ भन्ने संशयमात्र बाँकी छ । निकास यही र यस्तै हुन्छ भन्नसक्ने ठोस आधार कसैसँग छैन । कसैले यही नै हुन्छ भनेर ठोकुवा गर्छ भने त्यो हावादारीमात्रै हो । त्यसमा कुनै आधार छैन भनेर बुझ्दा हुन्छ । हरेक समस्याका पछि समाधान त हुन्छ नै तर त्यो समाधान भनेको विवेकपूर्ण त्याग हुनसक्छ वर्तमान सन्दर्भमा । भन्नुको अर्थ मुलुकको अस्मितालाई कायम गर्नसक्नु नै समाधान हो । मुलुकको स्वतन्त्रता र अस्मिताको कुरा गर्दा भारतका राष्ट्रपिता महात्मा गान्धीलाई सूक्ष्म रूपले अध्ययन गर्दा केही दिशाबोध हुनसक्छ । आँखाको पूर्वाग्रही चस्मा निकालेर अध्ययन गरियो भनेमात्रै दिशाबोध होला नभए उनी पनि दोषी लाग्न सक्छन् । जन्मिँदै राष्ट्रिय दासताको जन्जिरमा रहेका गान्धीले सन् १९१७ मा नेपाली भूभागलाई नयी दुनियाँ' भनेका छन् । उनी दक्षिण अफ्रिकाबाट भारत आगमनपछि किसान सत्याग्रह उनको पहिलो सत्याग्रह हो, जुन सफल भएको थियो । त्यति बेला उनी किसान सत्याग्रहका लागि बिहारको चम्पारण आएका थिए, जुन कुरा उनको आत्मकथामा समेटिएको छ । युगीन दासताले बाँधिएको भूमिलाई मुक्त गराउन गान्धीले जति उत्पीडन, पीडा र निराशा संसारमा सायदै कसैले अनुभव गर्यो होला । तर पनि उनी विश्वास र अहिंसाको मार्गबाट विचलित भएनन् । लोककल्याणका लागि लडिरहे । जालझेल र षड्यन्त्रलाई चिर्दै सिंगो साम्राज्यसँग जुध्नु गान्धीलाई पक्कै सहज थिएन् । त्यो पनि सशस्त्र शक्तिसँग निःशस्त्र । नेपालको २००७ सालको परिवर्तन उनको लडाइँसँग जोडिएको परिवर्तन पनि हो । त्यसैले अहिलेको अवस्थामा उनको आदर्श र मार्गलाई सम्झिएर निर्णयमा पुग्न कोसिस गरे भलाइ नै हुनेछ । त्याग, बलिदानी र निष्ठालाई आदर्शमा रूपान्तरण गर्नु गान्धीको महानता हो । उनले चलाएको आन्दोलनको जडमा धर्म, भाषा र संस्कृति पाइन्छ । दर्शनसँगै मानवीय मूल्य र मान्यता पनि पाइन्छ । त्यसकै आधारमा समाजमा विद्यमान कुरीतिविरुद्ध जागरुकता ल्याउँदै समाजिक जागरणमार्फत परिवर्तनका लागि उनी निरन्तर लडिरहे । धर्मको कुरा गर्दा लाग्नसक्छ, गान्धी निरपेक्षवादी थिए । हो उनी धर्मका बारेमा उदार त रहे तर भड्कावमा लागेनन् । उनले धर्मलाई जातिवादभन्दा माथि उठेर व्याख्या गरेका छन् । मेरो धर्म हिन्दु हो', भनेका छन्, त्यसले मलाई केही सिकाएको पनि छ । सबै धर्मको आस्था सत्यसँग जोडिएको हुन्छ । सबैको उत्पत्ति ईश्वरबाट भएको हो । सबै धर्म अपूर्ण नै छन् । पूर्ण दाबी गर्नसक्ने कुनै धर्म पनि छैन । किनभने त्यो पनि अपूर्ण मानव माध्यमद्वारा हामीसम्म आइपुगेको हो । त्यसलाई सच्याउँदै जानु हामी मानवको कर्तव्य हो ।' भारतको स्वतन्त्रताको आन्दोलनको सारथि हुँदा उनी धर्म, संस्कार र मानवीयताका विषयमा निकै सजग थिए । हामी सबै आआफ्नो धर्ममा रहेर पूर्णता प्राप्त गर्न खोजौं', गान्धीले भनेका छन्, धर्म नैतिक अनुशासनको कडी हो ।' तर हामीले कहिले धर्मलाई राजासँग जोड्यौं, कहिले एनजीओको समावेशिताको नारा बनाइरहेका छौं । नैतिक अनुशासनलाई कसैले पनि ध्यान दिएनौं । न त अहिले दिएका छौं । एकत्रित नेपाली समाज अहिले फेरि धर्मको नाममा विभाजनको सँघारमा पुगेको छ । गान्धीको आदर्शलाई नेपाली कांग्रेसका बीपी र नेपाली कम्युनिष्टका संस्थापक पुष्पलालले बुझेका भए पनि अहिले उनका अनुयायीले त्यो आदर्श चरित्रलाई भेदन गरिरहेका छन् । गान्धी युगामा दुवै नेता बनारसमा निर्वासित थिए । गान्धी साहित्य उनीहरूले अध्ययन गरेर नेपालको परिवर्तन सम्भव छ, भन्ने कुरालाई प्रेरणाका रूपमा लिएको पाइन्छ । उनीहरूको चरित्र र व्यवहारमा त्यो आदर्शको भाव देखिन्छ । गान्धी सार्वजनिक रूपमा आफू हिन्दु धर्मावलम्बी भएको बताउँथे तर नित्य भजनमा सबै धर्म समान' भनेर प्रवचन दिन्थे । व्यवहारमा पनि उनले त्यो चरित्र उतारेका थिए । भाषाको कुरा गर्दा गान्धीले भनेका छन्, भाषा सबै जाति समुदायको आआफ्नै हुनसक्छ तर राष्ट्रभाषा एउटै हुनपर्छ जसले विविधतालाई एकत्रित गर्न सकोस् ।' उनी आफू गुजराती थिए तर पनि उनले तत्कालीन भारतमा राष्ट्र भाषा हिन्दी बनाए । किनभने जनसंख्यात्मक आधार र सर्वव्यापकतालाई ध्यान दिँदै आन्दोलनकै क्रममा सन् १९३५ मा हिन्दी भाषालाई उनले राष्ट्रभाषा घोषणा गरेको इतिहास छ । त्यसैको जगमा भारतको राष्ट्रिय एकता छ । आफू गुजराती हुँदाहुँदै आन्दोलनको नेतृत्व गरिरहँदा हिन्दी भाषालाई राष्ट्रिय भाषाको दर्जा दिनसक्नु उनको दूरदर्शिता हो । त्यसले गर्दा आजको भारतमा हिन्दी राष्ट्रभाषा हुन सम्भव भएको हो । गान्धीको गुजराती र अंग्रेजी उत्तिकै राम्रो थियो तर पनि सर्वव्यापकता र राष्ट्रिय एकतालाई समृद्ध बनाउन हिन्दीलाई राष्ट्रभाषा बनाउने साहस र दूरदर्शिता उनले देखाए । संस्कृतिको कुरा गर्दा गान्धी आफ्ना अग्रज मराठीभाषी बालगंगाधर तिलकभन्दा उदार र सहिष्णु पाइन्छन् । उनले भनेका छन्, पहिला हामीले आफ्नो संस्कृतिको सम्मान गर्न सिकौं । अनि आत्मसात् पनि गरौं । हाम्रो संस्कृतिजस्तो निधि संस्कृति अरू कसैको छैन ।' तर, आफ्नो संस्कृतिको पक्षपोषक गरिरहँदा अरूको तिरस्कार र बदनाम गर्नु हुँदैन भन्ने कुरा हामीलाई सिकाइएको छ । गान्धी विश्वमा त्यस्ता दार्शनिक हुन् जो सिद्धान्त रचेर दार्शनिक भएनन् । आफ्नो जीवनमा अनुभव गरेरमात्र त्यसलाई उपदेश वा अर्ती दिने काम गरे । गान्धीको समग्र वैचारिक मूल्यको आधार नैतिकतामा छ । त्यसको जगमा भाषा, धर्म, संस्कृति सहितको राष्ट्रवाद पाइन्छ । गान्धीको आदर्श उच्चकोटिको छ । त्यसैले आजको विश्वका लागि त्यो पुज्य बन्दै गएको छ । अहिंसा उनको मूल मन्त्र हो । तर नेपालमा आफूलाई गान्धीको आदर्श र लिगेसीसँग सामीप्य देखाउने दल र नेता संकीर्णता र पूर्वाग्रहको राजनीतिमा लिप्त छन् । आदर्श विचार दर्शाउन आदर्श चरित्रको आवश्यकता पर्छ तर आज त्यो अभाव छ । त्यस्तो अवस्थामा गान्धीको लिगेसी देखाएर आफू अनुकूल व्याख्या गर्नु अपमानमात्र हुनेछ । अन्य दर्शनबाट सुशोभित नायकहरूले पनि आन्तरिक राजनीतिमा नैतिकताको उच्च आदर्श बोक्नसके गान्धीले भारतलाई दासताबाट मुक्त गराएजस्तै अनिश्चित भविष्यबाट नेपालाई मुक्त गराउनसक्ने सम्भावना देखिन्छ । गान्धीलाई चरित्रमा उतार्न सके भौगोलिक सीमाका आधारमा आफ्नो सामीप्य दर्शाउनेहरूले पनि न बोर्डरमा बसेर हान्नुपर्छ न त रासायनिक राष्ट्रवादको राग अलाप्नेहरूले कसैप्रति चोर औंला देखाउनु पर्नेछ । एकपटक भाषा, धर्म, सांस्कृतिक विरासतका आधारमा गान्धीको आदर्श मनन गरेर राष्ट्र र राष्ट्रियताको महत्वबोध गरेर एकताको सूत्र खोज्ने कि ?"
नेपालमा भूकम्पीय जोखिमः पूर्वतयारी र प्रतिकार्य,"पृष्ठभूमि नेपालमा हरेक वर्ष माघ २ गते राष्ट्रिय भूकम्प सुरक्षा दिवस मनाइन्छ । १९९० साल माघ २ गते गएको विनाशकारी महाभूकम्पको संस्मरणमा २०५५ सालदेखि माघ २ गतेलाई वार्षिक रूपमा राष्ट्रिय भूकम्प सुरक्षा दिवसका रूपमा मनाउन सुरु गरिएको हो । यस वर्षको भूकम्प सुरक्षा दिवस १९औं शृंखला हो, जसको नारा भूकम्पीय सुरक्षाको बलियो आधार, भैंचालो थेग्ने घर र भौतिक पूर्वाधार' रहेको छ । नेपाल सरकारले पुस १६ देखि माघ १५ सम्म मुलुकभर विभिन्न सचेतनामूलक कार्यक्रमहरूसहित यस दिवसलाई भव्य रूपमा मनाउने निर्णय गरेको छ । सरकारको सो निर्णयलाई साथ दिँदै नागरिक समाज, राष्ट्रसंघीय निकायहरू, राष्ट्रिय तथा अन्तर्राष्ट्रिय गैरसरकारी संघसंस्थाहरू तथा सामुदायिक संस्थाहरूले यस दिवसका सन्दर्भमा गरिने विभिन्न कार्यक्रममा सहयोग र सहभागिता जनाउँदै आएका छन् । भूकम्प कुन बेला, कुन समय तथा स्थानमा जान्छ भनेर अग्रिम रूपमा बताउनसक्ने प्रविधिको विकास अहिलेसम्म भएको छैन । यद्यपि भूकम्पविद्हरूले यसको सामान्य रूपमा भविष्यवाणीमात्र गर्न सक्छन् । यसर्थ, विभिन्न समयमा भएका अध्ययनहरू र भूकम्पविद्हरूले गर्ने गरेका भविष्यवाणीहरूका आधारमा नेपाल भूकम्पीय जोखिमका हिसाबले ११औं जोखिमपूर्ण स्थानमा छ भने काठमाडौं उपत्यका त विश्वकै जोखिमपूर्ण सहरका रूपमा रहेको मानिन्छ । अव्यवस्थित सहरीकरण र वर्षौं पुराना भौतिक संरचनाले झनै जोखिम बढाएको विज्ञहरूले समयसमयमा सचेत गराउँदै आएका छन् । नेपालमा भूकम्प विसं २०७२ वैशाख १२ गते गएको ७ दशमलव ६ रेक्टर स्केलको विनाशकारी भूकम्प र त्यसपछिका सयौं परकम्पमा परी आठ हजार सात सयभन्दा बढी मानिसको मृत्यु भयो भने २३ हजार पाँच सयभन्दा बढी मानिस घाइते भए । भूकम्पका कारण आठ लाख ५० हजारभन्दा बढी घर ध्वस्त वा क्षतिग्रस्त भए । समग्रमा ३१ जिल्लाका ८० लाखभन्दा बढी व्यक्ति भूकम्पबाट प्रभावित भए । नेपाल सरकारले काठमाडौं उपत्यकासहित १४ जिल्लालाई अतिप्रभावित भनी वर्गीकरण गर्यो । नेपाल सरकारद्वारा गरिएको विपद्पछिको आवश्यकता आकलनका अनुसार भूकम्पले नेपालको गरिबीलाई तीन प्रतिशतले वृद्धि गरेको छ । नेपालको भूकम्पीय इतिहास हेर्दा प्रत्येक ७५ देखि सय वर्षमा एक महाभूकम्प र प्रत्येक ५० वर्षमा मध्यम खालको भूकम्प गएको देखिन्छ । नेपाल भूकम्पीय जोखिममा पर्नुका मुख्य कारणहरूमध्ये नेपालको भौगर्भिक अवस्था र मानव निर्मित भौतिक संरचना मुख्य जिम्मेवार छन् । १९९० साल माघ २ गते गएको ८ दशमलमव ५ रेक्टर स्केलको भूकम्पमा परी नेपालमा आठ हजार पाँच सय १९ जनाको ज्यान गएको थियो । त्यस बेला निजी भवन, विद्यालयलगायत दुई लाख चार हजार सात सय ४० सार्वजनिक भौतिक संरचना भत्किएका थिए । २०४५ साल भदौ ५ गते उदयपुर जिल्लालाई केन्द्र बनाएर पूर्वाञ्चल र मध्यमाञ्चल क्षेत्रका केही भागमा गएको ६ दशमलव ९ रेक्टर स्केलको भूकम्पमा परी सात सय २१ जनाको ज्यान गयो । ६ हजार पाँच सय ५३ मानिस घाइते भए । त्यस बेला ६४ हजार एक सय ७४ निजी भवन, चार सय ६८ सार्वजनिक भवन र सात सय ९० सरकारी भवन भत्किएका थिए । भूकम्पका कारण पूर्वाञ्चल क्षेत्रका २२ जिल्ला प्रभावित भएका थिए । यी त नेपालमा भएका भूकम्पसम्बन्धी केही प्रतिनिधिमूलक घटनामात्र हुन् । भूकम्पको जोखिम नेपालको भूकम्पीय इतिहास हेर्दा प्रत्येक ७५ देखि सय वर्षमा एक महाभूकम्प र प्रत्येक ५० वर्षमा मध्यम खालको भूकम्प गएको देखिन्छ । भूकम्पविद्का अनुसार नेपाल भूकम्पीय जोखिममा पर्नुका मुख्य कारणहरूमध्ये नेपालको भौगर्भिक अवस्था र मानव निर्मित भौतिक संरचना मुख्य जिम्मेवार छन् । भौगर्भिक अवस्थाको कुरा गर्दा पूर्वमा अफगानिस्तानदेखि पश्चिममा बर्मासम्म फैलिएको हिन्दकुश हिमालय शृंखलाको अति संवेदनशील मानिने तीन हजार पाँच सय किलोमिटर भूकम्पीय क्षेत्रको आठ सय किलोमिटर क्षेत्र, जुन सो शृंखलाको मध्य भागमा रहेको खण्डचाहिँ नेपालमै पर्ने भएकाले नेपाललाई उच्च भूकम्पीय जोखिममा रहेको भूकम्पविद्हरूले मान्ने गरेका छन् । अध्ययनहरूका अनुसार भूकम्प निम्त्याउन सक्ने ९२ वटा फल्ट लाइन नेपालकै भूमिमुनि छन् । यसबाहेक प्रत्येक वर्ष बढ्दै गएको सहरीकरणले पनि भूकम्पीय जोखिमको मात्रालाई बढाउँदै गएको छ । आचारसंहिता विपरीत बनाइएका भौतिक संरचनाहरू, साँघुरा र अव्यवस्थित सडकहरू, सहरी क्षेत्रमा पर्याप्त खुला ठाउँको अभाव लगायतका कारणले गर्दा पनि नेपालका अधिकांश सहर भूकम्पीय जोखिममा छन् । भूकम्प र पुनःनिर्माण भूकम्पलगायतका विपद्ले प्रायः गरेर ठूलो मात्रामा जनधनको क्षति गर्छन् । यद्यपि, विपत्तिको समयमा भएका क्षति, कठिनाइ र भोगाइले मुलकलाई पुनर्निर्माण र नवनिर्माणका लागि अवसर पनि प्रदान गर्छन् । २०७२ सालको विनाशकारी भूकम्पपछि नेपाल हाल पुनर्निर्माणको अवस्थामा छ । यो समयलाई सही रूपमा उपयोग गर्न सकेमा यसले नेपालको नवनिर्माणका लागि महत्वपूर्ण अवसर प्रदान गर्नसक्छ । यद्यपि, पुनर्निर्माणको चरणमा विभिन्न पक्षलाई उचित ध्यान दिन आवश्यक हुन्छ । सबैभन्दा पहिला, २०७२ सालको विनाशकारी भूकम्प गएको दुई वर्ष बित्न लाग्दा पनि धेरै भूकम्पपीडित अझै पनि अस्थायी आवासमा बस्न बाध्य छन् । उनीहरूलाई स्थायी आवासको व्यवस्था गर्न अब ढिलाइ गर्नु हुँदैन । दोस्रो, हालसम्मको सरकारी तथ्यांकअनुसार अहिलेसम्म भूकम्पमा भत्किएका केवल ४१ हजार तीन सय ११ वटा घर पुनर्निर्माण भएको देखिन्छ । यसबाट पनि प्रस्ट हुन्छ, भूकम्पमा भत्किएका अधिकांश घररूको पुनर्निर्माण हुन बाँकी नै छ । राष्ट्रिय पुनर्निर्माण प्राधिकरणमा हुने राजनीतिक हस्तक्षेपले प्राधिकरणको काम तथा पुनर्निर्माणको कार्यमा थप ढिलाइ भइरहेकाले यसतर्फ पनि उचित ध्यान दिन आवश्यक छ । प्राधिकरणले जग्गा दर्ता कार्यविधि कार्यान्वयनमा ल्याएकोमा उक्त कार्यविधिले जग्गा दर्तासम्बन्धी केही सवाललाई सम्बोधन गरे पनि यस कार्यविधिलाई तत्काल संशोधन गरी भूमिहीन व्यक्तिहरू, बिर्ता, गुठीलगायतका जग्गामा बस्दै आएका भूकम्पपीडितका समस्यालाई सम्बोधन गर्न जरुरी रहेको छ । यसका साथै अन्तरमन्त्रालय संयोजन एवं सहकार्य तथा सम्बन्धित मन्त्रालय र प्राधिकरणबीचको समन्वयलाई चुस्त एवं दुरुस्त बनाउनेतर्फ उचित ध्यान दिँदै पुनर्निर्माणको रफ्तारलाई बढाउनु जरुरी छ । तेस्रो कुरा, विपद्को समयमा विभेद गर्न हुँदैन । उदाहरणका लागि जग्गाधनी पुर्जा भएका भूकम्पपीडितले राहत पाउने, नहुनेले नपाउने स्थिति हुनु हुँदैन । चौथो कुरा, भूकम्पका कारण विस्थापित भएका पीडितको उचित व्यवस्थापनका लागि सरकारले उचित नीति बनाउन आवश्यक छ । विस्थापितलाई पुनस्र्थापित गराउने तथा उनीहरूको पुनर्बासका लागि स्पष्ट नीति बनाई सोहीअनुरूप योजना बनाउन आवश्यक छ । महिला, गरिब एवं सीमान्तकृत भूमिहीनको संलग्नतामा पुनर्निर्माण र पुनस्र्थापना सुनिश्चित गर्ने अवसर पनि विद्यमान छ । यसले पुनर्निर्माण र पुनर्बास नीति तथा कार्यक्रमलाई समावेशी, महिला तथा भूमिहीनमैत्री बनाउने अवसर प्रदान गरेको छ । यो अवसरले लामो समयदेखि विद्यमान सामाजिक असमानतालाई सम्बोधन गर्न र सुदृढ तथा समतामूलक नेपाल पुनर्निर्माणका लागि सहयोग पुर्याउनेछ । पूर्वतयारी र जोखिम न्यूनीकरण भूकम्पजस्ता विपद्का जोखिम न्यूनीकरणका लागि गरिने पहल वा पूर्वतयारी र विपद्का घटनाबाट हुने सम्भावित हानिनोक्सानी एकआपसमा सम्बन्धित हुन्छन् । तर, नेपालमा सम्भावित जोखिम न्यूनीकरण गर्दै समयमै विपद् व्यवस्थापन गरी जीउधन, निजी तथा सार्वजनिक सम्पत्ति, प्राकृतिक र भौतिक संरचनाको संरक्षण गर्नभन्दा पनि भूकम्पलगायतका विपद् आएपछि मात्र त्यसका लागि प्रतिकार्यमा बढी ध्यान दिँदै आएको देखिन्छ । विपद् जोखिम न्यूनीकरणका लागि पर्याप्त ध्यान नपुग्दा विपद्का घटनामा बढी जीउधनको क्षति हुने गरेको देखिन्छ । भूकम्पलगायतका विपद्को जोखिम न्यूनीकरणका लागि गरिने विभिन्न कार्यहरू जस्तै सम्भावित विपद्लाई ध्यानमा राख्दै गरिने खाद्यान्नको भण्डारण, त्यस बेला आवश्यक हुने आवास, स्वास्थ्य, सरसफाइका सामग्री तथा खानेपानीको भण्डारण तथा व्यवस्थापन र खुला ठाउँको व्यवस्थापनतर्फ उचित ध्यान दिनुपर्ने हुन्छ । २०७२ सालको विनाशकारी भूकम्पपछि त्यसतर्फ केही पहल गरेको देखिन्छ । आवश्यक उपकरण र दक्ष जनशक्तिको उत्पादनमा पनि ध्यान दिनु उत्तिकै जरुरी छ । विपद् व्यवस्थापनका उपाय सरकारले विपद् व्यवस्थापन विधेयक २०७३' ६ महिनाअघि नै तयार पारी सो विधेयकलाई गृह मन्त्रालयले व्यवस्थापिका संसद्मा पेस गर्ने तयारी गर्दै गरेको कुरा सञ्चारमाध्यममा आए पनि हालसम्म सो विधेयक संसद्मा पेस भएको जानकारीमा आएको छैन । सरकारले विपद् व्यवस्थापन विधेयकलाई संसद्बाट पारित गरी तुरुन्त कार्यान्वयनमा ल्याउनु जरुरी छ । विपद्का घटनामा पीडित भएका व्यक्तिहरूको अधिकार सुनिश्चित गर्नका लागि आवश्यक पहल गरिनुपर्छ । विपद् व्यवस्थापनमा भएका र अब बन्ने सबै तहका संयन्त्रहरूमा विपद्बाट प्रभावित समुदायहरूको प्रतिनिधित्वलाई सुनिश्चित गरिनुपर्छ । विपद् व्यवस्थापनका योजना कार्यान्वयनका लागि केन्द्रदेखि जिल्ला तथा स्थानीय तहमा आवश्यक पर्ने स्रोतसाधन तथा जनशक्तिका लागि उचित व्यस्थापन गरिनुपर्छ । व्यवस्थापन कार्यको अनुगमन अघि बढाउन छुट्टै संयन्त्र निर्माण गरी आवधिक अनुगमन प्रगतिको विवरण सम्बन्धित सरोकारवालालाई जानकारी गराउने व्यवस्था गरिनु आवश्यक छ । नेपालले यस वर्ष जेठ १० र ११ गते टर्कीको राजधानी स्तानबुलमा सम्पन्न विश्व मानवीय सम्मेलनमा गरेका प्रतिबद्धतालाई स्मरण र आत्मसात् गर्दै सोहीअनुरूप मुलुकमा विपद् व्यवस्थापन तथा मानवीय सहयोगका क्षेत्रमा कार्य गर्न जरुरी छ । अन्त्यमा भूकम्प एक प्राकृतिक विपद् भएकाले यो कति बेला आएर कति मात्रामा जनधनको क्षति गर्छ भन्ने कुरा अग्रिम रूपमा आकलन गर्न सकिँदैन । त्यसरी नै भूकम्प गएलगत्तै त्यसले गरेको क्षतिलाई तत्काल कम गर्न पनि सकिँदैन । यद्यपि पूर्वयोजना बनाएर सोहीअनुरूप कार्यान्वयन गर्न सकिएमा भूकम्पलगायतका विपत्तिहरूबाट हुनसक्ने क्षतिलाई अवश्यै कम गर्न सकिन्छ । यसका लागि भौतिक संरचनाहरू बनाउँदाको समयदेखि नै उचित ध्यान दिनुका साथै आमजनमानसमा भूकम्पीय जोखिमसम्बन्धी चेतना फैलाउनु पनि त्यत्तिकै जरुरी छ । लेखक दिगो विकास र मानवीय सहायताको क्षेत्रमा संलग्न छन् ।"
चण्डेश्वरी मन्दिरमूर्ति र परिसर,"चण्डेश्वरी मन्दिर परिसर प्रवेशद्वारदेखि नै तोरण कलासम्पदा देख्न सकिन्छ, पाइन्छ । तोरण सांस्कृतिक सम्पदा अध्ययन, अवलोकनको प्रथम आख्यान बन्छ, बनेको छ, जहाँतहीँ सम्पदा स्थलहरूमा । यसको प्राचुर्य चण्डेश्वरी मन्दिर प्रवेशदेखि यावत् परिसरभरि नै फैलिएको छ । तोरण कलासंस्कृति नेपालीनेवारी निर्माण शैलीका अभिन्न वास्तु सम्पदा रहेका छन् । तोरण कला यथार्थमा स्थापत्य संस्कार र संस्कृतिको अभिन्न अवयव नै रहिआएका छन् । तोरण संस्कृतिका संस्कारमा मन्दिर, स्तूपचिभा, बौद्ध बिहारहरू जहाँ पनि सजीव तवरले सजिसजाइएका हुन्छन् । तोरण एक प्रकारले मन्दिर, स्तूपचिभा, बौद्ध विहारहरू जहाँतहीँ भेटिने भएर पनि यसको मर्मबोधि ज्ञानका अन्तर्य, रहस्य बोध हुनु आवश्यक छ । तोरण कला सम्पदाको मूल रहस्य मन्दिर, स्तूप, चिभा, बौद्ध बिहारका अन्तर्य बोधि ज्ञापनका प्रज्ञापन संस्कारमण्डित सम्पदा हो । यसो भन्नुको तात्पर्य तोरण कला कुनै पनि सम्पदास्थलका गुह्यका प्रज्ञापन हो । तोरणले त्यस मन्दिर, स्तूप, विहारभित्र कुन वर्चश्वशाली मूर्ति कुन मुद्रामा स्थापित छन्, त्यसको पूर्वजानकारी दिने वास्तुकलाका शैलीगत अभिव्यक्ति रहे, बनेका हुन्छन् । चण्डेश्वरी देवीकुमारीको मन्दिरभित्र स्थापित कुमारीदेवीलाई प्रतिविम्बितप्रतिनिधित्व गर्ने मूर्ति अंकित भए, गरिएका छन् । मूल प्रतिमा बीचको भागमा अंकित हुन्छन् । वरपर त्यसको मन्दिर वरपर र भित्री ठाउँमा जडित अन्य वस्तुमूर्तिका साथै अन्य सहायक वस्तुतत्वहरू कुँदिएका हुन्छन् । तोरण सम्पदा एक प्रकारले मन्दिरभित्र र बाहिरी परिसरमा रहेका वस्तुतत्वहरू दर्शाउने पूर्वाभाष दिनेदेखाउने ऐना हुन् । कलावस्तु भनौं वास्तुकलामा अन्तरंग दर्शाउने पूर्वसूचक सांस्कृतिक अलंकार रहेको छ, बनेको छ । चण्डेश्वरी मन्दिर परिसर चोक दक्षिणतर्फ खुला छ । दक्षिण खुला राखी पूर्व, पश्चिम र उत्तरतिर सत्तल, पाटी, पौवा आदि निर्मित छन् । यसो हुनुको मर्मस्पर्शी कारण नेपालको पर्वत शृंखलायुक्त वातावरणीय पर्यावरणकै कारण मान्नुपर्छ । यहाँको वातावरणीय पर्यावरणमा दक्षिण खुला राख्ने निर्माण संस्कृति बनेको छ । चिसो पर्यावरणमा दक्षिणायन मोहडा खुला राख्नु स्वस्थकर रहन्छ । पारिलो घामको किरणले वातावरण नै न्यानो पार्छ । घर बनाउन पारिलो घामको न्यानो राप उपभोग गरी शरीरलाई स्वस्थ राख्नु वातावरणीय आवश्यकता नै रहेको छ । परन्तु तीनतले मन्दिर जसमा चण्डेश्वरी मूर्ति प्रतिस्थापित छन्, दक्षिणायन बनाइएका छैनन् । यो मन्दिर उत्तराभिमुख बने बनाइएको छ । उत्तर मोहडा बनाइएका भवन, मन्दिरको ईश्वरीय मूर्ति दर्शन गर्दा दर्शनार्थीको चैतन्य चेतलाई सदा शीतल ठण्डा बनाइदिन्छ । शीतल मनमस्तिष्कले मानिसलाई सदा सुझबुझयुक्त, सौम्य र शालीन रहने प्रभाव राख्दछ । यो कुरा अग्रजहरू बताउने गर्दथे । चण्डेश्वरी मन्दिर भित्र स्थापना भएका काष्ठमूर्ति विलक्षणयुक्त छ । विलक्षणयुक्त भन्नुको तात्पर्य यो मूर्ति अरू मन्दिरभित्रका मूर्तिभन्दा भिन्न सीप, शैली र वस्तुबाट निर्मित छ । मूर्तिको वर्चस्वशाली स्वरूप, तिनका आकृति, प्रायोजित शिल्प, साधना र प्रयुक्त स्थानीय साधनबाट झल्किँदो हुन्छ । काष्ठ वस्तु तत्वले गर्दा चण्डेश्वरी मूर्ति हुबहु अमूर्त शिल्पसाधना युक्त छ । तोरण सम्पदा एक प्रकारले मन्दिरभित्र र बाहिरी परिसरमा रहेका वस्तुत्वहरू दर्शाउने पूर्वाभाष दिनेदेखाउने ऐना हुन् । अमूर्त शिल्प साधनामा निश्चित र निर्धारित आकारआकृति विन्यास भए गरिएको हुन्न । त्यसमा मूर्तिकारका भावुक दर्शन प्रयुक्त हुन्छ । भावुक दर्शन भावकभावकका चिन्तन धाराअनुरूप बन्छ । भावकले जसरी, जुन दृष्टिले अवलोकन गर्छ, त्यही रूपमा देखिन्छ । भावस्य देवता' भन्नुको अभ्यन्तर यस्तै जँचिन आउँछ । जुनजुन भावधाराले हेरिन्छ तिन् तिन् आकारमा देखिन्छ अमूर्तकला । आधुनिकीकरण अर्वाचीन अमूर्तकला शैलीको प्रादुर्भाव कलाकारका भावुक भावधारामा जन्मजात हुन पुगेका हुन्छन् । तिनमा कलाकारले मात्र होइन, कला अनुरागीले पनि आआफ्ना भावुक अर्थ दिन पाउँछन् र विश्लेषण गर्छन् । यस परिप्रेक्ष्यमा अमूर्तकला भावना चिन्तन र वैचारिक उडानअनुरूप व्याख्यान गर्ने स्वच्छन्दता प्रदान गर्छ अवलोकनकर्तालाई । त्यसकारण, अमूर्तकला कलाकारकै चिन्तन, सोचअनुरूपै गरिन्छ या गरिनु नै पर्ने बन्धन रहन्न । यही सारतत्व अमूर्त मूर्ति, कलाका उद्दीपन ठहर्छ । चण्डेश्वरी मूर्ति पनि यस्तै उदात्त उद्दाम प्राप्त कौमार्ययुक्त सुकुमारी बालकुमारीआकृति देख्छु । चन्दनको रूखको मूल जराको ठुटोलाई अनाकृतिबाट मूर्त आकृति प्रदान गर्न साँखुका तत्कालीन मूर्तिकलाका मर्मज्ञहरूले चाँदीको नयनमा कालो इयुँ लगाई दृष्टि जडिदिएका छन् । चण्डेश्वरी माईलाई दृष्टि लगाइदिने श्रद्धालुको नाम कतै उल्लेख भएको पाइन्न । तत्कालीन आस्थावान् र हाम्रो वर्तमान समयका समकालीन भावकहरू बीचको अन्तर यहीँ छर्लंगिन्छन् । कि भूतकालीन समाजमनोविज्ञान र आजको हाम्रो समाजमनोविज्ञानबीचका निष्काम अनि सकाम आकांक्षाबोध गर्न सकिन्छ । निष्काम भाव र सकाम भाव प्रेरित मनोविज्ञानलाई विगत अनि वर्तमान स्वार्थ प्रेरणामा तुलनात्मक अध्ययन गर्ने विपुल ठाउँ भेटिन्छन् । चण्डेश्वरी मन्दिरभित्र पस्दा बायाँतिरको लङभरि मृत्तिकाका केही मूर्ति लहरै भेटिन्छन् । मृत्तिका मूर्ति निर्माण कुनै ज्यावल साधनबिना स्वतन्त्र हस्तकला हुन् । हस्तकला साधनाकाल पक्कै पनि लिच्छवीकालीन युगका हुन सक्छन् । लिच्छवीकालमा त शालीन शिला आकृतिहरूका प्रचुरता भेटिएका छन् । लिच्छवीकालीन मूर्तिकला, वास्तुकला, स्थापत्य कलाका भव्यशैलीले नेपाली निर्माण जगत्का सम्पदामा बेजोड योगदान पुर्याएको छ । निर्विवाद सत्य रहेको छ यो तथ्य । लिच्छवीकालीन मूर्तिहरू नितान्त चिल्ला, मिहिन, समानुपातिक नापमा सजधज रहेका छन् । चण्डेश्वरी मन्दिरभित्र आधुनिक विद्युत् लाइन भित्र्याइएको पाइन्न । त्यो सुविधा भएको भए ती मृत्तिका मूर्तिका साथ अन्यान्ध वस्तुहरू सार्थक रूपमा अवलोकनअध्ययनचिन्तनमनन गर्ने प्रचुर अवस्थाका क्षितिज उघ्रने थियो । विद्युत् लाइन जडान गर्नसके सम्भवतः त्यसमा त्यतैबाट चण्डेश्वरी मूर्ति र यावत् वस्तुलाई विश्वव्यापीकरण गर्न सकिने स्थितिका क्षितिज उघ्रँदो हो । चण्डेश्वरी चतुष्कोण युक्त आकारभूमिमा निर्मित छ । चतुष्कोणमय चण्डेश्वरी मन्दिर वास्तुशास्त्र विधि विज्ञानसम्मत निर्मित रहेको रहस्य बनेपाका संस्कारसंस्कृतिमूलक विज्ञलेखकसर्जक ज्ञानकाजी मानन्धर आफ्ना बनेपास्तवन पुस्तकमा संगृहीत बनेपाको प्रसिद्ध चण्डेश्वरी मन्दिर' आलेखमा उल्लेख गरेका छन् । योमात्र होइन बरु अन्य नेपाली मन्दिरलाई पश्चिमेली र तिनकै लहैलहैमा लागि यस्ता चतुष्कोणी मन्दिर शैलीलाई पनि पेगोडा शैलीमा निर्मित भनिएका छन् । हाम्रा चौकोणयुक्त भूमिमा उठाइएका मन्दिरहरू मण्डप शैली'मा निर्मित छन् । पेगोडा शैली र मण्डप शैलीमा निकै अन्तर छ । पेगोडा शैलीका मन्दिरहरू चौकोणयुक्त हुन्नन् । तिनीहरू लाम्चिला हुन्छन् । भक्तपुर टौमढीस्थित पाँचतले न्यातपौ मन्दिर मण्डप शैलीमा निर्मित छन् । आसपासमा रहेका भैरवनाथको भैरव मन्दिर हुबहु पेगोडा शैलीमा मिल्दोजुल्दो देखिन आउँछ । तथापि त्यहीँ पनि पूर्णतया पेगोडा शैलीकै डिजाइन भन्न गाह्रो पर्छ । चीन, जापान, कोरिया आदि मुलुक बौद्ध मन्दिरहरू पेगोडा शैलीमा निर्मित छन् । तिनका मुहूर्तमुखपृष्ठ दायाँबायाँ लाम्चिलो बनाइएका हुन्छन् । तिनका आफ्नै विशेषता हुन्छन् । हाम्रा नेपाली मण्डप शैलीका पनि अनेक विशेषतायुक्त छन् । काठमाडौंको पशुपति मन्दिर, काष्ठमण्डप, ललितपुरका भीमसेन मन्दिरहरू मण्डप शैलीमै निर्मित सम्पदा रहेका छन् । मण्डप शैलीका प्रमुख विशेषता मन्दिरभित्रको चतुष्कोणको बीचका भाग चौकोणे मण्डप बनाउने केन्द्रबिन्दु राखेको हुन्छ । त्यस चौकोणमा यज्ञमण्डप बनाइन्छ । यज्ञमण्डपमा यज्ञकुण्ड निर्माण गरिन्छ वैदिक विधिवत् । यज्ञमण्डप बीच विशेष जातको काठका चिर्पटहरू त्रिकोणात्मक आकारमा होम गर्ने संस्कार सम्पन्न गरिन्छ । विधिवत् यज्ञहोम पूर्ण भएको कम्तीमा चार दिनपछि त्यसै मण्डपमा मन्दिरमा स्थापना गरिने आस्थामूर्तिको शिला, काष्ठ, धातु मूर्तिका आधारस्तम्भ खडा गरिएको हुन्छ । त्यस आस्थामय मूर्ति प्रदक्षिणा मार्ग चारैतिर बनाइएका हुन्छन् । मन्दिरभित्र बालिने धुप, दीपबाट उत्सर्जन हुने धुवाँहरू बहिर्गमन निमित्त मन्दिरका चारै दिशामा धुवाँ निस्कने खोपा, प्वाल र झ्यालहरू बनाइएका हुन्छन् । यस्ता प्रबन्धात्मक निर्माण मण्डप शैलीका विशेषता रहेका छन् । यसका अरू विशेषताहरू प्रज्ञा' पूर्णांक १०६ कार्तिकचैत्र २०६८ मा सप्रसंग प्रस्तुत छन् । प्रसंगवश यी सबै विशेषता चण्डेश्वरी मन्दिरभित्र समावेश भए गरेको प्रगाढ रूपले अवलोकनअध्ययन गर्नुपर्ने खाँचो छ । सरसर्ती अवलोकनअध्ययन पर्याप्त रहन्न । चण्डेश्वरी मन्दिर निर्मित स्थान रक्तचन्दन वन रहेको आख्यानिक प्रसंग ज्ञानकाजी मानन्धरले उल्लेख गरेको छ । चन्दन, रक्तचन्दन वन उष्ण तापक्रमयुक्त वातावरणीय सतहमा हुने गरेको वनस्पति विज्ञानले बताउँछ । वनस्पतिविज्ञ डा तीर्थबहादुर श्रेष्ठ बनेपा, पोखरा आदि स्थानमा उम्रने जैविक वनस्पति शुद्धसक्कली नभई अर्कै प्रकारका बताउनुहुन्छ । जे होस्, बनेपा भूमिको चण्डेश्वरी मन्दिरको थुम्कोमा शताब्दीयौंअगाडि दोस्रो प्रकरणका रक्तचन्दन वन रहेको अनुमान सही जँचिन्छ । सद्दे र सक्कली रक्तचन्दन उष्ण प्रदेशीय वनस्पति भएर पनि त्यस्ता वैविध्य प्रकृतिप्रदत्त उष्ण र शीतोष्ण दुवै प्रकारका भूसतहमा विकसित हुँदो रहेछ । बनेपा चण्डेश्वरी मन्दिर परिवेशमा पाइने ती जैविक वनस्पति प्रकृतिकै वरदान बनेको छ । जैविक वनस्पति स्थानीय रक्तचन्दनको जरामा प्रकटीकरण भए, गरिएका चण्डेश्वरी मूर्तिमान पारिएको आकृतिसित स्थानीय जनमनबीच आख्यानिक विश्वास जमेको छ । आख्यान आस्थाबीचबाट पलाउने धारणा र विश्वास हो । नहुँदो हो त त्यसो एक एक समूह, समुदाय, समाज र राष्ट्रमा अनेक आस्था र विश्वास उब्जने थिएन । मानिस जनसमूह बीचबाटै पल्लवित हुने विश्वास र धारणाका अवतार हुन् । ज्ञानकाजी मानन्धरले बनेपास्तवन पुस्तकमा संकलित आफ्ना चण्डेश्वरी मन्दिर रचनामा चण्डेश्वरी मन्दिर स्थापना भए, गरिएका तिथिमिति यकिन गरेका छन् । उनले लोकवार्ता र जन श्रुति अनुरूपका अनेक कथनहरू प्रस्तुत गरेका छन् । कसले, कुन तिथिमितिमा निर्माण र स्थापना गरे, गराएको थियो भन्ने कुरामा तर्क वितर्क गर्नुभन्दा मन्दिर कम्तीमा पनि सात सय वर्ष अगाडिको सम्पदा रहेको ज्ञात हुन आउँछ । ती अवधिबीच कतिपय अन्तरालमा भयावह भूकम्पहरूले मन्दिरको स्थिति तहसनहस पारिसके लेखाजोखा छैन । २०७२ वैशाख १२, १३ र २९ गतेको भूकम्पले भने बनेपाको लौकिक आस्थाका चण्डेश्वरी मन्दिरलाई कुनै नोक्सान नगरेको भेटिन्छ । यसो हुनुको प्रमुख कारण यस मन्दिरको जगैदेखि मजबुत तवरका प्रविधि प्रयोग गरी २०६१ मा पुनर्निर्माण भएकैले हो भन्न हिच्किचाउनु पर्दैन । मन्दिर पुनर्निर्माण कालमा यस्ता सांस्कृतिक सम्पदा संरक्षण प्रविधिमूलक कार्यमा लगनशील प्राविधिक सीप प्रदान गर्ने विज्ञ अरबिन्दलाल भोमीसितको संवादका प्रसंगबाट पनि यसो भन्ने साहस प्राप्त भएको उल्लेख्य छ ।"
शब्द तर्पण लेखनाथका नाममा,"लेखनाथ पौड्यालको जन्मको १९४१ पुस २६ गते गण्डकी अञ्चल कास्की जिल्लाको अर्घौ अर्चलेमा भएको हो । उनको औपचारिक शिक्षा संस्कृत व्याकरणमा मध्यमासम्म भए पनि पूर्वीय दर्शन वाङ्मयको स्वाध्ययनले ज्ञानको क्षेत्र निकै फराकिलो बनेको थियो । छात्रा जीवनदेखि नै लेखनाथले नेपाल र संस्कृत दुवै भाषामा समस्यापूर्ति कविता रचना गर्न थालेका थिए । उनको पहिलो प्रकाशित कविताचाहिँ कविताकल्पदु्रम' (१९६२) सामूहिक कवितासंग्रहमा संगृहीत शृङ्गारपच्चिसी' र मानषाकर्षिणी' हुन् । नेपाली कवितामा लेखनाथको प्रवेश माध्यमिक कालको उत्सर्गतिरबाट शृंगारिक भावका कविता लेखनबाट भएको हो । यस भावमा कविले सूक्तिसिन्धु' (१९७४) सम्म मात्र कलम चलाएको पाइन्छ । तथापि, यही समयमा दसैं, तिहार, ईश्वरस्तुति, हिउँदका दिन, पिँजराको सुगा, वर्षाविचार आदि फुटकर कविता र शोकप्रवाह खण्डकाव्यको रचना गरी भाव एवं कला दुवै पक्षबाट परिस्कारोन्मुख भइरहेको देखिन्छ ।माध्यमिककालीन मूलधारमा रहेका लेखनाथ १९७४ पूर्व पुरानामध्येका नयाँ कवि बनेका छन् भने १९७५ पश्चात् नयाँमध्येका पुराना कवि बन्न पुगेका छन् । लेख्य व्याकरणको मानक निर्धारण गर्दै हलन्त बहिष्कार आन्दोलनमा केन्द्रित रहेर लेखनाथले काव्य साधना गरिरहे । नेपाली भाषामा स्तरीय कविता लेख्न सकिँदैन भन्ने भ्रम चिरिरहे । यस कालखण्डमा उनले नीतिचेतना, हिन्दु पुनर्जागरणको स्वर, समाज सुधार, प्रकृतिको वस्तुपरक चित्रण, आध्यात्मिक चेतना तथा शब्दालंकार र अर्थालंकारको चामत्कृत प्रयोग गर्दै भावी नेपाली कवितालाई दिशानिर्देश गरे । आधुनिक नेपाली कविताको प्रवर्तन गर्ने श्रेय लेखनाथलाई जान्छ । आधुनिक नेपाली कविताको परिस्कारवादीशास्त्रीय धारा (१९७५१९९०)का प्रवर्तक तथा केन्द्रीय प्रतिभा पौड्यालले सत्यकलिसंवाद' कृतिमार्फत आधुनिकताको उद्घाटन गरेका हुन् । यस काव्यमा सामाजिक व्यंग्य र हिन्दु पुनर्जागरणलाई घोलेर स्वस्थ समाज निर्माणको उद्घोष गरेका छन् । आर्य सभ्यताको प्राचीन महिमा, आर्य सभ्यताको रुढिग्रस्त पतन एवं आधुनिक युग र आर्य सभ्यताको पुनर्जागरण यस काव्यको मूल विषयवस्तु हो । यस क्रममा लेखनाथ समाज द्रष्टाका रूपमा देखा पर्छन् । काव्यमा तत्कालीन समाजिक यथार्थ छताछुल्ल भएको छ । १९६६ सालमा ५० श्लोकको वर्षाविचार' प्रकाशन गरी ऋतुविचारको गर्भाधान गरेका लेखनाथले १९७३ मा तीन सय श्लोकको ऋतुविचार' प्रकाशन गर्दै प्रकृति काव्यको जन्म गराउँछन् । ऋतुविचार'मा नेपालको प्रकृतिमा देखिने ६ वटा ऋतुचक्रको वस्तुपरक चित्रण खिचिएको छ । यस काव्यमा कविले प्रकृति र मानवजीवनको कालचक्रलाई समानान्तर रूपमा उतारेका छन् । ऋतुविचार' खण्डकाव्यको पहिलो संस्करण रचना गर्नेताका कविलाई हिन्दु सांस्कृतिक पुनर्जागरण, राणा शासनको कठोरता र भारतमा उर्लिरहेको राष्ट्रवादले चिमोटिरहेको पाइन्छ । माध्यमिककालीन मूलधारमा रहेका लेखनाथ १९७४ पूर्व पुरानामध्येका नयाँ कवि बनेका छन् भने १९७५ पश्चात् नयाँमध्येका पुराना कवि बन्न पुगेका छन् । १९९१ मा ऋतुविचारको परिवर्तित तथा संशोधित संस्करण प्रकाशन हुन्छ । यो खण्डकाव्यमा ६ सय ६ श्लोक छन् । भावशैली, भाषाशैली र शिल्पविधानको सापेक्षतामा यस कालको ऋतुविचार नेपाली खण्डकाव्य इतिहासको कोहिनुर हो । वर्षाविचारले कविको २५ वर्ष काव्यसाधनाबाट ऋतुविचारको दोस्रो संस्करणका रूपमा जन्म लिन्छ । यो आख्यान तथा पात्रविहीन खण्डकाव्य हो । हरेक श्लोकमार्फत सन्देशमा अमृतधारा प्रवाहित भएको छ । काव्यको एक पंक्तिले प्रकृतिको सजीव चित्र खिच्दछ भने अर्को पंक्तिले जीवनजगत्को चित्रण गर्छ । यी दुवै पक्षको चामत्कारिक संयोजन खण्डकाव्यको गहना हो । ६ वटा ऋतुको आगमन र प्रत्यागमनको शृंखलित धरातलमा तत्कालीन नेपाली समाज, हिन्दु संस्कृतिको पुनर्जागरण, ग्रामीण समाज, चाडपर्व, राजनीति, शिक्षानीति, आध्यात्मिक विचार आदिबारे गहन भावाव्यक्त गरिएको छ । सम्भवतः नेपाली खण्डकाव्यमै सर्वाधिक अलंकार प्रयोग भएको कृति हुनसक्छ ऋतुविचार । उपमा, दृष्टान्त, उत्प्रेक्षा, रूपक, अर्थान्तरणन्यास, अतिशयोक्तिलगायतका १७ वटाभन्दा बढी अलंकारले सुशोभित छ यो काव्य । ऋतुविचार'लाई खण्डकाव्यका अतिरिक्त प्रकृति काव्य, कोष काव्य, अलंकार काव्य, दार्शनिक काव्य आदिको मानपदवी दिएको पाइन्छ । लेखनाथ पौड्यालको सिद्धहस्तता फुटकर कवितामा पनि उत्तिकै देख्न पाइन्छ । १९९१ पछि प्रकाशित उनका जीवन चंगा, मुरलीमोह, कालमहिमा, गौंथलीको चिरिबिरीजस्ता कविताले भाषा, भाव र शैलीको परिस्कृत कालिगढी प्रतिभा देखाएका छन् । आध्यात्मिक चेतना र जीवनप्रतिको दार्शनिक दृष्टिकोणलाई कविले खँदिलो भावाव्यक्तिमा गुञ्जाएका छन् । मानिसलाई जीवन सार्थक बनाउने सूत्रका रूपमा अध्यात्ममार्गी बन्न आग्रह गरिएको छ । भौतिकवादी निस्सारतालाई छोडेर वेदान्त दर्शन अनुसरण गरी मानिसलाई मानवतावादी, आदर्शवान् र नैतिकवान् बन्न प्रोत्साहन गरिएको छ । शरीरलाई भन्दा चेतनालाई र मनलाई भन्दा बुद्धिलाई शाश्वत मान्नु पौड्यालका रचनाहरूको विशेषता हो । माघे झरीको हिमालझैं कविको अभिव्यक्ति शान्त र स्निग्ध देखिन्छ । २००७ सालको राजनीतिक परिवर्तनपछि लेखनाथको काव्यप्रवृत्तिमा पनि स्वाभाविक परिवर्तन देखा परे । उनले आर्थिक समानता, विकास र जनाधिकारका पक्षमा खुलेर अभिव्यक्ति दिन थाले । आध्यात्मिक कलेवरमा माक्र्सवादी चिन्तन प्रकट गर्न थाले । देशबन्धुसँग अपिल, जुगप्रभाती साहित्यको फुटबल आदि फुटकर कविता तथा महात्मा गान्धीको महिमागानमा आधारित अमरज्योतिको सत्यस्मृति, तरुणतपसी, मेरो राम आदि काव्यमार्फत उनले नेपाली काव्यको परिस्कारवादी धारालाई गजुर लगाइरहे । लेखनाथको पौड्यालको कविप्रतिभा फुटकर कविता र खण्डकाव्यदेखि महाकाव्यसम्म फैलिएको छ । २०१० सालमा तरुण तपसी प्रकाशन हुन्छ । कवि स्वयंले नव्यकाव्य भने पनि जीवन जगत्लाई बृहत् रूपमा हेरिएको हुँदा समालोचकहरू महाकाव्य नै मान्दछन् । तरुण तपसीमा कविले सभ्यताको विकासक्रमलाई एउटा रूखको माध्यमबाट प्रस्तुत गरेका छन् । प्रकृतिको समग्र स्वरूपलाई एउटा वृक्षमा उतारेर कविले मानव सभ्यताको समीकरणमात्र गरेका छैनन्, आध्यात्मिक चिन्तन र सामाजिकता पनि सम्प्रेषण गरेका छन् । वृक्षलाई नै नायकका रूपमा उभ्याइएको छ । शास्त्रीयतावादी दृष्टिले तरुण तपसी नेपाली कविता साहित्यकै अद्वितीय प्राप्ति हो । भाव, भाषा र शिल्पको त्रिकोणात्मक संयोजनले तरुण तपसीको क्यानभास रंगिएको छ । तरुण तपसीमा १९ वटा वि श्राम रहेका छन् । हरेक वि श्रामको प्रारम्भ सुन्दरी छन्दबाट, विकास शिखरिणी छन्दबाट र वि श्रामको अन्त्य मालिनी छन्दबाट गरिएको छ । सिंगो काव्य ५४४ श्लोक शिखरिणी छन्दमा, ३७ वटा श्लोक सुन्दरी र मालिनी छन्दमा संरचित छ । विविध अलंकारको उपयोग गरी अभिव्यक्तिलाई महक बनाइएको छ । शान्त रस अंगी रसका रूपमा प्रयोग गरी चहक बनाइएको छ । तरुण तपसीमा लेखनाथ अध्यात्म र भौतिकताको समन्वय गर्दै नयाँ दर्शन जन्माउँछन् । एक किसिमले आधुनिक साम्यवादीका रूपमा देखा पर्छन् उनी । आध्यात्मिक मार्गको अनुसरण गरी मानिसले यही लोकमा मोक्ष प्राप्त गर्नसक्ने विषयप्रति कविता दृढ छन् । धार्मिक, आर्थिक, सामाजिक विषमताहरूलाई केवल अध्यात्मले मात्र विस्थापित गर्नसक्छ तबमात्र पुँजीवादी अर्थव्यवस्था तथा वैज्ञानिक उन्नतिलाई सकारात्मक ढंगले उपयोग गर्न सकिन्छ भन्ने कविको ठहर रहेको पाइन्छ । कवि संसारलाई स्वर्ग र मानिसलाई देवता बनाउन चाहन्छन् । नेपाली साहित्यमा लेखनाथको प्रमुख योगदान काव्य विधामै केन्द्रित रहेको देखिन्छ । उनले फुटकर कवितादेखि महाकाव्यसम्म रचना गरे । उनका काव्यकृतिहरू संख्यात्मक र गुणात्मक दुवै दृष्टिले सशक्त छन् । लेखनाथ नेपाली काव्यको परिस्कारवादी धाराका सर्वोच्च कवि हुन् । उनी छन्दवादी, अलंकारवादी तथा रसवादी कवि हुन् । आध्यात्मिकताका पक्षपाती लेखनाथले आर्य पुनर्जागरणको उद्घोष गरेका छन् । काव्यकृतिमा भाषा, भाव र शैलीको छिनो र हथौडाले कालिगढी देखाएका छन् । कविता, काव्यका अतिरिक्त लेखनाथले नाटक पनि रचना गरेको देखिन्छ । लक्ष्मीपूजा' र भर्तृहरिनिर्वेद' लेखनाथका नाट्यकृति हुन् । माध्यमिककालीन शृंगारिक कविताको दलदलबाट लेखनाथले नेपाली कविताको आधुनिक कालको कमल फुलाइछाडे । लेखनाथको यो कवितायात्रा २०२२ सालमा पुगेर टुंगियो । लेखनाथले नेपाली साहित्यमा पुर्याएको योगदानको कदरस्वरूप मृत्युअघि र मृत्युपश्चात् सम्मान तथा पुरस्कार प्रदान गरिएको छ । २००८ सालमा उनलाई कविशिरोमणि उपाधिले सम्मान गरियो । २०११ सालमा सार्वजनिक रथयात्रा र अभिनन्दन गरियो । २०१४ सालमा नेपाल एकेडेमीको संस्थापक सदस्यता प्रदान गरियो । २०२३ सालमा मरणोपरान्त हुलाक टिकट प्रकाशन र २०२६ सालमा त्रिभुवन पुरस्कारद्वारा सम्मान गरियो । स्रष्टाको उचित सम्मान गर्नु असल राज्य र असल नागरिकको प्रमुख दायित्व हो । राज्यले रचनात्मक कार्य गरी लेखनाथको जन्मजयन्ती मनाओस् । उनका काव्यकृतिका संरक्षण तथा संवद्र्धन गरोस् । साहित्यिक जीवनका साथै व्यक्तिगत जीवनका तमाम पक्षबारे खोज अनुसन्धान गरी प्रकाशमा ल्याओस् । लेखनाथका कृति र व्यक्तिजीवनसँग सम्बन्धित सामग्री संकलन गरी संग्रहालय निर्माण गरोस् ।"
पाण्डवका पञ्चदेवल ओझेलमा,"बैतडीको दशरथचन्द नगरपालिका१ मा देवलहाटमा रहेका ऐतिहासिक र पुरातात्विक महत्व बोकेका पञ्चदेवल प्रचारप्रसार नहुँदा ओझेलमा छन् । सांस्कृतिक तथा धार्मिक महत्व बोकेका पञ्चदेवलको महत्त्व आधुनिक पुस्तालाई बुझाउन जरुरी रहेको स्थानीय गणेशदत्त भट्टले बताए । उनले भने, परापूर्वकालमा पाण्डवले वनबासमा रहेका बेला एकै रातमा बनाएको जन श्रुति रहेका पञ्चदेवलको प्रचारप्रसार नहुँदा यसको महत्व कम भएको छ ।' पञ्चदेवल भनिए पनि त्यो ठाउँमा सातवटा देवल छन् । पाण्डवले बनाएका हुनाले पञ्चदेवल भनिएको हो । कुन्ती र द्रौपदीका लागि समेत दुईवटा अलग देवल रहेका छन्', भट्टले भने । पञ्चदेवलमा पुरानो शिलालेख छ । शिलालेखमा लेखिएका अक्षर कसैले पनि बुझ्न नसक्ने खालका छन् । योगी नरहरिनाथले समेत सो स्थानमा भ्रमण गरेको तर शिलालेखमा कुँदिएका अक्षरका बारेमा थाहा पाउन नसकेको भट्टले दाबी गरे । बैतडी सदरमुकाम गढीको ठीक तल दक्षिणतर्फ रहेको पञ्चदेवलमा शिवलिंग र सहस्त्रलिंग छन् । खडेरी परेका बेला प्रार्थना गरेमा पानी पर्ने जनविश्वाससमेत रहेकाले यसको धार्मिक महत्व निकै भएको स्थानीय दिलाराम भट्टले बताए । उनले भने, पञ्चदेवल अहिले बनेका होइनन्, पाण्डवहरूले बनाएका हुन् भन्ने कथन छ, नजिकै शिवकुण्ड पनि छ । तर यसको महत्वका बारेमा प्रचारप्रसार हुन सकेको छैन ।' प्रत्येक महिनाको संक्रान्ति र पूर्णिमाका दिन पूजा लाग्ने पञ्चदेवलमा महाशिवरात्रिका अवसरमा विशेष पूजा गरिन्छ । पञ्चदेवलमा निर्माण गरिएका पाँचवटा देवलमा प्रयोग गरिएका ढुंगाहरू सो ठाउँमा नपाइने गरेको स्थानीय जानकार बताउँछन् । कहाँबाट कसरी ढुंगा ल्याएर पञ्चदेवल बनाए यसको बारेमा अझै अध्ययन हुन सकेको छैन', स्थानीय भुवन भट्टले भने । हरेक देवल तीन तलाका छन् । नजिकै शिवकुण्ड छ । सोही कुण्डको पानीले प्रसिद्ध जगन्नाथ मन्दिरमा पूजाआजा गर्ने चलन रहिआएको छ । पञ्चदेवल निर्माणमा प्रयोग गरिएका ढुंगाको पहिचान, त्यसको उत्खनन र प्रचारप्रसार गर्नसके यसलाई तीर्थस्थलका रूपमा विकास गर्न सकिने भट्टले बताए । उनले भने, पाण्डवहरू भारतको उत्तराखण्ड हुँदै नेपालतर्फ आएको र एकै रातमा देवल निर्माण गरेको भन्ने किंवदन्ती छ । एउटा देवल निर्माण गर्दागर्दै उज्यालो भएकाले आधामात्रै निर्माण गरिएको छ ।' यी देवलको दर्शन र अवलोकन गर्न सीमा जोडिएको भारतको धार्चुला, पिथौरागड र चम्पावतदेखिका दर्शनार्थी आउने गरेको उनले बताए । पञ्चदेवलसम्म पुग्न मोटरबाटो बनाइएको छैन । यसले पनि आगन्तुकलाई असहज भएको भट्टले बताए । वर्षौंदेखि सो ठाउँमा पुग्न मोटरबाटो बनाउने चर्चा चले पनि बाटो भने पुग्न नसकेको गणेश भट्टले बताए । पञ्चदेवलमा पुग्ने बाटो बनाउन सके आन्तरिक तथा भारतीय पर्यटक धेरै संख्यामा भित्र्याउन सकिने सम्भावना रहेको उनले बताए । गाउँको बीचमा रहेको पञ्चदेवल सांस्कृतिक, ऐतिहासिक र धार्मिक महत्व बोकेको क्षेत्र हो । यसलाई प्रचारप्रसार गर्नसके पर्यटनका माध्यमबाट यस क्षेत्रको विकास गर्न सकिने वीरेन्द्र माविका शिक्षक ईश्वरदत्त भट्टले बताए । उनले भने, केही वर्षअघि पुरात्व विभागले यसको अध्ययनमा चासो देखाएको हो, जीर्ण देवलको जीर्णोद्धारका लागि प्रयास पनि गरिएको हो । तर, काम हुन सकेको छैन ।' पञ्चदेवल उत्खनन गर्दा परम्पराग वस्तु, हातहतियार, रहनसहनका सामग्री फेला परेकाले यसको महत्व थप बढेको तर अध्ययन अनुसन्धान नहुँदा ओझेलमा रहेको स्थानीयवासीको बुझाइ छ । संस्कृतिसँग जोडिएका देवलको संरक्षणका लागि स्थानीयवासीले प्रयास गरे पनि त्यो सुनुवाइ नभएको गुनासो उनीहरूको छ । यस क्षेत्रका राजनीतिज्ञले यस्ता विषयमा ध्यान नदिएकाले पनि यसको महत्व प्रसार गर्न कठिन भएको स्थानीयवासीको गुनासो छ । पञ्चदेवलमा रहेका कलात्मक संस्कृति, ऐतिहासिक र धार्मिक महत्वका बारेमा अनुसन्धान हुन जरुरी रहेको स्थानीय जानकार बताउँछन् । धार्मिक महत्व पञ्चदेवलको दर्शन तथा पूजाआजा गरेमा मनोकामना पूर्ण हुने जनविश्वास छ । महाशिवरात्रिका अवसरमा स्थानीयवासीले चोखो भोको रहेर वर माग्ने र त्यो पूरा हुने गरेको स्थानीयवासी गणेश भट्टले बताए । महिलाले हातमा दियो बालेर वर माग्ने गर्छन्, मनको चिताएको पूरा हुन्छ', उनले दाबी गरे, परापूर्वकालमा गढीका बडाहाकिमले पानी माग्दा पानी परेको थियो भन्ने जन श्रुति छ । अहिले पनि शुद्ध मनले दर्शन गरेमा चिताएको पूरा हुन्छ ।' पञ्चदेवलको साइनो जिल्लाको प्रसिद्ध जगन्नाथ मन्दिरसँग पनि जोडिएको छ । पञ्चदेवलमा रहेको कुण्डको पानीले मात्र जगन्नाथमा पूजा हुने भएकाले यसको धार्मिक महत्व बढी भएको भट्टले दाबी गरे ।"
मेसीविरुद्ध बोल्ने अधिकारीलाई बार्सिलोनाले गर्यो बर्खास्त,"काठमाडौंः बार्सिलोनाले स्टार स्ट्राइकर लियोनल मेसीविरुद्ध बोल्ने क्लबका एक अधिकारीलाई कारबाही गरेको छ। मेसीविरुद्ध बोल्ने बार्सिलोनाका क्लबका संस्थागत मामिला निर्देशक पेरे ग्राटाकोस बर्खास्तीमा परेका हुन्। उनले आन्द्रेस इनिष्टा, नेमार र जेरार्ड पिकेबिना मेसीले राम्रो खेल्न नसक्ने प्रतिक्रिया दिएका थिए। पेरेले यी तीन खेलाडीबिना मेसीले राम्रो उपलब्धि हासिल गर्न नसक्ने समेत बताएका थिए। यस्तो प्रतिक्रियापछि बार्सिलोनाले पेरेलाई कारबाही गर्दै उनको भनाई व्यक्तिगत रहेको समेत स्पष्ट पारेको छ। पेरेले बार्सिलोनालाई कोपा डेल रेको क्वाटरफाइनलमा पुर्याउन मेसीकोमात्रै योगदान नरहेको भन्दै नेमार, इनिष्टा र पिकेको पनि उत्तिकै योगदान रहेको बताएका थिए। बार्सिलोनाले एक विज्ञप्ति निकालेर पेरेलाई बार्सिलोनाको संस्थागत निर्देशक पदबाट बर्खास्त गरिएको उल्लेख छ। बुधबार राति एथ्लेटिको बिल्बाओसँगको कोपा डेल रेको दोस्रो लेगमा मेस्सीले ७८ औं मिनेटमा फ्रिकिकमार्फत गोल गर्दै बार्सिलोनालाई समग्रमा ४३ गोल अन्तरको जित निकाल्दै क्वाटार फाइनल पुर्याएका थिए। तर, पेरेले बार्सिलोनाको जितमा नेमार, इनिष्टा र पिकेको पनि उत्तिकै योगदान रहेको प्रतिक्रिया दिएका थिए। मेसीको एकल प्रदर्शनका कारण नभई टिमको मेहनतले क्लब क्वाटरफाइनलमा पुगेको पेरेले बताएका थिए।"
शिवराम च्याम्पियन,"काठमाडौः सूर्य नेपाल गल्फ च्यालेन्जको उपाधि शिवराम श्रेष्ठले जितेका छन् । पार ६८ को रोयल नेपाल गल्फ क्लबमा शिवरामले सुक्रबार चार अन्डर ६४ खेल्दै उपाधि जितेका हुन् । समग्रमा शिवरामले कुल आठ अन्डर दुई सय ६४ खेले । उपाधिसँगै शिवरामले ७५ हजार रुपैयाँ पाए । यसैगरी १० स्ट्रोकले पछि परेका भुवन नगरकोटी दोस्रो भए । अन्तिम दिन दुई ओभर ७० खेलेका भुवनले कुल दुई ओभर दुई सय ७४ खेले । उनले ४६ हजार रुपैयाँ हात पारे । जयराम श्रेष्ठ र सञ्जय लामा संयुक्त तेस्रो भए । कुल चार ओभर दुई सय ७६ खेलेका जयराम र सञ्जयले दुवैजनाले २९ हजार दुई सय ५० रुपैयाँ पुरस्कार पाए । कुल दुई सय ७९ स्कोर बनाएका राम थापामगर पाँचौं भए । उनको हातमा २३ हजार रुपैयाँ पर्यो । फाइनलमा पुगेका २१ प्रोले आकर्षक नगद पुरस्कार हात पारे । यसैगरी एमेच्योरतर्फ सन्तोष रोका च्याम्पियन बने । उनले कुल दुई सय ९१ स्कोर खेलेका थिए । एक स्ट्रोकले पछि परेका जीवन राई दोस्रो भए । एमेच्योरतर्फका विजेता र उपविजेतालै ट्रफी हात पारे । सूर्य नेपाल गल्फ टुरअन्तर्गत दोस्रो स्पर्धाको रूपमा सञ्चालित विजेता खेलाडीलाई नेपाल गल्फ संघका अध्यक्ष मधुकर याक्थुम्बा, सूर्य नेपाल प्रालिका प्रतिनिधिलगायतले पुरस्कार प्रदान गरेका थिए ।"
