शीर्षक,विवरण
तराईको ग्रामीण अर्थतन्त्र,"नेपाली अर्थतन्त्र द्वैध प्रकारको छ। अर्थतन्त्रमा आधुनिक क्षेत्र र परम्परागत क्षेत्र उत्तिकै महत्वका साथ सँगसँगै रहनु द्वैध अर्थव्यवस्थाको विशेषता हो। ग्रामीण अर्थतन्त्रमा कृषिको बाहुल्य छ भने सहरी अर्थतन्त्रमा सेवा क्षेत्रको प्रधानता छ। काठमाडौंबाट करिब ३०४० किमिको दूरीमा जाने हो भने हामीले सहरी र ग्रामीण इलाकाबीचको ठूलो अन्तर सहजै महसुस गर्न सक्छौं। नेपालमा जलवायु, भूगोल, जाति, भाषा र संस्कृतिमा मात्र विविधता छैन, अर्थतन्त्रको आधारभूत प्रकृतिमा पनि विविधता छ। पूर्वदेखि सुदूर पश्चिमका हिमाली, पहाडी र तराईका भूभागको अर्थतन्त्रको अवलोकन गर्दा हामीले भिन्नाभिन्नै प्रकृतिको जीवनशैली, कृषि प्रणाली, रहनसहन र बसोवास भएको सजिलै अनुभव गर्न सक्छौं। विविधताबीच सद्भाव हुनु तथा जाति र धर्मका आधारमा द्वन्द्व नहुनु नै नेपालको विशेषता हो। तर आर्थिक विषमता अलि फरक खालको हुन्छ। यसले वर्गसहितको समाज सिर्जना गर्छ, जसले वर्ग संघर्ष निम्त्याउँछ। विकासको मूल प्रवाहमा सबै नागरिकलाई समेट्न नसकेकाले शदीऔंदेखि समाजमा जरा गाडेर बसेको आर्थिक असमानता र गरिबीको दुष्चक्रका कारण नेपाललाई समृद्धिको बाटोमा लैजान सकिएको छैन। राज्यको बेवास्ता तथा बञ्चितीकरणमा परेका सीमान्तीकृत वर्गहरूका समस्याको जगमा विभिन्न समयमा राजनीतिक आन्दोलन पनि उठेका छन्। दसबर्से माओवादी द्वन्द्वको मूल कारण पनि आर्थिक नै थियो। २०१३ सालमा सुरु भएको योजनाबद्ध विकासअन्तर्गतका आवधिक योजनाहरूमा ग्रामीण विकासलाई प्राथमिकतामा राखिएको भए पनि व्यवहारमा कार्यान्वयन गर्न नसकिएका कारण नेपालमा द्वैध अर्थव्यवस्थाले निरन्तरता पाइरह्यो र आर्थिक असमानता घटाउन सकिएन। यसका अलावा सरकारका विभिन्न अंगमा पहुँच हुने राजनीतिज्ञ, कर्मचारी तथा टाठाबाठाहरूले राज्यका स्रोतसाधनहरूको दोहन गर्ने प्रवृत्ति (रेन्ट सिकिङ) का कारण साधनस्रोतको समानुपातिक वितरण हुन नसक्दा द्वैध अर्थव्यवस्था कायम रहन थप बल पुगिरहेको छ। यसै सन्दर्भमा पंक्तिकारबाट यही माघ महिनामा नेपालका झापा, मोरङ, सुनसरी, धनुषा र महोत्तरी जिल्ला भ्रमणका क्रममा देखेका र भोगेका अनुभवलाई आर्थिक सिद्धान्तहरूको कसीमा केलाउँदा अनुभूत भएका केही विषय तथा पूर्वी तथा मध्यतराईका ग्रामीण इलाकामा देखिएका ग्रामीण विकाससम्बन्धी दृश्यहरू यहाँ प्रस्तुत गरिएको छ। झापाको हडिया बुधबारेका वासिन्दा धेरै हदसम्म आत्मनिर्भर रहेछन्। आफ्नो काम आफैं गर्ने। खेतबारी अर्मपर्मबाट गर्ने। अलि धनीहरू अरूलाई अधिया वा कुतमा खेती गर्न दिने। घरबारी तथा फलफूल, आफ्नै कृषि उपजमा निर्भर पशुपालन र घरघरमा गोबर ग्यासको प्रयोग। खानेपानी र पानीको स्रोतसहितको शौचालय। बढी भएका तरकारी, नगदेबाली र अन्नको हाटबजारमा बिक्रीबाट घरायसी तथा दैनिक उपभोग्य बस्तुको जोहो। सुपारीको खेतीबाट राम्रो आम्दानी। यस्तो खालको आत्मनिर्भर कृषि प्रणाली भएकाले अधिकांश ग्रामीण भेगमा गत वर्षको आपूर्ति अवरोधको न्यून प्रभाव परेको रहेछ। यस्ता पहाडी मूलका मानिसहरूको बाहुल्य भएका बस्तीहरूमा पहाडबाट बसाइँ सरी आउने तथा वैदेशिक रोजगारमा गएर विप्रेषण आर्जन गर्नेहरूका कारण जग्गाको भाउ निकै बढेको रहेछ। अझ थोरै बिघा मात्र भएको जमिनलाई समेत प्लटिङ गरी धुरमा बेच्न थालिएको रहेछ। खेतीयोग्य मलिलो र चाक्लो जमिन जग्गा कारोबारीहरूले खण्डीकरण गर्दै घडेरीमा परिणत गर्न थालिसकेछन्। यो क्रम झापा, मोरङ र सुनसरीका अरू ग्रामीण बस्तीहरूमा पनि उस्तै देखियो। यसबाट राज्यले समयमै सचेत नभए खेतीयोग्य जमिन खण्डीकृत हुने समस्याचाहिँ देखिएको छ। जनकपुर अञ्चल, महोत्तरी जिल्लाको भंगाहा ८ सीतापुर र आसपासका ग्रामीण इलाकाहरूको भ्रमण गर्दा फरक दृश्य देखियो। यहाँ धनी र गरिबबीच निकै खाडल रहेछ। मानव विकास सूचकांकमा निकै तल परेको महोत्तरी जिल्ला आर्थिक असमानता धेरै भएका जिल्लाहरूमध्ये पर्ने रहेछ। अधिकांश हुनेखानेहरूले माछापोखरी खनाएका रहेछन्। अशिक्षा, गरिबीको कारण चेतनाको स्तर पनि उठ्न सकेको देखिँदैन। तल्लो तप्काका जनता आर्थिक शोषणमा परेको अनुभव भयो। यहाँ तीन महिना पनि खान नपुग्ने गरिब जनताको संख्या निकै भएकाले थोरै ज्यालामा वा खान दिए मात्र पनि काम गर्ने श्रमिकहरू पाइँदो रहेछ, जुन पूर्वीतराईमा बिरलै पाइन्छ। करिब ८० वर्षअघि नै जनकपुर जयनगर रेल्वे सञ्चालनमा आएको जनकपुरले अपेक्षाकृत विकासमा छलांग पार्न सकेको भए अहिले जनकपुर नेपालकै धनी जिल्लामध्येमा पथ्र्यो होला। जनकपुरको जानकी मन्दिरदेखि धनुषाधामसम्म र त्यहाँबाट महोत्तरीका विभिन्न गाविसको भ्रमण गर्दै भंगहासम्म महेन्द्रा जिपमा यात्रा गर्दा यी स्थानहरू विकासमा निकै पछाडि परे झैं अनुभूति भयो। मध्यमवर्गीय परिवारले पनि आफू काम नगर्ने र अरूलाई काम लगाएर मस्तीले खाने गरेको देखियो। बनीबुतो गर्नेहरू तथा वर्षभरि खान नपुग्नेहरूको ठूलो संख्या रहेको थाहा भयो।् सरकारले भूउपयोग नीति ल्याइसकेको छ, तर यसको प्रभावकारी कार्यान्वयनको अभावमा कृषि जमिन बस्तीमा परिणत हुने खतरा बढिरहेको छ। पूर्वीतराईका बजारी इलाकाहरूमा निकै चहलपहल देखियो भने जनकपुर नगरपालिका, महेन्द्रनगर र अन्य सहरी तथा बजार इलाकाहरूमा भने आर्थिक चहलपहल निकै कम भएझैं लाग्यो। मधेसी जनताको बाहुल्य भएका यी बस्तीहरूमा पहाडी मूलका मानिस अति न्यून संख्यामा रहेछन्। २०६३ सालपछि उठेको मधेस आन्दोलन र त्यसपछिका राजनीतिक घटनाक्रमहरूका कारण पहाडी मूलका मानिसले असुरक्षाको महसुस गरी कौडीका मोलमा जायजेथा बेची हेटौंडा, चितवन र काठमाडौंतिर बसाइँ सरेको पाइयो। मिलेर बसेका मधेसीपहाडीका बीचमा फाटो ल्याउन विभिन्न दलहरूले भूमिका खेलेको र अन्तरनिर्भर भई बसेका समुदायमध्ये एउटा समुदायको पलायनले फरक वातावरण बन्न पुगेको थाहा लाग्यो। स्थानीय बुज्रुकहरूसँग कुरा गर्दा जनकपुरमा आजभोलि आर्थिक क्रियाकलाप घटेको जानकारी भयो। यसबाट जनकपुरमा व्यापारव्यवसाय गरी बसेकाहरूलाई निकै असर गरेको रहेछ। ग्रासरुट तप्काका जनतालाई राजनीतिको खासै मतलब छैन। पहाडी र मधेसी भनी भेद पनि छैन। सद्भावपूर्ण तरिकाले बसेकै थिए तर यी समुदायबीच द्वन्द्व सिर्जना गरियो, जुन पूर्णतः राजनीतिक स्वार्थद्वारा प्रेरित थियो। हुँदाहुँदा जानकी मन्दिरको संग्राहलय तथा अन्य स्थानमा पहिले नेपालीमा लेखिएका सूचना मेटेर हिन्दीमा लेखिएको रहेछ। मधेस आन्दोलनपछि यस्तो गरिएको रहेछ। मैथिल संस्कृतिको केन्द्रमा मैथिलीमा लेखेको भए स्वाभाविक लाग्थ्यो। राजनीति गलत दिशातिर जाँदा स्थानीयहरूलाई धेरै मर्का परेको हामी चढेको महेन्द्रा जिपका तराई मूलकै चालकले जानकारी दिए। स्थानीय समाजमा राम्रो सामाजिक प्रतिष्ठा बनाएका कतिपयः जेष्ठ नागरिकले पहाडी मूलका मानिसलाई पुनः जनकपुरमा फर्काएर ल्याउनुपर्ने धारणा पनि राखे। तर राजनीतिले सबै विषयहरूलाई छायामा पारेको र सबैले महसुस गरे पनि कसैले पनि यस्ता विषयहरूलाई निर्धक्क उठान गर्न सकेको भने देखिएन। कसैले पनि जनजीविकाका सवालमा ध्यान पुर्याउन नसक्दा जनकपुर पछाडि परेको गुनासो स्थानीयको रहेछ। तल्लो तप्काका जनताको जीवनस्तर उकास्न सकिएको छैन र विपन्नहरूको दुःखको सागर अझ गहिरिएकाले असमानता अझ बढ्दै गएको छ। प्राचीन मिथिला संस्कृतिको धरोहर झन् पछाडि पर्दै गएको छ। सरोकारवालाहरूले सोच्न ढिलाइ भइसकेको छ। वैदेशिक रोजगारको लागि सबैभन्दा बढी युवा शक्ति बाहिरिने जिल्लामा झापा र धनुषा परेका छन्। पूर्वीतराईका झापा, मोरङ, सुनसरी र मध्यतराईका महोत्तरी र धनुषा जिल्लामा केही समानता पनि देखियो। यी दुवैमा विप्रेषणको प्राप्ति उल्लेख्य रहेछ। जसका कारण नेपालमा उत्पादन नहुने आयातीत उपभोग्य सामग्रीको माग बढेको छ भने परिवार र जग्गा भने विखण्डनतर्फ गएको छ। झापामा जस्तै धनुषा र महोत्तरीमा पनि जमिनको खण्डीकरण उस्तै तरिकाले बढिरहेको रहेछ। सरकारले भूउपयोग नीति ल्याइसकेको छ, तर यसको प्रभावकारी कार्यान्वयनको अभावमा कृषि जमिन बस्तीमा परिणत हुने खतरा बढिरहेको छ। भूउपयोग नीतिको प्रभावकारी कार्यान्वयन भए कृषि जमिन भनी तोकिएको जमिनमा बस्ती बसाउन नमिल्ने र बस्तीको जमिन फरक हुने भएकोले जमिनको सही सदुपयोग हुने अवस्था रहन्थ्यो, तर जग्गा कारोबारीहरूका कारण दिनानुदिन अव्यवस्थित बस्ती सिर्जना भइरहेको छ। अर्थशास्त्रीहरूले विकासका क्रममा ग्रामीण अर्थतन्त्र परम्परागत क्षेत्रबाट आधुनिक क्षेत्रतर्फ जान्छ भनी अर्थतन्त्रको संरचनात्मक रूपान्तरणको सिद्धान्तको प्रतिपादन गरेका छन्। खण्डीकृत जग्गालाई चक्लाबन्दी (ल्यान्ड कन्सोलिडेसन) गरी आधुनिकीकरण गर्दै यान्त्रिक खेतीद्वारा व्यावसायिक कृषितर्फ लैजानुपर्ने र कृषिबाट बचेको श्रमशक्ति (सरप्लस लेबर) को उपयोग गर्दै अर्थतन्त्र औद्योगिक तथा सेवा क्षेत्रमा रूपान्तरण हुँदै जानुपर्नेमा जमिन झन्झन् साना टुक्रामा परिणत हुने क्रम बढेकाले खेतीयोग्य जमिनको उत्पादकत्व घट्ने वा धुरमा जमिन किनेर राख्ने प्रवृत्तिले जमिन बाँझो बस्न सक्ने खतरा बढेको देखियो। यसले नेपालको विकासलाई अझ पछाडि धकेल्ने निश्चित देखिएको छ। पूर्वी र मध्यतराईका ग्रामीण बस्तीहरूको अवलोकनबाट नेपालको ग्रामीण विकासका लागि भूउपयोग नीतिको तत्काल कार्यान्वयन, पछाडि परेका ग्रामीण क्षेत्रमा गरिबी न्यूनीकरणका लक्षित कार्यक्रम, सन्तुलित प्रकारको दीर्घकालीन विकास नीति र सामुदायिक सद्भावको आवश्यकता बढेर गएको महसुस गर्न सकिन्छ।"
युवाशक्तिमा चुकेको नेतृत्व,"प्राध्यापक चैतन्य मि श्रले भनेका छन्, 'अहिलेका युवाहरू गरिखाने' ठाउँको खोजीमा छन्। कुल जनसंख्याको करिब ४० प्रतिशत युवा भएको हाम्रो देशमा अधिकांश युवाको साझा समस्या हो यो। आफ्नो क्षमता, योग्यता अनि सीपअनुसारको अवसर त परै जाओस्, 'गरिखान' को लागिसमेत ठाउँ छैन। युवा फगत शब्द वा एउटा उमेर समूह मात्र होइन, देशको ऊर्जा र शक्ति पनि हो। देश विकासको मापन आजभोलि त्यस देशका युवाहरूको कुल जनसंख्या हेरेर पनि गर्ने गरिन्छ। जहाँ युवा उमेरको जनसंख्या बढी हुन्छ, त्यो देश शक्तिशाली वा सिर्जनशील हुन्छ। कोलम्बिया विश्वविद्यालयका प्राध्यापक जेफ्री जे स्याक्सले भने झैं अहिले विकसित अमेरिका, युरोप र बेलायतलगायतका देशहरूका समस्या भनेको युवा उमेर समूहभन्दा बूढा उमेर समूहको जनसंख्या बढी हुनु हो। जसको कारण ती देशले अन्य देशबाट युवाहरू ल्याउनुपर्ने बाध्यता रहेको जेफ्रीको भर्खरै बोस्टन ग्लोबमा प्रकाशित लेखमा उल्लेख छ। गुणात्मक र संख्यात्मक दुवै दृष्टिले युवावर्ग राष्ट्रको मेरुदण्ड भएकाले युवाहरूको सर्वांगीण विकास गरी उनीहरूको क्षमता राष्ट्रिय विकासको मूलधारमा ल्याउन जरुरी छ। करिब आधा जनसंख्या युवा हुनु भनेको त देशको लागि स्वर्णिम समय हो। किनकि युवा भनेको जीवनको एउटा महत्वपूर्ण र सबैभन्दा बढी ऊर्जाशील अनि सक्रिय समय पनि हो। यसको अर्थ राष्ट्रको सम्पत्ति हो। यसले नेपालमा युवा उमेर समूहको जनसंख्याले हामी ऊर्जा, शक्ति र क्षमतामा बलियो छौं भन्ने कुराको पुष्टि गरेको छ। तर त्यो युवा शक्तिको कसरी व्यवस्थापन, परिचालन गर्ने र तिनलाई राज्यले सम्पत्ति कसरी बनाउने ? चुनौती छन्। बेरोजगारको भयावह स्थिति नौलो होइन। गरिखाने ठाउँसमेत नभएपछि वैदेशिक रोजगार बाध्यता बन्नु स्वाभाविक हो। श्रम मन्त्रालयअन्तर्गत वैदेशिक रोजगार विभागले ०७१७२ मा गरेको प्रक्षेपणअनुसार विदेश पलायन भएका युवाहरूको संख्या ३० लाखभन्दा बढी छ। विभागले वैधानिक तवरबाट विदेश गएका युवाहरूको तथ्यांक मात्र प्रस्तुत गरेको छ। जहाँ कि अवैधानिक तवरबाट युरोप, अमेरिकालगायत समुद्रपारि मुलुकमा पलायन भएकाहरूको संख्या पनि उत्तिकै छ। यति मात्र होइन, खुला सिमाना रहेको छिमेकी भारतमा पनि लाखौं युवाहरू छन्, जसको यकिन तथ्यांक छैन। राष्ट्रिय योजना आयोगको तथ्यांकअनुसार नेपालमा प्रत्येक वर्ष चार लाख युवा श्रम बजारमा आउँछन् तर देशभित्र पचास हजारले समेत आफ्नो सीप, अनुभव, क्षमता र योग्यताअनुसारको रोजगार पाउन मुस्किल छ। देशमै बेरोजगार हुनेमा सबैभन्दा बढी युवाहरू नै छन्। बेरोजगारकै कारण एकातिर उच्च शिक्षाका नाममा बिदेसिने युवाहरूको जमात कम छैन भने शिक्षित युवावर्ग पनि अवसरको खोजीमा बिदेसिन बाध्य छन्। राज्यको सम्पत्ति मानिने बौद्धिक जमातलाई देशभित्र राख्न नसक्नु पनि ठूलो समस्या हो। आफ्नो क्षमता र योग्यताअनुुसारको उचित अवसर नपाएपछि बिदेसिनु उनीहरूको बाध्यता हो। अब हाम्रो ध्यान रोजगार सिर्जना गरेर त्यो 'ब्रोन ड्रेन' को समस्या रोक्नुमा छ। कमजोर सरकारी प्रयास युवा नीति२०६६ (संशोधनसहित २०७२) घोषणा गरिए पनि त्यो कागजमै सीमित छ। केपी शर्मा ओली नेतृत्वको सरकारले राष्ट्रिय युवा परिषद् गठन गरे पनि परिषद्लाई अनेरास्ववियु र युवासंघका कार्यकर्ता भर्ती केन्द्र बनाउनेबाहेक त्यसको उद्देश्यअनुरूप काम हुन सकेको छैन। राजनीतिक आस्थाका आधारमा पार्टी कार्यकर्तालाई रोजगार दिने थलोका रूपमा परिषद्लाई अगाडि लैजान खोज्दा यसको उद्देश्यमाथि नै प्रश्न उठेको छ। कृषि मन्त्रालायको कृषि कार्यक्रम, अर्थ मन्त्रालयअन्तर्गत युवा स्वरोजगार कोष, शिक्षा मन्त्रालय, उद्योग मन्त्रालयलगायत विभिन्न निकायबाट युवा लक्षित विभिन्न कार्यक्रम सञ्चालित भए पनि बेरोजगारको स्थिति उस्तै हुनु र वैदेशिक पलायन बढ्दै जानुले यी कार्यक्रमको प्रभावकारिता नरहेको पुष्टि हुन्छ। अब सरकारले आफ्ना कार्यक्रम परिमार्जन वा संशोधन गर्ने रणनीति तयार गर्न आवश्यक छ। युवाप्रति अविश्वास यतिबेला सबैभन्दा ठूलो चुनौती देशभित्रै रोजगारको उचित वातावरण सिर्जना गरेर युवा पलायन रोक्नु हो। तर युवाहरूलाई सकेसम्म वैदेशिक रोजगारमा पठाउन सरकार उद्यत् देखिन्छ। देशभित्रै रोजगार सिर्जना गर्नेतर्फ सरकार केन्द्रित देखिन्न। पछिल्लो समय हाम्रा युवाहरू खाडी मुलुकहरूमा तेलको मूल्यमा आएको निरन्तरको गिरावटले आर्थिक संकटबाट गुज्रिरहेका छन्। उनीहरूले वैदेशिक कामदारको आपूर्ति निरन्तर कम गर्दै आफ्नै नागरिकलाई रोजगारमा प्राथमिकता दिइरहेका छन्। यस्तो अवस्थामा देश बाहिर रहेका लाखौं युवा एकैपटक फर्किनुपर्ने स्थिति आउन सक्छ। यसतर्फ राज्यले खै सोचेको? राज्यको सम्पत्ति मानिने युवा बौद्धिक जमातलाई सधैं भूमिकाविहीन बनाउँदै जाँदा भोलिको नेतृत्व र हाम्रो भविष्य कस्तो जन्मिएला ? सन् १९६० को दसकसम्म दक्षिण कोरिया विश्वकै अति विपन्न मुलुकको रूपमा गनिन्थ्यो। भोकमरीबाट समेत ग्रस्त कोरियामा २०४३ सालसम्म नेपालले खाद्यान्न निर्यात गरेको उदाहरण हामीसँगै छ। तर आज त्यो मुलुक विश्वको ११ औं सम्पन्न राष्ट्रमा गनिएको छ। कोरिया आज जहाँ छ, त्यो युवाहरूको परिचालनले मात्र सम्भव भएको हो। कोरियाका तत्कालीन नेता पार्क चुङ हीले विभिन्न देशमा रहेका आफ्ना नागरिकलाई देश फर्किन आह्वान गरे। उनीहरूको सीप, क्षमता, अनुभव र योग्यताको भरपूर प्रयोग गरे। त्यही जगबाट उठेको कोरिया आज विश्व मानचित्रमा दिनानुदिन अग्लिँदै गएको छ। कुनै समय हामीबाट समेत सहयोग माग्ने कोरिया आज हाम्रा लागि सपनाको देश बनिसकेको छ। आज चीनले विदेशमा रहेका दक्ष जनशक्तिलाई उनीहरूले लिँदै आएको सेवासुविधा दिने सर्तमा स्वदेश फर्काइरहेको छ। यति मात्र होइन, जापान र फिलिपिन्सको उदाहरण पनि सान्दर्भिक देखिन्छ। सन् १९६० को दसकतिरै विदेशमा उच्च शिक्षा हासिल गरेर उतै बसेका जापानिजहरूलाई स्वदेश फर्किन सरकारले आह्वान गरेपछि धेरै युवाहरू स्वदेश फर्किए र उनीहरूकै योगदानको परिणाम जापान आजको स्थितिमा पुग्यो। आज फिलिपिन्स धेरै रेमिटेन्स पाउने देशमा त गनिन्छ, तर अझै विकासशील छ। अर्काे कुरा जापानले त्यो समयमा तीव्र विकास गर्यो, जतिबेला त्यहाँ काम गर्ने उमेर समूह अथवा युवाहरू धेरै थिए। तर आज जापानमा युवाहरूको संख्या न्यून हुदै जाँदा देशको भविष्यप्रति चिन्ता देखिन थालेको छ। यस्तै लामो समय गृहयुद्धको चपेटामा परी थलिएको भियतनामको विकासको रफ्तार कति तीव्र छ भने उसले सन् २०२१ सम्म आफू विकसित राष्ट्र बन्ने घोषणा गरिसकेको छ। विश्वभर समृद्धिको शीतयुद्ध चलिरहेका बेला हामी भने गरिब देशका नाममा विदेशी अनुदान खोजिरहेका छौं। अनि अर्थतन्त्र रेमिट्यान्सबाट धानिएकोमा खुसी मनाइरहेका छौं। जबकि बेरोजगारका नाममा युवाहरूलाई वैदेशिक रोजगारमा पठाउने अनि रेमिट्यान्सका आधारमा देश सञ्चालन गर्ने पुरातनवादी सोचले आधुनिक नेपालको निर्माण सम्भव छैन। संवैधानिक व्यवस्था नयाँ संविधानको मौलिक हकअन्तर्गत धारा ३४ मा श्रमको हकको प्रावधान राखिए पनि सरकारले अहिलेसम्म यसको कार्यान्वयनतर्फ कुनै पहल गरेको देखिँदैन। यस्तै धारा ४२ मा सामाजिक न्यायको हक र धारा ४३ मा सामाजिक सुरक्षाको हकको व्यवस्था गरिएको छ। संविधानमा मौलिक हकअन्तर्गत राखिएका यी हकहरू बाध्यकारी मानिए पनि राज्य यसको कार्यान्वयनतर्फ संवेदनशील भएको पाइँदैन। अन्त्यमा, राजनीतिक आन्दोलनमा विभिन्न नारा दिएर युवाहरूलाई सडकमा उतार्ने दलहरूको प्राथमिकताभित्र युवा नपर्नु पनि विडम्बनाको विषय हो। २००७ सालको राजनीतिक आन्दोलनदेखि विभिन्न समयमा भएका जनआन्दोलन र सशस्त्र आन्दोलनमा समेत युवाहरूको भूमिका निर्णायक रहँदै आयो। तर राजनीतिक परिवर्तनपछि निर्णायक तहमा युवाको सहभागिता होस् या उनीहरूका मुद्दाको सम्बोधन गर्ने मामिलामा राजनीतिक दलहरूको प्राथमिकतामा युवाहरू कहिल्यै नपरेको तीतो यथार्थ छ। युवा पलायनको मूल कारण नै यही हो। यति मात्र होइन, लामो समय राजनीतिमा क्रियाशील युवाहरू पार्टीभित्र उचित भूमिका नपाउँदा निष्क्रिय भइरहेका छन्। एकातिर युवाहरूको ठूलो समूह राजनीतिप्रति नै वाक्कदिक्क छन् भने अर्कोतर्फ राजनीतिमा क्रियाशील निष्ठावान् र इमानदार युवाहरू भूमिकाविहीन हुँदै जाँदा भोलिको नेतृत्व कस्तो जन्मिन्छ र लोकतन्त्रको भविष्य के होला ? तसर्थ राज्यले युवालाई आफ्नो शक्तिको रूपमा स्विकारेर सोहीअनुसार नीति अख्तियार गर्ने हो भने केही वर्षमै हामी नेपालमै राम्रो रोजगारका अवसर सिर्जना गरेर मुलुकलाई समृद्धिको दिशामा अघि बढाउन सक्छौं, जसले मात्रै समग्रमा लोकतन्त्रलाई बलियो बनाउँदै नेपालको आन्तरिक राष्ट्रवाद मजबुत बनाउँछ। (तिमिल्सिना नेपाल तरुण दलका पूर्वसचिव हुन्)"
संघीयता यमपुरीको यात्रा,"वैयक्तिक स्वतन्त्रता लोकतन्त्रको अंग हो । डरको राजनीतिले वैयक्तिक स्वतन्त्रताको हनन गर्ने भएकाले यसबाट लोकतन्त्रको विकास हुँदैन । डरको राजनीति भ्रष्टाचारसँग जोडिएको हुन्छ । डर र भ्रष्टाचारबीचको साइनोलाई चलचित्रहरूमा व्यापक रूपले देखाइन्छ, कहिलेकाहीं त्यो यथार्थसँग मेल खान जान्छ । रमेश सिप्पीकृत एक चलचित्रमा संवाद छ, एक ही आदमी तुमको गब्बर सिंह से बचा सकत है, वो है खुद गब्बर ।' कथा, पटकथा, संवाद र निर्देशनबाहेक चलचित्र उत्कृष्ट हुनुको प्रमुख कारण यसको डरलाग्दो पात्र गब्बर सिंह' अर्थात् डर' । त्यसको ठीक ४० वर्षपछि अर्को एउटा सफल बलिउड चलचित्रले बद्नाम गब्बरलाई नाम से भिलेन काम से हिरो' को संवादसहित सुपात्रका रूपमा चित्रण गर्यो । दुवै चलचित्रमा गब्बरलाई कथाको केन्द्रमा राखिए पनि पहिलोले डर र दोस्रोले भ्रष्टाचार निवारणसँग उसलाई जोडेको छ । अशिक्षित हुँदा गब्बर एक डाँकाको र शिक्षित हुँदा इमानदार नागरिकको भूमिकामा छ । भारतमा डरको राजनीतिको लामो इतिहास छ, इमानदार राजनीतिको छैन । डरको राजनीति गर्ने आपराधिक प्रवृत्तिका बाहुबलिहरू धेरै छन् । त्यही निराशाबाट अन्ना हजारेको जनलोकपाल आन्दोलन र कालान्तरमा अरविन्द केजरीवालको आम आदमी पार्टीको उदय भएको हो । जसको उदय डरको राजनीतिबाट भएको छ, उसको आन्दोलन सफल भए पनि कालान्तरमा ऊ कुपात्रका रूपमा चिनिन्छ । नेपालमा १०४ वर्षसम्मको राणाशासनको जननी कोतपर्वलाई कसैले सफल क्रान्ति भन्दैन । विमती राख्नेलाई शत्रु भनिएको छ, भ्रष्टाचारलाई छैन भारतको आम आदमी पार्टीको सफलताले नेपालमा पनि नयाँ शक्तिलाई बैकल्पिक दलको रूपमा हेरिन्छ । तर बाबुराम भट्टराई सशस्त्र आन्दोलनबाट आएका पुराना राजनीतिज्ञ हुन्, राजनीतिमा उनले बलको प्रयोग गरेका छन् । विमती राख्नेलाई सफायासम्म गर्ने कालो धब्बा छ, उनको पिठ्युँमा । विद्वान् भए पनि उनको चरित्र दोस्रो गब्बरसँग मेल खाँदैन । केजरीवालको राजनीतिक पृष्ठभूमि होइन, समाजमा उनी स्वच्छ छवि भएका नागरिक, पूर्व प्रशासक हुन् । कम्तीमा कसैको हत्या वा आर्थिक विसंगतिसँग उनी जोडिएका छैनन् । उनको तुलना दोस्रो गब्बरसँग गर्न मिल्छ । नेपाल विद्युत् प्राधिकरणका महाप्रबन्धक कुलमान घिसिङ एउटा कुशल र सक्षम व्यवस्थापक हुन् । उनले भनेका छन् मैले सामान्य व्यवस्थापनबाहेक केही चमत्कार गरेको छैन । जलस्रोतको उपयोगमा कुनै चमत्कारपूर्ण परिवर्तन वा नयाँपन उनले ल्याएका होइनन् । उनको जयजयकार हुनुको कारण उनका पूर्ववर्ती प्रबन्धकहरूको निकम्मापन अर्थात् भ्रष्टाचार । नेताले स्वदेशमा स्वास्थ्योपचार गराए राष्ट्रिय समाचार बन्छ यहाँ । आफ्नो जिम्मेवारी बेइमानीपूर्वक गर्नुपर्ने, इमानदारीपूर्वक गरे समाचार बन्ने प्रणाली भ्रष्टाचारकै उपज हो । नेपाललाई यहाँसम्म ल्याइपुर्याउने आन्दोलनका नकारात्मक पक्षको समीक्षा गर्नु जरुरी हुन्छ । माओवादीले डरलाई आन्दोलनको प्रमुख हतियारको रूपमा लिएको थियो । उसले लोकतान्त्रिक पद्धतिलाई संस्कारको रूपमा कहिल्यै लिएन । एक समय थियो माओवादीलाई चन्दा दिन पाए मानिसहरू राहतको सास फेर्थे । माओवादीबाट बच्न उनीहरूकै आशीर्वाद चाहिन्थ्यो, पहिलो गब्बरजस्तै । त्यो डरको राजनीतिले नेपालमा वैयक्तिक स्वतन्त्रताको व्यापक हनन गर्यो । माओवादीले उपयोग गरेका दल र पात्रहरू डरको राजनीतिमा गब्बरभन्दा पनि जब्बर निस्के, केवल पटकथा, संवाद र निर्देशनको अभावमा ती माओवादीजति सफल भएनन् । हाम्रो असफलताको अर्को कारक हो दिल्लीको आशीर्वादको लोभ र भारतकै डन्डामुनि गरिएको बाह्रबुँदे समझदारी । जननिर्वाचित प्रतिनिधिले मधेस छिर्न नसक्ने कारणको उपचार नेपालमै खोजिनुपर्छ, भारतीय दूतवासको भर परेर समस्त मधेसी जनताको उपेक्षा र अपमान गर्नु हुँदैन । सर्लाही, महोत्तरी, धनुषा, सिरहामा गएर जनतामाझमा समस्यको छिनोफानो नगरी दुईजना गब्बरलाई काठमाडौंबाटै सन्तुष्ट पार्ने कोसिस गरियो भने भोलि अरू गब्बरहरू निस्किन्छन् । बाँकी रहेका मुद्दाहरूको छिनोफानो समयमै लोकसम्मत रूपले भएन भने कथा छँदै छ, पटकथा, संवाद लेखेर निर्देशन दिने प्रयास जसले पनि गर्न सक्छ । विदेशीले कुनै एक समुदायको पक्षमा वकालत गरे त्यो हस्तक्षेप हुन्छ । नेपालमा संघीयताको सवालमा कुनै निर्णय भारतीय दूतावासमा भएको छ भने त्यो आक्रमण हो । यसमा भारत सफल भयो भने डा भट्टराई र दाहाललाई इतिहासले लेन्डुप दोर्जेको ठाउँमा राख्नेछ । बिनाकुनै अध्ययनअनुसन्धान डरको राजनीतिमार्फत क्षणिक लाभको लागि ल्याइएकाले संघीयता कच्चा वैद्यको मात्रा यमपुरीको यात्रा साबित भएको छ नेपालमा । के गर्ने त अब ? इमानदारी र बेइमानीबीचको अन्तर राजनीतिमा धेरै हुँदैन । त्यसैले राजनीतिलाई फोहोरी खेल पनि भनिन्छ । भ्रष्टाचारविरोधी कडा कानुनको पालना नभएको देशमा भ्रष्टहरूलाई राजनीतिमा आकर्षण हुन्छ, त्यसैले त्यो फोहोर हुन्छ । शेरबहादुर देउवालाई कार्यकर्ता बनाएर आफू हर्ताकर्ता हुने क्षमताका दाहाल समकालीनहरूमा आर्थिक क्रान्तिको लागि उपयुक्त पात्र हुन् भने उनले विज्ञहरूको खोजी गर्न र तिनका आवाज सुन्न ढिलाइ गर्नु हुँदैन । हिजो क्रान्तिमा हिँड्दा उहाँका कति सहकर्मीले बद्नाम कमाए होलान्, तर ती योद्धाहरूको सामथ्र्य प्रयोग गरेर दन्केको आगो निभाउने हो भने फोहोर पानीले पनि आगो निभ्छ । गब्बर नै प्रिय पात्र हो भने नाम से भिलन काम से हेरो' को भूमिका उपयुक्त होला । महाकाली सन्धिमा राष्ट्रघातको आरोप लागेका केपी ओली, भारतले नेपालमा संविधान जारी नगर्न गरेको कोसिस असफल हुँदा, एउटा राष्ट्रवबादी नेताको रूपमा लोकप्रिय भएका छन् । शत्रु चाहिने राजनीति गर्नेहरूलाई ट्रान्सपरेन्सी इन्टरनेसनलले एउटा दरिलो शत्रु दिएको छ, नेपालमा भ्रष्टाचारको अंक । भ्रष्टाचार केवल सरकारी कार्यालयमा सेवाग्राहीले दिनुपर्ने घूससँग सम्बन्धित छैन, यो राजनीतिमा बढी छ । शेरबहादुर देउवालाई कार्यकर्ता बनाएर आफू हर्ताकर्ता हुने क्षमताका दाहाल समकालीनहरूमा आर्थिक क्रान्तिको लागि उपयुक्त पात्र हुन् भने उनले विज्ञहरूको खोजी गर्न र तिनका आवाज सुन्न ढिलाइ गर्नु हुँदैन । आर्थिक उन्नतिको लागि भ्रष्टाचार निवारणका उपायमा सुधार र कानुनको कडा पालना जरुरी हुन्छ । यसको अभावमा आर्थिक क्रान्ति सम्भव हुँदैन । लडाकु शिविरमा हिनामना भएको लुकाउन लोकमानलाई अख्तियार प्रमुख बनाइएको छापाहरूले लेखेका छन् । कुरा मिलिसक्यो भनेर दाहालले शंका गर्ने ठाउँ दिनु हुँदैन । यो सत्यतथ्य जति चाँडो बाहिर आयो त्यति नै उहाँको कद बढ्छ । १७ हजार मानिसको ज्यान जाने युद्धको नेतृत्व गरेका उनले पृथ्वीनारायणको अपमान गर्नु ठीक होइन । अन्त्यमा, पूर्वराजामाथि अनावश्यक आक्रमण गरेर अब कसैको कद बढ्दैन । उनीमाथि अनेक आरोप लगाइए तर आरोपको छिनोफानो कहिल्यै भएन । निर्वासनमा नगएर उनले आफूमाथि लागेका सबैखाले आरोपको प्रतिवाद गरेका छन् । आफूलाई राजनीति गर्नको लागि दरबार हत्याकाण्ड' सधैंको लागि जिउँदो राख्नु ठीक होइन । राजाको छोरा वा भाइ भएको नाताले पूर्वराजामा आइपरेको जिम्मेवारीको दोष उनलाई दिन मिल्दैन । दरबार हत्याकाण्डको छानबिन भरपर्दो थिएन भने भरपर्दो आयोग बनाएर उनलाई न्याय दिन कन्जुस्याइँ गर्नु हुँदैन । किशोर नेपालजस्ता वरिष्ठ पत्रकारले हालै पूर्वराजालाई राजा भनेर लेखेका छन् । उनको तस्बिर मात्रै पनि हालै वाइरल भएको छ । त्यसैले उनलाई ससम्मान न्याय दिनेको कद त्यसै बढ्नेछ । संघीयता न विकासको वाहक हो, न वाधक हो । देश विकसित हुनु वा नहुनुमा र अधिकारसँग पनि संघीयताको कुनै साइनो छैन भन्ने तर्क डा भीमार्जुन आचार्यको छ । हाम्रो अस्थिरताले हो भारतले हामीलाई नचाएको । यही कारणले भारतले नेपालमाथिको नाकाबन्दीको जिम्मा पनि महन्त ठाकुर, उपेन्द्र यादव र हृदयेश त्रिपाठीलाई लिन लगाएर उनीहरूलाई एउटा समुदायमा सीमित गरिदिएको छ । डरको राजनीतिबाट आएका दाहाल, लोकमान प्रकरणमा मौन सहमति गर्ने देउवा, मधेसमा विवादित बनेका केपी ओली, नाकाबन्दीले विवादित भएका ठाकुर, यादव र त्रिपाठीहरू कुनै पनि समुदायबाट राजनीतिक भिलेनको रूपमा देखिनु देशको लागि राम्रो होइन । त्यसैमा नेपालको सिमांकनमा भारतीय चासो भएकाले संघीयता अब भारतीय मुद्दा भइसक्यो । यो पूर्णरूपले आफ्नो मुठीमा नआउन्जेल यसको त्याग गर्नुमा सबैको हित हुनेछ । भट्ट टेनिसी स्टेट युनिभर्सिटीका एसोसिएट प्रोफेसर हुन् ।"
छिमेकीहरूको समृद्धि यात्रा,"नरसिंह रावले लोकसभामा प्रतिनिधित्व गरिरहेको महाराष्ट्रको रामटेक संसदीय निर्वाचन क्षेत्रमा राजीव गान्धीले अर्कै युवालाई टिकट दिएका थिए, तर राव इमानदारीपूर्वक उनको पक्षमा भोट माग्दै सोही निर्वाचन क्षेत्रमा व्यस्त थिए । त्यसैबीच २१ मे १९९१ मा रातको १० बजेर २१ मिनेट जाँदा श्रीलंकाकी एक तामिल महिला आतंककारीको आत्मघाती आक्रमणमा राजीव गान्धीको हत्या भयो । लोकसभाको दुई चरणको निर्वाचन बाँकी नै थियो । राजीव गान्धीको अन्त्येष्टिलगत्तै राजीव गान्धीको सम्भावित उत्तराधिकारीमा पहिला उपराष्ट्रपति शंकरदयाल शर्माको नाउँ आयो । शर्माले आफ्नो उमेरले गर्दा मुलुकको सबैभन्दा महत्वपूर्ण जिम्मेवारीप्रति न्याय गर्न नसक्ने बताएपछि पीभी नरसिंह रावलाई मे २९ मा कांग्रेस अध्यक्षको जिम्मेवारी दिइयो । रावले इन्दिरा गान्धी र राजीव गान्धी दुवैको प्रधानमन्त्रीत्वअन्तर्गत गृह, रक्षा, परराष्ट्रलगायतका सबैजसो महत्वपूर्ण मन्त्रालयको जिम्मेवारी कुशलतापूर्वक सम्हालेका थिए । छवि स्वच्छ थियो । नौ भारतीय भाषा र आठ विदेशी भाषाका ज्ञाता थिए । विद्वतामा विख्यात थिए । इन्दिरा गान्धी र राजीव गान्धीका धेरै निकट थिएनन् तर उनीहरूबाट धेरै टाढा पनि रहेनन् । मित्र धेरै थिएनन् तर कसैसँग खास शत्रुता पनि थिएन । सन्तुलित र शौम्य व्यक्तित्वका धनी नरसिंह राव मात्रै चुनाव नै बाँकी रहेको र पार्टी संकटमा रहेको बेलामा कांग्रेसभित्र एकताको विन्दु हुनसक्ने मानिएको थियो । निर्वाचनमा कांग्रेस सबैभन्दा ठूलो दल भयो तर संसदीय बहुमत भने पाएन । राव २० जुनमा बिहान कांग्रेस संसदीय दलका नेता चुनिए । भोलिपल्ट प्रधानमन्त्री पदको शपथ ग्रहण हुँदै थियो । निकट सहयोगीहरूसँग मन्त्रिपरिषद्को गठनबारे परामर्श गरिरहँदा क्याबिनेट सेक्रेटरी नरेश चन्द्र रावलाई भेट्न आए । योग्य र स्वच्छ छविका व्यक्तिहरूलाई योग्य भूमिकामा स्थापना गर्नु र उनीहरूको पूर्ण क्षमता उपयोग हुने गरी पूर्ण जिम्मेवारीका साथ काम गर्ने अवसर दिनु । त्यति हुनेबित्तिकै मुलुक उठ्न बेरलाग्दो रहेनछ । चन्द्र आफ्नो १८ महिनाको कार्यकालमा तेस्रो प्रधानमन्त्रीलाई भेट्दै थिए । शंकर एड्ढयरको पुस्तक एक्सिडेन्टल इन्डियामा उल्लेख भएअनुसार त्यो मितिमा भारतसँग एक साताभन्दा बढी अवधिको लागि आयात धान्न विदेशी मुद्रा थिएन । संसारको सबैभन्दा ठूलो प्रजातन्त्र टाट पल्टनै लागेको थियो । विनय सीतापतिको नरसिंह रावले कसरी नयाँ भारत निर्माण गरे भन्नेबारे लेखिएको पुस्तकमा उल्लेख छ नरेश चन्द्रले रावलाई आठ पेजको एउटा दस्ताबेज दिए । भारतीय अर्थतन्त्रको अवस्थाबारे उल्लेख भएको सो दस्ताबेजलाई रावले धेरैचोटि पढे । भारतसँग विदेशी मुद्राको सञ्चितीको त्यस अवस्थामा अन्तर्राष्ट्रिय मुद्राकोषसँग ऋण माग्दा भारत सरकारको ऋण तिर्ने क्षमता नभएकोले भारत सरकारलाई ऋण दिन नसकिने सो कोषले बताएको थियो । त्यस्तो ऋण लिनुपरे आफ्ना दुई सदस्य बैंकमा भारतको रिजर्भ बैंकमा रहेको सुन धितो राख्न भनेअनुसार अघिल्लो महिना चन्द्र शेखरको सरकारले ठूलो गोपनीयताका साथ ६७ टन सुन बैंक अफ इंगल्यान्ड र युनियन बैंक अफ स्विट्जरल्यान्डमा जम्मा गर्न पठाएको थियो । हिन्दु समुदायको लागि सुन बहुमूल्य धातु मात्र होइन, पवित्रता, शौभाग्य र लक्ष्मीको प्रतीक पनि हो । जब त्यसरी सुन लगिएको समाचार प्रकाशित भयो, भारतीय जनता असामान्य राष्ट्रिय अपमान पीडाले एक किसिमको मुर्छनाको स्थितिमा पुगे । कसरी उठ्यो भारत ? रावसामु मुलुकको अर्थतन्त्र सबैभन्दा ठूलो चुनौती थियो । उनले पूर्व अर्थमन्त्रीसमेत रहेका आफ्ना मित्र तथा राष्ट्रपति आर वेंकटरमणलगायत निकट सहयोगीहरूसँग मुलुकको अर्थतन्त्रलाई पुनर्जीवन दिनसक्ने, दातृ संस्थाहरू र विदेशी लगानीकर्ताको विश्वास जित्नसक्ने अर्थमन्त्रीबारे सुझाव मागे । दुईवटा नाउँ आए आईजी पटेल र मनमोहन सिंह । दुवैजना अन्तर्राष्ट्रिय ख्यातिका अर्थशास्त्री र रिजर्भ बैंक अफ इन्डियाको गभर्नर भइसकेका । दुवैजना विश्व बैंक र अन्तर्राष्ट्रिय मुद्राकोषका सञ्चालक र त्यहाँका अर्थशास्त्रीहरूमाझ प्रतिष्ठित थिए । रावका सहयोगीले पहिला पटेललाई भेटे । पटेलले आफूभन्दा सो जिम्मेवारीका लागि मनमोहन सिंह योग्य बताए ।मनमोहन सिंहसँग सम्पर्क गरियो । उनले आफूलाई प्रधानमन्त्रीको पूर्णतः राजनीतिक समर्थन रहने भए मात्र आफूलाई सो पद स्वीकार्य हुने बताए ।रावले आफ्नो पूर्णतः सहयोग र समर्थन रहने बताए । तर थप्दै भने तपाईं सफल भए जस हामी सबैको र तपाईं असफल भए अर्थमन्त्रीबाट बर्खासी ! रावले प्रधानमन्त्री कार्यालयको मुख्य सचिवको रूपमा अर्का घाग अर्थशास्त्री छनोट गरे अमरनाथ बर्मा । बर्माको ख्याति कस्तो थियो भने उनी आफ्नो टेबुलमा आएको कुनै फाइल अर्को दिनको लागि बाँकी राख्दैनथे । रावले मनमोहन सिंह, अमरनाथ बर्मा, नरेश चन्द्र, वाणिज्य सचिव मोन्टेक सिंह आहलुवालिया, वाणिज्यमन्त्री पी चिदाम्बरम, राजनीतिज्ञ तथा अर्थशास्त्री जयराम रामेश, रिजर्भ बैंक अफ इन्डियाका गभर्नर सी रंगराजनलगायतका अत्यन्त दक्ष, सक्षम, स्वच्छ, भविष्य दृष्टियुक्त र प्रतिष्ठित व्यक्तिहरूको एउटा टोली बनाएर मुलुकको अर्थतन्त्रमा गरिनुपर्ने सुधार र परिवर्तनको खाका तयार पार्न लगाए । विपक्षी दलका नेताहरू र आर्थिक मामिलाका ज्ञाताहरूसँग पनि राव निरन्तर सम्पर्कमा रहे । मनमोहन सिंहले पनि आफ्नो जिम्मेवारीअन्तर्गत अहोरात्र खट्ने त्यस्तै सक्षम र स्वच्छ व्यक्तिहरूको टिम बनाए । वाणिज्यमन्त्रीले त्यसै गरे । उद्योग क्षेत्रमा गरिनुपर्ने ठूलो सुधारमा कुनै सम्भावित व्यवधान नआओस् भनेर उद्योग मन्त्रालयको जिम्मा रावले नै लिएका थिए । उद्योग सचिवलाई त्यसैगरी राम्रा र योग्य मानिसहरूको टिमबाट उद्योग क्षेत्रमा गरिनुपर्ने सुधारबारे रातोदिन काम गराइरहेका थिए । एक महिनापछि २४ जुलाई १९९१ मा भारतीय संसद्मा समग्र आर्थिक सुधारका नीति र कार्यक्रमहरू घोषणा गरियो । त्यसमध्ये एउटा नीतिगत घोषणा थियो अब उप्रान्त अनुसूचीमा समावेश १८ किसिमका उद्योगबाहेक भारतमा उद्योग खोल्न अनुमति लिने व्यवस्थालाई खारेज गरिएको छ । सरकारी लगानी आठ क्षेत्रमा सीमित रहनेछ । २४ जुलाईमा घोषित आर्थिक नीतिले लाइसेन्सराज र सार्वजनिक क्षेत्रको एकाधिकार अन्त्य गर्यो । निजी क्षेत्रलाई उन्मुक्ति दियो । आयात र निर्यातमा खुकुलो नीति अवलम्बन गरेर भारतीय अर्थतन्त्रलाई विश्व अर्थतन्त्रसँग जोड्यो । परिणाम आजको भारत बन्यो । रावले आर्जन गरेको राजनीतिक विश्वास र आर्थिक सुधारको बलमा उनको अल्पमतको सरकार पूरै अवधि टिक्यो । त्यसपछिको भाजपा र कांग्रेस नेतृत्वका सरकारहरूले पनि उनको आर्थिक नीति अनुशरण गरे । स्वतन्त्र भारतको राजनीतिक वा बाह्य संरचना नेहरूले निर्माण गरे तर त्यसमा प्राण भर्ने काम नरसिंह रावले मनमोहन सिंहको सहयोगमा सम्पन्न गरे । संसद्मा विरोध हुन्थ्यो । राष्ट्रिय मोर्चाका नेताहरूले विरोध गर्दा राव उनीहरूको सरकारले गरेका र गर्न नसकेका कार्यहरूको सूची पढ्दै ती उचित तर असफल नीति र कार्यक्रमहरूलाई नै सफल बनाउन आफ्नो सरकार निरन्तर लागिरहेको बताउँथे । जब भारतीय जनता पार्टीले विरोध गर्दथ्यो संस्कृत भाषाका भारतको प्राचीन गौरव बुझाउने श्लोकहरू पढेर आफ्नो प्रयास भारतलाई त्यही गौरव प्राप्तिको दिशामा अघि बढाउन प्रतिबद्ध बताएर शान्त बनाउँथे । सबैभन्दा मुख्य कुरो आर्थिक सुधारसँग सम्बन्धित जिम्मेवारी पाएका व्यक्तिहरूको स्वच्छता र इमानदारीमाथि विपक्षले समेत प्रश्न उठाउन सक्दैनथ्यो । जिम्मेवार व्यक्तिको पदीय नैतिकता र नियतमा कसैले शंका गर्ने ठाउँ नरहेपछि विरोधका आवाजहरू शक्तिशाली हुनै सकेनन् । रावलाई उनको प्रतिबद्धता र नियति दुवैले साथ दिएको थियो । रावले आरम्भ गरेको आर्थिक सुधारको परिणाम १८ वर्षपछि टड्कारो देखियो । ९१ मा चरम आर्थिक संकटका दिनमा आयातलाई सुनिश्चित गर्न करिब ६० करोड डलरको एउटा कोष खडा गर्न विदेशी मुद्रा अभाव भएकाले ठूलो राष्ट्रिय र अन्तर्राष्ट्रिय अपमान बेहोर्दै आफ्नो केन्द्रीय बैंकमा रहेको सुन बेचेर गर्जो टार्न बाध्य थियो भारत । तर १८ वर्षपछि पश्चिमका समृद्ध मुलुकहरूले चरम आर्थिक संकट भोगिरहेका थिए । अन्तर्राष्ट्रिय मुद्राकोषलाई नै रकम अभाव भएको थियो । त्यतिखेर अन्तर्राष्ट्रिय मुद्रा कोषबाट उसको कुल सुन भण्डारबाट आधा अर्थात् दुई सय मेट्रिक टन सुन खरिद गरेको समाचार टाइम्स अफ इन्डियाले ४ नोभेम्बर २००९ मा दिएको थियो । १८ वर्ष भारतको विदेशी मुद्राको सञ्चिती एक अर्ब दुई करोड डलर मात्रै थियो तर टाइम्स अफ इन्डियाका अनुसार सन् २००९ मा त्यो दुई सय ८५ डलर पुगेको थियो । सन् २०१६ को अन्त्यतिर भने त्यो तीन सय सत्तरी अर्ब डलरको आसपास थियो । यो पछाडिको मूल कारण थियो योग्य र स्वच्छ छविका व्यक्तिहरूलाई उनीहरू योग्य भूमिकामा स्थापना गर्नु र उनीहरूको पूर्ण क्षमता उपयोग हुने गरी पूर्ण जिम्मेवारीका साथ काम गर्ने अवसर दिनु । सावित भयो, त्यति हुनेबित्तिकै मुलुक उठ्न बेरलाग्दो रहेनछ । कसरी जाग्यो चीन ? सन् १९७८ मा देङ नेतृत्वमा चीनको आधुनिकीकरणको युग प्रारम्भ हुनुअघिको चीनको प्रतिव्यक्ति आय एक सय ६५ डलर थियो । प्रेस ट्रस्ट अफ इन्डियालाई उद्धृत गर्दै इन्डियन एक्सप्रेसले १ डिसेम्बर २०१५ मा चीनको प्रतिव्यक्ति आय आठ हजार डलर पुगेको उल्लेख गरेको थियो । स्मरणीय छ, सन् १९७८ ताका नेपालको प्रतिव्यक्ति आय एक सय ४० डलर आसपास थियो र भारतको दुई सय नौ डलर थियो । आजको मितिमा नेपाल र भारतको प्रतिव्यक्ति आय सात सय र १४ सय डलर छ । त्यतिखेर चीनको ८८३ प्रतिशत जनता गरिबीको रेखामुनि थिए । विश्व बैंकका अनुसार त्यसपछिका वर्षहरूमा उसले ८० करोड मानिसलाई गरिबीमुक्त बनायो । आजको मितिमा चीनमा चार प्रतिशतभन्दा कम जनसंख्या मात्रै गरिबीको रेखामुनि छन् र सन् २०२० सम्ममा ती सबै जनतालाई गरिबीमुक्त बनाउने लक्ष चीनले राखेको छ । चीनका पछि परेका भनिने गरेका गान्सु, क्विङहाई, सिन्जियाङ र तिब्बतका सुदूर ग्रामीण क्षेत्रका मानिसहरूको प्रतिव्यक्ति आयसमेत ६ हजार डलरभन्दा माथि छ । चीनमा साम्यवादी क्रान्तिको सुरुआती वर्षदेखि नै समृद्ध चीनको सपना बोकेर त्यसको पक्षमा उच्चतम स्तरको नेतृत्व क्षमता प्रदर्शन गर्दै आएका देङलाई माओत्से तुङले आफ्नो उत्तराधिकारीको रूपमा स्विकारेका पनि थिए । तर राष्ट्रपति लिउ साओची र पोलिटब्युरो सदस्य देङ जस्ता प्रभावशाली नेताहरूको शक्ति र प्रभावमा वृद्धि हुँदै गएको अवस्थामा आफ्नो राजनीतिक भविष्यको सुरक्षाको लागि राजनीतिक शुद्धीकरण र क्रान्तिको रक्षाको नाउँमा माओले नयाँ पुस्ताका युवा विद्यार्थी समुदायलाई उचालेर १९६६७६ को अवधिको सांस्कृतिक क्रान्तिको नाउँमा अत्यन्त उत्पीडनकारी राजनीतिक अभियान चलाएका थिए । यही क्रममा देङले दुईपटक कठोर पार्टी कारबाही बेहोरेका थिए । सांस्कृतिक क्रान्तिको अवधिमा भएको व्यापक नरसंहार, आर्थिक अराजकता, अव्यवस्था र राजनीतिक संकट जटिल हुँदै गएपछि देङलाई पुनस्र्थापना गरी सन् १९७५ मा उनकै नेतृत्वमा बृहत् आर्थिक सुधारका कार्यक्रमहरूसहित पाँचौं पञ्चवर्षीय योजना र दसौं आर्थिक दृष्टि पत्र तयार भयो । माओले त्यसलाई अनुमोदन पनि गरे तर माओ पत्नी जियाङ चिङको नेतृत्वमा कट्टरपन्थीहरूको दबाबमा पुनः देङ कारबाहीमा परे । देङका जीवनी लेखक इज्रा भोगेलका अनुसार सांस्कृतिक क्रान्तिअघि चीनको साइन्स एकेडेमीअन्तर्गत एक सय ६ अनुसन्धान केन्द्र र २५ हजारजति अनुसन्धानकर्मीहरू थिए । तर सांस्कृतिक क्रान्तिको अन्तिम दिनहरूमा त्यहाँ केवल १३ अनुसन्धान केन्द्र थिए । अनुसन्धानकर्ताहरू एक हजार आठ सयको आसपास मात्रै थिए । २१ जुलाई १९६८ मा माओले विश्वविद्यालयहरूको शिक्षण समयमा व्यापक कटौती गर्न र त्यहाँ किसान तथा मजदुरहरूलाई भर्ना गर्न निर्देशन दिए । जुन सन् १९७० मा विश्वविद्यालयहरूको नेतृत्व र सञ्चालनको दायित्व प्राज्ञिक व्यक्तिहरूलाई नदिएर किसान, मजदुर र सेनाको हुनुपर्ने घोषणा गरियो । १३ अगस्त १९७१ मा विश्वविद्यालयमा विद्यार्थीहरूलाई भर्ना गर्दा प्रवेश परीक्षाको ठाउँमा तोकिएका पदाधिकारीहरूको सिफारिसलाई आधार मान्नुपर्ने सरकारी निर्देशन जारी गरियो । यस्ता कुरामा देङको माओसँग विमति थियो । मुलुकको विकास र समृद्धिको नेतृत्व उन्नत र आधुनिक ज्ञान, विज्ञान र प्रविधिले गर्नुपर्दछ र त्यसको लागि शैक्षिक संस्थाहरू अध्ययन र अनुसन्धानको उत्कृष्ट केन्द्र बन्नुपर्दछ भन्नेमा देङ सुरुदेखि नै विश्वस्त थिए । सन् १९७६ मा माओको निधनपछि चिनियाँ नेतृत्वले मुलुकको राजनीतिक स्थिरता र आर्थिक विकासको लागि देङको अपरिहार्यता अनुभव गर्यो । आफ्नो पुनस्र्थापनापछि देङले भने चीनको आधुनिकीकरणको पहिलो सर्त आधुनिक ज्ञान, विज्ञान र प्रविधि हो र मुलुकका शैक्षिक संस्थाहरूले त्यसको नेतृत्व गर्नुपर्दछ । देङ भन्ने गर्दथे ज्ञान, विज्ञान र प्रविधिको कुनै वर्ग चरित्र हुँदैन । त्यसैले उनले हरेक वर्ष हजारौंहजार विद्यार्थीहरूलाई आधुनिक शिक्षाको लागि जापान, दक्षिण कोरिया, सिंगापुरलगायत अमेरिका र युरोपमा पठाए । पहिलो पुस्ताका तिनै युवा विद्यार्थीहरूले आधुनिक चीनको विकास र समृद्धिको नेतृत्व गरिरहेका छन् । उनले नयाँ र पुराना पुस्ताका राजनीतिक, सामाजिक र आर्थिक क्षेत्रका नेतृत्वलाई उत्प्रेरित गर्न विश्वका उन्नत मुलुकको अध्ययनभ्रमणमा पठाए र आधुनिक चीनको आफ्नो सपना साकार गर्ने सहज राजनीतिक वातावरण निर्माण गरे । त्यस्ता भ्रमण दलका सबै प्रतिवेदनहरू प्राप्त भएपछि ती अनुभवहरूलाई चिनियाँ भूमिमा रूपान्तरण गर्न नीतिनिर्माण र कार्यान्वयनसम्बन्धी विज्ञ र नेतृत्वहरूमाझ विभिन्न समिति र उपसमिति स्तरमा ६ जुलाई १९७८ देखि ९ सेप्टेम्बर १९७८ सम्म सघन अन्तरक्रिया गराइयो । मूलतः कृषि, उद्योग, राष्ट्रिय सुरक्षा र विज्ञान तथा प्रविधिका क्षेत्रमा आधारित रहेर चीनको आधुनिकीकरणको बृहत् नीति, योजना र कार्यक्रम तयार भयो । त्यही धरातलमा आजको सगर्व र सशक्त चीन खडा छ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
विश्वकप छनोटका लागि र्याफ्टिङ,"काठमाडौं: र्याफ्टिङ विश्वकप छनोटका लागि नेपालमा पहिलो पटक राष्ट्रिय र्याफ्टिङ च्याम्पियनसिप हुने भएको छ। यही फेब्रुअरी १४ देखि १७ तारिखसम्म त्रिशूली नदीमा सञ्चालन हुने प्रतियोगितामा विभागीय टोली त्रिभुवन आर्मी क्लब र एपीएफ क्लबगरी १५ टोलीको सहभागिता रहने सोमबार काठमाडौंमा आयोजित पत्रकार सम्मेलनमा नेपाल र्याफ्टिङ एन्ड क्यानोइङ संघका अध्यक्ष मनबहादुर न्यौपानेले जानकारी दिए। प्रतियोगितामा च्याम्पियन बन्ने खेलाडीलाई सन् आगामी अक्टोबर महिनामा जापानमा आयोजना हुने विश्वकपमा सहभागिताको लागि पहल गरिने संघले जनाएको छ।प्रतियोगितामा १० देखि १४ किलोमिटर लामो कायकिङ डाउन रिभर रेस तथा छोटो दुरीका हेड टु हेड, राफ्ट स्प्रिन्ट र राफ्ट सालालोम स्पर्धा समावेश गरिएको छ। राष्ट्रिय खेलकुद परिषदन्तर्गत नेपाल र्याफ्टिङ एन्ड क्यानोइङ संघ र हिमालय रिभर गाइड एसोसिएसनले खेलाडी उत्पादन गर्ने उद्देश्यले प्रतियोगिता सञ्चालन गर्न लागेको हिमालय रिभर गाइड एसोसिएसनका अध्यक्ष मनीष राईले बताए। विश्वकप गत वर्ष दुबईमा भएको थियो। तर नेपालले राष्ट्रिय टोली तयार गर्न नसक्दा प्रतियोगिताबाट वञ्चित हुनुपरेको थियो। नेपालमा तमोर, अरुण लिखु, सभा, त्रिशूली, भोटेकोसी, सुनकोसी, दूधकोसीलगायत १६ वटा नदीमा र्याफ्टिङ खेल खेलिँदै आएको छ। जो नेपालमा र्याफ्टिङ खेलको लागि विश्वकै चर्चित गन्तव्यको रूपमा रहेको छ। नेपालको नदीनाला र साहसिक खेल र्याफ्टिङको विकासका लागि सहयोग पुर्याउने उद्देश्यले विश्व र्याफ्टिङ महासंघका अध्यक्ष जो विलिस जोन्स नेपाल आएका छन्।र्याफ्टिङका इन्स्टक्टरसमेत रहेका जोईले नेपालमा र्याफ्टिङ रेफ्री उत्पादन गर्न र खेललाई व्यवस्थित बनाउन मंगलबारदेखि २० जनालाई रेफ्री प्रशिक्षण दिनेछन्। रेफ्री प्रशिक्षणका लागि संघले तीनदिने कार्यशाला सञ्चालन गर्न लागेको हो। कार्यशालामा सहभागी प्रशिक्षार्थीलाई खेलको जिम्मेवारी, समयको ख्याल, अंक, सुरक्षालगायत सैद्धान्तिक र एक दिन त्रिशूली नदीमै लगेर व्यावहारिक प्रशिक्षण दिइनेछ। प्रशिक्षणमा जो लाई नेपालका प्राविधिक मनीष राईले सहयोग गर्नेछन्। नेपालले सन् २००८ मा अन्तर्राष्ट्रिय महासंघको सदस्यता पाएको थियो।"
