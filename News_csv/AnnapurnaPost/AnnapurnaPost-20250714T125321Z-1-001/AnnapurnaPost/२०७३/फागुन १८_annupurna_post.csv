शीर्षक,विवरण
सत्तामोहविनाको निर्णय क्षमता,"देश तथा जनकल्याणका लागि सत्तामोह त्याग्नु राजनेताका लागि कठिन काम हो । यो काम उनीहरूको स्वभावमै छैन । पछिल्ला केही दसकयता राजनीतिको चरित्रमा यस्तो परिवर्तन आएको छ, निस्वार्थ र जनसेवी नेतागणको अस्तित्व नै अब खतरामा पर्न थालेको छ । कोही कोही नेताहरूले आदर्श त अवश्य पनि स्थापित गर्न सकेका छन् तर यथार्थमा त्यसमा धेरै समयसम्म टिक्न सकेका छैनन् । धन तथा बाहुबलको प्रभाव सर्वत्र व्याप्त छ । भन्न सक्छौं, यतिबेला अधर्मको समय चलिरहेको छ । यस्तो समय केवल नेपाल या छिमेकी राष्ट्रमा मात्रै होइन अपितु विश्वभर चलिरहेको छ । दुर्भाग्य, हामी वर्तमान राजनीति र नेताहरूलाई हेय दृष्टिले हेर्छौं तैपनि उनीहरूबाट छुटकारा पाउने स्थितिमा भने छैनौं । सर्वाधिक कष्ट गरिब एवं विकासशील देशका जनताहरूले झेल्नु परिरहेको छ । निर्धनता, अशिक्षा र बेरोजगारीको सांग्लोमा जकडिएका कारण हामी तिनै नेताहरूले देखाएका नयाँपुराना सपनालाई साँचो मानेर बसिरहेका छौं । झुठो आश्वासन प्रायः तितो सत्यभन्दा धेरै प्रिय लाग्छ । यस्तो अनन्तकालदेखि हुँदै आएको छ । सत्तालोलुप वर्गले जनभावनाको दोहन गर्दै आइरहेको छ । यस्तो विषम एवं विकट स्थितिमा कतैबाट पनि आशाको एक झुल्को किरण पनि देखियो भने ध्यान दिनुपर्छ । भलै त्यस्तो किरण छिमेकी भारतबाटै किन नआइरहेको होस् । म यस्तो यसकारण भन्न बाध्य छु कि, केही स्पष्ट र केही अस्पष्ट कारणहरूले गर्दा नेपाल र हाम्रो समाचारमाध्यममा भारतकाप्रति प्रेम र घृणाको खेल निरन्तर चलिरहेको छ । अहिले यी अस्पष्ट रहस्यहरूको मूलभूत कारणहरूको विश्लेषण गर्ने बेला होइन । अहिले मात्र हेर्नु छ, विगत केही महिनायता भारत सरकारद्वारा चालिएका केही महत्ववपूर्ण आर्थिक कदमले नेपाल तथा अन्य विकासशील देशहरूलाई कुनै नयाँ मार्ग प्रशस्त गरेको छ कि छैन ? के कुनै राजनीतिक दलले मुलुकमा ठूला आर्थिक, राजनीतिक एवं सामाजिक परिवर्तनका लागि आफ्नो वर्चस्वलाई दाउमा लगाउन सक्छ ? यी यक्ष प्रश्नहरूको उत्तर नेपालले खोज्नुपर्छ । भारतका प्रधानमन्त्री नरेन्द्र मोदीले ८ नोभेम्बर २०१६ को दिन एउटा ठूलै हंगामा गरे । उनको सरकारले पाँच सय र एक हजार दरका भारु नोटमाथि अचानक प्रतिबन्ध लगाइदियो । त्यसपछि पाँच सय र एक हजार दरका नयाँ नोट चलनमा ल्याउने घोषणा गरियो । यो निर्णयले आमजनता हतप्रभ र कालोधनका कुवेरहरू धराशायी भए । नोटबन्दी कुनै नयाँ वा क्रान्तिकारी आर्थिक विचार होइन । विश्व र भारतमा लामो समयदेखि विभिन्न सरकारहरूले यसबारेमा गहन विचार विमर्श गर्दै आएका छन् । कयौं देशहरू यस्ता पनि छन् जसले आफ्नो नगदमुद्राको रूप र स्वरूपमा अचानक परिवर्तन गरेका छन् । तर करिब ४० वर्षदेखि भारतमा नोटबन्दी लागू गरिएको थिएन र यति ठूलो स्तरमा त कहिले पनि भएकै थिएन । प्रधानमन्त्री मोदीको नोभेम्बर ८ को घोषणापछि भारु पाँच सय र एक हजार दरका नोटहरू, जसको कुल मूल्य भारु १५ दशमलब ४४ लाख करोड थियो, मान्य मुद्रा रहेन । यो अभूतपूर्व कदमका लागि भारत सरकारले मुख्य रूपमा तीनवटा कारण प्रस्तुत गरेको थियो । कालो धनमाथि प्रहारसरकारलाई आशा थियो तीनदेखि छ लाख करोड भारु अर्थ व्यवस्थामा फिर्ता आउने छैन र त्यतिनै मूल्यको नयाँ मुद्राको प्रयोग जनकल्याणकारी योजनामा गर्न सकिनेछ । तर कालोधनका चतुर खेलाडीले यस्तो जोगाड लगाए कि करिब करिब पूरै धन बैंकमा फिर्ता आयो । सरकारले नोटबन्दीको माध्यमबाट देशविरोधी आतंकवादमाथि पनि अंकुश लगाउन चाहेको थियो । यो प्रयास पनि केही समयका लागि र आंशिक रूपमा मात्रै सफल हुन सक्यो । सरकारद्वारा नोटबन्दीलाई फर्जीनक्कली मुद्राकोविरुद्ध एउटा अभियानको रूपमा पनि प्रचारित गरिएको थियो । तर सरकारी तथ्यांकअनुसार, नक्कली मुद्रा पूरै अर्थव्यवस्थामा केवल चार सय करोड भारुबराबारको मात्रै थियो । अर्थात् कुल प्रचलित मुद्राको ० दशमलब २ प्रतिशत मात्र । यो त सियो खोज्न पहाड खोतलेसरह भएन र ? भारतमा गरिएको नोटबन्दीको प्रभावमाथि विस्तृत रिपोर्टिङ, टीकाटिप्पणी संसारभर नै भइसकेको छ । नेपालमा त्यसले पारेको दुष्प्रभावलाई मैले स्वयं अनुभव गरिसकेको छु । सुरुमा त नोटबन्दीलाई अधिकतर भारतीयहरूले कालोधनविरुद्धको अभियानका रूपमा लिए र स्वागत गरे । तर नोट सटहीमा बैंकहरू र प्रशासनको निरन्तरको असफलताले जनआक्रोशलाई जन्मदियो । यद्यपि नरेन्द्र मोदीको नियतमाथि विश्वास भएका कारण यो आक्रोश जनआन्दोलनमा परिवर्तन हुन पाएन । तैपनि मोदी सरकारको प्रशासनिक क्षमतामाथि त प्रश्नचिन्ह लाग्यो नै । के कुनै राजनीतिक दलले मुलुकमा ठूला आर्थिक, राजनीतिक एवं सामाजिक परिवर्तनका लागि आफ्नो वर्चस्वलाई दाउमा लगाउन सक्छ ? यी यक्ष प्रश्नको उत्तर नेपालले खोज्नुपर्छ । यसका कारण भारतको कुल गार्हस्थ उत्पादन (जीडीपी)मा जोडदार झड्का लाग्यो । सरकार जीडीपीमा ७७ प्रतिशतदेखि ८२ प्रतिशतको वृद्धि हुने आश गरेर बसेको थियो । विभिन्न प्रक्षेपणका अनुसार अब आर्थिक वृद्धि ६५ देखि ६९ प्रतिशतमै सीमिति हुनेछ । उद्योग एवं व्यापारको पछिल्लो त्रैमासिक तथ्यांक निराशाजनक देखिएको छ । ७० प्रतिशत ग्रामीण जनसंख्या भएको भारतमा गाउँलेहरू नोटबन्दीको सबैभन्दा ठूलो सिकार बने । भारतका गाउँहरूमा अहिले पनि नगदको माध्यमबाट जीवन चल्ने गर्छ । नोटबन्दीसँग जोडिएको डिजिटल पेमेन्टको योजना गाँउलेहरूका लागि अहिले पनि केवल एउटा नारा मात्र हो । अब मूलप्रश्न उत्पन्न हुन्छ, मोदी सरकारले यस्तो जोखिमपूर्ण कदम यस्तो समयमा किन उठायो जतिबेला उत्तर प्रदेश, उत्तराखण्ड, पञ्जाब, गोवा र मणिपुरका राज्य विधानसभाको चुनाव फेब्रुअरी र मार्चमा हुने तय थियो ? (उल्लिखित सबै चुनाव अहिले पनि सम्पन्न भइसकेका छैनन् र सबैको परिणाम एकैसाथ मार्च ११ मा घोषणा हुनेछ) । यो राज्य विधानसभा चुनाव स्वयं मोदीका लागि एउटा अग्निपरीक्षाको रूपमा उभिएको छ । मोदी र उनको दल भारतीय जनता पार्टी (भाजपा)ले नोटबन्दीलाई यी पाँच राज्य चुनावका दौरान एउटा क्रान्तिकारी एवं लोककल्याणकारी कदमको रूपमा प्रचारित गर्ने निर्णय गरेको थियो । कालोधनले अर्थ व्यवस्थामा पारेको नकारात्मक प्रभाव एवं आयकरको व्यापक चोरीमाथि अंकुश लगाउने एउटा प्रयास थियो, नोटबन्दी या नोट बदली । तर विरोधी दलहरूका केही सत्य र अर्धसत्य, मनगढन्त तथा अतिरञ्जित आरोपहरूबाट घेरिएपछि मोदी एवं उनको दल भाजपा बाँकी चुनावी अभियानहरूमा भने नोटबन्दीका बारेमा निकै कम बोलिरहेका छन् । डिजिटल पेमेन्टको योजना पनि अहिले भाजपाको चुनावी र्यालीहरूमा सुनिन छाडेको छ । विपक्षी दलहरूद्वारा नोटबन्दीमाथि कडा आलोचना गत नोभेम्बर ८ देखि नै प्रारम्भ भएको थियो । पछि यही मुद्दालाई लिएर विपक्षीले संसद्मा पनि लगातार अवरोध खडा गरे । संसदीय कार्य ठप्प बन्यो । फेब्रुअरीमार्च २०१७ को राज्य विधानसभा चुनावलाई मध्यनजर गरेर मोदी सरकारले १ फेब्रुअरी २०१७ मा प्रस्तुत राष्ट्रिय (युनियन) बजेटबाट लाभ उठाउन सक्थ्यो । अनेक व्यक्ति, जसमा अर्थशास्त्री पनि सामेल छन्, जसले सोचिरहेका थिए, बजेटमा वित्तमन्त्री अरुण जेट्लीले युनिभर्सल बेसिक बजेट (यूबीआई)'को जनता लोभ्याउने योजनाको माध्यमबाट गरिबीको रेखामुनि रहेका वर्गलाई सिधै आर्थिक सहायताको घोषणा गर्नेछन् । यसको माध्यमबाट करोडौं निर्धन भारतीयहरूको जन धन बैंक खाता' मा १० देखि १५ हजार भारु जम्मा हुन सक्थ्यो । यूबीआईको प्रारम्भ विभिन्न रूपमा अनेक विकसित देशहरूमा समेत भएका छन् । तर यस्तो काम नगरेर वित्तमन्त्री जेट्ली एवं प्रधानमन्त्री मोदीले आर्थिक अनुशासन र संयमताप्रति आफ्नो विश्वास व्यक्त मात्र गरेनन् देश र राजनीतितन्त्रलाई नै चुनाव जित्नका लागि देशको अर्थव्यवस्थालाई दाउमा लगाउनु हँदैन भन्ने स्पष्ट सन्देश दिए । १ फेब्रुअरीको बजेटमा निर्लज्ज भोट लोभबाट आफूलाई टाढा राखेर मोदीले नबोलीकनै यो पनि स्पष्ट गरे कि नोटबन्दी गर्ने उनको निर्णय पनि देशकै हितमा थियो र त्यसको दूरगामी एवं लाभकारी आर्थिक परिणाम प्राप्त हुनेछ । साथै सरकार अनेक अन्य आर्थिक एवं प्रशासनिक सुधारका कार्यक्रम लागू गर्नको लागि पनि तत्पर छ । हो, यो भन्न कठिन छ, नोटबन्दी आर्थिक दृष्टिकोणबाट उत्तम, पूर्णत दोषरहित र सबैभन्दा समयानुकूल नीति या कदम थियो । सम्भवतः यस्तो कुनै नीति कहींकतै बनेको छैन र भविष्यमा पनि बन्न सक्दैन । नीतिको कार्यान्वयनमा र त्यो पनि भारतजस्तो विशाल देशमा, त्रुटिहरूको सम्भावना पनि उत्तिकै रहन्छ । त्यसोभए के सबै चुनौतीपूर्ण एवं कठोर निर्णयको चाहनामाथि औंला उठाउनु न्यायसंगत हुन सक्छ ? के यथास्थिति सदैव कायम रहनुपर्छ ? के निर्णय शब्दलाई शब्दकोषबाट निष्काशित गर्नुपर्छ ? म यी कुराहरू समस्त विश्वको परिप्रेक्ष्यमा भनिरहेको छु । भारतको नोटबन्दी केवल एउटा सामयिक प्रसंग मात्र हो । हाम्रो प्रवृत्ति तात्कालिक लाभप्राप्तिको बनेको छ, दुर्भाग्यवश जीवनको प्रत्येक क्षेत्रमा । तर दूरगामी एवं स्थायी परिवर्तनका लागि नेतृत्वले निस्वार्थ भावबाट, पूर्ण निष्ठा र विवेकको प्रयोग गर्दै भगीरथ प्रयास गर्नैपर्छ । आरोप लगाउनेहरू त्यतिबेला पनि कम हुने छैनन् । कसैको त यो काम नै हो । उनीहरूसँग कहिलेकाहीं समाधान पनि मागौं त, देखापर्नै छाड्नेछन् ।"
नीतिहीन नेतृत्व गतिहीन गन्तव्य,"राजनीति, राष्ट्र नीति योजना नीति र विकास नीतिलगायतका सबै नीति नियमित र व्यवस्थित हुनुपर्छ । अनि ती सबै नीतिका नेता नियन्ताहरू नैतिक एवं तात्विक बन्नुपर्छ । अनि पो समुदाय, समाज र समुच्चा राष्ट्रको सर्वतोमुखी समुन्नति हुन्छ । सबै भन्छन्नेपाल बिग्रियो, नेपाल पिछडियो, नेपाल अधोगतितर्फ पो गयो । कारण नभई कार्य हुँदैन । कारण खोज्दै जाँदा भेटिने यथार्थ त्यही होयहाँ नीतिहीन नेतृत्व छ र गतिहीन गन्तव्य छ । नेताहरू जब नारीवादी हुन्छन्, सिद्धान्तहीन बन्दछन् र आदर्शच्यूत हुन्छन् तब तिनका उपर विश्वासको भर नै हुन्छ कसरी ? नेताहरू नै जब बाटो समाउने भन्दा बाटो बिराउनेतिर बाउँडिएर बाउँठा बन्दछन् तब देश बन्छ कसरी ? अहिले नेपालभित्रको राजनीतिक इतिवृत्तभित्र यस्तै विचित्र चित्र देखिन्छ । त्याग अनुभव जनधरातलीय परिदृश्य र तजन्य प्रवृत्तिले प्रवृत्त भएका नेताहरू नभएसम्म नेपालको नव निर्माण र गन्तव्य निरूपण सम्भव देखिन्न । विगतका कैयन् कालखण्डमा नेपालका नायक, अधिनायक, वरिष्ठ प्रशासक तथा शीर्षस्थ व्यक्तिविशेष एवं तहैतह र क्षेत्रक्षेत्रका पदिक पात्रहरूले गन्तव्यका अनेक विधि रेखाहरू कोरे, प्रगतिका चित्ताकर्षक उद्बोधन गरे । तर तिनका रेखांकन र उद्घोषणा समयको छालसँगै उसै उर्लेर गयो, बिलायो । नेपाल राष्ट्र विकासको चौधौं योजनाकालतिर त आयो तर राष्ट्रिय विकासका दृष्टिले जनस्तरीय स्तरवृद्धिका दृष्टिले झनझन् चुत्थो चरणतिर नै धकेलिँदै गयो । यस्तो किन भयो ? किनभने गन्तव्यतर्फको पहुँचमा चाहिने आवश्यकीय मूल तत्व गतिशीलता, निरन्तरता तथा योजनापूर्तिको तीव्र प्रतिबद्धता हो, जो यहाँ हुनै पाएन । हाम्रो राजनीति, हाम्रो राज्य व्यवस्था र हाम्रा विधि बन्दोबस्त दसकौंसम्म तदर्थ प्रयोग परिपञ्चमै गुज्रे । हाम्रा कैयन् योजना सदा नै अपूर्ण जीर्ण रहे । अनि हाम्रा कतिपय कार्यक्रम अव्यवहारिक, अवास्तविक, अर्थहीन मात्र सिद्ध भएर सेलाए । हामी उत्पादनमुखी र वितरणवादीभन्दा उपभोगीमुखी एवं आयातवादी मात्रै बन्यो, आफ्नो उर्वर भूधरातललाई अरूको बजार बनाएर हामी हतारहतारमा धनलाभको बेकार धन्दातिर कताकता उसै उरालियौं, वहकियौं । फलतः नेपाल टिलिक्कको चहक फुलजस्तो त देखियो, तर पलाँस पुष्पजस्तो त्यो स्वयं श्रीहीन सुगन्धरहित बन्यो । नेपालमा विकासका जेट, बजेट र गजेट नआएका होइनन्अनि विकासका अनेक सपना जपना तथा रटनाहरू नभएका पनि होइनन् । तर विपनामा, वास्तविकतामा र खास मैदानमा तिनको सही अवतरण नै हुन सकेन । ती सारा सपना ती सबै योजना उसै बिलाउँदै विलिन बने । मलिन विलिन विदिणी र जीर्ण हुँदै जाँदा रुग्ण भएको हाम्रो गन्तव्य सधैं सधैं अगतिले नै गुज्रँदै गयो । नीति, गति र गन्तव्यको कुरा गर्दा सही प्रवृत्ति, धरातलीय जन स्वीकृति र मौलिक मूल्यको लोक सम्मतिको विषय विधिमा पनि ध्यान दिनुपर्ने हुन्छ । तर हामीकहाँ जे जति पनि परिवर्तित परिस्थिति र राजनीतिक गतिविधिहरू भए तिनमा सोची विचारी काम कारबाही नभएको अवस्थामा नै ज्यादा रह्यो । अर्थात हतार हतार, लटखटर र तीव्रतर आवेग उद्धेगका संघर्र्ष, क्रान्ति एवं आन्दोलनका परिणति नै त्यसमा बढी भए गरेको पाइयो । आवेग, उद्वेग र विद्वेषलाई बोकेर गरिने फेरबदल फलदायी हुँदैन भन्ने कुरा पनि त्यो प्रकरणबाट पुष्टि भयो । मिचेर वा कुबाटोमा दौडेर राजनीतिको दौडबाजी वा खेलाँची गर्नेहरूलाई समयले बढार्दै लैजाने छ । जग र जमिनबाट उठेको र आफ्नै थातथलोसँग सुहाउँदो नीति विधि एवं बन्दोवस्तीय स्थितिले नै बञ्छित दिशा दर्शाउँछ । तर दृष्टि एकातिर र दिशा अर्कोतिर अनि दर्शन बेग्लैतिर हुन गएपछि लक्षित फल प्राप्ति हुँदैन । त्यसैले सुविचारित, मनोबञ्छित नीति पद्धतिलाई नै हामीले अवलम्बन गर्न सक्नुपर्छ । अन्यथा अन्योल, अल्मह अन्यमनस्कको अवस्था आउँछ । विगतका बाह्र, चौध वर्षका हाम्रा अनेक अभ्यासले त्यस्तै अर्थ आसय झल्काउँछ । परिवर्तन प्रतिफलका खातिर हुनुपर्छ । तर नेपला भित्रका कतिपय परिवर्तन आत्महित विद्वेषजनीत र विकृत विषय सन्दर्भबाट ग्रसित देखिन्छ । टहकिरहेको सूर्य चन्द्रलाई पनि यदाकदा ग्रहणले ग्रसा गर्दछ । तर त्यस्तो पूर्ण अपूर्ण खण्ड ग्रास सदा सर्वदा रहन्न । अन्ततः राष्ट्रिय राजनीति आफ्नै स्थान आफ्नै समाज र आफ्नै मौलिक परिवेशमा आउनैपर्ने हुन्छ । हाम्रो प्रयत्न पनि त्यसैतर्फ केन्द्रित हुनु स्वाभाविक हुन्छ । गन्तव्यतर्फ उद्यत रहन लक्ष्य निर्धारण योजना निर्माण र अनुगमन निरीक्षण अवश्य हुनुपर्छ । तर मूल कुरा गन्तव्यमा पहुँच हुनका निम्ति गति हुनुपर्छ । गतिमा नै विमति भएपछि स्थिति जटिल हुन्छ र गन्तव्य प्राप्ति हुँदैन । हाम्रो विद्यमानको शासन प्रशासन र विधि व्यवस्थापन सबै सबै नै अधोगतिको पथबाट गुज्रिरहेको छ । विधि व्यवस्था विकास निर्माण र समुन्नतिका यावत् सवालमा कुशल नेतृत्व चाहिन्छ । नेतृत्व नीति पद्धति र चरित्रमा सही स्वस्थ एवं सारभूत हुनुपर्छ । तर नेपलभित्रका सबै पक्ष र सबै क्षेत्रमा नीतिविहीन तर बढी राजनीतिक भाग शान्तिको परिस्थिति पाइन्छ । त्यसैले हाम्रो गति गन्तव्य नीतिविहीन र गतिहीन स्थितिमा देखिन्छ । पुराना विषय विशेषलाई बदल्नु वा नयाँ नाम दिएर कुनै विधि व्यवस्थापकको परिवर्तन गर्नुले मात्र कुनै नविनतम परिप्राप्ति हुँदैन । यो कुरा हामीले यताका १२ वर्षभित्र टड्कारो अनुभव गरेको आम विषय हो । राज्यको नवीनतम पुनर्संरचना भनेर यताको लामो समय जे जति अभ्यासहरू भए अन्ततः तिनको कुनै गुणकारी र उपलब्धिपूर्ण अर्थ देख्न सकिएको छैन । निकायलाई तह र तहलाई स्थानीय अंग भनेर शब्दजञ्जालमा जति नै समय कटाए पनि त्यसले जग जमिनसम्मको लोक कल्याणकारी तथा लोकतान्त्तिक सार दिन सकेको छैन । रूपान्तरणको विरूप रूप खडा गरेर हुँदो रहेनछ भन्ने कुरा यताका कालक्रममा चाल मालले स्पष्ट प्रमाणित छ । त्यसैले इतिहास परम्परा रीति आदिका विधि व्यवस्थाबाट शिक्षा सिकेर नीति र गतिका साथ मति एवं पद्धति अघि बढाउनु जरुरी छ । अन्यथा बाटो मिचेर वा कुबाटोमा दौडेर राजनीतिको दौडबाजी वा खेलाँची गर्नेहरूलाई समयले बढार्दै लैजाने छ । नीतियुक्त बन्ने नेता र गतितर्फ उद्यत हुँदै जाने गन्तव्य अबको सोच र चिन्तन हुनेछ । हेक्का राख्नुपर्ने पक्का कुरा यही हो ।"
विद्यार्थी आन्दोलनको गति र दिशा,"त्रिभुवन विश्वविद्यालयले झन्डै आठ वर्षपछि स्ववियु निर्वाचन कार्यक्रम घोषणा गर्यो । त्रिवि क्यालेन्डरअनुसार यही फागुन १४ गतेका लागि निर्धारित स्ववियु निर्वाचन केही विद्यार्थी संगठनको विरोधका कारण बिथोलिन पुगेकाले पुनः १८ गतेका लागि निर्धारित गरियो । तर पनि विद्यार्थीद्वारा विभिन्न निहुँमा निर्वाचन भाँड्ने गतिविधि भएकै कारण थोरै मात्र क्याम्पसहरूमा सो मितिमा निर्वाचन सम्पन्न हुँदैछ । यसले एकातिर त्रिविअन्तर्गतका क्याम्पसमा पठनपाठन प्रभावित हुन पुगेको छ, भने अर्कातिर विश्वविद्यालय विभिन्न संगठनसँग आबद्ध विद्यार्थीद्वारा तोडफोड, आगलागी र उनीहरू आफैंबीचको द्वन्द्वका कारण अशान्त क्षेत्रमा परिणत हुन पुगेको छ । यसबाट विश्वविद्यालयलाई ज्ञान, विवेक, तर्क र सद्व्यवहार सिक्ने र प्रयोग गर्ने स्थलको रूपमा बुझ्ने र त्यस किसिमको केन्द्रको रूपमा परिणत गर्न खोज्नेहरूले दुःख र पीडाबोध गर्नु परेको छ । विश्वविद्यालय (त्रिवि) भित्र सिर्जित यस किसिमको अवस्था नौलो होइन । निर्दलीय पञ्चायतीकालभर त्यहाँ सत्तासमर्थक मण्डले (राष्ट्रवादी स्वतन्त्र विद्यार्थी मण्डल) विद्यार्थीहरूको नांगो गुन्डागर्दी र हैकम चल्दथ्यो । उनीहरू व्यवस्थाविरोधी विचार बोक्ने विद्यार्थीउपर प्रशासनको सहयोगमा दमन र धरपकडसम्म गर्नेगराउने गर्दथे । यद्यपि ०३६ को विद्यार्थी आन्दोलनको सफलताले केन्द्रीयस्तरमा विद्यार्थी संगठन खोल्न पाउने अधिकार प्राप्त भएपश्चात त्यस किसिमको अवस्थामा धेरै हदसम्म कमी आएको थियो । त्यतिबेला विद्यार्थी संगठन (स्ववियुसमेत) मा आवद्ध विद्यार्थी कुनै न कुनै (खासगरी वाम र प्रजातन्त्रवादी) विचारप्रति आबद्ध हुन्थे । उनीहरूले शिक्षार्जनमा संलग्न युवा विद्यार्थीमाझ आफ्नो विचार पुर्याउनुका साथै संगठन निर्माण गर्ने कार्य गर्दथे । त्यसका लागि उनीहरूको विचारअनुरूपको व्यवहार प्रमुख मानिन्थ्यो । त्यसैले केही अपवादजन्य अवस्थालाई छाडेर विद्यार्थी राजनीतिमा नेतृत्व लिनेहरू सरल, शिष्ट, इमान्दार र आदर्श पात्रको रूपमा हेरिन्थे । यसैगरी उनीहरूले आफ्नो शिक्षार्जनको ध्येय प्राप्तिसँगै आफूले धारण गरेको विचारको पक्षमा लाग्दा प्रशासनिक दमन व्यहोर्नु पर्दथ्यो । जसले गर्दा त्यतिबेला जो कोही सक्रिय रूपमा प्रस्तुत हुने आँट गर्दैनथे । अनि राजनीतिमा संलग्न हुनेहरूद्वारा गुन्डागर्दी र आर्थिक अनियमितता हुने गर्दैनथ्यो । ०४६ को राजनीतिक परिवर्तनपश्चात पुनस्र्थापित संसदीय व्यवस्थासँगै देशमा परिवर्तनका बाहक ठानिने राजनीतिक शक्तिहरू पालैपालो सत्ता र प्रतिपक्षमा स्थापित हुन पुगे । संसदीय राजनीतिक कालमा मुलुकमा सत्ताको दुरुपयोग गर्दै भ्रष्टाचार, तस्करी, कमिसन, राष्ट्रघातजस्ता खेल व्यापकरूपमा मञ्चन हुन पुगे । ०४६ भन्दाअघि आदर्श, त्याग र बलिदान गर्नेहरूले नै पञ्चायतकालीन विकृतिहरूलाई निरन्तरता दिन पुगे । यसरी राजनीति, प्रशासनलगायतका क्षेत्रमा देखापरेका विकृतिको प्रभाव विद्यार्थी राजनीतिमा पर्नु स्वाभाविकै हुन गयो । फलतः विद्यार्थी संगठन निश्चित आदर्श बोकेर विद्यार्थी हकहितको पक्षमा लागिपर्नेहरूको संगठित स्वरूप नभएर सत्तास्वार्थको उपयोग र अवसर प्राप्त गर्नेहरूको केन्द्रको रूपमा परिणत हुन पुग्यो । अनि स्ववियुका पदाधिकारीहरू सत्तापक्ष (सरकार एवं प्रतिपक्ष) को आडभरोसामा शैक्षिक संस्थाहरूलाई तहसनहस पार्ने दलालको रूपमा परिणत हुन पुगे । उनीहरूले विद्यार्थी हकहितको नाराभित्र स्ववियु एवं विद्यार्थी कल्याण कोषको रकम दुरुपयोग गरी उपार्जनको बाटो पक्रिन पुगे । फलतः जसरी विश्वविद्यालय देशका लागि आवश्यक दक्ष जनशक्ति उत्पादन गर्ने केन्द्र हुने गर्दथ्यो, अब आएर राजनीतिक कार्यकर्ता उत्पादन र तालिम गर्ने केन्द्रको रूपमा परिणत हुन पुग्यो । जहाँ राजनीतिक नेतृत्वको लागि आवश्यक पर्ने गुण गुण्डागर्दी, दलाली, भ्रष्टाचार र राष्ट्रघातजस्ता विषयको प्रारम्भिक तालिम दिने गरिन्छ । उल्लिखित कुरोकै परिणाम मान्नुपर्छ, विश्वविद्यालय र मातहतका क्याम्पस एवं शैक्षिक संस्थाहरूमा यतिबेला शैक्षिक एवं अनुसन्धानात्मक कार्यहरू कम र राजनीतिक गतिविधि बढी हुने गर्छन् । यसका लागि प्रत्येक संस्थामा कार्यरत शिक्षक, कर्मचारी एवं विद्यार्थीहरूबीच देशमा क्रियाशील राजनीतिक पार्टीका कमिटीहरू छन् । ती कमिटीहरूको जोड प्राज्ञिक उन्नयनमा नभएर कसरी आफू कार्यरत संस्थालाई राजनीतिक पार्टीको प्रभाव क्षेत्रका रूपमा विकास गर्ने र त्यहाँ भएका सेवासुविधालाई पार्टीस्वार्थको निम्ति प्रयोग गर्ने भन्ने रहेको पाइन्छ । त्यस कार्यमा विद्यार्थीहरू बढी मात्रामा परिचालित हुने गरेका छन् । तर उनीहरूलाई यस किसिमका कार्यहरूमा पदाधिकारी, शिक्षक र कर्मचारीको समेत समर्थन हुने गर्छ । त्यतिमात्र नभएर शिक्षण संस्थाहरूमा राजनीतिक पार्टीसम्बद्ध गुट एवं जनवर्गीय संगठनका भेलाहरू सम्पन्न हुने गर्छन् । यस कार्यमा पार्टीहरूले निर्लज्ज रूपमा विद्यार्थी प्रयोग गरिरहेका छन् । त्यसैले उपत्यकाका क्याम्पसहरूमा शैक्षिक गतिविधिभन्दा पार्टीसम्बद्ध कार्यक्रमहरू बढी सञ्चालन भइरहेका हुन्छन् । यस किसिमको उद्देश्यप्राप्तिमा सघाउने वफादार पात्र छनौट गर्ने हेतुले विश्वविद्यालय पदाधिकारीहरू नियुक्तिमा योग्यता र दक्षताभन्दा सम्बद्ध दलको सिफारिसले प्राथमिकता पाउने गर्छ । कहाँसम्म भने विश्वविद्यालयका पदाधिकारीहरू विद्यार्थी संगठनहरूको सिफारिशमा नियुक्ति हुनेगरेका दृष्टान्तहरू समेत देख्न पाइन्छ । यसरी आफ्नै सिफारिसमा नियुक्त पदाधिकारीलाई विद्यार्थीहरूले भरपूर मात्रामा प्रयोग गरिराखेका हुन्छन् । यसप्रकार आर्थिक राजनीतिकसँगै विश्वविद्यालयको नीतिनिर्माण तहमा समेत प्रभाव पार्नेसम्मको भूमिका खेल्न सकिने भएकाले विद्यार्थी राजनीतिमा आकर्षण देखापर्ने गरेको हो । विद्यार्थी राजनीतिको माध्यमबाट पार्टी राजनीतिको लागि भूमिका तयार पार्न सकिने मात्र नभएर विश्वविद्यालयका आन्तरिक क्रियाकलापमा समेत हस्तक्षेपकारी भूमिका खेल्न सकिने भएका कारण कतिपय विद्यार्थी एउटा तह र विषयमा शैक्षिक उपाधि प्राप्त गरिसकेपछि पनि सोही तह र विषयमा (कानुनको एलएलबी) वा सोही तहको अन्य विषयमा भर्ना लिँदै वर्षौंसम्म क्याम्पसमा बिताइरहेका हुन्छन् । यसो गर्नेहरूलाई सम्बन्धित शिक्षण संस्थाका शैक्षिक क्रियाकलापसँग होइन, त्यहाँ हुने निर्माण कार्य, टेन्डर, ठेक्कापट्टासँग बढी सरोकार हुने गर्छ । कहाँसम्म भने क्याम्पसहरूमा हुने विद्यार्थी भर्नामा हिस्सेदारी कायम गरेर आर्थिक लाभ लिने कार्यसमेत विद्यार्थी नेतृत्वमा आसीन हुनेहरूबाट भएका उदाहरण उपत्यकाभित्रकै क्याम्पसहरूमा देख्न पाइन्छ । यसप्रकार लामो समय विश्वविद्यालय (क्याम्पसहरू) मा हालिमुहाली गर्न पल्केको एउटा जमात हतपत् विद्यार्थीको भूमिकाबाट अलग हुनै चाहँदैन । त्यस्ता विद्यार्थीबाट विश्वविद्यालयलाई उन्मुक्ति दिलाएर शैक्षिक वातावरणमा सुधार ल्याउने हेतुले नै हुनुपर्छ विश्वविद्यालयले स्ववियु पदाधिकारी (सदस्य) बन्न उमेरको हद निर्धारण गर्यो । तर विश्वविद्यालयको यो निर्णय त्यस किसिमका विद्यार्थीलाई पाच्य भएन । उनीहरू यसको विरोधमा स्ववियु निर्वाचन कार्यक्रम बिथोल्ने तहसम्म उत्रिन पुगे । यस किसिमको कार्यलाई बल पुर्याउनेहरूमा विभिन्न संगठनसँग आवद्ध विद्यार्थीहरू मात्र नभएर तिनका माउ पार्टीका नेताहरू समेत देखिए । अब आएर स्ववियु निर्वाचन भाँड्ने कार्य मधेसी दलहरूद्वारा जारी संविधान संशोधन अभियानसँग समेत जोडिन पुगेको छ । यसको पछिल्लो उदाहरण तराईका कतिपय क्याम्पसहरूमा मधेसी विद्यार्थी संगठनहरूद्वारा गरिएको तालाबन्दी हो । यसबाट विद्यार्थीलाई स्ववियु विद्यार्थी हकहितका लागि नभएर इतर उद्देश्यको परिपूर्तिका लागि चाहिएको हो र उनीहरू आफूहरूले भनेजस्तो भएन भने जुनसुकै निहुँमा निर्वाचन बिथोल्न उद्यत छन् भन्ने प्रमाणित हुन पुगेको छ । यसै सन्दर्भमा स्वाभाविक प्रश्न उभिन्छ, स्ववियु निर्वाचन कसको लागि चाहिएको हो ? विश्वविद्यालय, राजनीतिक दल वा विद्यार्थी स्वयंका लागि ? स्ववियुले विगत लामो समयदेखि शैक्षिक गुणस्तर अभिवृद्धिमा सघाएन । हो, ०४६ अघिका स्ववियुहरू तुलनात्मक रूपमा मर्यादित थिए । ०४६ पछि त्यस किसिमको अवस्था कायम रहेन । त्यसैले स्ववियु विश्वविद्यालयको प्राथमिकताको विषय हुने कुरै भएन । जहाँसम्म राजनीतिक दलहरूको कुरा छ, दलहरूले ०४६ अघि विद्यार्थी संगठनहरूलाई आफ्नो मुखौटोको रूपमा प्रयोग गरे । विद्यार्थीलाई स्ववियु आवश्यक छ भने शिक्षक कर्मचारीहरूले जस्तै आफ्नो संगठनको निर्वाचन उनीहरू आफैंले किन सम्पन्न गर्न सक्दैनन् ? क्याम्पस प्रशासनले उनीहरूकै लागि सम्पन्न गरिदिने निर्वाचनमा झिना, मसिना र छुद्र निहुँ खोजेर शिक्षक, कर्मचारी र क्याम्पस प्रशासनविरुद्ध अभद्र रूपमा प्रस्तुत हुने कार्य किन गर्छन् ? यससँगै विद्यार्थी राजनीतिबाट पार्टीको नेतृत्व विकासमा समेत योगदान पुग्यो । यसभन्दा बढी विद्यार्थीहरू ०४६ तथा ०६३ का राजनीतिक आन्दोलनहरूमा दह्रो शक्तिको रूपमा प्रयोग भए । यसरी राजनीतिक दलहरू विद्यार्थी संगठनलाई जगेडा शक्तिको रूपमा प्रयोग गर्न चाहन्छन् । यसो गरिरहँदा विश्विद्यालयको अवस्था जेसुकै होस् उनीहरूलाई सरोकार छैन । यसप्रकार ०४६ पछिको विद्यार्थी आन्दोलनमा विकसित हुँदै गरेको प्रवृत्ति राष्ट्र र समाज विकासका लागिसमेत घातक हुने गरेको छ । जुन अवस्था योग्य र इमान्दार विद्यार्थीका लागि झन् हितकारी छैन । यतिबेला देशको सार्वजनिक शिक्षाको अवस्था चौपट छ । यसो हुनुमा सरकारी नीति (निजी क्षेत्रलाई पोस्ने), सार्वजनिक शिक्षा क्षेत्रमा भएको अति राजनीतीकरण (शिक्षक कर्मचारी विद्यार्थी सबै तहमा) सँगै विद्यार्थी आन्दोलनले सही दिशा निर्धारण गर्न नसक्नु नै हो । जहाँसम्म विद्यार्थी आन्दोलनको गतिको प्रश्न छ, यसले ०४६ पछि राजनीतिक दलको नेतृत्वको सिको (विचारमा मात्र होइन, व्यवहारमा समेत) मात्र गर्ने गरेका कारण त्यहाँ उदण्डता र निजी आकांक्षाको परिपूर्तिजस्ता कुराहरूको प्राधान्यता रह्यो । देश विकास र निर्माणमा युवाशक्तिको योगदान र युवाको क्षमता वृद्धिमा शिक्षाको भूमिका सम्बन्धमा उनीहरूको कहिल्यै ध्यान गएन । त्यतिमात्र नभएर अभिभावक, शिक्षक र राजनीतिक नेतृत्व कसैबाट उनीहरूलाई यस किसिमको शिक्षा दिने प्रयास पनि भएन । जसले गर्दा क्षणिक उन्मादमा आएर आफूले शिक्षा ग्रहण गर्ने संस्थामा तोडफोड, आगलागी र आफ्नै गुरुहरूप्रति दुव्र्यवहार जस्ता कार्यहरूलाई विद्यार्थीहरूले बहादुरी र सत्कर्मको रूपमा बुझ्न र ग्रहण गर्न पुगे । हुन त यसो भन्नुको तात्पर्य समस्त विद्यार्थी जमात नै त्यसै दिशातर्फ अग्रसर छ भन्न खोजिएको होइन, तापनि शिक्षण संस्थाहरूमा यस किसिमको प्रवृत्तिको बोलाबाला रहेको भने यथार्थ हो । अन्यथा विचार गरौं त, विद्यार्थीलाई स्ववियु आवश्यक छ भने शिक्षक कर्मचारीहरूले जस्तै आफ्नो संगठनको निर्वाचन उनीहरू आफैंले किन सम्पन्न गर्न सक्दैनन् ? अनि क्याम्पस प्रशासनले उनीहरूकै लागि सम्पन्न गरिदिने निर्वाचनमा झिना, मसिना र छुद्र निहुँ खोजेर निर्वाचन भाँड्ने, त्यसै निहुँमा शिक्षक, कर्मचारी र क्याम्पस प्रशासनविरुद्ध अभद्र रूपमा प्रस्तुत हुने कार्य किन गर्दछन् ? उनीहरूले यस किसिमका क्रियाकलाप गरिरहँदा तिनको माउ पार्टी नेतृत्वले नियन्त्रणमा किन चासो देखाउँदैन ? बरु उल्टै त्यस किसिमको अभद्र व्यवहार गर्नेहरूलाई नै पुरस्कृत गर्छ ? यी विषयले हाम्रो राजनीतिक नेतृत्वको धरातलसँगै हामीले कुन किसिमको प्रजातन्त्र ! उपभोग गरिरहेका छौं, अनि समाजलाई कुन दिशातर्फ उन्मुख तुल्याउन खोज्दैछौं भन्ने कुरालाई इंगित गर्छ । उल्लिखित परिवेशमा स्वतन्त्र विद्यार्थी युनियनको निर्वाचन सम्पन्न भइहाले पनि त्यसले सुखद् परिणाम भने दिने छैन । कारण समानुपातिक आधारमा गठित हुने स्ववियुमा विभिन्न पक्षका विद्यार्थीको प्रतिनिधित्व रहनेछ । त्यसरी गठित स्ववियुमा विद्यार्थीहरू बीच सानातिना स्वार्थहरूलाई लिएर विवाद र झडप भइराख्ने छ । जुन कुरोले अन्ततः शिक्षण संस्था निरन्तर द्वन्द्वको केन्द्रस्थलको रूपमा परिणत हुनेछ । जुन कुरोको प्रभाव त्यस्ता शिक्षण संस्थाहरूको शैक्षिक वातावरणमा पर्नेछ । विश्वविद्यालयको अवस्था थप कमजोर बन्न पुग्नेछ । त्यसैले अहिलेको आवश्यकता खाली निर्वाचन सम्पन्न गर्ने हेतुले विद्यार्थीले उठाएका सवालहरूमा सम्झौता गरेर साँघुरो निकास खोज्ने होइन । अब स्ववियुको प्रयोजन र स्वरूपका बारेमा व्यापक बहस र छलफल गरी उपयुक्त निष्कर्षमा पुग्नुपर्ने देखिन्छ । जसले गर्दा स्ववियुलाई विश्वविद्यालयको शैक्षिक वातावरणमा नकारात्मक प्रभाव नपर्ने गरी शैक्षिक मुद्दातर्फ केन्द्रित विद्यार्थी हकहितका लागि कार्य गर्ने संस्थाका रूपमा विकास गर्न सम्भव होस् । यसका लागि विश्वविद्यालय नेतृत्व, राजनीतिक दल, विद्यार्थीलगायत सम्बद्ध सबैले आआफ्नो ठाउँबाट सकारात्मक पहल गर्नु आवश्यक छ ।"
स्ववियुः मिनी निर्वाचन र बाबुराम भट्टराई,"सरकारले वैशाख ३१ गतेलाई स्थानीय निर्वाचन गर्ने मिति घोषणा गरेपछि एकातिर देशभर चुनावको चहलपहल सुरु भएको छ भने अर्कोतिर देशभरका शैक्षिक संस्थाहरू खास गरेर क्याम्पस र विश्वविद्यालयमा विद्यार्थी युनियनको चुनावले शैक्षिक केन्द्रहरू रणमैदान बनिरहेका छन् । बीस वर्षपछि हुन लागेको स्थानीय निर्वाचनको अनिश्चिततालाई आठ वर्षपछि हुन लागेको देशका युवा र पढेलेखेका तथा जान्नेसुन्ने समुदायको मारमुग्रीले थप अनिश्चित बनाएको मात्र छैन, राजनीतिक दलहरूका भ्रातृ संगठनको रूपमा पालनपोषण गरिएका संगठनहरूको अराजकता छ्यालब्याल भएको छ । अब यिनै स्थानीय चुनावमा पार्टीका नेताकार्यकर्ताको प्रतिनिधि प्रचारक बनेर गाउँगाउँ जानेवाला छन् ! अबका चुनावमा के हुनेवाला छ, युनियन अर्थात मिनी चुनावले छनक दिएको छ । पाठकहरूलाई के अवगत छ भने, पहिला पहिला र खास गरेर दोस्रो जनआन्दोलनताका नेपाली जनमतको अवस्था थाहा पाउन जनमतसंग्रह बनेका थिए, विद्यार्थीहरूले क्याम्पस तथा स्कुलमा गराएका निर्वाचन । तर जब विद्यार्थीहरूको साँच्चिकै निर्वाचनको समय आयो दलीय विभाजनमा चुर्लुम्म डुबेका राजनीतिक पार्टीका विद्यार्थी संगठन र तिनको नेतृत्व निर्वाचन हुनुपर्ने कलेजमा तालाबन्दी, आगलागी, तोडफोड, कुटपीट, अपहरण, मतदाता पत्र च्यात्नेसम्मका काम गरिरहेका छन् । यसले जेठो मामाको त यो गति कान्छा मामाका के गति भन्ने लोकोक्तिलाई चरितार्थ गर्ने छ । बुढो नेतृत्वलाई सही मार्गमा ल्याउने जिम्मेवारी बोेकेका युवाका पछिल्ला गतिविधिले आममानिसलाई निरास बनाएको छ । किन यस्तो भयो ? राजनीतिशास्त्रका पूर्व प्राध्यापकले भने, यसका पाँच कारण छन्, जसले गर्दा बुढा नेताहरूले देश र समाज बिगारे पनि नयाँ पुस्ता नेतृत्वमा पुगेर विभिन्डिएको मुलुक र राजनीतिक नेतृत्वलाई सम्हाल्छ भन्ठान्नेलाई निरास बनाएर ठूलो झड्का दिएको छ । सचेत, योग्य र क्षमता भएका नेताहरू शासनसत्तामा पुगेका भए तिनले सम्भावित विपत्तिलाई पन्छाउन सक्ने थिए । तर अयोग्य नेताहरू पदमा पुगेपछि अलमलमा परे, मुलुकलाई पनि अनिर्णयको बन्दी बनाइरहेका छन् । ती प्राध्यापकले कारण बताउँदै भने, पहिलोयहाँको राजनीतिक नेतृत्व विभाजित छ । सरकार स्वयं विभाजित छ । सत्तासीन पार्टीहरू माओवादी र नेपाली कांग्रेस पनि विभाजित छन् । उनीहरू आफ्नो अधिकार प्रयोग गरेर देशलाई यसरी अगाडि बढाउने भन्ने होइन कसरी सत्तामा टिकिरहने भन्नेतिर मात्र ध्यान रहेको छ । दोस्रो, प्रमुख विपक्षी पार्टी पनि आन्तरिक रूपमा टुक्राटुक्रामा विभाजित छ । नेताले एउटा विचार बोकेर हिँड्छ तर उभित्रका अनेक गुटउपगुटका टाउकेहरू आआफ्नो स्वार्थ के कसो गरे पूरा हुन्छ भनेर अर्कैतिर लागेका छन् । जसले गर्दा विपक्षी दल पनि प्रभावकारी बन्न पाएको छैन । तेस्रो, देशका प्रधानमन्त्री माओवादी जनयुद्धका नायक छन् तर उनको पार्टी नै पाँच टुक्रामा विभाजित भएको छ । पुष्पकमल दाहाल, किरण वैद्य, नेत्रविक्रम चन्द विप्लव र बाबुराम भट्टराई आआफ्ना दल बनाएर चार दिशातिर लागिसकेका छन् । चौथो, सरकारमा वा राज्यको मूल प्रवाहमा नरहेका (नन एक्टर स्टेट) हरू विभिन्न सशस्त्र र विध्वंशक समूहमा लागेर देशमा अस्थिरता र राज्यलाई ध्वस्त पार्ने अभियानमा लागिरहेका छन् । जसलाई राज्यले प्रभावकारी सम्बोधन नै गर्न सकेको छैन । र, पाँचौं, उपरोक्त आडमा आआफ्ना स्वार्थ बोकेका बाह्य शक्तिहरू नेपालभित्र खुलेआम चलखेल गरिरहेका छन् । तिनको बढ्दो उछलकुद पूरै मुलुकलाई अस्थिरता पैदा गर्ने मलजल बनिरहेको छ । यिनै कारणहरूले गर्दा स्थानीय चुनावको दुई महिनाभन्दा अघि हुन लागेको स्वतन्त्र विद्यार्थी युनियनको चुनावमा पनि भाँडभैलो मच्चिइरहेको छ । फागुन १८ गते देशभरका कलेजहरूमा विद्यार्थी चुनावको लागि मनोनयन दर्ता हुनुपर्ने हो । (तर तिनका मातृ पार्टीहरूको उक्साहटले यो मिति पनि पछि निर्धारण गरिएको हो ।) पछिल्लो मितिमा समेत निर्वाचनको कुरै छाडौं, मनोनयन पनि हुन सकेन । कयौं दिनअघिदेखि हडताल, झगडा, तालाबन्दी, आगजनी, लुटपाट र कुटपीटका प्रहसनहरू भइनै रहे । आमविद्यार्थीहरू गैरशैक्षिक र राजनीतिक हस्तक्षेपबाट वाक्कदिक्क बनिरहेका छन्, तर पनि देशका प्रमुख राजनीतिक पार्टीका विद्यार्थी संगठनका आपराधिक गतिविधि केन्द्रीयलगायत त्रिचन्द्र, पाटन, ल, सरस्वती, विश्वभाषा, पब्लिक युथ, शंकरदेव, पशुपति जस्ता कलेजमै ताण्डव नृत्य जारी छ । यो देश र विद्यार्थी आन्दोलनकै दुर्भाग्य हो । निरंकुश राजतन्त्रकालमा राष्ट्रवादी मन्डले जसरी आमविद्यार्थी हितविपरीत काम गर्दथे अहिले दलका मन्डलेहरू आर्थिक चलखेल, दलाली, माउ पार्टीसँग बार्गेनिङ, पैसा उठाउनका लागि स्ववियु कब्जा गर्न लागिपरेका छन् । कांग्रेस, एमाले, माओवादी, मधेसी र अरू दलका नेताहरू रोम जल्दा आगो निभाउनुको सट्टा निरोजसरी आगोको रापमा बाँसुरी बजाएर मदहोस भइरहेको थियो भनिन्छ, त्यस्तै भूमिका निर्वाह गरिरहेका छन् । ०४६ सालमा प्रजातन्त्र र ०६३ सालमा लोकतन्त्र आएपछि पत्रकारहरूबीच मिसन पत्रकारिता गरिरहने कि व्यावसायिक पत्रकार बन्ने भन्ने बहस भयो । व्यावसायिक पत्रकारिताको विकासको जग ०४६ सालमा शिलान्यास भयो भने ०६२६३को आन्दोलनपछि त्यसले फड्को नै मार्यो । अहिले मिसन पत्रकारिता पार्टी मुखपत्रहरूमा साँघुरिएको छ । त्यसैगरी देशमा निरंकुशता रहुन्जेल पार्टी तथा जनवर्गीय संगठनहरूमा प्रतिबन्ध लगाइएकोले विद्यार्थीहरूको प्रयोग राजनीतिक दलले गरेका थिए । त्यतिबेला विद्यार्थी मात्र त्यस्तो जमात थियो, जसमाथि मुलुकमा आधारभूत प्रजातान्त्रिक अधिकारहरू स्थापना गर्न लाग्नुको विकल्प थिएन । त्यतिखेरको उनीहरूको दायित्व नै थियो त्यो । प्रजातन्त्र स्थापना भइसकेपछि विद्यार्थीहरूको भूमिका राम्रोसँग पढ्नु नै थियो । उत्कृष्ट शिक्षा आर्जन गरेर मुलुकमा आवश्यक विषयविद् बुद्धिजीवी, प्राविधिक, प्राध्यापक आदि बनेर पूरै देश सञ्चालन गर्ने आधार बन्नु थियो । विद्यार्थीका माग भनेको शिक्षा आर्जन गर्न चाहिने पुस्तकालय, कक्षा कोठा, पाठ्यक्रम सुधार, लगायत अन्य सुविधा नै प्रमुख हुन् । राजनीति विद्यार्थीहरूको विषय होइन । पढाइसकेपछि कुन राजनीतिक दलमा लाग्ने वा कसरी राजनीतिक गतिविधिमा संलग्न हुने हो त्यो हरेक व्यक्तिको नैसर्गिक अधिकार हो । विधि, प्रक्रिया र शिक्षाको प्राज्ञिक वातावरण हुनुपर्ने ज्ञान आर्जनको थलो स्कुलकलेजलाई पार्टीहरू विद्यार्थी संगठनमार्फत राजनीतिक मूठभेड, षडयन्त्र र हरुवाचरुवा उत्पादन गर्ने थलो बनाउन पाइँदैन । पढाइ हाप्न लगाएर राजनीतिमा युवा विद्यार्थीलाई होमेर आगो ताप्न खोज्नु दलहरूको अपराध हो । यसले भविष्यका कर्णधारहरूको जीवनलाई समाप्तै पारिदिन्छ । आफ्ना छोराछोरीलाई महँगा बोर्डिङविदेशी स्कुलमा पढाएर सर्वसाधारणका छोराछोरीलाई राजनीतिक दास बनाउन लागे नेताहरू । अहिलेसम्म पनि पार्टीका नेताहरू कतिपटक प्रधानमन्त्री, मन्त्री र सांसद बने तर पढ्नुपर्ने विद्यार्थीलाई आफ्ना झोले बनाइरहेका छन् । मुलुक संघीय लोकतान्त्रिक गणतन्त्र बनिसकेपछि पनि स्कुल कलेजमा पढिरहेका विद्यार्थीलाई निरंकुशकालमा झैं राजनीतिक दलका कार्यकर्ता बनाउन पाइँदैन । उनीहरूले पढ्न पाउनुपर्छ । तर कलिला विद्यार्थीलाई पढ्न नदिएर कांग्रेस, एमाले, माओवादी र अरू साना पार्टीहरू विद्यार्थी संगठन चलाएर विद्यार्थीहरूको घोडा चढेर जीवन बर्बाद गरिरहेका छन् । लठैत उत्पादन गर्ने थलो बनाइरहेका छन् । विधि, प्रक्रिया र शिक्षाको प्राज्ञिक वातावरण हुनुपर्ने ज्ञान आर्जनको थलो स्कुलकलेजलाई पार्टीहरू विद्यार्थी संगठनमार्फत राजनीतिक मूठभेड, षडयन्त्र र हरुवाचरुवा उत्पादन गर्ने थलो बनाउन पाइँदैन । खबरदार, स्कुलकलेजलाई राजनीतिक मुठभेडको थलो नबनाउ ! स्कुलकलेजलाई वैज्ञानिक, व्यावहारिक, सर्वसुलभ, सीपमूलक शिक्षा आर्जन गर्ने गुणस्तरीय, समयानुकूल र सान्दर्भिक स्थल बन्न नरोक ! विद्यार्थीहरूका माग र आवश्यकतालाई सम्बोधन गर्न विद्यार्थी काउन्सिल बनाऊ ! तर विद्यार्थी काउन्सिलमा अखिल, नेविसंघ होइन, उत्कृष्ट विद्यार्थीलाई राख । तिनका माग सरकार र शिक्षा मन्त्रालयले पूरा गरोस् । देशव्यापी स्थानीय निर्वाचनको पूर्वसन्ध्यामा विद्यार्थीहरूको विकृति र गुन्डागर्दीको पराकाष्ठारूपी अखाडा बनेको स्ववियु निर्वाचन खारेज गरेर देशव्यापी सन्देश देऊ । विद्यार्थी संगठनहरू भंग गर । पढ्न सिक्न चाहने विद्यार्थीलाई पढ्ने वातावरण कायम गर । यिनै कामहरू नगरिएकोले शैक्षिक संस्थारूपी विश्वविद्यालयहरू शैक्षिक प्राज्ञिक मर्यादाको केन्द्र बन्न नसकेका हुन् । हुँदो हो त सरकारी स्वामित्व भएका स्कुलकलेजविश्वविद्यालयहरू करोडौं बजेट खन्याउँदा खन्याउँदै फोहोर र दुर्गन्धका अखाडा बन्ने थिएनन् । जबकि निजी विद्यालयकलेजविश्वविद्यालयहरू सरकारबाट सुको नपाउँदा पनि अनुशासन, शिक्षामा यति अगाडि कसरी बढे ? ती पाँचतारे होटेल जस्ता लाग्छन् । समयको पालना, बायोमेट्रिक्स, सीसीटीभी त्यहाँ किन र कसरी सम्भव भयो ? समयमा पढाइ पूरा के कारणले हुन्छ ? परीक्षा तथा परिणाम पनि समयमै कसरी हुन्छ ? सरकारी प्राध्यापक, शिक्षक, कर्मचारीलगायत शैक्षिक नेतृत्वमा बसेकाहरूले यी कुराहरू उठाउनुपर्ने हो तर तिनै दलका नेताका दौराका फेर समातेर संघसंगठन बनाएर ब्रम्हलुट मच्चाइरहेका छन् । त्रिभुवन विश्वविद्यालयलाई विद्यार्थी, कर्मचारी र प्राध्यापकको राजनीतिले खोक्रो पारिसकेपछि पार्टी र तिनका संगठनहरू काठमाडौं विश्वविद्यालयलाई नारायणहरि बनाउन लागेका छन् । काउन्सिल बनाउनेभन्दा झन्डा भएन भनेर केयूलाई धराशायी बनाउनु सार्वजनिक अपराध हो । यसो हुन दिनु हुँदैन । दलहरूले यिनलाई नरोकेसम्म विश्वविद्यालय बौद्धिक केन्द्र बन्न सक्दैनन् । दलका भाटहरूलाई प्राध्यापक र भीसी बनाउँदैमा न तिनमा आचरण पलाउँछ नत ज्ञान नै हुन्छ ! विश्वविद्यालयकलेजस्कुललाई राजनीतिमुक्त नपारुन्जेल शैक्षिक क्षेत्र भद्रगोल भइरहनेछ । सत्तामा बस्नेहरूले विद्यार्थी चुनाव गर्न सकेनन् अब तिनले कसरी स्थानीय र प्रान्तीय तथा केन्द्रीय निर्वाचन गर्लान् ? कर्मचारीबाट सरकार प्रमुख बनेका खिलराज रेग्मीले भनेको समयमा बरु निर्वाचन गराए, तर प्रचण्ड सरकारले विद्यार्थी चुनाव त गराउन सकेन भने स्थानीन चुनावको सपना नदेखाए हुन्छ । विश्वविद्यालयमा प्राज्ञिक गतिविधिको साटो पार्टीका लठैतहरूको हालीमुहाली चलेकाले, जँड्याहा, व्यभिचारी, ठग र भ्रष्टहरूको रगरगी र उनीहरू नै हाबी भएकाले योग्य, निर्भिक र स्वाभिमानीहरूको आकर्षण त्यसप्रति घटेको हो । साख गिरेको हो । राज्यको गरिमा बोक्नुपर्ने संरचनामा प्राज्ञिक र सक्षम व्यक्ति कमजोर बनेपछि भ्रष्टराज हाबी हुनु कुनै अनौठो होइन । यही बिन्दुमा हो, नयाँ पुस्ताका योग्य अनुभवी व्यक्तिहरूले हस्तक्षेप गर्नुपर्ने । तर के विद्यार्थी राजनीति गरेरै राजाको निरंकुशकालमा सशक्त भूमिका निर्वाह गरेका विद्यार्थी नेताहरू जो सरकार र पार्टीमा पनि आफ्नो हैसियत कायम राखिरहेका छन् तिनीहरू एक भएर विद्यार्थी संगठन जुन उद्देश्यका लागि गठन गरिएको थियो त्यो पूरा भइसकेपछि अब त्यसलाई सेतो हात्ती बनाएर पालिरहने कि विसर्जन गर्ने ? खै कहाँ छन् ०३६ सालका विद्यार्थी नेताहरू कैलाश कार्की, बलबहादुर केसी, शरणविक्रम मल्ल ? के छ तिमीहरूको बिचार ? अनि रामसिंह रावल, बोर्णबहादुर कार्की, टंक कार्की, घनश्याम भुसाल, शंकर पोखरेल, उदयराज पाण्डे, सुनिल मानन्धर, चन्द्र भण्डारी, हृदयराम थानी, ठाकुर श्रेष्ठ, पम्फा भुसाल, उमा रेग्मी, मीना पाण्डे, सोमनाथ प्यासी, जितेन्द्र देव, बालकृष्ण खाँड, भीम न्यौपाने, शेरधन राई, टोपबहादुर रायमाझी, हिमाल शर्मा, महालक्ष्मी डिना, शशी श्रेष्ठ, ज्योति अधिकारी, लीलामणि पोखरेल, रमण श्रेष्ठ, अच्युत मैनाली, एन पी साउद, राजेन्द्र राई, भानुभक्त ढकाल, जगन्नाथ खतिवडा, नवराज थपलिया, रेखा शर्मा, राजेन्द्र लोहनी, रविन्द्र अधिकारी, विश्वप्रकाश शर्मा, गगन थापा, रामकुमारी झाँक्री, प्रदीप पौडेल, गुरुराज घिमिरे, धनराज गुरुङ, गोकर्ण विष्ट, योगेश भट्टराई, शंकर भण्डारी ? सधैं राज्यको स्कलरसीपमा पढेका डा बाबुराम भट्टराई अन्यत्र नभड्क, विश्वविद्यालय र शिक्षा क्षेत्र सम्हाल्न लाग । विद्यार्थी संगठन खारेज गर्न अगुवाइ गर । स्कुलकलेजमा राजनीतिक हस्तक्षेप बन्द गर । प्राज्ञिक मर्यादा, संस्कृति संस्कारयुक्त वातावरण बनाउने ऐन बनाउन लाग । प्राज्ञिक योगदान पारदर्शी बनाउ । राज्यको लगानीले सिर्जना गरेको अवसर प्राज्ञिक प्राथमिकतामा पार । नेता हो, राजनीतिक इच्छाशक्ति देखाऊ । अनुशासन पालन गर । नयाँ प्रतिभावानलाई आकर्षण गर । प्राज्ञिक बेइमान, भ्रष्ट, चरित्रहीन, लठैतबाट घेरिएर नबस ।"
न्यूजल्याण्डसँग दक्षिण अफ्रिका सात विकेटले पराजित,"एजेन्सी: दक्षिण अफ्रिकामा जारी न्यूजल्याण्ड र दक्षिण अफ्रिका बीचको चौथो एक दिवसीय क्रिकेटमा न्यूजल्याण्ड सात विकेटले विजयी भएको छ । न्यूजल्याण्डको यो जीतसँगै पाँच खेलको श्रृखला २२ को बराबरी भएको छ । टस जितेर व्याटिङ रोजेको दक्षिण अफ्रिकाले निर्धारित ५० ओभरमा आठ विकेट गुमाएर २७९ रन बनाएको थियो । २८० रनको लक्ष पाएको न्यूजलयाण्डले मात्र तीन विकेटको क्षतीमा ४५ ओभर मै जीत निकाल्न सफल भयो । न्यूजल्याण्डको जीतमा ओपनर मार्टिन गुप्टिलले उत्कृष्ट व्याटिङ गरे । १३८ बलमा १८० रन बनाएका गुप्टिलले १५ चौका र ११ छक्का प्रहार गरी अविजित रहे । जितका लागि अर्का ब्याट्म्यान रोज टेलरले ६६ रनको योगदान गरे भने कप्तान विलियम सनले २१ रन बनाए । ५ रन बनाउँदा पहिलो विकेट गुमाएको न्यूजल्याण्डले ७७ रनमा दोस्रो विकेट गुमाएको थियो । तेस्रो विकेटका लागि गुप्टिल र टेलरले १८० रनको साझेदारी गर्दै टालीलाई जीतको हकदार बनाए दक्षिण अफ्रिकाको कप्तान ए बी डेभिलयर्सले सर्वाधिक ७४ रनको बनाए । उनले ५९ बलमा चार चौका र तीन छक्का प्रहार गरे, डुप्लेसीले ६७ रन बनाए भने ओपनर हसिम अमलाले ४० रन बनाए । पहिलो ओभरमा १ रन बनाउँदा क्वीटन डीकक्को विकेट गुमाएको दक्षिण अफ्रिकाले ३६५ ओभरमा १५८ रन बनाउँदा छ विकेट गुमाएको थियो । अविजित रहेका डेभिलयर्सले टोलीलाई सम्मान जनक स्कोरमा पुर्याए । न्यूजल्याण्डका अनुभवी ब्याट्म्यान गुप्टिल चम्किएपछि एक खेल अगावै सिरिज कब्जा गर्ने दक्षिण अफ्रिकाको सपना साकार भएन । बलिङ तर्फ दक्षिण अफ्रिकाका लागि इमरान ताहिरले २ विकेट लिए भने न्युजल्याण्डका लागि जितेन पटेलले सर्वाधिक २ विकेट लिए ।"
२२ खेलका खेलाडीलाई एनएनआईपीए सम्मान,"काठमाडौंः नेपाल राष्ट्रिय तथा अन्तर्राष्ट्रिय खेलाडी संघ (एनएनआईपीए) ले विभिन्न खेलका २२ जना खेलाडीलाई एनएनआईपीए उत्कृष्ट वर्ष खेलाडी अवार्ड२०७२ बाट सम्मान गरेको छ । संघले २०७२ सालमा उत्कृष्ट प्रदर्शन गरेका खेलाडीलाई मंगलबार राजधानीमा सम्मान गरेको हो । संघले भारतमा गत वर्ष सम्पन्न १२औं दक्षिण एसियाली खेलकुद प्रतियोगिता (साग) र विभिन्न अन्तर्राष्ट्रिय प्रतियोगितामा गरेको प्रदर्शनलाई आधार मानेर सम्मानका लागि खेलाडी छनोट गरेको हो । दसौं एनएनआईपीए उत्कृष्ट वर्ष खेलाडी सम्मानबाट सम्मानित हुने खेलाडीमा भारोत्तोलनका विकास थापा, फुटबलका नवयुग श्रेष्ठ, भलिबलकी सरस्वती चौधरी, तेक्वान्दोका वीरबहादुर महरा, कुस्तीका सरोज यादव, आर्चरीका प्रेमप्रसाद पुन, स्क्वासका अरहान्त सिंह, बक्सिङकी सरस्वती राना, ब्याडमिन्टनकी नङ्सलदेवी तामाङ, जुडोकी फुपूल्हामु खत्री, सुटिङकी स्नेहा राज्यलक्ष्मी राणा, साइक्लिङका अजय पण्डित, ट्रायथलनकी रोजा केसी, कबड्डीकी शान्ति मल्ल र लनटेनिसका अभिषेक बाँस्तोला छन् । यसैगरी हक्कीकी कुश्मा रानामगर, खोखोकी अर्पणाकुमारी महतो, पौडीकी गौरिका सिंह, उसुकी नीमा घर्तीमगर, टेबुलटेनिसका दीप साउन, ह्यान्डबलकी रञ्जना राई र एथलेटिक्सका हरिकुमार रिमाल पनि सम्मानित भएका छन् । खेलाडीलाई राष्ट्रिय तथा अन्तर्राष्ट्रिय खेलाडी संघले ट्रफीसहित जनही पाँच हजार र सम्बन्धित राष्ट्रिय खेल संघले पाँच हजार गरी कुल १० हजार रुपैयाँ पनि प्रदान गरियो । संघले खेलाडीको प्रदर्शन र सम्बन्धित संघको सिफारिसलाई समेत छनोटको आधार मानेको जानकारी संघका अध्यक्ष दीपक विष्टले दिए । रोकायालाई गजराज जोशी सम्मान' यसैगरी एनएनआईपीएले एथलेटिक्सका प्रशिक्षक एवं पूर्वधावक हरिबहादुर रोकायालाई गजराज जोशी स्मृति आदर्श खेल व्यक्तित्व सम्मान' बाट सम्मानित गरेको छ । रोकायलाई सम्मानपत्र र २५ हजार रुपैयाँ प्रदान गरियो । लगातार तीनपटक एभरेस्ट म्याराथनमा स्वर्ण पदक जितेका रोकाय गिनिज बुकमा नाम लेखाउन पनि सफल भएका छन् । दुई पटक ओलम्पिक खेलकुदमा सहभागी भएका रोकायले राष्ट्रिय र अन्य अन्तर्राष्ट्रिय स्पर्धामा पनि थुप्रै सफलता हात पारेका छन् । हाल जुम्लामा हाइअल्टिच्युट ट्रेनिङ सेन्टर सञ्चालन गरी एथलेटिक्स खेलाडी उत्पादनमा लागेका रोकायले सम्मानले खेल क्षेत्रमा अझ धेरै काम गर्ने जोस पलाएको बताए । यस्ता सम्मानले नयाँ पुस्ताका खेलाडीलाई खेलमा लाग्न प्रेरणा दिन्छ । सरकारले पनि खेलाडीलाई सम्मान र प्रोत्साहन गर्न आवश्यक छ,' रोकायाले भने । खेलाडीलाई पूर्वअर्थमन्त्री शंकर कोइराला, राष्ट्रिय खेलकुद् परिषद्का सदस्यसचिव केशवकुमार विष्ट, ओलम्पियन एवं राखेपका कोषाध्यक्ष सुरेन्द्र हमाललगायतले अवार्ड प्रदान गरेका थिए । अवार्ड कार्यक्रममा खेलाडी र राष्ट्रियस्तरका कलाकारले मनोरञ्जनात्मक कार्यक्रम पनि प्रस्तुत गरेका थिए ।"
प्रधान सेनापति कप क्रिकेटको उपाधि सैनिक महाविद्यालयलाई,"भक्तपुर : आयोजक सैनिक आवासीय महाविद्यालयले भक्तपुरमा भएको दसौं प्रधानसेनापति कप अन्तरविद्यालय रनिङ शिल्ड टी ट्वेन्टी क्रिकेट प्रतियोगिताको च्याम्पियन भएको छ । प्रतियोगिताअन्तर्गत बुधबार भएको फाइनलमा ललितपुरको डीएभी सुशील केडिया स्कुललाई ५३ रनले हराउँदै जीत निकालेको हो । प्रतियोगिताको साविक विजेता सैनिक उपाधिसँगै २५ हजार रुपैयाँ नगद पुरस्कारसमेत जोगाएको छ । उपविजेता डीएभीले भने १५ हजार रुपैयाँमै चित्त बुझाउनुपरेको छ । सैनिकले प्रतियोगिताको दोस्रो संस्करणदेखि दसौंसम्म लगातार नौपटक उपाधि जित्न सफल भएको छ । बुधबार टस जितेर व्याटिङ राजेको सैनिक निर्धारित २० ओभरमा ६ विकेटको क्षतिमा डीएभीसामु एकसय २१ रनको लक्ष्य प्रस्तुत गरेको थियो । सैनिकका भविन मगरले अविजित रहँदै सर्वाधिक २८ रन जोडे । १६ बलको सामना गरेका उनले चार चौका प्रहार गरे । त्यस्तैै अशीम मल्लले तीन चौकाको मद्दतमा २७ र जेम्स केसीले दुई चौकासहित २३ रनको योगदान दिए । बलिङतर्फ डीएभीका समन श्रेष्ठले १८ रन दिएर दुई विकेट हात पोर । त्यस्तै आशीष शाह र सुजल गुप्ताले एकएक विकेट लिए । जवाफी व्याटिङ गर्न आएको डीएभी एक विकेट छँदै बल सकिँदा ६७ रनमै समेटिन बाध्य भएको थियो । डीएभीका लागि सुजल गुप्ताले दुई चौकाको मद्दतमा २० र आदित्य अग्रवालले एक चौका हानेर नौ रन जोडे । बलिङतर्फ सैनिकका दीपक न्यौपाने एक्लैले डीएभीका चार विकेट हात पारे । फाइनल खेलका म्यान अफ दि म्याच बन्न सफल न्यौपानेले चार ओभर बलिङ गर्दा जम्मा ११ रनमात्रै खर्चे । त्यस्तै सैनिकका प्रफुल्ल श्रेष्ठ र आयुष अधिकारीले दुईदुई हात पारे । फाइनलमा आयोजक सैनिकलाई उपाधि जिताउन महत्वपूर्ण भूमिका खेलेका कप्तान प्रफुल्ल प्रतियोगिताकै उत्कृष्ट फिल्डर बन्न सफल भए । त्यस्तै सैनिकका दीपक न्यौपाने उत्कृष्ट बल बन्दा उपविजेता डीएभीका सुजल गुप्ता प्रतियोगिताकै उत्कृष्ट खेलाडी घोषित भए । त्यस्तै सैनिकका प्रसिद्ध बस्याल उत्कृष्ट व्याट्सम्यान र जेम्मसका विराट आचार्य उत्कृष्ट विकेट किपर बन्न सफल भए । प्रतियोगिताका विजेता, उपविजेता , व्यक्तिगत विधातर्फ उत्कृष्ट हुन सफल खेलाडीहरुलाई नेपाली सेनाका प्रधानसेनापति राजेन्द्र क्षेत्रीले शिल्ड, पदक, प्रमाणसहित नगद पुरस्कार वितरण गरेका छन् । प्रतियोगितामा काभ्रेसहित काठमाडौं उपत्यकाका १५ वटा स्कुलको सहभागिता रहेको थियो । उपधि जितेपछि खुसीयाली मनाउँदै सैनिक आवासीय महाविद्यालयका खेलाडी तथा अफिसियल । तस्बिर ः ईश्वरकाजी खाइजू"
पारस खड्का स्वयम्सेवक नेपालको सद्भावना दूत,"काठमाडौं : नेपाली राष्ट्रिय क्रिकेट टोलीका कप्तान पारस खड्का राष्ट्रिय स्वयम्सेवक नेपालको सद्भावना दूत नियुक्त भएका छन्। बुधबार राजधानीमा आयोजित कार्यक्रममा राष्ट्रिय पुनर्निर्माण प्राधिकरणका प्रमुख कार्यकारी अधिकृत डा गोविन्द पोखरेल र हिमालयन क्लाइमेट इनिसिएटिभका अध्यक्ष प्रशान्त सिंहले पारस राष्ट्रिय स्वयम्सेवक नेपालको सद्भावना दूतमा नियुक्त भएको घोषणा गरे। गत वर्ष गएको विनाशकारी भूकम्पलगत्तै नेपाल सरकार र हिमालयन क्लाइमेट इनिसिएटिभको संयुक्त पहलमा राष्ट्रिय स्वयम्सेवक नेपाल स्थापना गरिएको थियो। संस्थाले देशैभरबाट एक लाख स्वयम्सेवकको सञ्जाल निर्माण गरी २० हजार स्वयम्सेवकलाई तयारी अवस्थामा राख्ने योजना अनुरूप काम गर्दै आएको छ। स्थापनाको छोटो अवधिमै संस्थाले ६ सय ९६ भूकम्प प्रतिरोधी घर निर्माण गरी दुई हजार सात सय ८४ जना पीडितलाई पुनर्वास गराएको छ। राष्ट्रिय स्वयम्सेवक नेपालको सद्भावना दूतमा नियुक्त भएपछि पारसले आफ्नो तर्फबाट सक्दो सहयोग गर्ने प्रतिबद्धता जनाए। युवा वर्गलाई स्वयम्सेवामा लाग्नका लागि अभिप्रेरित गर्नेछु, सन् २००९ मा सिनियर राष्ट्रिय टोलीको कप्तान नियुक्त भएका पारसले भने। उनले धेरै समय क्रिकेटमा लाग्नुपर्ने भएकाले फुर्सदको समयमा स्वयम्सेवामा लाग्ने प्रतिबद्धता जनाए। कार्यक्रममा राष्ट्रिय पुनर्निर्माण प्राधिकरणका प्रमुख कार्यकारी अधिकृत डा पोखरेलले राष्ट्रिय स्वयम्सेवक नेपालले थालेको अभियानले युवावर्गलाई प्रोत्साहित गर्ने विश्वास व्यक्त गरे।"
