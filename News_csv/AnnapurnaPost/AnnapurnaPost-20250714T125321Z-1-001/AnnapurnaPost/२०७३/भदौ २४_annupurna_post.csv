शीर्षक,विवरण
मुसाका छाउरा देवान,"अन्नपूर्ण पोस्ट्को गत साउन ८ गतेको शनिबारीय परिशिष्टांक फुर्सद मा राप्रउ पोख्रेलको बीपीका तीन राजनीतिक घुम्ती नामक लेख प्रकाशित भएको थियो । बीपीको राष्ट्रियताको भावनामा समयको बहाबनुसार आएको परिवर्तनलाई वस्तु र तथ्यगत आधारमा गरिएको विश्लेषणात्मक उक्त लेखले नौलो बहसको उठान मात्रै गरेन, सामाजिक तरंग पनि ल्यायो । त्यसपछि साउन १५ र २२ गते क्रमशः राम लोहनी र सुजित मैनालीको बीपी भारतपरस्त नै हुन् ? भारतपरस्त होइनन् त बीपी ? भन्ने लेख प्रकाशित भयो । दुवै लेखको केन्द्रबिन्दु राप्रउको लेखनै रहेको थियो । अनुसन्धान र विश्लेषणात्मक तीनवटै लेख बीपीप्रति आस्था, श्रद्धा, जिज्ञासा, समर्थन वा विरोध तथा शोध र अनुसन्धानमा अभिरुचि राख्ने जोकोहीको लागि महŒवपूर्ण र गतिलो आलेख हुन सक्छ । यसले विशुद्ध प्राज्ञिक बहसको थालनी गरेको छ । अहिले प्राज्ञिक क्षेत्र संकुचनको अवस्थामा छ । प्राज्ञ प्रशस्त छन् तर आफू र आफ्नाका लागि मात्र प्राज्ञ भएका छन् । अमूक दलविशेषको प्राज्ञ र बुद्धिजीवीको रूपमा परिचित छन् । दलीय प्राज्ञ भएका छन् । समग्र राष्ट्रको होइन । यसले प्राज्ञको ओज घटाएको छ । त्यसमा पनि प्रज्ञाप्रतिष्ठानमा पुग्ने मात्र प्राज्ञ हुन्छन् भन्ने पनि हुँदैन । कुना, काप्चा, भीर, पाखा, ओझलमा पनि प्राज्ञ हुन सक्छन् भन्ने बोध राप्रउका साथै अन्य दुईको प्रस्तुतिले गरेको छ । अन्धसमर्थन वा विरोधको परम्परामा यो बहसले नौलो अभ्यासको थालनी गरेको छ । यस्तो बहस अगाडिदेखि नै हुनुपथ्र्यो । भएको थिएन । ढिलै भए पनि हुन थालेको छ । प्राज्ञिक उर्वरताको प्रशस्त सम्भावना भएकालाई प्रकाशमा ल्याउने कार्य अन्नपूर्ण दैनिकले गर्यो । अन्नपूर्णलाई सामाजिक श्रेय र जस दिनुपर्छ । अन्य प्रकाशन गृहले पनि यस्तै उदार र फराकिलो मन राख्ने हो भने स्वतन्त्र चिन्तक समूहको निर्माण हुनसक्छ । सामाजिक चेतना विस्तारका लागि त्यसको भिन्न अर्थ हुन्छ । भारतका पूर्व राष्ट्रपति तथा दर्शनका ज्ञाता डा राधाकृष्णन सर्वपल्लीले बुद्धिजीवी स्वतन्त्र हुनुपर्छ भनेका पनि छन् । उनले प्रत्येक समाजमा यस्ता व्यक्ति हुन्छन्, जसको लागि राजनीतिक गतिविधिमा भाग लिनुको अर्थ प्रतिभाको दुरुपयोग र आफ्नैप्रति निष्ठाहीनता हुन जान्छ । ऊ जहाँ छ, त्यहीँ रहेर आफ्नो प्रतिभाप्रति इमानदार हुँदै समाजको अज्ञानता हटाउन धेरथोर सहायता गर्न सक्छ । उसले संसारको लागि त्यसबेला केही दिन सक्छ जब ऊ संसारबाट स्वतन्त्र हुन्छ भनेका छन् । (डा राधाकृष्णन सर्वेपल्ली, धर्म और समाज, पृष्ठ २३८) । त्यस्तै बीपी स्वयंले पनि को हो बुद्धिजीवी ? र कस्तो हुनुपर्छ भन्नेमा केही नभने पनि हल्काफुल्का र सतही रूपमा लिने बुद्धिजीवीको प्रवृत्तिप्रति विरक्त थिए । २००७ सालपूर्व काठमाडौं आउँदा उनले चन्दा उठाउने रसिदमा स्वस्तिक चिन्ह थियो । एकजना व्यक्तिले यो स्वस्तिक भनेको त नाजीहरूको चिन्ह हो । यो किन राखेको ? यो त राम्रो भएन भनेर भनेको कुरा उल्लेख गर्दै बीपीले, मलाई त्यसबेला विरक्त लागेर आयो र आजसम्म मलाई काठमाडौंका बुद्धिजीवीको बारेमा त्यो विरक्ति छँदैछ भनेका छन् (आत्मवृत्तान्त पृष्ठ ८३) । बीपीको भौतिक उपस्थिति भएको भए यस्तो बौद्धिक बहसको उनले सम्मान गर्दै खुसी हुने थिए, अनुमान गर्न सकिन्छ । जहाँसम्म बीपी भारतपरस्त हुन् वा होइनन् ? भन्ने कुराको बहस छ । त्यो अहिलेको राजनीतिक पृष्ठभूमिमा कति सार्थक वा निरर्थक छ भन्ने कुरामा भने द्विविधा छ । यसको औचित्य कति छ ? बुझ्ने अवस्था पनि छैन । जनतामा निहित छ भनिएको सार्वभौमसत्ता कहाँ छ ? पटकपटक प्रश्न उठ्ने गरेको छ । सार्वभौमसत्ता भन्ने साथ त्यो सर्वोच्च शक्ति हुन्छ । राज्यको विशेष गुण हो, व्यक्ति विशेषको होइन तर व्यवहारमा उल्टो भएको छ । यो देशको सर्वोच्च मौलिक शक्ति हो, यो बाह्य शक्तिको नियन्त्रणबाट मुक्त हुन्छ भनिन्छ, राजनीतिशास्त्रको भाषामा । बाह्रबुँदे सम्झौताबाट प्रारम्भ भएको राजनीतिक अभ्यासको अन्त्य र परिणाम कस्तो हुन्छ ? पर्खनुपर्ने निरीह नेपाली जनताको अवस्था छ । नियन्त्रण र सन्तुलनरहित राजनीतिक गतिविधि छ । त्यसमा पनि सरकार गठन र विघटनमा बाह्य शक्ति हावी भएको राजनीतिक व्यक्तित्वबाट नै पटकपटक आइराख्छ । यस्तो अवस्थामा भौतिक उपस्थिति नभएका बीपी परस्त थिए वा थिएनन् ? भन्ने कुराको अर्थ के रहन्छ ? बीपी कोइरालालाई भारतीय सत्ताले कहिल्यै रुचाएन, भारतले उनलाई प्रयोग गर्दै आएको थियो । बीपीले इन्दिरा गान्धीको संकटकाल र सिक्किम भारतमा विलयीकरणपछि मात्र त्यो सत्य बुभेका थिए भन्ने राप्रउको धारणाको पुष्टि नेपाली कांग्रेसका नेता खुमबहादुर खड्काको सुन्दरीजल जेलबाट छुटेर भारत पुग्दा उहाँमा ठूलो अपेक्षा थियो, विगतमा राणाशासन ढाल्नलाई जस्तै भारतीय संस्थापनबाट सहयोग हुनेछ । बीपी आफैं भारतीय स्वतन्त्रताको एक योद्धा हुनुहुन्थ्यो । २०१७ साल काण्डपछि उहाँ जेल बस्नुभयो । त्यसपछि कांग्रेसले सशस्त्र र निशस्त्र दुवै किसिमका आन्दोलन चलायो, तर त्यतिबेला साथ परै जाओस्, सहानुभूतिसम्म पनि पाउनुभएन बीपीले । भारतबाट इन्दिरा गान्धीसँग उहाँको सम्बन्ध लगभग कटअप जस्तै थियो । जयप्रकाश, राममनोहर लोहियाजस्ता इन्दिरा गान्धीका प्रतिद्वन्द्वी बीपीका साथी थिए । चन्द्रशेखर जस्ता ठूला नेताले बीपीको खुट्टा छुन्थे, जगजीवनराम, मधुदण्डवतेलगायतका समाजवादी नेताहरू बीपीलाई भेट्न आइरहन्थे । त्यसरी प्रायः समाजवादी नेताहरूसँग बीपीको घनिष्टता इन्दिरा गान्धीलाई मन परेको थिएन । कतिपय भारतीय नेतालाई यो सानो देशको पूर्व प्रधानमन्त्री हामीलाई टेर्दैन भनेजस्तो ठान्थे, त्यति मात्र होइन, प्रदीप ओझा, दिग्विजय मल्ललगायतका थुप्रै साथी भारतीय जेलमा परे । त्यसले पनि मेलमिलापको अवधारणा आउनुमा सहयोग पुग्यो (खुमबहादुर खड्का, गिरिजाबाबुले उल्टो बाटो लिनुभयो, अन्नपूर्ण पोस्ट् मंगलबार ६ साउन, २०७१) भन्ने भनाइले गरेको छ । आफ्नो होइन अरूको एजेन्डामा हिँडेको कांग्रेसले आफ्नो मौलिक स्वत्व गुमाइसकेको छ । बीपीले छोडेर गएका नासोलाई बुझ्ने र चिन्ने अवस्थामा छैन । बीपीको जेजस्तो राजनीतिक र साहित्यिक व्यक्तित्व बन्यो । त्यसले उनलाई कालजयी ऐतिहासिक पात्र बनाएको छ । त्यसैले उनी पटकपटक बहसमा आइराख्छन् । उनका जति समर्थक छन्, त्यतिकै आलोचक पनि थिए, छन् र हुनेछन् पनि । यी दुवै पक्षलाई आत्मसात गर्दै अरविन्द रिमाल लेख्छन्, आफ्नो जीवनकालमा आफ्नै मातृभूमिमा उहाँको बसाइ र कर्म केही वर्ष मात्र भएको थियो भन्ने आलोचकहरू पनि छन् । उहाँका राजनीतिक समामाजिक संस्कारलाई काठमाडौंको समाजले सकारात्मक रूपमा नलिएको बताउनेहरू पनि छन् । परन्तु यस सन्दर्भमा २०३९ सालमा आफ्नो देहावसानको केही दिनअघि मात्र उहाँले राष्ट्र र राष्ट्रियताका बारेमा टेपमा रेकर्ड गराउनुभएका भावहरू मार्मिक छन् । उक्त टेपको सम्पादन गरी वरिष्ठ अधिवक्ता गणेशराज शर्माले राष्ट्र, राष्ट्रियता र राजनीति शीर्षकमा पुस्तक प्रकाशित गर्नुभएको छ । यसमा कोइरालाले नेपालको राष्ट्रियता एवं राष्ट्रिय हितमा आघात गर्ने गरी देशको विखण्डनको चेष्टा गराउने तर नेपालीको देशप्रेम तथा शुरवीरताबाट त्यस्तो दुस्चेष्टा विफल भइछोड्ने विश्वास गर्नुभएको छ (अरविन्द रिमाल, संस्मरणात्मक निबन्ध, डिल्लीबजारको लप्टनको होटेल, पृष्ठ ८८) यो लेखकीय भाव प्रकाशित भएका लेखका सन्दर्भमा सहायक सामग्री मात्र नभएर थप निष्कर्षको लागि मद्दतगार बन्न सक्छ । लेखको प्रारम्भमा नै राप्रउले विश्वेश्वरप्रसाद कोइराला (विप्र कोइराला) को पारिवारिक र राजनीतिक जीवनबारे लेख्नुपर्दा कठिनाइ कहाँ हुन्छ भने उनीसम्बन्धी स्रोत सामग्री धेरैजसो उनी नै हुन्छन् । त्यसलाई स्वतन्त्र स्रोतबाट परीक्षण र विश्लेषण गर्ने विकल्प हामीसँग थोरै रहन्छ भन्ने भनाइ रहेको छ । बीपी आफैँ स्रोत भएका सामग्रीमा आफ्नो कथा, जेल जर्नल, विश्वेश्वरप्रसाद कोइरालाको आत्मवृत्तान्त हुन् । क्यान्सरको अन्तिम प्रहार अर्थात् संक्रमण भएपछि जीवनको सम्भावना क्षीण भएको आभास बीपीलाई भयो । त्यसपछि कोइरालाले बोलेका कुरा लिपिबद्ध गरेर पुस्तकका रूपमा ल्याउने कार्य स्व वरिष्ठ अधिवक्ता गणेशराज शर्माबाट भयो विश्वेश्वरप्रसाद कोइरालाको आत्मवृत्तान्त मृत्यु निकट छ भन्ने बोध भएपछि आएका उनका अभिव्यक्तिलाई मृत्युकालीन घोषणाका रूपमा लिनुपर्छ । त्यसैले उनको आत्मवृत्तान्त मात्र नभएर मृत्युकालीन घोषणापत्र पनि हो । मृत्युको निकट पुगेको व्यक्तिले असत्य बोल्दैन भन्ने मान्यताका आधारमा कानुनमा मृत्युकालीन घोषणा लाई प्रमाणको रूपमा ग्रहण गरिन्छ । बीपीको आत्मवृत्तान्तमा उनको निजी र पारिवारिक जीवनका विविध पक्ष, राष्ट्रिय तथा अन्तर्राष्ट्रिय राजनीति र आन्दोलन राष्ट्रिय तथा अन्तर्राष्ट्रिय राजनीतिक व्यक्तित्व र उनका चरित्र, उनको आफ्नो राजनीतिक दृष्टिकोण आदि विषयमा बोलेका छन् । उनले भनेका गम्भीर कुरा अरूले होइन उनी आफैँले जन्माएको दल नेपाली कांग्रेसले समेत बेवास्ता गरेको छ । कर्मकाण्डी शैलीमा उनको स्मृति दिवस, जन्मजयन्ती र मेलमिलाप दिवस मनाउने गरेको छ । उनको भौतिक उपस्थिति भएको भए गणेशमान सिंह, कृष्णप्रसाद भट्टराईलाई किनारामा पुर्याए झैँ उनलाई पनि कांग्रेसभित्रका क्रान्तिकारी र अग्रगामीको भीडले पुर्याउँदैनथ्यो होला भनेर भन्ने अवस्था छैन । आफ्नो होइन अरूको एजेन्डामा हिँडेको कांग्रेसले आफ्नो मौलिक स्वत्व गुमाइसकेको छ । बीपीले छोडेर गएका नासोलाई बुझ्ने र चिन्ने अवस्थामा छैन । क्रान्तिकारी र अग्रगामी बन्ने मोहमा आफ्नो मात्र होइन, राष्ट्रकै अस्तित्व दाउमा पुग्ने त होइन ? धृतराष्ट्र चिन्तनको परिणाम भनेकै पछुताउनुबाहेक अरू विकल्प हुँदा पनि हुँदैन । जहाँसम्म बीपीको राष्ट्रियताको कुरा छ, त्यसको परीक्षण त अलौकिक शक्तिमार्फत राजा महेन्द्रले गरेको कुरा स्वयं बीपीले आफ्नो आत्मवृत्तान्तमा भनेका पनि छन् । राष्ट्रिय हितको सवालमा बीपीलाई शंका नगर्न अदृश्य शक्तिले राजा महेन्द्रलाई सुझाएको कुरा मिथक लाग्न सक्छ । तर हनुमानले आफ्नो रामभक्ति कति छ भनेर देखाउन छाती देखाए झैँ बीपीले आफूप्रति लागेको अवाञ्छित आरोपको खण्डनको लागि अन्तिम क्षणमा त्यो कुरा बताएका त होइनन् ? बीपी नेता होइन, राजनेता थिए । नेता हुनु र राजनेता हुनुमा धेरै फरक छ । त्यसैले उनको राष्ट्रियताको परीक्षण मानिसले होइन, प्रेतात्माले पनि गर्न पुग्यो (विस्तृत जानकारीको लागि आत्मवृत्तान्त पृष्ठ १९९) । राष्ट्रियताको परीक्षण गरेर आश्वस्त भएरै होला, राजा महेन्द्रले तपाईंको राष्ट्रिय भावनाको बारेमा त कसैलाई शंका छैन र तपाईं प्रजातन्त्रवादी पनि हो त्यसमा पनि शंका छैन भनेको कुरा आत्मवृत्तान्तसमेत छ । बीपी स्मरण मात्र छन् । उनको जस्तो राजनीतिक व्यक्तित्वको विराटतालाई कसैले भेट्न सक्ने खालको छँदा पनि छैन अहिले । त्यसैले बुद्धि र विचार एवं राजनीतिक चरित्रका गुणको हकमा उनका सामु वर्तमान कालखण्डका राजनीतिज्ञहरू मुसाका छाउरा देवान (लप्टनको होटेल, पृष्ठ ८८) जस्ता देखिन्छन् भन्ने अरविन्द रिमालकै वाक्यांश साभार गर्दै मुसाका छाउरा देवान पुस्ताका हामीले बीपीलाई भारतपरस्त हो वा होइन भन्ने मथिंगलमा लाग्नुभन्दा उनलाई बुझ्नपट्टि लाग्नु श्रेयष्कर होला ।"
"मदर, दार्जिलिङ र रोम","केही दिनअघि रोमको भ्याटिकन सिटीमा गरिब, असहाय र मानवताकी आमा र नोबेल शान्ति पुरस्कारले पुरस्कृत मदर टेरेसालाई सेन्ट टेरेजा अफ कलकत्ता भनी विश्व दर्शकसमक्ष महामान्य पोपले घोषणा गर्नुभयो । लगभग ३५ वर्षअघि कलेज शिक्षा हासिल गरेर विश्वविद्यालयमा प्रवेश गर्नुअघि विश्व शान्तिको छहारीमा पुस्तक लेख्दा र प्रकाशित गर्दा विश्वले करुणामय आमा भनी पुजेका मदर टेरेसासँग मेरो भेट भएको थियो । श्याम ब्रदर्स प्रकाशन, दार्जिलिङद्वारा सन् १९८२ मा प्रकाशित यस पुस्तकमा मदरले आशीर्वाद दिनुहुँदै २ जनवरी १९८० मा उहाँको कार्यभूमि ५४ ए लोअर सर्कुलर रोड, कलकत्ता १६ बाट लेख्नुभएको थियो, तपाईंको पत्रका निम्ति धेरै धन्यवाद ! ज्योति, प्रेम जीवन, शान्ति अनि उनको परमानन्दको सन्देश अवहेलित, तिरस्कृत उनका बालबालिका जो गरिबभन्दा पनि गरिब छन्, हाम्रा दाजुभाइ अनि दिदीबहिनीमा पुर्याऊन्, ईश्वरले तपाईंलाई एउटा जिउँदो साधनको रूपमा प्रयोग गरून् । ईश्वरले तपाईंलाई आशीर्वाद दिऊन् । जीवनको यो मेरो पहिलो पुस्तक लेख्न जमर्को थियो, जो मदर टेरेसाको तबसम्मको लगभग जीवनी नै थियो । मदर टेरेसाको जन्म २७ अगस्त १९१० मा युगोस्लाभियाको स्कोब्जे नामक स्थानमा भएको थियो । एउटा साधारण दोकानदारकी छोरी मदर टेरेसाले आफ्नो जीवनको चाहिँदो शिक्षा स्कोब्जेस्थित जिमनाजिया नामक सरकारी स्कुलमा प्राप्त गर्नुभएको थियो । सात वर्षको शैशववस्थामा नै उहाँले पिताजी गुमाउनुभयो । त्यहाँको धर्ममण्डलीको एक अभिन्न सदस्य भएपछि त्यसै धर्ममण्डलीको एक ठूलो शाखा ३० डिसेम्बर १९२५ मा कलकत्ता पुग्यो । यसै शाखाका कतिपय भिक्षुणीहरू दार्जिलिङखर्साङ पुगे र त्यहाँका विषयमा युगोस्लाभियामा समाचारहरू पुग्न थाल्यो । मदर टेरेसाले यी समाचार सुन्नुभएपछि आफ्ना उत्सर्गी, परि श्रमी र वात्सल्यमय भावनालाई व्यावहारिक रूपमा परिणत गर्न ठूलो प्रेरणा पाउनुहुन्थ्यो । त्यसर्थ १९ वर्षको उमेरमै मदरले सधैँका निम्ति आफ्नो पारिवारिक जीवन परित्याग गर्नुभएर २९ नोभेम्बर १९२८ मा डब्लिनस्थित लोरेटो अब्बेमा आउनुभयो । नभन्दै सन् १९२९ मा मदरलाई बंगाल मिसनमा कार्य गर्नू भनी कलकत्ता पठाइयो । त्यसलगत्तै मदर दार्जिलिङ आउनुभयो । अहिलेजस्तो कोलाहल वातावरण तिनताकको दार्जिलिङमा थिएन । मानिसहरू कम संख्यामा शिक्षित भए पनि उनीहरूमा शिष्टाचार र सद्भाव पर्याप्त पाइन्थ्यो । निन्दनीय एवं निकृष्ट कार्यहरू गर्ने दुस्साहस कसैले गर्दैनथे । अधिकांश मानिसहरू निष्कपट र सत्यनिष्ठ थिए । मदरले २४ मई १९३१ र २४ मई १९३७ मा स्वधर्मका प्रथम अनि अन्तिम प्रतिज्ञाहरू दार्जिलिङमा नै लिनुभयो । त्यसैबखत उहाँलाई कलकत्ताको प्रतिष्ठित सेन्टमेरिज हाईस्कुलका प्राचार्यको पद सम्हाल्ने मोका दिइयो । स्कुलका झ्यालबाट मदर कलकत्ता सहरको परिभ्रमण गर्नुहुन्थ्यो । तिनताक गरिबहरूमाथि गरिएका छुवाछूत, अत्याचार र लुछाचुँडीको नग्न दृश्यमा मदर टेरेसाको दृष्टिगोचर भएपछि उहाँको कोमल हृदयमा एउटा निस्सहायप्रतिको करुण भाव सिर्जना भयो । उहाँको हृदय विचलित भयो । उहाँको शिक्षिकाको एकतर्फी जीवनदेखि आजै निस्किएर गरिबहरूका आमा बन्ने प्रेरणा र आँट स्फुरण भयो । १० सेप्टेम्बर १९४६ को एउटा उज्यालो र न्यानो दिनमा जब उहाँ दार्जिलिङको सानो रेलमा चढी दार्जिलिङ आउँदै हुनुहुन्थ्यो, त्यसैताक रेलभित्रै ईश्वरले उहाँलाई दर्शन दिनुभयो । यस दर्शन नै उहाँका निम्ति एउटा सौभाग्यशाली भविष्यका निमन्त्रणाहरू थिए । अचम्मको दर्शन थियो त्यो । उहाँलाई शिक्षिकाको पद छोडी गरिब, तिरस्कृत, रोगी, भोकानांगाहरूलाई अँगालेर उनीहरूकै परिवार भएर सेवा सु श्रुषा गर्ने आह्वान थियो । बेवारिस शबलाई मुसा, कुकुर, गिद्द आदिले लुछाचुँडी खेल्ने कलकत्ता महानगरीमा गई सबैको हेरचाह गर्ने यो ईश्वरसँगको एउटा अलौकिक भेटघाट थियो । पेटमा भोकको ज्वाला दन्किरहेका रोगीहरूको तमाम भीड, कोढजस्ता रोगले ग्रस्त भएर घस्रीहिँड्नेहरूको दृश्य र कंकाल मात्र बोकेर दौडीहिँड्ने नानीहरूको समुदाय एकापट्टि र अर्कोपट्टि यी सब वीभत्स, क्रन्दन, आक्रोश र दरिद्रताग्रस्त परिवेशको किञ्चित वास्तै नगरी सुकिला, हृष्टपुष्ट र आरामऐश्वर्यमा चुर्लुम्म डुबेका मानिसहरूले कलकत्ता महानगरीलाई एउटा विराट् रंगमञ्चको रूप प्रदान गरेका थिए । यस रंगमञ्चमा हर क्षण, दिन र वर्षौं विषमताको व्यंग्यात्मक नाटक प्रदर्शन गरिन्थ्यो । मदर यो नाटक देखेर चकित हुनुहुन्थ्यो र नै मदर अब आफूलाई जीवनभरको यस चुनौतीमा होमिने कम्मर कस्नुभयो । तर उहाँलाई अनुमति चहिन्थ्यो । तिनताकका होली फादर पोप बाह्रौँले १२ अप्रिल १९४८ मा मदर टेरेसालाई निष्कष्टक भिक्षुणीको रूपमा बाहिर गएर मानव सेवा गर्ने आदेश दिनुभयो । मदर टेरेसाले लगत्तै ७ अक्टोबर १९५० मा मिसनरिज अफ च्यारिटी स्थापित गर्नुभयो र आफ्नो सानो दलसहित आफ्ना कार्यहरू सुरु गर्नुभयो । २१ डिसेम्बर १९४८ मा गरिब तथा बाटोबाट टिपेका नानीहरूका निम्ति मोतीझिलमा स्कुल खोल्नुभयो । मदरले बंगाली लिपिलाई भुइँमा लेखेर पढाउन सुरु गर्नुभयो । वरिपरिका मानिसहरू कसैले काठपातको व्यवस्था, कसैले पाटटेबल दिए । क्रिकलेनको माइकल गोम्सले आफ्नो घरको आधा भाग नै मदरलाई बस्नुहोस् र अरू कल्याणकारी काममा चलाउनुहोस् भनी सुम्पिए । मदर टेरेसाले जब सडकमा निस्केर बेवारिस लास र मृत्युशड्ढयामा पुगेका मानिसहरूको सेवासु श्रुषा गर्ने काम थाल्नुभयो । सर्वप्रथम उहाँले एक बेवारिस, रोगले सिकिस्त महिलालाई कलकत्ताको बाटोमा लडिरहेको अवस्थामा भेट्नुभयो । उनका शरीरका कतिपय अंगहरू मुसा, कमिला आदिले खाइसकेको भए पनि बचाउने अभिप्रायले मदरले त्यस महिलालाई बोकेर छेउको अस्पताल पुर्याउनुभयो । भर्ना गर्न नमानेपछि मदरले अन्य कैयन् अस्पतालहरूतिर लानुभयो । रिक्सावाला पनि घृणा र क्षोभ बोक्दै भए पनि मदरसँगसँगै यस असहाय महिलालाई लिई अस्पतालहरू घुम्यो, अन्ततः ती बिरामीको निधन भयो । मदरले अझै संकल्प बलियो बनाउनुभयो, यस्ता हजारौँ मृत्युशड्ढयामा पुगेका असहायहरू देख्नुभएपछि । कलकत्ता म्युनिसिपलिटीलाई एउटा रेखदेख घरको निम्ति निवेदन दिनुभयो । नभन्दै म्युनिसिपलिटीले मदरलाई कालीघाटको कालीमन्दिरनजिकै एक धर्मशाला १९ अगस्त १९५२ मा प्रदान गर्यो । यो धर्मशालामा त्यतिबेलासम्म जुवातास खेलिन्थ्यो, अपराधीहरूले अड्डा बनाएका थिए । उहाँले यस धर्मशालाको नाम निर्मल हृदय राख्नुभयो । निधन भएको १९ वर्षपछि इटालीको रोममा अवस्थित भ्याटिकन सिटीमा पोपद्वारा मदर टेरेसालाई सेन्ट टेरेसा अफ कलकत्ता भनी घोषित गरियो । मदर जन्मँदै सेन्ट हुनुहुन्थ्यो, जीवरभर सेन्ट र ईश्वरको प्रतिनिधि भएर विश्वमा काम गर्नुभयो र देहावसान भएपछि पनि सेन्ट नै भएर अमर र अमत्र्य हुनुभयो । मदरको लोकोपकारी कार्यमा ईष्र्या र द्वेष देख्नेहरू कम थिएनन् । एक दिन निर्मल हृदय मा ढुंगा र इँटाहरूको वर्षा गर्न थालियो । त्यस क्षेत्रका युवकयुवती स्थानीय कंग्रेस पार्टीका अफिसमा गई भन्न लागे, यस आइमाईले मानिसहरूलाई देखावटी दयाको भाव देखाएर सबैलाई क्रिस्तान बनाउन लागेकी छ । निर्मल हृदय त्यहाँबाट हटाइनुपर्छ र मदरलाई उसकै देश फर्काइदिनुपर्छ । प्रहरीले जाँचबुझ सुरु गर्यो । जब प्रहरी अधिकारीहरू जाँचपड्तालमा निर्मल हृदय पुगे, त्यस समय मदर एउटा रोगीको खुट्टाको घाउ सफा गरिदिँदै हुनुहुन्थ्यो । त्यस रोगीका घाउबाट निकै किराहरू निस्कँदै थिए । यस परिवेशले प्रहरी अधिकारीहरू प्रभावित भए । यस महिलाले यस्तो असह्य र घिनलाग्दो काम कसरी गरेकी होला ? छेवैमा काली मन्दिरमा लहर लागेर पूजा गर्ने मानिसहरू भने आफ्नै स्वार्थपूर्तिको निम्ति भगवान्कहाँ पुगिरहेका थिए । प्रहरी अधिकारीहरूले निर्मल हृदय को कोठाकोठामा पीडित असहायहरूका सेवासु श्रुषा देखेपछि वेदना विह्वल भए । ती विरोध गर्ने केटा जनतालाई बोलाई प्रहरी अधिकारीले भने, यदि तिम्रा दिदीबहिनी र आमाहरू यस्तो कार्य गर्न सक्छन् भने यहाँ लिएर आऊ । तिम्रा आफन्तलाई यस कार्यमा तल्लीन गराउन सक्छौ भने हामी यी महिलालाई अहिल्यै यहाँबाट निस्कासन गरिदिनेछौँ । तिमीहरूले जवानीको बल प्रदर्शन गरेर याद राख्नुपर्छ कि ऊ परतिर मृत कालीको मन्दिर छ, यहाँ यो जीवित कालीको मन्दिर हो । यसरी उज्यालो र अन्धकारको यो युद्धमा अन्धकार विस्तारै हराउँदै गयो । निर्मल हृदय मा अन्तिम सास फेर्ने हिन्दुहरूलाई मरणासन्न अवस्थामा गंगाजल दिइन्छ । मुसलमानलाई धर्ममुताविक कुरान पढेर सुनाइन्छ । क्रिस्तानहरू मरण घडीमा पुगेका छन् भने घुँडा टेकेर प्रार्थना गरिन्छ । अन्तिम संस्कार आआफ्नो धर्म र सम्प्रदायको रीतिथितिअनुसार नै गरिन्छ । मदरले मानवतालाई धर्मभन्दा पनि माथि राख्नुभएर विश्वको एउटा नयाँ संस्कृतिलाई जन्म दिनुभयो । मदरले यसरी नै प्रेमदान, शान्तिनगर, निर्मला शिशु भवन विभिन्न रोगी, पीडित मानव समूहका लागि सुरु गर्नुभयो । भारतमा मात्रै होइन, विश्वमै मिसनरिज अफ च्यारिटीका शाखाप्रशाखाहरू खोल्नुभयो । सेतो साडीमा दुइटा नीलो बाक्ला धर्काहरूले सबै भिक्षुणीहरूका शिर ढाकिएको हुन्छ । कोही भिक्षुणी कसैको घरको पानीसमेत पिउँदैनन् । तर सबैको घरमा सेवा सु श्रुषा मात्रै गर्न उपस्थित नभई विश्व मानवता र सेवाको सन्देश पुर्याउँछन् । एउटा गाह्रो एवं खस्रो जीवन बिताउँछन् यी भिक्षुणी । अनुशासित मिसनरिज अफ च्यारिटीका यी भिक्षुणी विश्वबाटै आएका छन् र लोभ, लालच, ईष्र्या, घमण्ड र क्रोधबाट जहिल्यै पनि टाढा रहन्छन् । सन् १९८० सालको अन्त्यतिर मदर टेरेसाको कलकत्तास्थित कार्यालय पुगें । पस्नासाथ शरीर नै मन्दिरमस्जिदगुम्बाभित्र पस्दा आङ जिरिंग भएको जस्तो भयो । जिउँदा ईश्वर थिए त्यहाँ । मदरको हसिलो अनुहार, गहिरो आँखा, मर्मस्पर्शी आवाज र परि श्रमले खिइएको हात र खुट्टा देखें । कोठाको भित्तामा लेखिएको हृदयग्राही एवं शिरोधार्य प्रार्थनाले मदरको कार्यकुशलता, आत्मविश्वास र निःस्वार्थ क्षमताका अमृत छर्दै थिए । हे प्रभु, मलाई तिम्रो शान्तिको साधन बनाऊ ! जहाँ घृणा छ, त्यहाँ प्रेम छर्न सकूँ ! जहाँ आघात छ, क्षमा गर्न सकूँ ! जहाँ संकोच छ, विश्वास दिलाउन सकूँ ! जहाँ निरुत्साह छ, त्यहाँ आशा छर्न सकूँ ! जहाँ अन्धकार छ, ज्योति दिन सकूँ ! जहाँ पिर, व्यथा छ, खुसी छर्न सकूँ ! हे सर्वशक्तिमान, सान्त्वना छर्ने आँट दिनुहोस् ! बुझाउने शक्ति दिनुहोस् ! प्रेम गर्ने प्रेरणा दिनुहोस् ! किनकि दिनु नै लिनु हो ! क्षमा दिनु नै क्षमा पाउनु हो ! मर्त नै अनन्त जीवन पाउनु हो ! दुई वर्षपछि १९८२ को अन्त्यतिर म जवाहरलाल नेहरू विश्वविद्यालयको विद्यार्थी थिएँ । ठन्डा महिना थियो दिल्लीमा । मदर टेरेसा पुरानो दिल्लीको सिभिल लाइन्समा आउनुहुने भयो । उहाँमाथि लेखेको पुस्तकको एक कपी च्यापी मदरको दर्शननिम्ति गएँ । धेरै संख्यामा मानिसहरू लहर लागेका थिए । धेरैजसो रोगी, बिरामी थिए । म पनि लहरको एक कुनामा पर्खेर बसें । मदर आउनुभयो, सबै रोए, आशीर्वाद मागे । हरेक रोगीलाई शरीर शीर छुनु हुँदै तपाईं शीघ्र स्वस्थ र ठीक हुनुहुन्छ भन्नुभयो । मेरो समय आयो, उहाँको अघि गएर निहुरिएँ । उहाँको चरणमा आफूलाई सुम्पिएँ । मेरो शिरमा हात राख्नुभो । मदर तपाईंले सन्देश पठाउनुभएको पुस्तक प्रकाशित भयो र तपाईंलाई टक्र्याउन र यस्ता धेरै काम गर्नलाई आशीर्वाद माग्न म यहाँ आएको हुँ । अहिले म नेहरू विश्वविद्यालयमा पढ्दैछु भनेर भक्कानिन लागेको मनलाई काबुमा ल्याउँदै उहाँलाई भनें । मेरो शिरमा फेरि त्यही न्यानो र परि श्रम सेवा गर्दागर्दा कठांग्रिएको हातले सुम्सुम्याउँदै कति राम्रो आवरण पुस्तकको म पढ्न लगाउँछु, कारण नेपाली पढ्न सक्दिनँ, तपाईंले राम्रो गर्नुहुन्छ भविष्यमा, ईश्वरले सदैव साथ दिनुहुन्छ, असहायहरूलाई तपाईंले अँगाल्नुपर्छ, म दार्जिलिङ गएको समय तपाईंलाई फेरि भेट्छु भन्नुभयो । मदरसँगको मेरो अन्तिम भेट यही थियो । सन् १९९७ सालमा मदरको निधन हुँदा म अमेरिकाको नोट्रडेम विश्वविद्यालयमा पढाउँदै थिएँ । एउटा जीवित ईश्वरको मृत्यु भयो । पूजापाठ गर्यौं, गिर्जाघरमा गई उहाँलाई सम्झियौं । आज निधन भएको १९ वर्षपछि इटालीको रोममा अवस्थित भ्याटिकन सिटीमा पोपद्वारा मदरलाई सेन्ट टेरेसा अफ कलकत्ता भनी घोषित गरियो । मदर जन्मँदै सेन्ट हुनुहुन्थ्यो, जीवरभर सेन्ट र ईश्वरको प्रतिनिधि भएर विश्वमा काम गर्नुभयो र देहावसान भएपछि पनि सेन्ट नै भएर अमर र अमत्र्य हुनुभयो ।"
दाहालको भारत भ्रमण र अपेक्षा,"प्रधानमन्त्री पुष्पकमल दाहालको भारत भ्रमण नजिकिँदै छ । एक अर्थमा उनका उपप्रधानमन्त्री विमलेन्द्र निधिले दाहालको यात्रालाई असान्दर्भिक बनाइसकेका छन्ः दुईपक्षीय सम्बन्ध सामान्य भइसकेको घोषणा गरेर । नेपालभारत सम्बन्धको सुमधुरता, विश्वसनीयता र सम्मानजनक आपसी निर्भरता आदर्श अपेक्षा हुन्, दुईपक्षीय सम्बन्धमा । तर त्यो सम्बन्ध व्यवहारमा कुन स्तरमा छ त्यो दुईतर्फका सरकार र जनताबीचको समझदारी तथा बुझाइबाट नापिने विषय हो । निधिले प्रधानमन्त्रीको विशेष दूतका रूपमा दिल्लीमा पाएको स्वागत लाई नै सम्बन्ध सामान्य बनिसकेको आधारका रूपमा मानेका छन् । निधिभन्दा पाँच महिनाअघि प्रधानमन्त्रीका रूपमा दिल्ली पुगेका केपी ओलीले सम्बन्ध ट्र्याक मा आइसकेको घोषणा गरेका थिए, यद्यपि औपचारिक भ्रमणको अन्त्यमा परम्परागत संयुक्त विज्ञप्तिसमेत जारी हुन नसक्दा दुई पक्षमा कति असहजता र मतभेदको आकार बुझ्न कठिन थिएन । त्यसपछि सत्ताको नेतृत्व फेरिएको छ, नेपालमा र बुझिने गरी भारत खुसी छ त्यसबारे । के त्यो नै सम्बन्ध मापक हो र ? नेपालभारत सम्बन्धको जटिलता र संवेदनशीलतालाई बेवास्ता गरेर, त्यता र यताका सत्ताका केही प्रतिनिधिकै अभिव्यक्तिका आधारमा सम्बन्ध ट्र्याक मा आएको स्विकार्न सकिन्न । दुईतिर अविश्वासका खाडल गहिरिएका छन् र भारतको प्रत्यक्ष संलग्नताबाट नेपालमा २०६३ मा ल्याइएको राजनीतिक परिवर्तन र त्यसबाट सत्ता र शक्ति पाएका एउटा समूहबाहेक अरूको भारतप्रति मन कुँडिएको छ । भूकम्पपछिको नाकाबन्दी अमानवीय थियो र त्यसको असर खासगरी नेपालका बालबालिका, वृद्धवृद्धा र रोगी अनि सीमावर्ती मधेसका आम वासिन्दाको सोचमा परेको असर बुझ्न र त्यसलाई मेटाउन कुनै अभ्यास भएको देखिएको छैन । निधि प्रधानमन्त्रीका दूतका रूपमा दिल्ली गए । फर्कंदा फास्ट ट्र्याक निर्माणमा भारतको लबिस्ट बनेका छन् । अर्थात् दाहाललाई अप्ठ्यारो पार्न या एकतर्फी रूपमा प्रधानमन्त्रीको भ्रमण एजेन्डा तय गर्न उनी लागिपरेका छन् । त्यस्तो जालमा प्रधानमन्त्रीलाई पार्दा नेपालमा भारतप्रति अविश्वास झन् चुलिन पुग्छ । अहिलेको आवश्यकता सम्बन्धलाई सम्मानित र सन्तुलित बनाउनु हो । नेपालको आवश्यकता र सम्बन्धको सन्तुलनको आधार निर्माणमा नेपाल समान हैसियतको सरोकारवाला बनेको सन्देश जनतामा पुग्नु अनिवार्य सर्त हो । हरेक उपप्रधानमन्त्री, प्रधानमन्त्री वा उच्च तहको भ्रमणमा जनतालाई अन्धकारमा राखी नेपाली नेताहरूले गोप्य सहमति गरेर या आश्वासन दिएर आउँछन् भन्ने मान्यता नेपालमा बनेको छ । निधिको अधैर्यले त्यसलाई निरन्तरता दिएको छ । त्यस्तै भारतबाट नेपालमा राजदूतका रूपमा दायित्व निर्वाह गरिसकेका एक कूटनीतिज्ञले पनि दाहाल प्रधानमन्त्री बन्नेबित्तिकै फास्ट ट्र्याक नेपालले पूर्व घोषणाअनुसार आफैँ बनाउनुको साटो भारतलाई दिनुपर्ने सुझाव दिएका छन् । भारत र नेपालबीचको सम्बन्ध दुई पक्षले भन्दै आएजस्तो विशेष र विशिष्ट प्रवृत्तिको हो भने तत्कालीन नाफा या व्यापारिक नाफा सबभन्दा निम्न प्राथमिकता बन्नुपर्छ । रबर्ट क्लाइभ प्रवृत्ति या कूटनीतिबाट दुईपक्षीय सम्बन्ध सुमधुर हुन या ट्र्याक मा आउन सक्तैन । यसबारे निधिले मन्त्रिपरिषदमा नेतृत्व गरेको पार्टी नेपाली कांग्रेस र त्यसका नेता शेरबहादुर देउवा बढी संवेदनशील हुन आवश्यक छ, अन्यथा आउने दिनमा निधि र देउवाको सम्बन्ध माओवादी छोड्नुअघिको बाबुराम भट्टराई र दाहालबीचको जस्तो बन्न सक्नेछ । अर्थात् अविश्वास, स्वार्थ र एकअर्काबाट के लिन सकिन्छ भन्ने मानसिकताले सम्बन्धलाई परिभाषित गर्नेछ । तर अहिले देउवा निधि सम्बन्धका विविध आयामभन्दा पनि नेपालभारत सम्बन्धलाई सामान्य बनाउनुपर्ने अवस्थामा मन्त्रिपरिषदमा महत्वपूर्ण हैसियत ओगटेकाहरूले दुईपक्षीय सम्बन्धका प्रसंगमा दुई सरकारबीच छलफल नहुँदै निश्चित परियोजनाबारे सार्वजनिक अडान लिँदा जटिलता उत्पन्न हुने निश्चित छ । नेपालभारत सम्बन्धको पुनर्मूल्यांकन निश्चय पनि आवश्यक छ । खासगरी वर्तमान संविधानको अपूर्णता, त्यसलाई यो अवस्थामा कार्यान्वयन गर्न नसकिने निश्चितता र मधेसी माग सम्बोधनका नाममा हुन लागेको अर्थहीन संशोधनलाई पनि दुईपक्षीय सम्बन्धकै पृष्ठभूमिमा समीक्षा गर्नु आवश्यक छ । २०६२ मंसिरमा बाह्रबुँदेमार्फत नेपाली राजनीति र त्यसका करिब एक दर्जन नेपाली राजनीतिक पात्रलाई भारतले निर्णायक रूपमा प्रभावित गर्न थालेपछि या नेपाली नेतृत्व त्यसको लागि तयार भएपछि उत्पन्न परिस्थिति या अनिश्चितता नै नेपालको अहिलेको र भविष्यको कहालीलाग्दो नियति बन्न पुगेको छ । भारतले उग्र मार्ग अपनाएका नेपाली राजनीतिक शक्तिहरूलाई जसको मित्रशक्तिका रूपमा लिँदै नेपालमा प्रोत्साहित गरेको परिवर्तन अनि त्यसले झन्डै संस्थागत गरेको निषेध को राजनीतिले यहाँ राजनीति मात्र हैन, क्षेत्रीय र सामाजिक सद्भाव पनि बिथोलेको छ । नेपाली राष्ट्रिय पहिचानको विपक्षमा उसले समूहगत या जातीय पहिचानका लागि पश्चिम दातृ निकाय र संस्थाहरूसँग प्रत्यक्षपरोक्ष सहकार्य गरेको छ । नेपालको संविधानमा व्यक्तिगत र सांख्यिक, सामाजिक आर्थिक अनि अन्य हिसाबले पछाडि परेकाहरूलाई बेवास्ता गर्दै ग्रुप राइट (अर्थात् सांख्यिक हिसाबले मजबुत क्षेत्रीय, जातीय समूहको पक्षमा) सुनिश्चित गरिँदा नेपाली राष्ट्रियता कमजोर बनेको छ । भारतले मधेसी माग सम्बोधन नभएको भन्दै संविधानलाई स्वागत गर्नबाट पन्छियो गत वर्ष, तर त्यति मात्र त्रुटि हैन, नेपालको संविधानको । संविधानमा प्रान्तीय सीमा निर्धारण गर्नै सकिएन, किनकि संविधानसभाले संघीयता बारे कुनै छलफल नै गरेन र त्यसबारे साझा अवधारणा नै बनेन । संघीयता नै साझा र स्वीकार्य मान्यता नबनेको अवस्थामा त्यसमा संशोधनले के अर्थ राख्ला ? अनि ७ माघ २०७४ सम्म प्रान्तीय र स्थानीय निर्वाचन केका आधारमा होला ? अहिले नगरपालिका र गाउँपालिकाको सीमा विवादले हिंसाको माहोल बनाउँदै छ । त्यससम्बन्धी प्रतिवेदनलाई संसद् र अन्य दलहरूमा बहस गराई साझा अवधारणा बनाउनेतर्फ सरकार र दलहरू अगाडि नबढ्दा त्यो प्रतिवेदन पनि यो संविधानजस्तै पुस्तकमा सीमित रहनेछ । कार्यान्वयन प्रयासले हिंसा नल्याउला भन्ने आधार छैन । निधिले भारतीय नेताहरूसँग संविधान संशोधनबारे छलफल नभएको बताएका छन् । तर उनले मुलुकलाई जानकारी दिनुपर्ने विषय हो, के छलफल गरे त उनले विभिन्न भेटघाटहरूमा ? अनि सम्बन्ध सहज बन्यो भन्ने निष्कर्षको आधार के ? दाहालले भारत जानुपूर्व सम्भवतः स्पष्ट धारणा र एजेन्डा बनाउनेछन्, नेपालले उठाउनुपर्ने विषयहरू । ओलीको भ्रमणको पृष्ठभूमि र संयुक्त विज्ञप्ति नआएको प्रसंगमा एउटा संयुक्त विज्ञप्ति जारी हुनुलाई नै सम्बन्ध सहज भएको अर्थ लगाउनेछन् धेरैले । विशेष सम्बन्ध सँगै सभ्यता, संस्कृति र धर्म तथा जनता जनताबीचको सम्बन्धको पनि चर्चा होला सायद । तर जब नेपालकै राजनीतिमा र संविधान लेखनमा नेपाली जनता भूमिकाविहीन बनाइएका नेपाली जनताले के दुईपक्षीय सम्बन्धमा कुनै भूमिका खेल्लान् ? त्यसैले शब्दजालमा हैन, यथार्थ प्रसंगमा यो भ्रमणलाई हेरिनुपर्छ । ०६३ यताको राजनीतिक अनिश्चितता त्यसमा नेपाली जनताको गुमेको भूमिका, केन्द्रीय या मियोरूपी संस्थाको भाग्य निर्धारणमा मुख्यगरी भारतको र अन्य विदेशीको निर्णायक भूमिका अनि त्यो रिक्ततापछि चीनको अभूतपूर्व उपस्थिति नेपालमा, यी महत्वपूर्ण फ्याक्टर बारे स्पष्ट समीक्षा नगरे दाहाल यात्रा मुख्य मुद्दालाई कम्बलमुनि लुकाउने एउटा अर्को अवसर हुनेछ । चीनका राष्ट्रपति सी जिनपिङको भ्रमण होस् या नहोस्, अर्को महिना नेपालमा दुवै अवस्थामा त्यसको मनोवैज्ञानिक र कूटनीतिक सन्देश नेपालभित्र मात्र सीमित रहने छैन । नेपालको संविधानमा एउटा संशोधनमा अल्झिएर अनि यहाँको राजनीतिमा जवाफदेहीविना अल्झिएर भारतले उसको विशाल हैसियत र त्यही अनुपातमा हासिल हुनसक्ने विश्वास र आदरको सम्भाव्यता गुमाएको छ । चीनमा सम्पन्न जी २० को बैठकमा आफ्नो राष्ट्रिय स्वार्थ र सुरक्षाप्रति अति संवेदनशील चीनले अमेरिकी राष्ट्रपतिप्रति देखाएको व्यवहार र त्यहाँ भारतीय प्रधानमन्त्री नरेन्द्र मोदीले आतंकवाद विरुद्ध सबै एकमत हुन गरेको आह्वानले निकै व्यापक अर्थ राख्छन् । मोदीले पूर्ववर्ती सरकारको नेपाल नीतिमा केही परिवर्तन गरेका छैनन् । तर एउटा काल्पनिक प्रश्न गर्न सकिन्छ, अहिले । के उनी २०६२६३ मा नेतृत्वमा भएको भए बाह्रबुँदेमार्फत नेपालमा उग्र या अति वाम शक्तिसँग सहकार्य गर्न तयार हुन्थे ? या त्यस्तो राजनीतिलाई टक्कर दिन सक्ने परम्परागत शक्तिलाई नेपाली जनताको संलग्नताविना, अझ अर्को शब्दमा भारतीय प्रशासकहरूको निर्देशन र अनुमोदनमा समाप्त गर्नेतर्प अगाडि बढ्ने थिए त ? आज कश्मीरमा र अन्यत्र उग्रपन्थी र अति वाम राजनीतिबाट प्रताडित भारतको व्यथा उनले जसरी सर्वत्र उठाएका छन्, त्यसबाट यो प्रश्न सान्दर्भिक बन्न जान्छ । हो, मोदीले यसअघि लालकिल्लाबाट समेत बुलेट बाट ब्यालट मा आएकोमा नेपाली माओवादीको प्रशंसा गरेका छन् । त्यो उपलब्धि हो । तर त्यो उपलब्धिले नेपालको शान्ति प्रक्रिया, प्रजातन्त्र, राष्ट्रियता, आर्थिक समृद्धिको अवसरलाई सुनिश्चित गरेमा मात्र नेपालीहरूले वास्तवमा त्यसलाई उपलब्धि मान्नेछन् । राष्ट्रियताबारे सामूहिक आत्मनिर्णयको अवसरविना बाहिरबाट आएको बाह्रबुँदेले नेपालको पक्षमा खासै अर्थ राख्दैन, बरु अहिले देखिएजसरी भारतविरोधी भावना फैलाउँछ । दाहालले यो सबै कुरा बुझेका छन् र फेरि अर्को अवसर पाएका छन्, भारतलाई बुझाउने । आठ लाख भूकम्पपीडितको लागि जनही एक लाख हात थापी बाँड्छु भन्ने एजेन्डाका साथ उनी भारत गए भने केपी ओलीको सामना गर्न सक्ने छैन, माओवादी र नेपाली कांग्रेसले कहिल्यै पनि । मोदी नेपाल आउँदा उनले एउटा वास्तविकता स्विकारेका थिए त्यसबेलाः नेपालमा भारतीय परियोजना समयमा नसकिँदा उसको विश्वसनीयतामा कमी आएको र अब समयै कार्यान्वयन हुने आश्वासन दिएका थिए उनले । यसलाई याद गराउनु आवश्यक हुन्छ, दाहालले मोदीसँग वार्ता गर्दा । फास्ट ट्र्याक लिएर हैन, पुराना परियोजनाको कार्यान्वयनबाट भारतको विश्वसनीयता सुनिश्चित हुनेछ नेपालमा । तर त्योभन्दा महत्वपूर्ण विषय भारतले आफ्नो छाती र मनसँगै नेपालसँगको सम्बन्धलाई फराकिलो बनाउन सक्नुपर्छ । नेपालको संविधानमा एउटा संशोधनमा अल्झिएर अनि यहाँको राजनीतिमा जवाफदेहीविना अल्झिएर भारतले उसको विशाल हैसियत र त्यही अनुपातमा हासिल हुनसक्ने विश्वास र आदरको सम्भाव्यता गुमाएको छ । नेपाली राजनीतिकबाट पछि हट्न र बाह्रबुँदेमार्फत भारतले प्रोत्साहित गरेका नेताहरूलाई स्थिति सम्हाल्न नेपाली जनतालाई नै प्रत्यक्ष संलग्न गर्न सुझाव दिएर भारतले आफ्नो सम्मान र विश्वसनीयता कायम गर्न सक्छ, केही हदसम्म तत्काल । त्यस्तो अवस्थामा नेपाल सरकारले दिएको आश्वासनको पनि भारत सरकारको लागि पनि विश्वसनीय बन्ने आधार तयार हुनेछ, अन्यथा यो एउटा अर्को भ्रमण मात्र हुनेछ ।"
गाजाः प्रयोग गर्न जाने औषधि,"एकसमय खतरनाक लागूऔषधको रूपमा लिइने गाजाप्रतिको दृष्टिकोण समयसँगै परिवर्तन भएको छ । अहिले अमेरिकी तथा युरोपका थुप्रै सहरमा गाजा खुला गरिएको छ । अन्य देशहरूले पनि गाजासम्बन्धी नियम खुकुलो बनाउँदे गएका छन् । बंगलादेश, चिली, मेक्सिको, क्यानडा, स्पेन आदि देशहरू गाजा प्रयोगमा केही उदार हुँदै गएका छन् । अमेरिकाका २३ राज्यले गाजालाई औषधिको रूपमा प्रयोग गर्न अनुमति दिएका छन् । भारतका केही राज्यले औद्योगिक प्रायोजननिम्ती गाजा खेती गर्न अनुमति दिएका छन् । त्यस्तै चीन पनि यसमा उदार देखिँदै आएको छ । हेम्प (यसको प्रजाति) उत्पादनमा चीन फ्रान्सपछिको दोस्रो स्थानमा रहेको छ । ७० को दसकअघि नेपालमा पनि गाजा उत्पादन र खेतीमा कुनै प्रतिबन्ध लागेको थिएन । सन् १९७६ मा सरकारले अमेरिकी दबाबमा गाजाको प्रयोग र उत्पादनमा रोक लगायो । त्यस दसकमा नेपालमा हिप्पी युगको सुरुआत भयो । अमेरिकालगायत अन्य मुलुकबाट नेपालमा गाजा खानेको घुइँचो लाग्थ्यो । यही कारणले अमेरिकाले आफ्नो नागरिकप्रति चिन्ता दर्शाउँदै नेपालमा गाजा प्रतिबन्ध गर्न दबाब दियो । अहिले करिब ४० वर्षपछि अमेरिकाले गाजाको प्रयोग र उत्पादन आफ्ना राज्यहरूमा खुला गर्यो, अन्यथा त्यहाँका मानिस गाजाको प्रयोग गर्न छोड्दैनथे र राज्यले आफ्ना नागरिकलाई अपराधीको रूपमा व्यवहार गरिरहन्थ्यो, जसले गर्दा अपराधको जालो बढ्दै जान्थ्यो । नेपालमा अझै पनि गाजालाई लागूऔषधको रूपमा हेरिन्छ । सरकारले यसको प्रयोग र उत्पादनलाई अपराधको रूपमा हेर्छ र दण्डित गर्छ । गाजाको नाम सुन्नेबित्तिकै नाक खुम्च्याउने पनि धेरै छन् । यसको समर्थनमा केही बोले वा लेखे पनि त्यसलाई नकारात्मक रूपमा हेर्ने धेरै छन्, तर गाजाको प्रयोग रोकिएको छैन । नेपालमा युवामाझ गाजाको प्रयोग बढ्दै गएको छ । प्रहरी र प्रशासनले जति कडाइ गरे पनि यसको प्रयोग रोकिएको छैन । यसमा गरेको कडाइले अन्य खतरनाक दुव्र्यसनी मौलाउँदै गएको छ । हामीकहाँ चुरोट र रक्सी खानु सामान्य मानिन्छ तर गाजा खानु अपराध मानिन्छ । अनुसन्धान र अध्ययनअनुसार रक्सी र चुरोटको तुलनामा गाजा कम हानिकारक छ । जबदेखि मानिसलाई गाजाबारे थाहा भयो, तबदेखि नै यसको प्रयोग र ओभर डोजबाट कसैले पनि ज्यान गुमाएका छैनन् । सन् २०१० मा ल्यान्सेटमा प्रकाशित लेखअनुसार ड्रग एक्स्पेर्टले गरेको अध्ययनअनुसार चुरोट र रक्सीको असरभन्दा गाजाको असर तुलनात्मक रूपमा कम हुन्छ । हामी सोच्छौँ, गाजा सेवनकर्तामा यसको शारीरिक परनिर्भरता बढी हुन्छ । तर अध्ययनले देखाएअनुसार चुरोट र बिँडी खानेहरूमा तिनको शारीरिक परनिर्भरता ३० प्रतिशत हुन्छ तर गाजामा त्यस्तो लत लाग्दैन । एक लेखअनुसार औषधि विज्ञानले गाँजालाई अहिले उपलब्धिमूलक र सहयोगी औषधिका रूपमा लिएको छ । यसलाई विभिन्न प्रायोजनको लागि प्रयोग गर्न सकिन्छ ग्लाउकोमा भन्ने आँखा रोग, मुर्छा पर्ने, अनिद्रा, अल्जाइमर्स, शारीरिक पीडा, अपचजस्ता समस्याको उपचारका निम्ति गाँजा सहयोगी देखिन्छ । नौजिया र अत्यन्त दुखाइको राहतको लागि पनि यो प्रयोग गर्न सकिन्छ । क्यान्सर सेलहरू मार्न र रक्सी तथा अन्य हानिकारक लागूऔषधको लत छुटाउन पनि गाँजा उपयोगी हुने अनुसन्धानले देखाएको छ । यसको मद्दतले अरू थुप्रै किसिमका घातक रोगहरूको उपचार गर्न सकिन्छ । तर गाँजाले हृदयगति बढाउने, धुवाँले श्वासप्रश्वास प्रणालीमा असर गर्ने तथा अन्य सामान्य शारीरिक गतिविधिमा प्रभाव पार्ने पनि देखिएको छ । यी उदाहरण दिनुको तात्पर्य हामीले गाजाको निजी प्रयोगको लागि प्रोत्साहन गर्नुपर्छ भन्ने होइन । हामीले यसका अनगिन्ती फाइदाको सही उपयोग गर्न सक्नुपर्छ । यहाँ त हाम्रो कानुन कस्तो छ भने कसैले गाजा बोकेको छ भने पनि उसलाई समातेर जेल हाल्छ र त्यहाँबाट छुट्न निकै गाह्रो पर्छ । केही समयअघिको कुरा, मेरा एकजना साथी अरू साथीहरूसँग बसेर गफ गर्दै थिए, अरू गाजा पनि खाँदै थिए तर ती साथीले भने अहिलेसम्म गाजा खाएका थिएनन् । त्यत्तिकैमा प्रहरी आयो र सबैलाई भ्यानमा हालेर प्रहरी कार्यालय लग्यो र मुद्दा चलाइयो । त्यहाँबाट उनलाई छुट्न लगभग ५६ दिन कुर्नुपर्यो । पछि प्रहरीले उनको आमाबाबुको जिम्मा लगायो । समाजमा पनि त्यो कुरा फैलियो । अहिले उनलाई धेरैले नराम्रै सोच्छन्, उनको समाजमा । यहाँ कोही मानिस गाजा खानेसँगै बसेको देखे ऊ अपराधी ठहरिन्छ । जबकि गाजा खाएर कसैले सामाजिक अपराध गरेको खबर छैन । रक्सीको मातमा विभिन्न आपराधिक घटना भएका छन् । बलत्कार, हत्याका घटना भएका छन् । त्यस्तै चुरोटले पुर्याउने क्षतिका बारेमा पनि हामी अवगत नै छौँ । अध्ययनअनुसार ६ मिलियन मानिस चुरोट सेवनले हरेक साल मर्ने गर्छन् । यही क्रम रहे सन् २०३० सम्म चुरोटको कारणले आठ मिलियन मानिसको ज्यान जान सक्नेछ । त्यस्तै अर्को अध्ययनअनुसार रक्सीको सेवनबाट संसारमा २५ मिलियनभन्दा बढी मानिसको ज्यान जाने गरेको छ । तर गाजा सेवनबाट अहिलेसम्म कसैको ज्यान गएको सुनिएको छैन । यहाँ त रक्सी र चुरोटलाई आफ्नो शानको रूपमा लिने गरिन्छ । विवाह, व्रतबन्धमा पनि यसको प्रयोग खुलेआम हुने गरेको छ । स्वास्थ्यमा पुर्याउने क्षतिको हिसाब हेर्ने हो भने गाजा चुरोट र रक्सीको तुलनामा निकै कम हानिकारक छ । यहाँ धेरैको बुझाइ के छ भने गाजा भनेको लागूऔषध हो । त्यो सोचाइमा परिवर्तन आउन सकेको छैन । धेरैले के सोचेका छन् भने गाजा खाएपछि मानिस अरू दुव्र्यसनीमा फस्ने सम्भावना धेरै हुन्छ । तर अध्ययनले देखाएअनुसार त्यसो हुँदैन । साँच्चिकै दुव्र्यसनीमै फस्नु छ भने जाँड, चुरोट, रक्सी खाए पनि फसिन्छ । गाजा वातावरणमैत्री र कम खर्चमै उत्पादन गर्न सकिने वस्तु हो । यसका अनगिन्ती प्रयोग गर्न सकिन्छ । यसले नेपालको आर्थिक उन्नतिमा पनि ठूलो मद्दत गर्न सक्छ । गाजाको पातबाट लगभग हामीलाई आवश्यक सम्पूर्ण वस्तु उत्पादन गर्न सक्छौँ । हामीले यसबाट कागज, तेल, औषधिलगायत अन्य थुप्रै वस्तु उत्पादन गर्न सक्छौँ । यसको सही उपयोग गर्न सके नेपालमा रोजगारको अवसर सृजना गर्न सकिन्छ । एकजना विदेशीले भनेका थिए, नेपालमा भएको अमूल्य गाजा खेतीको सही प्रयोगले नेपाल एसियाको स्विट्जरल्यान्ड बन्न सक्छ । समयसँगै गाजाप्रति संसारको सोचाइ परिवर्तन हुँदै गएको अवस्थामा नेपालले पनि यससम्बन्धी कानुन खुकुलो बनाएर यसको सदुपयोग गर्नुपर्छ र यसबाट फाइदा लिन सक्नुपर्छ । हामीले पनि यसप्रतिको दृष्टिकोण र बुझाइमा परिवर्तन ल्याउनु आवश्यक छ । यसले गर्दा नेपालको आर्थिक उन्नतिमा ठूलो टेवा पुर्याउँछ ।"
नेपाली क्रिकेट टिमका प्रशिक्षक पुबुदु अब अमेरिकी प्रशिक्षक,"काठमाडौँः नेपाली क्रिकेटलाई माथि उठाउन महत्वपूर्ण योगदान दिएका नेपाली क्रिकेट टिमका पूर्वप्रशिक्षक पुबुदु दासानायके अमेरिकी क्रिकेट टिमको प्रशिक्षक बनेका छन् । चार वर्षे कार्यकाल र थप एक वर्ष गरेर पाँच वर्षसम्म नेपाली क्रिकेट टिमको प्रशिक्षक बनेर महत्वपूर्ण उपलब्धि दिलाएका पुबुदु अमेरिकी प्रशिक्षक भएका हुन् । बिहीबार मात्र उनी अमेरिकी प्रशिक्षकमा नियुक्त भएका छन् । सन् २०११ देखि २०१५ सम्म नेपाली क्रिकेट टिमको प्रशिक्षक बनेर नेपाली क्रिकेटमा महत्वपूर्ण उपलब्धि सिर्जना गर्न सफल भएका पुबुदु श्रीलंकाका पूर्वविकेटर किपर ब्याट्सम्यान हुन् । अमेरिकी क्रिकेट टिमको प्रशिक्षक नियुक्त भएपछि उनले अमेरिकी क्रिकेटको भविष्य राम्रो हुने आशा व्यक्त गरेका छन् । उनले अमेरिकी क्रिकेट टिमको प्रशिक्षक हुन पाउँदा खुशी समेत व्यक्त गरेका छन् । नयाँ जिम्मेवारी पाएकोमा म खुसी छु, अहिले अमेरिकाको क्रिकेट सुधार गर्नुपर्ने समय भएको छ त्यसैले यो जिम्मेवारी पाउँदा खुशी छु, अमेरिकी टिमको प्रशिक्षक नियुक्ति भएपछि उनले भने, कडा मिहिनतको आवश्यकता छ म आशा गर्छु भविष्य राम्रो छ । पुबुदु नेपाली क्रिकेट टिमको प्रशिक्षक हुँदा नेपाल विश्व क्रिकेट लिग डिभिजन ४ बाट वल्र्ड क्रिकेट लिग च्याम्पियनसीप बनेको हो । पुबुदुकै प्रशिक्षणमा नेपालले सन् २०१४ मा टि ट्वान्टी विश्वकपसम्मको यात्रा गरेको छ ।"
फोहोर फाल्ने डम्पिङ साइड बन्यो फुटबल मैदान,"भक्तपुर: भक्तपुरको मध्यपुर थिमि नगरपालिका एक बोडेस्थित फुटबल मैदान बेवारिसे अवस्थामा पुग्दा फोहर फाल्ने डम्पिङ साइट बनेको छ । स्थानीय युवा क्लवहरुले पटकपटक गरेको संरक्षणको प्रयास असफल हुँदा खेल मैदान फोहर फाल्ने डम्पिङ साइट बन्न पुगेको हो । फुटबलका राष्ट्रिय खेलाडी उत्पादन गरिसकेको यो मैदान अहिले स्थानीयको अतिक्रमणको चपेटामा परेको छ । यही मैदानमा फुटबल अभ्यास गरेका सन्तोष साहुखल, बालगोपाल साहुखल र जीवन सिन्केमन फुटबलका राष्ट्रिय खेलाडी बन्न सफल भए । तर मैदान भने झन् झनै बेवारिसे बन्न पुगेको छ । प्राचीन बोडे देशको उत्तरमा पर्ने यो मैदानमा पहिरोसमेत गइरहेको छ । 'बोडे बस्तीको ठीक मुन्तिर भएकाले बस्तीबाट बग्ने पानी तथा ढलले खेल मैदानमा पहिरो गइरहेको छ', स्थानीय दीपेन्द्र बुढा श्रेष्ठले भने, 'पहिरो रोक्न ठाउँ ठाउँमा रिटेनिङ वाल लगाए पनि मैदान बग्न छोडेको छैन ।' उनले मध्यपुर थिमि नगरपालिका, भक्तपुर जिल्ला विकास समितिलगायतमा मैदानको संरक्षण गरी नियमित फुटबल प्रशिक्षणको व्यवस्था गर्न पटकपटक ध्यानाकर्षण गरिँदा पनि सुनुवाइ नभएको गुनासो गरे । 'स्थानीयबाट मैदान अतिक्रमण नरोकिएकोले मध्यपुर थिमि नगरपालिका र सरोकारवालाहरुलाई उक्त अतिक्रमण रोक्न माग गरिँदा पनि सुनुवाइ भएन', उनले थपे, 'हामीले मात्र भन्दा अतिक्रमणकारीहरुले टेरेका छैनन् ।' उनका अनुसार स्थानीय युवाहरुले हिउँदमा जसोतसो मैदानलाई प्रयोगमा ल्याउने गरेका छन् । मैदानमा अभ्यास गर्न स्थानीय युवाहरु फुटबल क्लव रियाले (एफसी रियाले) गठन गरी अभ्यास गर्ने गरेका हुन् । उक्त क्लवमा ६० जना युवा तथा विद्यार्थीहरु संलग्न भई हिउँदे फुटबल प्रशिक्षण क्याम्प सञ्चालन गर्दै आएको फुटबल प्रशिक्षक सुरेश खम्बूले जानकारी दिए । उनका अनुसार उक्त फुटबल क्लवलाई राष्ट्रिय फुटबल खेलाडीहरु बालगोपाल, सन्तोष र जीवनको अगुवाइमा गत वर्ष जापानबाट आर्थिक सहयोगसमेत प्राप्त भएको थियो । जापानका सहयोगीहरुले उक्त मैदानलाई संरक्षण गर्ने आश्वासन दिए पनि हालसम्म पूरा नभएको प्रशिक्षक खम्बूले बताए । 'अतिक्रमण गरिएको क्षेत्र फिर्ता सरेर यसको संरक्षण गर्न सकिए फुटबल मैदान र प्याराफिट बनाउन पर्याप्त ठाउँ छ', उनले भने, 'मैदानको दक्षिण बस्तीसहितको भिरालो क्षेत्र भएकाले यहाँ प्याराफिट बनाउन सकिन्छ ।' स्थानीयले पनि बिस्केट जात्राको अवसरमा प्रसिद्ध जिब्रो छेड्ने जात्रा सञ्चालन हुने बोडेमा राष्ट्रियस्तरको फुटबल मैदान बनाउन सकिए बोडेको अर्को परिचय बन्ने विश्वास व्यक्त गरेका छन् । फुटबल मैदान संरक्षणसँगै यसको पूर्वाधार निर्माण भएलगत्तै फोहर फाल्न बन्द हुने स्थानीयको भनाइ छ ।"
