शीर्षक,विवरण
राजा पनि छिमेकीको दबाबमा थिए,"औपनिवेशिक शक्तिबाट भारत स्वतन्त्र भएको करिब चार वर्षपछि कहिल्यै औपनिवेशिक शक्तिको मातहत रहनु नपरेको नेपाल पनि जहानिया राणाशासनबाट मुक्त भयो । आधुनिक नेपालको इतिहास भनौं या लोकतन्त्रतिरको यो पहिलो पाइला थियो । विभिन्न राजनीतिक उतारचढाव घटनापरिघटनाले सात वर्षसम्म नेपालमा आम निर्वाचन हुन सकेन । जनताका छोरा प्रधानमन्त्री हुने अवसर त प्राप्त भयो तर जनताले नै सार्वभौम संसद् चुन्ने अवसरबाट भने सधैं वञ्चितै रहनुपर्यो । स्वतन्त्र नागरिकको हैसियत ६० वर्षपहिले नै प्राप्त गरेको नेपालको राजनीतिले राजनीतिक स्थिरता भने दिन सकेन । त्यसो त पञ्चायतको तीसबर्से शासनकाललाई राजनीतिक स्थिरताको कालखण्ड भनेर मान्नेहरू पनि छन् तर त्यस्तो अधिनायकवादी व्यवस्था दिगो भएको छैन । नेपालमा पनि नहुनु स्वाभाविकै थियो । राजाको प्रत्यक्ष शासन भनिए पनि कतिकति बेला राजा पनि छिमेकीको दबाबमा आउनुपरेको अवस्था नेपालीले भोग्दै आएको हो । २०१५ सालको निर्वाचन र तत्कालीन संविधानले प्रजातन्त्रको बाटो प्रशस्त गर्दागर्दै पनि यस दिशामा त्यति लामो अभ्यास गर्ने अवसर भने भर्खरैको नेपाली प्रजातन्त्रले पाउन सकेन । २०३६ मा घोषित जनमत संग्रह, ०४६ को जनआन्दोलन आदिमा जनताको उत्साहजनक सहभागिता हुँदाहुँदै पनि राजनीतिले स्पष्ट दिशा लिन सकेन । ०४७ को संविधान कार्यान्वयनको अभ्यासले पनि लामो समयसम्म सुखद् लोकतान्त्रिक अभ्यास गर्न सकेन सिंगो मुलुकले । सुरुका दिनहरूमा कसैबाट दोष लाग्न नसक्ने गरी आम निर्वाचन, स्थानीय निकाय निर्वाचन सम्पन्न भए । आर्थिक क्षेत्रमा तीनचार वर्षमै गुणात्मक परिवर्तन देखिन थाले । तर पछि जनयुद्धको नाममा मानवअधिकारको हनन र लोकतन्त्रको स्वाभाविक विकासक्रम अवरुद्ध हुने खालको राजनीतिक अभ्यास फेरि सुरु भए । जसैतसै आम निर्वाचन भने हुँदै गए । यही सिलसिलामा संविधानसभाको निर्वाचनसमेत भयो, तर स्थानीय तहमा निर्वाचनको वातावरण बन्नै सकेन । जसले गर्दा न तल्लो तहबाट नेतृत्वको विकास हुन सक्यो न त राजनीतिक स्थिरताको लागि चाहिने तत्वले आफूलाई बलियो किसिमले उपस्थित गराउन सक्यो । कुनै पनि समाजको समृद्धि त्यहाँ विकसित हुने संस्थाहरूले निर्धारण गर्छन्, तर नेपालमा त्यस्ता संस्थाहरूको विकास हुनै सकेन । यसको पछाडिको कारण भनेकै राजनीतिक अस्थिरताको अभाव हो । मताधिकारबाहेक जनताले लोकतन्त्रमा उपयोग गर्न सक्ने अरू त्यस्तो कुनै संगठित संस्थाको विकास हुन सकेन । धेरै कुरा स्पष्ट भइसकेका पनि छन् र पनि केही बुझ पचाउने राजनीतिकर्मीको स्वभावले यथार्थमा नेपालमा अस्थिरता कहाँ, कसरी र के कारणले भएको छ भन्ने विषयलाई सधैं ओझेलमा राख्ने प्रयत्न गरियो । केही खोजपूर्ण पुस्तक नलेखिएका होइनन्, तर त्यसरी आएको सूचनालाई राजनीतिले गम्भीरताका साथ लिएन । ०७ देखि ०१५ सालसम्मको राजनीतिमा धेरै हदसम्म भारतको हस्तक्षेप भएको तत्कालीन इतिहासले पनि स्पष्ट पारेकै छन् । ०१७ सालको निर्वाचित सरकारलाई बलात् हटाउने राजाको निर्णय पनि भारतको सहयोगविना भएको थिएन भन्नलाई त्यस्ता धेरै प्रमाण छन् । पहिलो जनआन्दोलनपछि बनेको संविधानले केही यस्ता प्रावधान पनि राख्यो, जसले गर्दा भारतको केही स्वार्थमाथि त्यसले चोट पुर्याएको स्पष्ट देखिन्थ्यो । उदाहरणको रूपमा टनकपुर बाँधको विषयमा उठेको विवादलाई लिन सकिन्छ । संवैधानिक प्रावधानमै मुलुकको प्राकृतिक स्रोतसित सम्बन्ध राख्ने कुनै पनि सन्धिसम्झौता कुनै अर्को देशसित गरेका अवस्थामा संसद्को स्वीकृति हुनैपर्ने प्रावधानले टनकपुरको मुद्दा सर्वोच्च अदालतसम्म पुग्नुपर्यो । यो सन्धि कि समझदारी भन्ने विषयमै मुलुकभित्र धेरै बहस चल्यो । आउँदा दिनहरूमा पनि यस्ता धेरै विषय उठ्न सक्ने र सिंगो संसद्को स्वीकृति यस्ता विषयमा चाहिने प्रावधान भएको संविधान स्वाभाविक रूपमा भारतलाई अनुकुलको थिएन । तर संविधान परिवर्तन गर्ने, पुनर्लेखन गर्ने वा त्यस्तलाई संशोधन गर्ने दबाब भने भारतले दिन सकेन । यसमा तत्कालीन नेपाली नेतृत्वलाई जस दिनुपर्ने नै हुन्छ । तथाकथित जनयुद्धको उद्देश्य के थियो, यसले कसको स्वार्थपूर्ति गर्यो, के नारा लिएर यो दोस्रो जनआन्दोलनसम्म आइपुग्यो र कुन परिस्थितिमा नेपालको संस्थापना र कथित माओवादी विद्रोहीका बीचमा शान्तिसम्झौता भयो भन्ने स्पष्टै देखिन्छ । भारतकै भूमिमा भारतीय नेतृत्वको मध्यस्थतामा भएको शान्तिसम्झौताले बढाएको राजनीतिक प्रक्रियामा स्पष्टतः भारतले आफ्नो भूमिका खोजेको कुरा लुकाएर लुक्दैन । संविधान बनाउने अभ्यासमै चार वर्ष बित्यो र दोस्रो संविधानसभा निर्वाचनसम्म यो प्रक्रियालाई तन्काउनुपर्यो र त्यसपछि बनेको संविधानप्रति पनि भारतको असहमति उसले संविधानको स्वागत नगरेबाट स्पष्ट हुन्छ । त्यति मात्रै होइन, नेपालभारत सम्बन्धमा आएको तीक्तताको लागि नेपाललाई दोषी ठहर्याउँदै अन्तर्राष्ट्रिय तहमै उसले कूटनीतिक अभ्यास गरेको सबैले देखेबुझेकै हो । अझै पनि नेपाली नेताहरूको भारत भ्रमणकै बेला होस् वा अन्तर्राष्ट्रिय सभासम्मेलनमै किन नहोस्, सबैलाई मान्य र स्वीकार्य हुने संविधान नेपालमा बनोस् वा वर्तमान संविधानलाई त्यस दिशामा संशोधन गरियोस् भन्ने जिद्दि भारतले छोडेको देखिँदैन । उसले सकेभ्याएसम्म अरू मुलुकलाई पनि आफ्नो यस सोचको पक्षमा उपयोग गर्न खोजेका उदाहरण स्पष्टै देखिन्छ । अब यति नै कुराले भारत नेपालमा राजनीतिक स्थिरता चाहँदैन भन्ने निष्कर्ष निकालिहाल्न पनि केही हिच्किचाहट त होला तर स्थिर र समृद्ध नेपाल भारतको चिन्ता हो भन्ने निष्कर्षमा भने पुग्न गाह्रै छ । यथार्थमा वर्तमान संविधानले लोकतन्त्रका आधारभूत मान्यतालाई स्विकारेको मात्रै होइन, त्यसभन्दा दुई पाइला अघि बढेर आदिवासी जनजाति, दलित, महिला, जातीय अल्पसंख्यक र धार्मिक अल्पसंख्यक सबैको लागि शासनको सर्वोच्च निकाय सार्वभौम संसद्मा प्रतिनिधित्वको व्यवस्था गरेको छ । साँच्चै भन्ने हो भने स्वतन्त्र भारतको संविधानले केही पिछडिएका जाति एवं जनजातिलाई संरक्षण दिने प्रावधानले अहिलेसम्म पनि यो एउटा रोगकै रूपमा भारतीय समाजमा व्याप्त छ । अहिले सबैलाई अवसर दिने नाममा राखिएका कतिपय प्रावधान भोलि संविधान संशोधन गरेर उल्ट्याउन गाह्रो छ । यसरी हेर्दा आज देखिएका सकारात्मक विभेद लामो समयसम्म नागरिकमाझ रहिरहने विभेदका रूपमा स्थापित हुने खतरासमेत संविधानले लिएको छ । संविधानमा रहेको अंशबन्डाको हक र आमाको नामबाट नागरिकता दिने प्रावधान यी सबै कुराले नेपालको जातीय संरचनामै भोलि ठूलो खलबल ल्याउने निश्चित छ । तर संविधान संशोधनकै माग गर्नेहरूलाई यतिले पनि पुगेको छैन । यस्तो संशोधनको माग गरिँदैछ कि जसले नेपाल र नेपालीको पहिचान नै खतरमा पार्न सक्छ । हामी किन अस्थिरताको चपेटामा छौं (? ) भन्ने प्रश्नको उत्तर देशभन्दा बाहिरको शक्तिलाई देखाउनुबाहेक हामीसँग कुनै तर्क बाँकी रहँदैन । देशभित्रै समस्या नभएका त होइनन् तर ती समस्यालाई एउटा तार्किक निदानमा पुर्याउने सामथ्र्य पनि देशभित्रकै राजनीतिक शक्तिहरूले बेलाबखत देखाउँदै आएका छन् । भोलि आउन सक्ने दुर्भाग्यपूर्ण अवस्थालाई ध्यानमा राखेर राजनीतिको उच्चतम आदर्शलाई सर्वोपरि मान्दै स्थिरताको खोजी गर्नु आजको आवश्यकता हो । यो लेखको चिन्ता मुलुकले कसरी राजनीतिक स्थिरता पाउन सक्छ भन्ने नै हो । राजनीतिक रूपले माथि नै भनियो नागरिकलाई आफ्नो हक उपयोग गर्न, शासन व्यवस्थामा प्रतिनिधित्व सुनिश्चित गर्न, हरेक तहमा निर्णय लिने प्रक्रियामा सहभागी हुन, निष्पक्ष न्यायिक उपचारको लागि र आर्थिक उन्नतिको लागि विद्यमान संविधान र संविधानसम्मत कानुनको व्यवस्थाले कतै रोकतोक गर्दैन । तर संविधानभित्रै त्यस्ता केही प्रावधान पनि छन्, जसका कारण अहिले पनि समय बित्दै जाँदा राजनीतिक स्थिरता सुनिश्चित नगर्ने खतरा छ । त्यसमाथि छिमेकीको नेपालप्रतिको दृष्टिकोण पनि स्पष्ट नभइदिँदा अस्थिरताका सम्भावना पूर्णतः निमिट्यान्न हुने स्थिति भने देखिँदैन । छिमेकीले स्थिर नेपाल नचाहेको कारण बुझ्न पनि त्यति नै कठिन छ । छिमेकीका केही स्वार्थ प्राकृतिक स्रोतको बाँडफाँट आदिमा धेरै हदसम्म अवश्य नै छ, तर त्यो अस्थिर नेपालबाट प्राप्त हुन्छ भन्ने बुभ्न भने गाह्रो छ । अर्कोतिरको छिमेकी नेपालको स्थिरतामै आफ्नो सुरक्षा स्वार्थ र केही हदसम्म आर्थिक स्वार्थ पनि पूरा हुने देख्छ । जुन कुरा दक्षिणको छिमेकीमा पनि लागू हुनुपर्ने हो, तर त्यस्तो छैन । नेपालको राजनीतिक स्थिरताको लागि जुन किसिमको आर्थिक वृद्धिदरमा नेपाल पुग्नुपर्ने थियो, त्यस दिशामा ०४७ पछिको नेपालले पाइला चालिसकेको हो नै । प्रतिनिधिमूलक राजनीतिक व्यवस्था र त्यसको स्वाभाविक विकासक्रमको बाटो ०४७ को संविधानले पनि कोरेकै हो । सामाजिक रूपान्तरणको दिशामा यसै पनि यो ढिलै हुने अभ्यास हो, तर त्यतातिर पनि शिक्षा र चेतनाको विस्तारले धेरै हदसम्म मुलुक परिवर्तनको मार्गमा हिँडेकै हो । दोस्रो जनआन्दोलनको जनउभार पहिलो संविधानसभाले संविधान बनाउन नसकेपछि कतै जनता राजनीतिबाट विमुख हुने त होइनन् भन्ने डर भएकै बेलामा सम्पन्न दोस्रो संविधानसभा निर्वाचनमा पहिलोभन्दा उत्साहका साथ जनताको संलग्नता र राजनीतिक समीकरणमा उसले चाहेको परिवर्तनको अभिव्यक्ति हेर्दा नेपालको राजनीति अस्थिर हुनुपर्ने कुनै कारण देखिँदैन । त्यसो भए हामी किन अस्थिरताको चपेटामा छौं (? ) भन्ने प्रश्नको उत्तर देशभन्दा बाहिरको शक्तिलाई देखाउनुबाहेक हामीसँग कुनै तर्क बाँकी रहँदैन । देशभित्रै समस्या नभएका त होइनन्, तर ती समस्यालाई एउटा तार्किक निदानमा पुर्याउने सामथ्र्य पनि देशभित्रकै राजनीतिक शक्तिहरूले बेलाबखत देखाउँदै आएका छन् । भोलि आउन सक्ने दुर्भाग्यपूर्ण अवस्थालाई ध्यानमा राखेर राजनीतिको उच्चतम आदर्शलाई सर्वोपरि मान्दै स्थिरताको खोजी गर्नु आजको आवश्यकता हो ।"
राष्ट्रियताको आधारः स्वधर्म र संस्कृतिको संरक्षण,"समाजशास्त्री भन्ने गर्छन् जुन देश र समाजमा स्वधर्म संस्कृतिको आधार खल्बलिन्छ, त्यो देश र समाज त्यसरी नै पतन हुनेछ जसरी जरामा धमिरा लागेको रुख हावाको सानो झोक्काले पनि ढल्छ । दुःखका साथ भन्नुपर्छ यतिबेला हाम्रो राष्ट्रियताको आधारका रूपमा रहेको स्वधर्म संस्कृतिमाथि चौतर्फी आक्रमण भइरहेको छ । हाम्रो धर्मसंस्कृतिका जरा खल्बल्याउने काम अदृश्य रूपमा लोभलालचमा फसाएर परधर्मीहरूबाट हुँदै आएको भए पनि देखिने गरी हामी नेपाली जो क्षणिक सत्ता धनादिको लोभमा फसेर त्यस्तो कुकर्म गरिरहेका त छैनौं ? सबैले आत्मसमीक्षा गर्नैपर्ने बेला आएको छ । आजभन्दा करिब दुई सय साठी वर्षपहिले काठमाडौं उपत्यका विजयपछि धर्म परिवर्तनमा संलग्न इसाई पादरीका साथ केही नेपालीलाई पृथ्वीनारायण शाहले यी फिरंगी देशका धमिरा हुन् भन्दै तिनलाई डाँडा कटाएका थिए । राष्ट्रनिर्माताप्रति श्रद्धा र राष्ट्रियताप्रति समर्पण भाव नभएको कोरा राष्ट्रवाद गोहीको आँसुजस्तो छलकारा हो, वास्तविक होइन भन्ने सबैले बुझ्न जरुरी छ । मुलुक सम्पन्न बन्नको लागि स्वधर्म संस्कृति, सभ्यता र संस्कार सबै क्षेत्रमा त्यसको झलक देखिनुपर्छ । त्यसैले भनिन्छ, जहाँ संस्कृति त्यहाँ समृद्धि । हाम्रा असंख्य मठमन्दिर, गढी, पीठ, कोट, गुम्बा, विहार, चैत्य, गुरुद्वार आदिको संरक्षण सुधार र आकर्षण बढाउने हो भने त्यसबाट धार्मिक पर्यटकको संख्या बढ्दै जाँदा राष्ट्र समृद्ध बन्न सक्ने प्रशस्त सम्भावना भेटिन्छन् । आज तिनै फिरंगीसँग बाहिरी विरोधभित्र कानेखुसी गर्दै सत्ता स्वार्थमा लिप्त कथित क्रान्तिकारीसहित वाम दक्षिण सबै राजनीतिक शक्ति र शक्तिहरू मिलेर जनप्रतिनिधिद्वारा अनुमोदित भन्दै ३ असोज २०७२ मा जारी नेपालको संविधानको प्रस्तावनामा तिनै राष्ट्रनिर्माता पुर्खाको पौरखलाई तिरस्कार गर्दै राज्यको स्वरूप धर्म निरपेक्ष हुने उद्घोष गरे । आफू बाँचुन्जेल मोजमस्तीका साथ राज गरौं, सत्ता छोडेको वा मरेको भोलिपल्ट यो मुलुक जोसुकैको हात परोस् मतलब छैन, जस्तो गरी क्षणिक सत्ता स्वार्थमा डुबेको नेतृत्वले हिजो मुलुक निमार्णको इतिहास र भोलिको सार्वभौमिकता र सुरक्षा दुवैको बेवास्ता गर्दै आँखा चिम्लिएर रजाइँ गर्दैछ । जगन्नियन्ता परमेश्वरभन्दा खलातीले जस्तो सास फेर्ने आफ्नो भौतिक शरीर ठूलो ठान्दै पदको शपथ लिँदा ईश्वरको नाम उच्चारण नगर्ने र राष्ट्रिय महत्वको पर्व विजयादशमी (दसैं) को टीका बहिष्कार गर्ने स्वनामधन्य क्रान्तिकारी र तिनका आसेपासेले आफ्नो सनातन धर्मसंस्कृतिको तिरस्कार गर्दै परधर्मको वकालत गर्नु अस्वाभाविक होइन । तर आफूलाई सनातन धर्मसंस्कृतिका पक्षधर ठान्ने कतिपय सन्त महन्त पण्डित पुरोहित लामा धर्मगुरुसहित समाजमा विद्वान् बुद्धिजीवी कहलिएका प्राज्ञिक क्षेत्रका केही व्यक्तिहरूसमेत स्वधर्म संस्कृति, भाषा, पोसाक, पात्रो पर्व, जन्ममृत्यु संस्कार जस्ता धर्मसंस्कृति र संस्कारसँग जोडिएका महत्वपूर्ण पक्षमाथि प्रहार गर्दै स्वधर्म संस्कृतिको निशानि मेट्ने र आफ्नै पहिचान सिध्याउने खेलमा संलग्न देखिनु खेदको विषय हो । संसारको यात्रा गर्ने क्रममा जोकोही जहाँकहीं जाँदा पनि सर्वप्रथम यात्रुको राष्ट्रियता, धर्म, भाषा र पेसा सोध्ने गरिन्छ । त्यहाँ जातजाति वा पार्टी पक्षको उल्लेख हुँदैन । सिंगो जातिको परिचय खुल्ने मुख्य चार विषय उल्लेख गरिन्छ । राष्ट्रियता, राष्ट्रिय धर्म, भाषा र पेसा प्रमुख मानिन्छन् । आफ्नो मूल पहिचानका रूपमा रहेको राष्ट्रियता, धर्म र भाषाको मौलिकता र महत्व घटाउने र मेटाउने दुस्प्रयास संसारका कुनै पनि देशका देशभक्त र स्वाभिमानी नागरिकले गर्दैनन् । हामी सहजै अनुमान गर्न सक्छौं पक्कै पनि हाम्रो देशका ख्याति कमाएका जुनसुकै दलका ठूलाठालु, माओवादी केन्द्रका अध्यक्ष प्रधानमन्त्री पुष्पकमल दाहाल प्रचण्ड, नेपाली कांग्रेसका सभापति शेरबहादुर देउवा, एमाले अध्यक्ष केपी शर्मा ओली, नयाँ शक्तिका डा बाबुराम भट्टराई, पूर्वसभामुख सुवासचन्द्र नेम्बाङसहितका नेताहरू विदेश भ्रमणमा जाँदा तत्तत् देशका विमानस्थलमा उत्रने बेला यात्रुले भर्ने पर्चा (फर्मेट) भर्दा राष्ट्रियता नेपाली, धर्म हिन्दु (बुद्ध ? ), भाषा नेपाली (अंग्रेजी), पेसा स्वयंसेवा, समाज सेवा वा राजनीति लेख्दा हुन् । पक्कै तिनले अहिलेसम्म राष्ट्रियतामा गैरनेपाली र धर्मका महलमा इसाई वा इस्लाम, भाषामा हिन्दी, उर्दू र पेसामा मजदुरी लेखेका छैनन् होला । तर तिनै नेताले आफ्नो देशको संविधानमा हिन्दु राष्ट्र लेख्न रोके । राष्ट्रभाषा नेपालीलाई उपेक्षा गर्दै व्याकरण लिपि केही नभएका कतिपय अल्पसंख्यक जातजातिका भाषासरह निम्नकोटीको दर्जामा राखे । अहिले आएर हिन्दी र अंग्रेजीलाई समेत राष्ट्र भाषाको दर्जा दिँदै मुख्य भाषा नेपालीलाई कमजोर पार्ने दाउपेच गर्दैछन् भन्ने सुनिन्छ । त्यस्तो गरिएमा नेपालको राष्ट्रियता र राष्ट्रभाषा दुवैको अस्तित्वमा चुनौती थपिने निश्चित छ । संसारका कुनै पनि देशमा राष्ट्र जोड्ने रसायनका रूपमा केही महत्वपूर्ण तत्व रहेका हुन्छन् । जस्तो धर्म, संस्कृति, भाषा, पोसाक, परम्परा, चाडपर्वका साथै राष्ट्र निर्माणमा आफ्ना पुर्खाको योगदानप्रति गौरव आदि । यता केही वर्षदेखि परिवर्तन, क्रान्तिका वा क्रमभंगका नाममा हाम्रा यी राष्ट्र जोड्ने रसायन एकपछि अर्को गर्दै कमजोर पार्ने, मेट्ने र हटाउने काम हुँदै आएका छन् । उदाहरणको रूपमा राष्ट्रनिर्माता पृथ्वीनारायण शाहको जन्मजयन्ती पुस २७ राष्ट्रिय एकता दिवसलाई बिदाको सूचीबाट हटाउनु, राष्ट्रिय पोसाक दौरासुरुवालको औचित्य समाप्त पारिनु, आफ्नो देशका मुद्रा (नोट) मा नेमुनी, राजा जनक, गौतमबुद्ध र पृथ्वीनारायण शाह आदि राष्ट्रिय विभूतिको प्रतिकृति (फोटो) नराखिनु आदि घटनाक्रमले राष्ट्र जोड्ने रसायन एकपछि अर्को गर्दै हटाउने, मेटाउने दुष्प्रयास निरन्तर चलिरहेको पाइन्छ । अतीतमा राष्ट्रिय एकताको प्रतीकका रूपमा नेपालको राजसंस्था पनि मानिन्थ्यो । समयक्रममा त्यसका जिम्मेवार पदाधिकारी राष्ट्र जोड्ने रसायनको भूमिकामा रहनुको सट्टा तिनले राष्ट्रभित्र स्थापित आफ्नो शुभचिन्तक मुख्य लोकतान्त्रिक दलविरुद्ध अन्य प्रतिक्रियावादी दल जन्माएर तिनलाई पालनपोषण र प्रोत्साहन दिँदै राष्ट्र जोड्ने रसायन कमजोर पार्दै राष्ट्रिय एकता खल्बल्याउने र द्वन्द्व बढाउने काम गरिरहे । आफ्नो मूल पहिचानका रूपमा रहेको राष्ट्रियता, धर्म र भाषाको मौलिकता र महत्व घटाउने र मेटाउने दुस्प्रयास संसारका कुनै पनि देशका देशभक्त र स्वाभिमानी नागरिकले गर्दैनन् । उदाहरणको रूपमा २०४८ को जननिर्वाचित सरकारविरुद्ध दरबारले एमाले उचाल्दा कर्मचारीभित्र राजनीति प्रवेश गराएर त्यसले उभद्रो मच्चायो । ५७ दिन संसद् अवरुद्ध पार्यो । त्यति मात्र होइन, कांग्रेस र संसदीय लोकतन्त्रविरुद्ध माओवादी उचालेको यथार्थ वर्तमान प्रधानमन्त्री पुष्पकमल दाहाल प्रचण्डकै मुखबाट दरबार हत्याकाण्ड भएको भोलिपल्टै माओवादीले दसबर्से हिंसात्मक सशस्त्र द्वन्द्व थाल्नुअघि राजा वीरेन्द्रसँग अघोषित साँठगाँठ भएको खुलासा भएको थियो । देशभित्रका राजनीतिक पार्टीहरू सधैं सत्ता स्वार्थमा बहकिन्छन् । तिनका तुलनामा राष्ट्रियता र राष्ट्रिय एकताको मामिलामा राजसंस्था वा राजाहरू नै बढी संवेदनशील हुन्छन् भन्ने लोकतन्त्रवादीको बुझाइ थियो । तर त्यसविपरीत राजसंस्था वा तत्कालीन राजाहरूले दिल्ली सम्झौतादेखि कालापानी र सिंगो सगरमाथाको सन्दर्भमा देशको राष्ट्रियताको रक्षाभन्दा तत्कालीन आफ्नो गद्दीको सुरक्षालाई प्राथमिकता दिए । राजा त्रिभुवन र महेन्द्रपछिका राजा वीरेन्द्र र ज्ञानेन्द्रको शासनकालमा राष्ट्रियतामा आघात पर्ने विवादास्पद गोप्य समझदारी सम्झौता भएको पाइँदैन । पूर्वाग्रह नराखी भन्दा पूर्वराजा ज्ञानेन्द्रले दक्षिणको चाहनाअनुसार भुटानी राजाको दर्जामा बस्न मन्जुर गर्दै परराष्ट्र सुरक्षा र जलस्रोतजस्ता महत्वपूर्ण विषय उतै सुम्पन मन्जुर भएका भए तिनको राजगद्दी जाँदैनथ्यो, अथवा गए पनि अहिलेसम्म पुनस्र्थापित भइसक्थ्यो भन्ने धेरैको बुझाइ छ । २००७ सालमा तत्कालीन राणा प्रधानमन्त्री मोहन शमशेरले भुटान मोडेलको तयारी दस्ताबेजमा सही गर्न इन्कार गरेर राष्ट्रियतामा अडान लिए । सत्ता छोड्न तयार भए । कम्युनिस्टहरू दिल्ली सम्झौता धोका हो भन्दै हिँड्छन् । कतै तिनले दिल्लीको चाहनाअनुसार सो सम्झौता नभएको हुँदा त्यो सम्झौताको विरोध गरेका त हैनन् ? समयअनुसार हिजोका शासक एकाधिकारवादी, निरंकुश वा स्वेच्छाचारी सोचका हुँदा हुन् । त्यो तिनको दुर्गुण हो, तर तिनीहरूले कम्तीमा आजका नेताले जस्तो सत्ताको लागि आफ्नो राष्ट्रियता, धर्मसंस्कृति र संस्कार, सभ्यता सबै चीज विदेशीलाई सुम्पन्न तयार त थिएनन् नि ? अन्त्यमा राष्ट्रियताको दिगो आधार स्वधर्म र संस्कृतिको संरक्षण र सुधार भन्दै गर्दा कदापि राजासहितको हिन्दु अधिराज्यको वकालत गरिँदैन । लोकतान्त्रिक गणतन्त्रात्मक सनातन हिन्दु राष्ट्रका पक्षमा सबैको आत्मबोधको अपेक्षा गरिन्छ ।"
ईयू विखण्डनको संकेत,"ब्रेक्सिट अर्थात् बेलायतले युरोपेली महासंघ (ईयू) सँग नाता तोड्ने निर्णय लिएको चार महिना पनि पूरा भएको छैन । ब्रेक्सिटको पक्षमा जनमत संग्रहपछि नयाँ प्रधानमन्त्री श्रीमती थेरेसाले बेलायतको कमान सम्हालिसकेकी छन् । यस परिप्रेक्ष्यमा ईयूसँगको सम्बन्धविच्छेदको प्रक्रिया २०१७ मार्चदेखि प्रारम्भ हुँदैछ र सम्भवतः दुई वर्षसम्ममा यसले पूर्णता पाइसक्नेछ । तर २८ सदस्यीय ईयूबाट अब बेलायतपछि कुन देश निस्कने हो, अहिलेदेखि नै चर्चा हुन थालिसकेको छ । यतिबेला युरोपको लागि यो एउटा चिन्ताको विषय बनेर उभिएको छ । विश्व आर्थिक समुदायको नजरले यस आशंकालाई गम्भीरतापूवर्क नापतौल गरिरहेको छ । युरोपको यो बदलिँदो परिवेशमाथि सामरिक, राजनीतिक एवं आर्थिक विशेषज्ञहरूले आँखा गाडिरहेका छन् । वास्तवमा ईयूको मूलमा नेसन स्टेट' अर्थात् राष्ट्रराज्यको अवधारणा रहेको छ । तर आज राष्ट्रराज्यहरूको बदलिँदो परिस्थिति, आकांक्षा एवं लक्ष्य आदिले ईयूको अस्तित्वमाथि चुनौती थपिँदै गइरहेको प्रतित हुन्छ । प्यु (एभ्ध्) रिसर्च सेन्टरले हालसालै गरेको एक सर्वेक्षणले ईयूप्रति विभिन्न सदस्य राष्ट्रहरूमा बढ्दै गएको भिन्नता दर्शाउने प्रयत्न गरेको छ । उक्त सर्वेक्षणको नतिजामुताबिक पोल्यान्डका ७२ प्रतिशत जनताको ईयूप्रति सकारात्मक धारणा रहेको पाइएको छ तर फ्रान्सका ३८ प्रतिशत जनताको मात्रै यस्तो धारणा रहेको छ । यसैगरी युरो ब्यारोमिटरको पछिल्लो सर्वेक्षणले लक्जमवर्गका ८२ प्रतिशत जनता ईयूमा विश्वास राख्ने देखाएको छ । तर इटालीका ५४ प्रतिशत जनताको मात्रै ईयूप्रति विश्वास रहेको पाइएको छ । आज फ्रान्सको नेसनल फ्रन्ट' एवं इटालीको फाइभ स्टार मुभमेन्ट' ले युरोजोनबाट छुट्टिनुपर्ने वकालत गरिरहेका छन् । मध्यमवर्गीय राजनीतिक दलहरू पनि रोजगारका लागि युरोजोनमा आउनेजाने पूर्ण स्वतन्त्रतामा कमी ल्याउनुपर्ने तथा देशहरूको सीमानाकामा नियन्त्रण बढाउनुपर्ने चाहना व्यक्त गरिरहेका छन् । समयक्रमसँगै अन्य सदस्य देशहरूसमेत ईयूबाट निस्कने बाटो खोजिरहेको स्पष्ट हुँदै गइरहेको छ । यस्तो किन भइरहेको छ ? सदस्य राष्ट्रहरूमध्ये कैयन् देशहरू बेल्जियमको ब्रसेल्सस्थित ईयूको हेडक्वार्टरका नीतिहरू सबै सदस्यहरूको लागि समान रूपले कल्याणकारी नभएको अनुभूति गर्न थालेका छन् । ईयू हेडक्वाटरले आफूहरूको राष्ट्रिय, आर्थिक एवं सामरिक हितको उपेक्षा गरिरहेको उनीहरूको गुनासो प्रकट हुने गरेका छन् । ब्रसेल्सप्रतिको संशय र सन्देहको माहोल बढ्दै गइरहेको पाइन्छ । पश्चिम एसियाका शरणार्थीहरूप्रति फ्रान्स र केही हदसम्म जर्मनीले अपनाएको उदार भावले विशेषगरी हंगेरी, पोल्यान्ड, चेक रिपब्लिक, रोमानिया, बुल्गेरिया जस्ता देशहरूलाई संशकित तुल्याइदिएको छ । यस्तो स्थितिले युरोपेली एकीरकणमाथि एउटा ठूलो प्रश्नचिन्ह खडा भएको छ । ईयू केवल एउटा राजनीतिक एवं मौद्रिक संगठन मात्र होइन, अनेकौं भिन्नता हुँदाहुँदै पनि युरोपेली देशहरूकाबीच लोकतान्त्रिक, सामाजिक एवं जीवनशैलीसँग जोडिएका मूल्य मान्यताहरूमा निकै हदसम्म समानता रहेको पाइन्छ । यो जीवन मूल्य सदियौंदेखि विकसित भएर स्थापित भएका हुन् । ती मूल्यमान्यतामाथि पश्चिम एसियाका शरणार्थीहरूको बढ्दो प्रवाहले आघात पुर्याइरहेको वास्तविक युरोपेली नागरिकमध्ये धेरैको बुझाइ छ । मूलतः इस्लामिक देशहरूबाट आएका शरणार्थीहरूले युरोपमा सन्देह, आतंक र भयको सञ्चार गरिरहेका छन् । युरोपका केही अतिवादी राजनीतिक एवं सामाजिक संस्थाहरू यस्तो संशय बढाउने काममा जुटिरहेको यथार्थ नजरअन्दाज गर्न मिल्दैन । तथापि इस्लामिक देशहरूबाट आएका पुराना एवं नयाँ शरणार्थीहरू युरोपको स्वतन्त्र विचारमुताबिक आफूलाई ढाल्न तयार छैनन् भन्ने तथ्य पनि नकार्न सकिँदैन । युरोपका विभिन्न स्थानमा भएका अतंकावादी घटनाबारे हामी सबैलाई विदितै छ । अगाडि बढ्नुअघि म के स्पष्ट पार्न चाहन्छु भने अहिले पनि ईयूका २८ सदस्य राष्ट्रहरूमध्ये केवल १९ वटाले मात्रै युरोलाई आफ्नो मुद्राको रूपमा स्विकारेका छन् । यसबाट थाहा हुन्छ, २८ वटा देश सबै ईयूको सदस्य भए पनि युरोजोनमा लागू भएका सबैखाले नीतिहरू सबै सदस्य देशको लागि मान्य छैनन् । विशेषगरी कुनै बेला सोभियत युनियनको प्रभावमा रहेका पूर्वी एवं मध्य युरोपेली देशहरू दबाब दिएरै भए पनि ब्रसेल्सबाट अधिकत्तम आर्थिक अनुदान र सहयोग प्राप्त गर्ने चाहना राख्छन् । ती देशहरू ईयूको सदस्यताको माध्यमबाट आफ्नो आर्थिक व्यवस्था मजबुत बनाउन चाहन्छन् । साथै ईयू सदस्य राष्ट्रको हैसियतले बढीभन्दा बढी विदेशी लगानी आकर्षित गर्नेतर्फ उनीहरूको ध्यान जाने गरेको छ । पहिले सोभियत युनियनको प्रभुत्वमा दबिएर दीर्घकालसम्म रहेका एवं आर्थिक रूपले कमजोर बनेका हंगेरी, पोल्यान्ड, चेक रिपब्लिक, रोमानिया, बुल्गेरिया, लाटभिया, स्लोवेनिया आदि देशहरूले रूसको आशंकित अतिक्रमणविरुद्ध एउटा सुरक्षा ग्यारेन्टीका रूपमा ईयूको सदस्यतालाई लिने गर्छन् । त्यसैगरी विपरीत युरोजोनको परिधिमा स्थित देशहरू जस्तो ग्रिस, पोर्चुगल र स्पेन युरोपेली एकीकरणमा अटुट विश्वास राख्छन् । कारण स्पष्ट छ यी देशहरूको आर्थिक स्थिति जर्जर बनेपछि अहिले ईयूको अनुदानमा निर्भर बनेका छन् । एकीकृत ईयूमा प्राप्त भइरहेको रोजगार एवं व्यापारको अवसरबाट वञ्चित हुने स्थितिमा यी देशका जनता छैनन् । राष्ट्रवादी एवं तथाकथित राष्ट्रवादी राजनीतिक दल एवं तिनका नेताहरूले ईयूविरोधी भावना तीव्र बनाउँदै लगेका छन् । बेलायतले ईयूबाट छुट्टिएर एउटा नयाँ बाटो देखाएको छ । अन्य युरोपेली देशहरू बेलायतको यो निर्णयको प्रभाव हेर्ने र बुझ्ने पर्खाइमा छन् । अस्ट्रिया, फिनल्यान्ड तथा नेदरल्यान्ड जस्ता उत्तरी युरोपेली देशहरू आर्थिक रूपमा निकै अनुशासित एवं सम्पन्न छन् । यस्तो अवस्थामा यी देशहरूले आफ्नो वैभव र सम्पदालाई ईयूका अन्य देशहरूबीच बाँड्न नचाहनु कुनै आश्चर्यको विषय होइन । ब्रसेल्सस्थित ईयूका विभिन्न निकायहरूको हस्तक्षेप यी देशहरूलाई मन पर्दैन । त्यसैले यी देशहरूले निरन्तर ईयू सुधारको विषय उठाइरहेका छन् । युरोपकै सम्पन्न राष्ट्रमा दरिने स्विडेन एवं डेनमार्क युरोजनका हिस्सा होइनन् र युरो मुद्रासमेत प्रयोग गर्दैनन् । तैपनि यिनीहरू ब्रसेल्सको प्रभुत्वका प्रबल विरोधी हुन् । यी देशहरू ईयूमा आबद्ध भइरहनुको मुख्य कारण हो युरोजोनभित्र निर्यातको प्रचुर सम्भावना । सूक्ष्म रूपले नियाल्ने हो भने ईयू जर्मनी, फ्रान्स तथा इटालीको धुरीमा टिकेको छ । तर यसमध्ये इटाली भारी ऋण एवं राजनीतिक अस्थिरताबाट ग्रस्त छ । उसले ब्रसेल्सबाट अपेक्षित सहायता नपाउने हो भने यो देश पनि बेलायत जस्तै ईयूबाट अलग हुन सक्ने सम्भावना प्रबल छ । फ्रान्स र जर्मनी यद्यपि ईयूलाई जोगाइराख्न चाहन्छन् । तर उनीहरूको पनि राष्ट्रिय हित भने परस्परविरोधी छ । मन्द आर्थिक वृद्धि, बारम्बार जेहादी आक्रमणको सिकार तथा त्यसबाट उत्पन्न राष्ट्रवादका कारण फ्रान्सले ईयूमा आबद्ध भइरहने आवश्यकतामाथि बारम्बार पुर्नविचार गर्नु परिरहेको छ । ईयूमा रहेका मुल धुरीमध्ये जर्मनी आर्थिक रूपले सर्वथा शक्तिशाली रहँदै आएको छ । भलै जर्मनकी चान्सलर एंगेला मार्केलले युरोपेली विरोध हुँदाहुँदै पनि लाखौंलाख सिरियाली विस्थापितहरूलाई शरण दिएकी हुन्, जर्मनी आफ्नो आर्थिक मजबुतीमा कुनै पनि प्रकारको आच आउन दिने पक्षमा छैन । दक्षिणी युरोपको कमजोर अर्थव्यवस्थाले उसलाई चिन्तित तुल्याइरहेको छ । फ्रान्सको व्यापार संरक्षणवादी नीति र्जमनीलाई मन परेको छैन । वस्तुतः लामो समयदेखि ईयूको ब्रसेल्सस्थित मुख्यालयसँग जर्मनीले आर्थिक अधिकारको माग गरिरहेको छ । उल्लिखित यी सबै विवरणबाट के स्पष्ट हुन्छ भने ईयूका विभिन्न सदस्यहरूको आआफ्नै सपना छन् । सम्भवतः यी सपना ब्रसेल्सको सांग्लोमा जकडिएर पूरा हुन सक्दैनन् । अन्ततः राष्ट्रहितले ईयूको भावना परास्त गर्ने संकेतहरू देखा पर्न थालेका छन् । राष्ट्रवादी एवं तथाकथित राष्ट्रवादी राजनीतिक दल एवं तिनका नेताहरूले ईयूविरोधी भावना तीव्र बनाउँदै लगेका छन् । बेलायतले ईयूबाट छुट्टिएर एउटा नयाँ बाटो देखाएको छ । अन्य युरोपेली देशहरू बेलायतको यो निर्णयको प्रभाव हेर्ने र बुझ्ने पर्खाइमा छन् । एड्रिआनो बोसोनीजस्ता सामरिक विशेषज्ञका अगाडि ईयूको विखण्डन हुन्छ कि हुँदैन भन्ने प्रश्न अब बाँकी छैन । अबको यक्षप्रश्न के हो भने विखण्डन कहिले प्रारम्भ हुन्छ र त्यसमा ईयूको कुन सदस्य देशले पहल गर्छ ? यस्ता कुनै पनि घटनाक्रमले राजनीतिक, सामरिक एवं आर्थिक रूपले विश्वव्यापी प्रभाव पार्ने अवश्यम्भावी छ । अमेरिका विश्वको सबैभन्दा ठूलो अर्थव्यवस्था भएको र चीन त्यसैको आसपास रहेको मुलुक किन नहोस् तर सत्य त ईयू सदस्य राष्ट्रहरूको कुल ग्राहस्थ उत्पादन (जीडीपी) अमेरिका र चीनको भन्दा अधिक छ । यति भनिसकेपछि पाठकजनले आफंै बुझ्न सक्नुहुन्छ ईयू विखण्डनको संसारभर कस्तो प्रभाव पर्ला भनेर ।"
जहाँ हिन्दु हुन्छन् त्यहाँ शान्ति र सद्भाव हुन्छ',"काठमाडौंः पूर्वराजा ज्ञानेन्द्र शाहले बिहीबार एक सार्वजनिक कार्यक्रमलाई सम्बोधन गर्दै जहाँ हिन्दु हुन्छन् त्यहाँ शान्ति र सद्भाव हुने बताएका छन् । राजधानीको वनकालीमा अन्तर्राष्ट्रिय विराट हिन्दु सम्मेलन उद्घाटन समारोहलाई सम्बोधन गर्दै पूर्वराजा ज्ञानेन्द्रले यस्तो बताएका हुन् । सनातनी हिन्दुहरु जो जहाँ छन् त्यही सुसंस्कृत, सभ्य र शान्त छन्, उनले भने, जहाँ हिन्दु हुन्छन् । त्यहाँ शान्ति र सद्भाव हुन्छ । पूर्वराजा शाहले विश्वमा उत्पन्न तनाव, विवाद र संघर्षलाई न्युनिकरण गर्न आह्वान समेत गरेका छन् । असत्यलाई निरुत्साहित गर्दै सत्य स्थापित हुँदै जान्छ भन्ने उक्तिको चरितार्थ गर्दै विश्वमा उत्पन्न तनाव, विवाद र संघर्षको स्थितिलाई न्युनिकरण गर्न आह्वान गर्दछु, उनले भने, हाम्रो साझा र एकताबद्ध प्रयासले मात्र विश्वको शान्ति, सभ्यता, मानवता, मानवोचित व्यवहार र समृद्धिको जगेर्ना गर्न सक्दछ । पूर्वराजा शाहले सम्बोधन गर्दै निषेधको राजनीतिले विद्रोह हुने चेतावनी समेत दिएका छन् । हिन्दु सम्मेलनलाई सम्बोधन गर्दै ज्ञानेन्द्रले भने, निषेधको राजनीति भए असन्तुलन उपेक्षा हुँदै विद्रोह हुन्छ । सम्बोधनका क्रममा ज्ञानेन्द्रले नेपालमा मौलिकता र राष्ट्रियता हराउदै गएकोप्रति असन्तुष्टि जनाए। समारोहमा पूर्वराजाले गरेको सम्बोधनको पूर्णपाठः जगतगुरु शंकराचार्य, मठाशीश, गुरुवाचार्य र यस अन्तराष्ट्रिय विराट हिन्दु महासम्मेलनमा उपस्थित हुनुभएका ओमकार परिवारका धर्मगुरु तथा हिन्दु दर्शनका चिन्तकहरु। धार्मिक, दैविक र प्राचिन एतिहासिक तथ्य बोकेको नेपाल भूमिमा आई समारोहको उद्घाटन गर्ने अवसर प्रदान गर्नु हुने अन्तराष्ट्रिय विराट हिन्दु महासम्मेलन आयोजक तथा यहाँ उपस्थित सबै धर्मपरायण, संघ संस्था तथा आस्थाका पात्रहरुप्रति पनि म आभार व्यक्त गर्दछु । हिन्दु धर्म एवम् दर्शन विश्वकै महान र उदार छ । अध्यात्म जीवन पद्धति विश्वकै निम्ति अनुकरणीय छ । सनातन मान्यता, मौलिक विशेषता र आफ्नै प्रकारको उदार आस्था तथा आदर्श हाम्रो धर्मको सार संक्षेप हो भन्ने मलाई लाग्दछ । विश्वको यो प्राचिन ऐतिहासिक पाशुपत क्षेत्रमा विश्वकै अग्रगन्य आचार्य, गुरु, सन्त, महात्मा, पिठाधिश एवम् विद्वान विवेचकहरुको भेला हुनु आफैँमा स्तुत्य कार्य हो । म यहाँ पाल्नु भएका जगतगुरु शंकराचार्य, मठाधीश, पिठाधिश, गुम्वाचार्य र विभिन्न आश्रम प्रमुख धर्माधिमहरुप्रति हार्दिक नमन गर्न चाहन्छु । धर्म जो धारण गरिन्छ त्यसको धेरै कारण छन् । आत्म उन्नति, परमार्थ र परमपूण्य मात्र होइन, धर्मले राष्ट्र, समाज एवम् सामाजिक सद्भावको आवश्यकतालाई पनि उजागर गर्दछ । राष्ट्रको आस्था, अखण्डता, एकता, सहिष्णुतालाई अभिवृद्धि गर्न र आन्तरिक एवम् अन्तराष्ट्रिय सद्भावको प्रवद्र्धन गर्न पनि यस्तो सम्मेलनले महत्वपूर्ण भूमिका खेल्नु पर्दछ भन्ने मेरो धारणा छ । सम्पूर्ण हिन्दु दर्शन एवम् संस्कृतिमा हिमाललाई देवभूमि मानिएको छ । त्यसको मध्यमणि समान विविधताले नेपाल स्थापना गरि हिमालको शोभा र नेपालको महत्व बढाएको छ । यसै धार्मिक भावनाबाटै नेपालले देवभूमि, तपोभूमि, योगभूमि भन्ने नाम पाएको छ । हिन्दु अनुयायीका आराध्यदेव पशुपतिनाथले यसैकारण आफ्नो संरक्षणमा राख्नुभएको छ । चारै वेद, उपनिष्द, अठार पुराण, भागवतगीता, रामायण, महाभारत आदि ग्रन्थहरु र ऋषि, ऋषिका, महर्षि, सन्त, महन्त, महापुरुषहरु कैलाश पर्वतदेखि गंगाको मैदान हुँदै कन्याकुमारीसम्मका उपज हुन् । अनादिकालदेखि चल्दै आएको वैदिक सनातन हिन्दु धर्म ओमकार परिवारमा बौद्ध, किराँत, प्रकृतिपुजक, जैन, शिख आदि समष्ठिहित केन्द्रित अध्यात्मवादको उद्गम पृष्ठभूमि हो । गुरु गोरखनाथको आशीर्वाद प्राप्त यो भूमिमा हामी एकत्र भएका छौँ । नेपाल हिन्दु, बौद्धहरुका लागि सधै प्ररणाको अक्ष्य स्रोत हो । आज हाम्रो धर्म, संस्कृतिमाथि कालो बादल मडारिएको छ, तसर्थ हाम्रो परम्परागत धर्म, संस्कृति र सभ्यतालाई पुनजागृत र सुसंस्कृत बनाउन एकबद्ध गर्नु पर्ने खाँचो देखापरेको छ । जनसुकै युग, देश र कालमा पनि सत्य, सत्य नै रहन्छ, त्यसैगरि असत्य, असत्य नै ! यो कुरा हाम्रा ऋषि महर्षिले सिकाएका हुन् र मानव मात्रले अनुभव गरिआनएको कुरा हो । आफ्नो भाषा, इतिहास, धर्म, दर्शन र संस्कृति देशका धरोहर हुन्, वैभव हुन् र प्राण हुन् । यिनको समुचित रुपमा संरक्षण, संवद्र्धन र समादर गरेर नै आफ्नो मुलुकलाई ओजस्वी, तेजस्वी बनाउन हामी सबै जागृत हुनु परेको छ । हाम्रो दर्शनलाई नयाँ बाटो चाहिएको छैन। तर नयाँ सोच आवश्य चाहिएको छ। यस्तो सोच होस् जसले पुरानै बाटोमा हामी अगाडि बढ्न सकौँ । नयाँ दायित्व होइन तर यस्तो शक्ति होस् जसले भइरहेकोलाई सजिलोसँग फैलाउन सकोस् । भविष्य भनेको एउटा सेतु होस् जसमा आस्था र विकासको जरा, मानवीय अनुभव र आत्मीयताले भरिभराउ होस् । कहिल्यै पराजित नभएको नेपाल, कुनै बेला विश्व शान्ति, आध्यात्म संचेतना र सहिष्णुताको उपमा थियो भने, आज हामी कुन अवस्थामा छौँ भनेर सोच्नैपर्ने बेला आएको छ । राष्ट्रको समग्र परिस्थिति र बितेका केही वर्षका राजनीतिक गतिविधि समेतलाई दृष्टिगत गर्दा चरम बाह्य हस्तक्षेप, जनतामा देखिएको निराशा, गन्तव्यहिन यात्रा हाम्रा निमित्त अभिशाप सिद्ध भएका छन् । यस्तो विषम, जटिल र क्लिष्ठ परिस्थिति किन र कसरी सिर्जना भयो, यसका कारक तत्व के के हुन्, भन्ने कुरा अब नेपाली जनताले नै प्रश्न गर्नु पर्ने बेला भएको छ । सनातन धर्म, संस्कृति र सभ्यताको प्राचिन भूमि नेपालले आफ्नो मौलिक चिनारी हजारौ वर्षको पुरानो सभ्यता, परम्परागत धर्म, संस्कृति तथा राष्ट्रियता प्रतिको संवेदनशिलतालाई हृदयगम गरेर सबै मिलर अघि बढ्ने हो भने हामी पुनः दिगो शान्ति, स्थिरता र स्वाभिमानको रक्षा गर्न सक्दछौँ । राजर्षि जनककका आदर्श, बुद्धका वाणि, स्वामी विवेकानन्दका विचार तथा अन्य अनेकौँ विद्वान र विदुषिहरुले देखाएको बाटो र हजारौँ वर्षदेखि हाम्रा पूर्वजबाट विरासतमा प्राप्त सद्गुण र सदविचार अनुशरण गर्दै अगाडि बढ्न सके मात्र ज्ञान र विज्ञानका बीच सन्तुलन कायम गर्न सक्दछौँ । गाई, गंगा, गुरु, गायत्री, वेद, उपनिषद, गीताका पुजक सनातन हिन्दु अनुयायीका रुपमा प्रश्न गर्न चाहन्छौँ कि विश्व मानचित्रको हिन्दु तथा बौद्ध अग्रणी नेपाल तथा समस्त हिमवतखण्डको संरक्षण कसरी हुन सक्दछ ? दुई ठूला छिमेकीको धार्मिक, सांस्कृतिक, आध्यात्मिक सम्बन्ध सेतु हिमवत खण्ड नेपालको धर्म, संस्कृति, सभ्यता र आध्यात्मको केन्द्र जोगाउने के सामुहिक दायित्व भित्र पर्दैन ? तराईमा बसोवास गर्ने नेपालीहरु आफ्नो धार्मिक साध्य पुरा गर्न पहाडी र हिमाली क्षेत्रमा अवस्थित मुक्तिनाथ, गोसाईकुण्ड, हलेषी र पाथिभरा जस्ता पवित्र तीर्थ स्थलसम्म पुग्छन् भने, हिमाली र पहाडी क्षेत्रमा बसोवास गर्ने नेपालीहरुको पवित्र धाम जनकपुर र लुम्बिनी रहेको छ । यसरी हामी नेपालीलाई धार्मिक दृष्टिले पृथक भूगोलप्रति आस्था, विश्वास र भरोसाको कडीले एउटै सूत्रमा बुनेको छ । सनातनी हिन्दुहरु जो जहाँ छन् त्यही सुसंस्कृत, सभ्य र शान्त छन् । जहाँ हिन्दु हुन्छन् । त्यहाँ शान्ति र सद्भाव हुन्छ । असत्यलाई निरुत्साहि गर्दै सत्य स्थापित हुँदै जान्छ भन्ने उक्तिको चरितार्थ गर्दै विश्वमा उत्पन्न तनाव, विवाद र संघर्षको स्थितिलाई न्युनिकरण गर्न आह्वान गर्दछु । हाम्रो साझा र एकताबद्ध प्रयासले मात्र विश्वको शान्ति, सभ्यता, मानवता, मानवोचित व्यवहार र समृद्धिको जगेर्ना गर्न सक्दछ । आज विश्वमा प्रकृतिले भोगेको विपन्न र असन्तुलनलाई सम्बोधन गर्ने दायित्वबाट मानवजाती पन्छिन सक्दैन । हाम्रो दर्शनले हामीलाई त्यसको संरक्षणको दायित्व सुम्पिएको छ । दर्शन बारे कोरा बहस हाम्रो लक्ष्य होइन र हुनु पनि हुँदैन । यस दर्शनबाट हामी कसरी निर्देशित हुने, जीवन र जगत् अनि राष्ट्रप्रति हाम्रो दायित्व के हुने यी विषय आजको सन्दर्भमा अझ बढी गम्भीर बन्न पुगेका छन् । हाम्रो दर्शनले हामीलाई सधै अगाडि बढ्न निर्देशित गर्दछ तर व्यवहारमा निशेषको राजनीति आदि अगाडि बढाइन्छ भने त्यसले राष्ट्रमा असन्तुलन निम्त्याउदछ । असन्तुलनले उपेक्षा जन्माउदछ र उपेक्षितहरुमा विद्रोह जन्मिन सक्दछ । आजको यो स्थिति र हाम्रो दर्शनबीच हामीले आफूलाई राखेर हेर्न सक्यौ भने यथार्थलाई स्वीकार्न र परिस्थितिलाई सुधार्न सहज हुनेछ । अन्त्यमाः बहुजन हिताय, बहुजन सुखायको मुल मन्त्रलाई आत्मसाथ गर्दै अगाडि बढ्नुको हामीसँग विकल्प छैन । हामी सबै सनातनी ओमकार परिवारहरु यही साध्य प्राप्तिका लागि कर्मठ प्रयासमा जुटौँ । श्री पशुपतिनाथले धर्म संस्कृतिको पुनरुत्थान गर्नमा हामी सबैलाई शक्ति प्रदान गरुन् । जय नेपाल । सम्बन्धित समाचार निषेधको राजनीति भए विद्रोह हुन सक्छ नेपाल हिन्दु राष्ट्र हुनुपर्छ र राजा रहनुपर्छ निषेधको राजनीतिले विद्रोह जन्माउँछपूर्वराजा"
"पहिले अनुभवहीन, अहिले शिथिल","मानिसको लागि समय कहिलेकहीं बलियो हुँदैन । यसमा व्यक्ति स्वयंका निर्णयहरू कारक हुन्छन्, तर त्यो पहिल्याउन समय लाग्नु अर्को एउटा जटिल विषय हो । प्रधानमन्त्री पुष्पकमल दाहालको लागि यही दशा चलिरहेको छ । उहाँले आफ्नो क्षमता र विवेकले भ्याएसम्म राम्रै खोज्नुभएको होला, मुलुकको लागि अनि दोस्रोपटकको प्रधानमन्त्रित्वमार्फत आफ्नो राजनीतिक करिअर सुधार्ने प्रयोजनार्थ । तर हरेक कदममा ठेस लागेजस्तो भइरहेको छ उहाँलाई पछिल्ला दुई महिना । कताकता तागतहीन, हतोत्साहित जस्तो लाग्ने हाउभाउले उहाँको राजनीतिक भविष्यबारे यसै भन्न नमिल्ने अवस्था देखिँदैछ । संविधानसभाबाट नयाँ संविधान जारी गर्ने प्रक्रियामा राखेको अडान र भूमिकाले दाहालको राजनीतिक कद पक्कै बढेको थियो । पूर्ववर्ती ओली सरकारमा पार्टीले खासै रचनात्मक भूमिका निर्वाह नगरे पनि उहाँका अभिव्यक्ति खास विवादित भएनन् । तर एमाले माओवादी गठबन्धन टुट्दा उहाँको निर्णय वृति पछिल्लो एक वर्षको राजनीतिक ट्र्याक रेकर्डसँग भिन्न देखिन पुग्यो । उहाँ प्रधानमन्त्री पदको लागि कम हौसला तर निकै बढी आतुरीका साथ अग्रसर हुनुभयो । यसमा पर्दा अगाडि र पछाडि केके भयो भनेर अनुमान गर्नु यतिबेला उति सान्दर्भिक छैन । यद्यपि मुलुकको कार्यकारी प्रमुख भन्ने पद सबैभन्दा शक्तिवान् चीज हो, चाहे त्यो स्वस्थानी व्रतकथामा हात्तीले माला लगाइदिएर राजा भएको कथाजस्तै किन नहोस् । अनेक अप्रिय प्रपञ्चबाट हात पारिएको सत्ता शक्तिले त एउटा मुलुकमा व्यापक परिवर्तनको लागि मार्गप्रशस्त गरेको पाइन्छ भने सर्सर्ति हेर्दा दाहाल त बकाइदा संविधानअनुरूपै प्रधानमन्त्री बन्नुभएको हो । तर हाम्रा प्रधानमन्त्री दाहाल किन यस्तो मलिन र हंसह्रासको मनोदशामा देखिनुभएको भनेर जनस्तरमा व्यापक चर्चा भइरहेको छ । प्रधानमन्त्रीले सिंहदरबारमा पुनरागमन गरेलगत्तै भारत र चीनमा आफ्ना विशेष दूत पठाउनुभयो । जुन सिद्धान्ततः एउटा सुदृढ कदम थियो । तर त्यसभित्रैका अनेक मसिना कुराले प्रथम गांसे मक्षिकापातः भने झैँ भयो । उहाँका विशेष दूतहरूले यथार्थमा देशकै प्रतिनिधित्व गरेर छिमेकी मुलुकको नेतृत्वलाई प्रभावित तुल्याउन सकेनन् । सरकारको गठबन्धन परिवर्तनले नेपालका सार्वभौम चरित्र र मूल्यहरू फेरबदल हुन्नन् भनेर छिमेकी मुलुकहरूलाई सन्देश दिनुपर्ने दूतहरू आफूखुसी अलमलमा लागे । त्यसबाटै एक हदमा प्रस्ट भयो कि ऐतिहासिक परिवर्तनका एक नायक शिथिलतातर्फ उन्मुख भइसकेका छन् । किनकि एउटा बलियो प्रधानमन्त्रीले चाहेका कुरा उनका दूतहरूले पूरा गरेरै आउँछन् भन्ने मान्यता सामान्यतः राखिन्छ । दुई महिनामा प्रचण्डको सौर्यनाश झल्किने धेरै प्रकरण भइसकेका छन् । भारतको औपचारिक भ्रमणमा फेरि पनि उहाँको अपरिपक्वता चुलिएरै देखियो । अनुभवको कमीले हुने अपरिपक्वता र सामथ्र्य गुमाएर दोहोरिने अपरिपक्वताबीच निकै अन्तर छ । नेपाल राष्ट्रका सार्वभौम मूल्यहरूमै सम्झौता हुने गरी दाहालले दिल्लीमा लिखत र व्यवहार गरे भन्ने आरोप लागे । जसको उहाँले बलियो खण्डन गर्न सक्नुभएको छैन । फेरि ब्रिक्स सम्मेलनको अपार मौका आयो । त्यो पनि दाहालबाट खेर फाल्ने काम भएको छ । बरु यसमा कूटनीतिक हेलचेक्रयाइँका यावत् चर्चा भइरहेका छन् । राजनीतिको एउटा नियम के छ भने मौकाको सटिक प्रहारले अघिका थुप्रै हारमाथि जित हासिल गर्न सकिन्छ । पूर्ववर्ती प्रधानमन्त्री केपी ओलीले आफ्नो स्तरबाट यही चातुर्य प्रयोग गरेका हुन् । नभए जनताको साँच्चैको सेवा गरेर, मुलुकलाई समृद्धिको प्रस्ट दिशामा डोर्याउँदै आफू स्वयं पनि निष्ठाबाट प्रमाणित भई जननेता सावित प्रधानमन्त्री नेपालले सायदै पाएको छ । आफ्नो हैसियत, सामथ्र्य र गरिमा बिर्सने काम नेपाली नेताहरूले लगातार गर्दै आएका छन् । तर नेपालीहरूले असाध्यै दुःख पाएको वर्ष र राजनीतिक संक्रमण झन् पेचिलो बन्दै गएको अवस्थामा नेताहरू झन् लालची र गैरजिम्मेवार हुनु पक्कै अपेक्षित होइन । यहाँनेर बुझ्नुपर्ने कुरा के छ भने नेपाली नेताहरू नेपालभित्र जुन स्तरको राजनीति गर्छन्, आफ्नो भूगोल नाघेर परराष्ट्रसँग व्यवहार गर्दा पनि त्यो स्तर परिवर्तन गर्दैनन् । कूटनीतिक असफलताको जरो त्यही नै हो । हामीकहाँ गल्ती के भनेर गरिन्छ भने परराष्ट्रका कर्मचारीले यो मिलाएन, त्यो बिगार्यो अनि यस्तो भयो । यसमा सत्यता छैन । भारतको औपचारिक भ्रमणमा फेरि पनि प्रधानमन्त्रीको अपरिपक्वता चुलिएरै देखियो । राष्ट्रका सार्वभौम मूल्यहरूमै सम्झौता हुने गरी दाहालले दिल्लीमा लिखत र व्यवहार गरे भन्ने आरोप लाग्यो । फेरि ब्रिक्स सम्मेलनको अपार मौका आयो । त्यो पनि प्रधानमन्त्रीबाट खेर फाल्ने काम भएको छ । यो उनको कूटनीतिक हेलचेक्रयाइँ र कमजोरी दुवै हो । राजनीतिक नेतृत्व प्रस्ट र सुदृढ हुने हो भने कूटनीतिक कर्मचारी संयन्त्र सिन्सियर' नबनी सुखै छैन । नेताहरूकै मती र बुद्धि नपुग्दाका अवस्थामा सदैव मौकामुखी चरित्रमा रहने कर्मचारीतन्त्रले स्वेच्छाचारिताको अवसर पाउँछ । हाम्रोजस्तो मुलुकमा कर्मचारीतन्त्रको आम मनोविज्ञान बुझनु जरुरी छ, यो कि तर्साउनेसँग डराउँछ कि प्रस्ट अराउनेले भनेको मान्छ । त्यसैले मुलुक बनाउने, सुव्यवस्था कायम राख्ने विषय मात्रै नेताहरूको चेष्टा र क्रियाकलापबाट निर्देशित हुन्छ । नेपालको राजनीति र कूटनीति बिग्रँदै गएको यथार्थबीच दुई विशेष प्रसंग यतिखेर चर्चामा छन् । एउटा, चिनियाँ राष्ट्रपति सी जिनपिङ भारतसम्म आइपुगेर नेपाल नआएको, बरु बाटोमै बंगलादेश छिरेर भारी सहयोग दिएको घटना । अर्को, भारतीय राष्ट्रपति प्रणव मुखर्जीको आसन्न नेपाल भ्रमण । सी नेपाल नआएको, गोवामा दाहालसँगको भेटमा उपयुक्त समयमा आउँछु' भनी भनाउसम्म पारेको विषयले नेपाली मनस्थितिलाई एक किसिमको छटपटी गराएको छ । सीको नेपाल भ्रमण योजनालाई पछिल्ला नेपाली राजनीतिक घटनाक्रमसँग अनेक अर्थमा व्याख्या गरिँदै आएको छ । सी नआउँदा छटपटी ठीक छ, तर मुखर्जी आउने नै हुँदाचाहिँ किन हुटहुटी छैन त ? यहाँनेर भूराजनीतिक सन्तुलनको कसीमा अनेक केस्राका व्याख्या गर्नुपर्ने हुन सक्छ । हामीले हरेक विदेशी पाहुनालाई हृदयदेखि स्वागत गर्नुपर्छ, खुसी मान्नुपर्छ । कोही नआउँदा आफू दुःखी हुने अवस्था नै बन्न दिनु हुँदैन । जो आउँदैन, उसैले दुःख मान्ने स्थिति नबनाएसम्म हाम्रो घर राम्रो हुँदैन । आज चीन, अमेरिका जान पाएन भने कोही दुःखी नहोला, जसले संसारलाई व्यापार र व्यवहारबाट जोडेका छन् । नेतृत्वको सामथ्र्य त्रसित र लोभग्रस्त नेतृत्वले देश र जनताको हित सोच्न सक्दैन । त्रास र लोभ दुवैले निर्णयलाई कमजोर पार्छ । महान् दार्शनिक फ्रेडरिक नित्सेले नेतृत्वलाई महान् कामहरूको निर्देशन भनेका छन्, जुन व्यक्तिगत वा एकाइगत सामथ्र्यबाट गरिने ठूला कामभन्दा पनि कठिन हो । नेपाललाई आज त्रास र लोभबाट मुक्त नेतृत्व चाहिएको छ । सधैँ अर्कालाई नसोधी गर्नुहुन्न वा सकिन्न भन्ने मानसिकता नेपाली नेतृत्व पंक्तिमा बलियो भइदिनु नै ठूलो दुर्भाग्य भएको छ । जनताले सायदै गल्ती गरेका छन् । तर गल्तीबिनै पनि उनीहरूले आफूले चुनेका नेतागणबाट लगातार धोका पाएका छन् । नेताहरू आफ्नो लगातार भरणपोषणमा घुमेर फाइदा लिन उद्यत् कार्यकर्तालाई जनताको ठेकेदार मान्नेमा गइसके । आफ्ना निर्वाचन आधार गुम्छ भनेर लगातार टालटुल, पुरपार मात्र गर्ने, सधैं लाभका काममा मात्र रम्ने, आफ्नै पार्टीभित्र समेत प्रजातान्त्रिक र गतिशील नेतृत्व विकासको परम्परा हुर्कन नदिने थिलथिलो, थेचरो प्रवृत्तिले हाम्रो पार्टी संस्कृतिलाई निलिसकेको छ । दाहालले दोस्रोपटक प्रधानमन्त्री बन्नुअघि पटकपटक भन्नुभएथ्यो, यो देशलाई वेनिभोलेन्ट डिक्टेटरसिप (उदारवादी अधिनायकवाद) चाहिएको छ ।' अधिनायकवाद उदारवादी वा निरकुंश के कसो भन्ने विवेचनातर्फ जानुभन्दा उक्त भनाइमा दाहालले मुलुकको लागि केही गर्न चाहेको भन्ने भाव देख्न सकिन्छ । तर सत्तामा येनकेन आइसकेपछि उहाँले यो भाव सायदै सम्झन भ्याउनुभएको छ कि । नभए केही महिनाको कार्यसम्पादन एवं अन्तर्राष्ट्रिय मञ्चका उपस्थितिबाट मुलुकमुखी भाव यथेष्ट प्रकट गर्न सकिन्थ्यो । सायद मुलुकमा अहिले अनेक कारणले सबैभन्दा तनावग्रस्त व्यक्ति उहाँ नै हो । यतिखेर दोस्रो युद्धको कठिन अग्निपरीक्षालाई सहज नेतृत्वबाट उतार्न प्रेरित गर्न सक्ने विस्टन चर्चिलको भावदशा परिकल्पना गरौं । अनि दाहालको मनोदशा । प्रत्यक्ष युद्धको अवस्था नरहे पनि नेपालको लागि पछिल्लो कालखण्ड कुनै हिसाबले कम्ती चुनौतीपूर्ण छैन । यस्तो बखत नेताको भावदशा प्रस्ट, प्रेरित र बलियो भएन भने मुलुकका लागि दुर्भाग्य मात्र निम्तिन्छ । यतिखेर नेपाललाई नेतृत्वको बलले मात्र एक हदसम्म संकटबाट पार लगाउन सकिन्छ । त्यस्तो नेतृत्व, जसले मुलुकको लागि सबैभन्दा महत्वपूर्ण स्वाभिमानपूर्ण निर्णय गर्ने क्षमता राख्छ । नेतृत्व निरन्तर विकास (इभोलुसन) को प्रक्रियाबाट बलियो हुँदै जाने विषय हो । पहिलो प्रधानमन्त्रित्वमा अनुभवहीनता, अनि दोस्रोमा शिथिलता यो कसरी इभोलुसनको सिद्धान्तसँग मेल खाला र ? नेपालमा पटकपटक प्रधानमन्त्री बनेर पनि केही गर्नै नपर्ने जस्तो भइसक्यो । प्रजातन्त्र त्यतिबेला बलियो हुन्छ, जतिबेला प्रधानमन्त्रीदेखि हरेक तहका सार्वजनिक पदको कार्यसम्पादन मूल्यांकन जनस्तरबाट हुन थाल्छ ।"
झापा र मनाङ अन्तिम आठमा,नारायणगढः चितवनको नारायणगढस्थित क्याम्पाचौरमा जारी विकास रनिङ सिल्ड फुटबल प्रतियोगिताको बुधबार सम्पन्न दुई खेलमा जित हात पार्दै मनाङ मस्र्याङ्दी क्लब र झापा११ अन्तिम आठमा पुगेका छन् । मनाङ मस्र्याङ्दीले युनाइटेड क्लब सिवान भारतलाई ४१ र झापाले नेपाल पुलिस क्लबलाई ३२ गोलले पाखा लगाउँदै क्वार्टरफाइनलमा स्थान सुरक्षित गरेका हुन् । युनाइटेडविरुद्घको खेलको २५ औं मिनेटमा मनाङका ओलावलेले पहिलो गोल गरे । त्यसको दुई मिनेटपछि नै मनाङका विमल बस्नेतले अर्को गोल थपे । मनाङका लागि खेलको ५५ औं मिनेटमा ओलावलेबाट पुनः अर्को गोल गरे भने ८६ औं मिनेटमा साजन महर्जनले गोल थपे । युनाइटेडका लागि खेलको ३९ औं मिनेटमा रञ्जित आलेले एकमात्र गोल गरे । टिम कप्तान खेलको ७९ औं मिनेटमा रातो कार्ड पाउँदै मैदानबाट बाहिरिएपछि युनाइटेड १० खेलाडीमा सीमित भएको थियो । उक्त खेलमा मनाङ मस्र्याङ्दी क्लबका ओलावले म्यान अफ दी म्याच घोषित भए । उनले १० हजार रुपैयाँ पुरस्कार पाए । युनाइटेडलाई सहजै जितेको मनाङले क्वार्टरफाइनलमा चितवन११ सँग प्रतिस्पर्धा गर्नेछ । कात्तिक १ गते भएको उद्घाटन खेलमा हिमालयन युथ क्लब कैलालीलाई हराउँदै चितवन११ क्वार्टरफाइनलमा प्रवेश गरेको थियो । झापा र नेपाल पुलिस क्लबबीच भएको दोस्रो खेलको २५ औं मिनेटमा झापाका विकास राईले पेनाल्टीको सदुपयोग गर्दै पहिलो गोल गरे । ४४ औं मिनेटमा पुलिसका लागि निरजकुमार राईले गोल गर्दै खेल ११ को बराबरीमा पुर्याए । झापाका लागि ५९ औं मिनेटमा प्रशान्त मगर र ६६ औं मिनेटमा विकास लिम्बूले पनि एकएक गोल थपे । ७६ औं मिनेटमा पुलिसका जुमानु राईले गोल गरे पनि नतिजा झापाकै पक्षमा गयो । झापाको लागि तेस्रो गोल गर्दै जित सुनिश्चित गरेका विकास लिम्बू म्यान अफ दि म्याच बने । उनले १० हजार रुपैयाँ पुरस्कार पाए । दोस्रो हाफमा आक्रामक देखिएको विभागीय टिम पुलिसको प्रयास जितका लागि पर्याप्त भएन । अर्को विभागीय टिम सशस्त्र प्रहरी क्लबले मंगलबारको खेलमा सहारा क्लबसँग हार बेहोरेर प्रतियोगिताबाट बाहिरिएको थियो । प्रतियोगितामा बाई पाउने एकमात्र टिम त्रिभुवन आर्मी क्लब भने सिधै अन्तिम आठमा पुगेको छ । बिहीबारको प्रिक्वार्टरफाइनल खेल मोरङ फुटबल क्लब र एपेक्स फुटबल क्लब कालिम्पोङ भारतबीच हुनेछ । उक्त खेलको विजेताले क्वार्टरफाइनलमा सहारा क्लब पोखराको सामना गर्नु पर्नेछ । विकास सिल्ड समिति नारायणगढले आयोजना गरेको प्रतियोगिताको मुख्य प्रायोजक टुबोर्ग बियर रहेको छ । प्रतियोगिताको विजेताले तीन लाख रुपैयाँ र उपविजेताले एक लाख ५० हजार रुपैयाँ पुरस्कार पाउनेछन् ।
