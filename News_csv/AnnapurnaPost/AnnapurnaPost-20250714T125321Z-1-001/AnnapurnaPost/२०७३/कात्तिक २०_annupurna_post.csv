शीर्षक,विवरण
साइकल लेन भएको भए,"व्यस्त सडकमा कसैले साइकल चलाइरहेको देख्नासाथ मेरो मन सिरिंग हुन्छ र त्यही दुर्घटनाको सम्झना आउँछ । नसम्झूँ भन्दाभन्दै मनमा चित्र बनिहाल्छ । अनिझसंग हुन्छु म । त्यो दिन सधैंभन्दा फरक थियो । परिवारसँग घुम्न जाने साइत जुरेको थियो । सधैंजस्तो बिहानीपख अफिसको काम सकेर हतारहतार घर पुगेँ । घर पुग्दा निकै ढिलो भइसकेको थियो । ट्याक्सी तयार गरेर परिवार यात्रामा जान तम्तयार थिए । श्रीमती, छोरी र सासूआमालाई चन्द्रागिरि घुमाउने योजना बल्ल सफल हुँदै थियो । घुमघामपछि हतारहतार कार्यकक्ष पुग्नुपर्ने बाध्यताले पनि पिरोलिरहेको थियो । ड्राइभर दाइसँगै बसेर यात्रारत थिएँ । हामी चढेको ट्याक्सी सानेपाको स्टार हस्पिटलनजिकै पुग्दै गर्दा एक्कासि अगाडि दौडिरहेको साइकल यात्रीसँग ठोक्किन पुग्यो । कसरी त्यस्तो हुन पुग्यो ठ्याक्कै भन्न सक्दिनँ । भाइ भाइ भनेर ती साइकल यात्रीलाई बोलाउँदा बोलाउँदै दुर्घटना भइहाल्यो । साइकलमा सवार व्यक्ति दुई बल्ड्याङ खाएर सडकपेटीमा पछारिन पुगे । हामी चढेको ट्याक्सीको सिसा झर्याम्म फुट्यो । यसो हेरेँ, धन्न पछाडि बसिरहेका छोरी, श्रीमती र सासूआमा सुरक्षित हुनुहुन्थ्यो । कति बेला घाइतेसामु पुगेँ आफैंलाई थाहा भएन । एक्कासि निधारमा पेस्तोल तेर्सिएपछि झल्याँस्स भएँ । प्रहरी पोसाकमा रहेका घाइते मलाई पेस्तोल तेस्र्याइरहेथे । 'तैं होस् ड्राइभर ? ' उनी आक्रोशित देखिन्थे । हतास भइसकेको मैले हतारहतार परिवारलाई घर फर्काएँ । भीड जम्मा भइसकेको थियो । सबैजना ड्राइभर कुट्न तम्तयार देखिन्थे । भीडबाट जोगाउन पनि ड्राइभरलाई नजिकैको प्रहरीचौकीमा पठाएँ । धन्न, घाइते व्यक्ति समझदार रहेछन् । आक्रोशित भीडलाई उनैले साम्य पारे । एक राजनीतिक व्यक्तिका सुरक्षागार्ड रहेछन् उनी । सौहार्द वातावरण निर्माण गर्न बलियो भूमिका खेले । आवश्यक उपचारपछि ड्राइभर र उनीबीच मिलापत्र भई घटना टुंगियो । घटना विगत भइसकेको छ । मेरो मनमा भने अझै पनि ताजा बनेर नाचिरहेछ । सोच्छु साइकल यात्रीका लागि छुट्टै साइकल लेन भइदिएको भए त्यो घटना हुने थिएन । साइकल यात्रीले पनि स्वतन्त्रतापूर्वक यात्रा गर्न पाउँथे । संसारका विकसित सहरहरूमा साइकल यात्रीका लागि बेग्लै साइकल लेन बनाइएको हुन्छ । बढ्दो प्रदूषण, ग्लोबल वार्मिङ आदिका कारण पनि साइकललाई प्राथमिकता दिन थालिएको छ । हाम्रै देशमा पनि अघिल्ला प्रधानसेनापति गौरवशमशेर राणाले साइकलमै अफिस आउनेजाने गर्न जोड दिएका थिए । तर, साइकलमात्रै भएर साइकल सवारी हुँदैन । साइकल सवारीका लागि सडक पनि साइकलमैत्री हुनुपर्छ । विडम्बना ! अन्तर्राष्ट्रिय स्तरको भनिएको सडकमा पनि साइकल लेनको बन्दोबस्त छैन । मानौं, साइकलमा हिँड्नु अपराध हो । सडक भनेकै पेट्रोल र डिजेलबाट चल्ने सवारीसाधनका लागि हो । नाकाबन्दीको समयमा साइकल चढेर हिँड्छौं भनेर भाषणबाजी गरिए पनि साइकलमैत्री सडकको परिकल्पना नहुनु दुखद हो । मिनेटभरमा सयौं सवारीसाधन गुड्ने काठमाडौंको सडकमा साइकल लिएर हिँड्नु जोखिम प्रतीत हुन्छ । जबजब महानगरको भीडमा च्यापिएर कसैले साइकल चलाउँदै गरेको देख्छु, मेरो मन सिरिंग हुन्छ ।"
छठः महिला सशक्तीकरणको पर्व,"छठ पर्वमा महिलाको महत्त्वपूर्ण भूमिका हुन्छ । यसमा महिलाहरू अग्र भूमिका खेल्ने भएकाले उनीहरूको नेतृत्वमै यो पर्व सदियौंदेखि सम्पन्न हुँदै आएको छ । शारीरिक र मानसिक रूपले स्वस्थ घरकी ज्येष्ठ महिलाको अग्रसारितामा सम्पूर्ण परिवार, पति र सन्तानका सुख, समृद्धि र सम्पन्ताका लागि छठ पर्व प्रत्येक वर्ष मनाइने परम्परा अद्यापि जीवन्त छ । घरका पुरुष वर्गले पूजाआजाका सबै सामानहरूको चाँजोपाँजो मिलाए पनि यसको सम्पूर्ण व्यवस्थापन महिलाले नै गर्ने गर्छिन् । महिलाको कडा निगरानी एवं निर्देशनमा मात्र पुरुष वर्गको सहभागिता यसमा देखिन्छ । यसबाट के प्रष्ट हुन्छ भने महिलाको महिमा एवं गरिमा सम्पूर्ण रूपमा सम्मानित हुन्छ यस पर्वमा । महिलामाथिको थिचोमिचो यसमा देखिँदैन । समाजमा महिलाको मानमर्यादालाई यसरी समाजमा स्वीकृत भएको पाइन्छ । महिलाको अग्रगण्य भूमिका समाजमा प्रचलित रहेको टड्कारो परिणाम यस पर्वबाट प्रमाणित हुन जान्छ । लगातार चार दिनसम्मको अनुष्ठान अनुकरणीय हुन्छ । महिलाहरूको त्याग, तपस्या र सहनशीलताको अनुपम उदाहरण यो पर्वबाट पुष्टि हुन जान्छ । विश्वको प्रायःजसो सबै संस्कृतिमा सूर्योपासना पद्धति प्रचलित पाइन्छ । यसको शैलीमा अवश्यमेव आआफ्नो संस्कृतिको छवि र छायाँ झल्किन्छ तर सूर्योपासनाको परम्परालाई प्रायः सबै संस्कृतिमा स्वीकार गरिएको पाइन्छ । हिन्दु संस्कृतिमा सूर्यलाई पूजनीयः सम्माननीय र आदरणीय देउताको रूपमा मानिने धेरै प्राचीन परम्परा जीवन्त छ । मुख्य रूपमा यस पर्वलाई नेपाल र भारतका केही भागहरूमा मनाइने भएकोले र यो क्षेत्र प्रायः हिन्दु धर्मावलम्बी भएकोले यस पर्वमा महिलाको भूमिका महत्त्वपूर्ण हुनु महिला सशक्तीकरणको एउटा दरिलो उदाहरण भन्न सकिन्छ । व्रतालु महिलालाई नमन गर्ने प्रथाबाट पनि यो कुरो स्पष्ट हुन जान्छ । 'यत्र नार्यस्तु पुज्यन्ते रमन्ते तत्र देवता' को वैदिककालमा उन्नति र उत्थान पूर्ण स्थान महिलाको रहेछ भन्ने कुरो पुष्टि हुन आउँछ । विशेषतः मिथिलाञ्चलका महिला घुम्टो प्रथामा बस्नको लागि अभ्यस्त र अभिशप्त हुन्छन् । उनीहरू अन्य बेलामा त्यति स्वतन्त्रताको अनुभव गर्दैनन् तर छठ पर्वको अवसरमा उनीहरू उपवास, गीत, संगीत, तथा नृत्यद्वारा आफ्नो गुनासा र गन्थन सूर्य देवलाई पोख्ने गर्दछन् । आराध्य देव सूर्य भएको हुनाले उनको समक्ष आफ्नो पीर मर्का पोख्नका लागि उनीहरू स्वतन्त्र हुन्छन् । घरदेखि घाटसम्म उनीहरू आफ्नो मनोनुकूलको गरगहना र साज शृंगार गरेर पूजाभावले भरिपूर्ण भएर सूर्यलाई अनुनय विनय गर्दै आफ्नो अधिकार जनाउँछन् । यो व्रतभरिको अवधिमा यिनीहरू घुम्टो उघारेर स्वतन्त्रतापूर्वक सूर्य देवतासमक्ष आफ्नो भक्तिभावनाको अभिव्यक्ति गर्दछन् । पर्वको यो मौलिक विशेषता भएकोले महिला सशक्तीकरणको स्वर यहाँ टड्कारो रूपमा सुन्न सकिन्छ । सन्तानहीन महिलामा अवश्यमेव दीनहीन भावनायुक्त अन्तरवेदनाको अनुगुन्ज सुनिन्छ । तर अन्य महिलामा सशक्त स्वरमा महिला अधिकारको आवाज अभिव्यक्त भएको हुन्छ । अस्ताचलगामी सूर्यलाई छठ मैया भनेर महिलाको शक्तिलाई पूजाआजा गरिन्छ । उषा दिनकरकी बहिनी हुनुहुन्छ । महिला पनि उत्तिकै सम्मानित, पूजित र समादृत स्थान राख्दछ, जति पुरुष । अस्ताउँदो सूर्यलाई विश्वको कुनै पनि मुलुकमा पूजाआजा गर्ने परम्परा छैन । तर सम्पूर्ण मिथिलाञ्चलमा अस्ताउँदो सूर्य अर्थात् उसकी बहिनी उषाको रूपमा पूजाआजा गर्ने सदियौं पुरानो परम्परा रहेछ । उषालाई छठी मैयाको रूपमा पुज्ने प्रथा मैथिल समाजमा भएकोले महिला सशक्तीकरणको टड्कारो उदाहरणको रूपमा यस पर्वलाई लिन सकिन्छ । प्राचीन ग्रन्थ ऋग्वेदमा सूर्योपासनाको महत्त्वलाई 'हे जाज्वल्यमान सूर्यदेव' भनेर सम्बोधन गरिएको छ । मत्स्य पुराणमा आरोग्य भास्करो दिच्छेत अर्थात् सूर्यबाट आरोग्यताको कामना गरिन्छ । यसैगरी पदम पुराणमा सूर्योपासना मात्रेण सर्वरोगता प्रभुत्येत अर्थात् सूर्यको उपासनाबाट सबै प्रकारको बिरामीबाट मुक्त होइन्छ । परम्पराः सृष्टिको उषाकालदेखि छठ पर्व मनाउने परम्परा प्रारम्भ भएको मानिन्छ । मानव सभ्यता संस्कृतिको विकासको आरम्भकालदेखि नै मानिस सूर्य चन्द्र र पृथ्वीको पूजा गर्दै आएका छन् । त्यस्तै नदी, नाला र रूखबिरुवाको पनि पूजाआजा गर्दै आएको प्रमाण भेटिन्छन् । हिन्दु धर्म र संस्कृतिमा ठूलो स्थान ओगटेको र सम्पूर्ण मिथिलाञ्चलका सर्व श्रेष्ठ चाडको रूपमा मनाइने छठ व्रत कार्तिक शुल्क पक्षको षष्ठी र सप्तमी तिथिमा बडो निष्ठा र श्रद्धाका साथ सम्पादित हुँदै आएको छ । सूर्यलाई पृथ्वीको सृष्टिकर्ता मानेर मानिसले पूजाआजा गर्दै प्रारम्भिककालमा आरम्भ गरेको परम्परा अद्यापि जीवन्त रहेको पाइन्छ । कार्तिक शुक्ल षष्ठी तिथिको सन्ध्याकालमा अस्ताउँदै गरेको सूर्यलाई अघ्र्य दिँदै व्रतालु भक्तजनहरूले अर्को दिन सप्तमी तिथिमा सूर्यलाई आरती र अघ्र्य प्रदान गरेपछि छठ व्रतसम्बन्धी कथाको वाचन र श्रवण गरेर समापन गरिन्छ । समापनपछि इष्टमित्रहरू र परिवारजनको बीच प्रसाद, फलादी प्रदान गरेर व्रतालुहरू स्वयंले पनि खाने गर्दछन् । छठ व्रतलाई षष्ठीमाता वा छठीमाई वा छठ परमेश्वरीको व्रत भनेर पनि पूजाआजा गर्ने प्रचलन मिथिलाञ्चलमा जीवितै छ । छठीमाई देव सेनापति स्कन्ध कुमारकी सहचरी तथा भगवान् शंकरकी पुत्रवधू थिइन् । उनलाई छठीमाईको रूपमा पूज्ने गरिन्छ । महासती हुनाले दुर्गे महादुर्गे नामले उनलाई सम्बोधन गरिन्छ । सतीको साक्षी भगवान् भाष्कर भएकोले यस चाडलाई सूर्य षष्ठी भनिन्छ । मिथिलाञ्चलमा धेरैजसो र अवधी तथा भोजपुरी क्षेत्रमा अहिले भारतको हरिद्वार तथा मुम्बईमा प्रचलित यस सूर्य व्रतको प्रतिपादन हजारौं वर्ष पूर्व महर्षि याज्ञवल्क्यले गर्नुभएको थियो । छठीमाई नै षष्टी देवी हुन् । प्रथम स्वयम्भू मनु महाराज जसलाई सृष्टिका आदिपुरुष पनि भनिन्छ उनको ज्येष्ठ पुत्र प्रियवर्त राजनले उपासना गरेर यसको सुरुवात गर्नुभो । उहाँले सात दिनसम्म लगातार सूर्योपासना गरेर राति सूर्योदय गराउनुभो । सूर्यको रथको चक्काबाट सात समुद्र निस्कियो जुन षष्ठी माईको प्रभाव थियो । यस्तो लोकविश्वास पाइन्छ । धर्मशास्त्रमा के पनि उल्लेख पाइन्छ भने आजभन्दा पाँच हजार वर्ष पूर्व कृष्णबलरामलाई छठीको राति सोह्र कहारले बोकेको पालकी चढेर छठी माई आशीर्वाद दिएर फर्केकी थिइन् । भविष्योत्तर पुराणको प्रकृति खण्डमा वर्षभरिकै छठी व्रतको विधि विधान उल्लेखित छ । वर्षभरिको विधि विधान सबैलाई सम्भव नभएको हुनाले वर्षमा दुई पटक कार्तिक शुल्क षष्ठी र चैत्र शल्क षष्ठी तिथिमा छठीव्रत सम्पन्न गर्ने गरिन्छ । त्रेतायुगमा सर्वप्रथम चक्रवर्ती सम्राट् दशरथकी महारानी कौशल्या छठीव्रत गरेर सन्तान वती भएकी थिइन् । महाभारत कालमा कुन्तीले यसव्रतको पूजा गरेर कर्णजस्तो दे दिण्यमान पुत्र पाउने सौभाग्य प्राप्त गरेकी थिइन् । अतः सन्तानोत्पति र असाध्य रोगबाट मुक्तिको लागि छठीव्रतको पूजाआजा गर्ने परम्परा अद्यावधि प्रचलित छ । चर्मरोगले ग्रस्त भक्तजनहरूले यस पूजाको अनुष्ठान गरेपछि रोगमुक्त भएका कतिपय उदाहरणहरू भेटिन्छन् । पूजन सामग्रीहरूः छठ पर्वमा चाहिने पूजन सामग्रीहरूमा ६० किसिमको चीजबीजको विधिविधान निर्धारित गरिएको छ तर यो सबै अचेल सम्भव नभएकोले 'अभावेशाली चूर्णम'को विधि अपनाइन्छ अर्थात् सबै व्रतालुहरूले आफूले सकेसम्म जति सम्भव हुन्छ त्यत्तिनै सामग्रीहरूको सरजाम जोडेर पूजाआजा गर्ने गर्दछन् । पारिवारिक सुख, स्वास्थ्य र कल्याणको लागि गरिने छठ व्रतमा मुख्यतः गहुँ र गुडको मिश्रण गरेर तयार पारिएको ठेकुवा (खजुरिया) र चामलको पिठो र सक्खर मिलाएर पकाएको कसार (भुसवाको) बाहेक केरा, नरिवल, उँखु, कागती, भोगटे, सक्खरखण्ड, अदुवा, बेसार, पान, मखाना र मिष्ठान्न आदिको विविध प्रकारको प्रावधान गरिएको छ । मौसमी फलफूलहरू र वनस्पातिक वस्तुहरूको बाहुल्य पाइन्छ किनभने सम्पूर्ण मिथिलाञ्चल शतप्रतिशत कृषि प्रधान प्रदेश रहेको छ । यसमा धानजस्तो अन्न गमढीको मगमगाउँदो बास्नायुक्त खीर शुद्ध मानिन्छ । कोशिया कुरवार भनिने घैला र केरा जति महँगो भए पनि यसको व्यवस्था गरिन्छ । माटोको हात्ती सूर्यको रथको प्रतीकको रूपमा प्रयुक्त हुन्छ । कन्दमूल प्रधान यस पर्वमा बाँसद्वारा निर्मित 'सूप' मा सबै सामग्रीहरू सजाइन्छ । प्रत्येक सूपमा एकएक दीप प्रज्वलित गरेर व्रतालुहरू नदी वा पोखरीमा घुँडासम्म पानीमा उभेर सूर्य देवतालाई अघ्र्य दिने शास्त्र अनुमोदित विधि विधान छ । सम्पूर्ण पूजा सामग्रीको बीचमा तीनवटा उखुको लग्गा बाँधी कोशिया भर्ने गरिन्छ । प्रत्येक कोशियामा एकएक दीप बालिन्छ । कोशियाको संख्या भाकलअनुसार निधारित गरिएको हुन्छ । नाङ्लो नयाँ र ढकीको प्रयोग शुद्ध मानिन्छ । प्रसाद र पूजन सामग्रीले यो सुसज्जित हुन्छ । यी पूजा सामग्रीहरूलाई नयाँ कपडाले छोपेर त्यसमाथि दीप बालेर राखिन्छ । व्रतालुहरूले यसलाई शिरमा राखेर नृत्य गर्दै घरदेखि घाटसम्म जान्छन् । लोकतान्त्रिक चाड छठ मिथिलाञ्चलमा गणतन्त्रको परम्परा प्राचीन रहेछ । राजर्षि जनकले नै सर्वप्रथम लोकतन्त्रको प्रारम्भ गरेको कुरो ऐतिहासिक सत्य सावित भइसकेको छ । त्यस समयदेखि लोकतन्त्र र प्रजातन्त्रको बीजारोपण भएको पाइन्छ । मानव सभ्यताको विकास भएको समयदेखि छठ चाडको शुभारम्भ भएको कुरो प्रमाणित भइसकेको छ । सूर्य साक्षात् देवता हुन् र यसलाई हामी आफ्नो आँखाले देख्दछौं । मानव जाति सृष्टिको उषाकालदेखि सूर्यलाई आराधना र अर्चना गर्दै आएको छ । सूर्यलाई लोकतन्त्रको पर्यायवाची मान्न सकिन्छ । सूर्यबिना कुनै पूर्वाग्रह पालेर सम्पूर्ण संसारलाई प्रज्वलित गर्दै आएको स्वयं प्रमाण प्रस्तुत गर्दछन् । यसले बिना कुनै भेदभाव सम्पूर्ण संसारमा आफ्नो प्रकाश फैलाउँदै आएको छ र भविष्यमा पनि फैलाउनेछ । यो निर्विवाद सत्य हो । व्रतालुहरू पनि अस्ताउँदो र उदाउँदो सूर्यलाई समानरूपमा पूजाआजा गर्ने गर्दछन् । सम्पूर्ण संसारमा यो एउटा अनौठो परम्परा मिथिलाञ्चलमा मात्र पाइन्छ कि अस्ताचलगामी र उदित अंशुमालीलाई समान रूपमा सम्मानित एवं पूजित गर्ने परम्परा जीवित छ । अंग्रेजी भाषामा एउटा उक्ति छ जुन यस पर्वमा अक्षरशः चरितार्थ हुन्छ           यस सन्दर्भमा के भनिन्छ भने मानिस उदाएको सूर्यलाई पूजा गर्दछ न कि अस्ताउने सूर्यलाई तर छठ पर्वमा अस्ताउने र उदाउने सूर्यलाई पूजा गर्ने चलन छ । सूर्य आफ्नो समदर्शी र समावेशी स्वभावले गर्दा सर्वत्र सधैं पूजित र सम्मानित हुँदै आएको छ । सूर्य स्वयं टड्कारो उदाहरण हुन सक्छ कि लोकतन्त्रमा सबैसित समान व्यवहार गर्ने गरिन्छ । लोकतन्त्रको प्रकृति र प्रवृत्ति सूर्यसँग मिल्दोजुल्दो छ । छठको प्रसादमा लोकतान्त्रिक झलक पाइन्छ । गमढी धानको प्रयोग प्रायः हुँदैन तर यस उपेक्षित र अपहेलित अन्नको खीर बनाएर व्रतालुहरू खाने गर्दछन् । यस अन्नलाई यथोचित स्थान यस पर्वमा मात्र दिइने परम्परा अद्यावधि जीवन्त छ । समाजमा वर्ण व्यवस्थाको बिगबिगी रहेको बेलादेखि आजसम्म 'डुम' जातिलाई समम्मान यस पर्वमा स्थान दिइने प्रचलन जीवित छ । यसले बनाएको सूप, नाङ्लो, छिट्टी, टोकरी र बास्केटको प्रयोगबिना यस पर्वको परिकल्पना पनि गर्न सकिँदैन । छठको घाटमा लोकतन्त्र जलाशयको अभावमा छठको कल्पना असम्भव हुन्छ । यस पर्वको जलसँग अभिन्न सम्बन्ध गाँसिएको छ । समाजको सबै वर्ग, जात जाति मिलेर पर्व मनाउने गर्दछ । घाटमा पुगेपछि जातपातको भेदभाव भंग हुन्छ । विभिन्न धर्मावलम्बीहरू समेत यस पर्वमा सहभागी हुन्छन् । सूर्योपासना प्रधान पर्व भएकोले यसमा कुनै जातजातिको प्रधानता हुँदैन । सबै समान रूपमा सहभागी हुने गर्दछ । एउटै जलाशयमा सबै व्रतालु र श्रद्धालु भक्तजनहरू मिलेर हर्षोल्लासका साथ मनाउने गर्दछन् । लोकतान्त्रिक पद्धतिअनुसार छठको घाटमा पूजाआजा गरिने भएकोले यहाँ भेदभावको पर्खाल भंग हुन्छ । नटुआ नाचः छठमा नटुआ नचाउने प्रथा छ । यस नाचमा पनि कुनै भेदभाव देखिँदैन । केटा नै केटीको भूमिका निर्वाह गर्दै नाच्ने गर्दछ । व्रतालुहरू विभिन्न भाकल गरेर पर्वलाई मनाउने गरेकोले लोकतान्त्रिक भावनाको पुष्टि हुन्छ । साधारणतः निम्न जातको केटो नै यस नाचमा भाग लिने गर्दछ तर यस चाडमा व्रतालुहरू यिनलाई आफ्नो आँचल पसारेर स्वागत सत्कार गरेर सम्मान गर्दछन् । यसलाई शुभ संकेतको रूपमा स्वीकार गरिन्छ । दूधको अघ्र्यः व्रतालुहरू जब सन्ध्याकालीन र प्रातःकालीन सूर्यलाई अघ्र्य प्रदान गर्ने गर्दछन् तब उनीहरूको अघ्र्य प्रदान गर्ने पातमा या भाँडामा जुन कुनै किसिमको जातजातिले दूधको अघ्र्य प्रवाहित गर्न सक्छ । यसमा कुनै किसिमको जातपातको भेदभाव गरिँदैन । यस प्रकार के भन्न सकिन्छ भने छठ पर्वमा लोकतत्रको छवि र छटा छायांकित भएको हुन्छ । यस चाडमा लोकतन्त्रको लालिमा छरिएको हुन्छ । छठ पर्वको उत्पत्ति मैथिली संस्कृति नदी प्रधान संस्कृति भएकोले र छठ पर्व जलाशयसँग सम्बन्धित भएकोले यो संस्कृति अति प्राचीन त हुँदै हो तर जलायशको अभावमा यसको कल्पना गर्न सकिन्न । यो नेपाल र छिमेकी मुलुक भारतको प्राचीन धार्मिक पर्व हो । नेपालमा यो पर्व कोसी र सदानीरा गण्डकी नदीको बीचको भूभागमा मनाइन्छ । छठ पर्व मनाउने परम्पराको प्रारम्भ कहिलेदेखि भयो भनेर तथ्य पाइँदैन । यसको ऐतिहासिकतालाई पुष्टि गर्ने कुनै धर्मग्रन्थ प्राप्त भएको छैन । कुनै शिलालेख वा अभिलेख आजको अवधिसम्म प्राप्त हुन सकेको छैन । छठ पर्व र सूर्यपूजाबीच रहेको अभिन्न सम्बन्ध प्राचीनकालदेखि नै पाइन्छ । सूर्यपूजाको प्रचलन र सूर्यपूजाबारे प्राप्त विभिन्न अभिलेखहरू र मुद्राहरूबाट छठ पर्व पनि प्राचीन सांस्कृतिक पर्व हो भनी सहजै अनुमान गर्न सकिन्छ । (दिव्यासिंहः कोसी भरने की निराली परम्पराः हिन्दुस्तान दैनिक, १६ नोभेम्बर १९९५) छठ पर्व र सूर्योपासना बीचमा सदियौंदेखिको सम्बन्ध सूत्र गाँसिएको गाथा पाइन्छ । 'सूर्य शक्तिका महापञ्ज जिसके बिना सृष्टि कि परिकल्पना ही असम्भव । अनादिकाल से पृथ्वी के परिचालन में किसी अदृश्य सर्वशक्तिमान सताकी भूमिका पर विश्वास करनेवाले भिन्नभिन्न सभ्यतासंस्कृति और विभिन्न मार्गाबलम्बी मनुष्यों ने इसी सूर्य के माहात्म्य को नमन किया है । विश्वकी प्रचीनतम सभ्यताओं द्वारा भी सूर्य अर्चना के दृष्टान्त मिले हैं तथा आधुनिक काल में भी दुनिया तथा भारत के कई हिस्सो में सूर्य पूजन प्रचलित है ।' विशेषतः मिथिलाञ्चलका महिला घुम्टो प्रथामा बस्नको लागि अभ्यस्त र अभिशप्त हुन्छन् । उनीहरू अन्य बेलामा त्यति स्वतन्त्रताको अनुभव गर्दैनन् तर छठ पर्वको अवसरमा उनीहरू उपवास, गीत, संगीत, तथा नृत्यद्वारा आफ्नो गुनासा र गन्थन सूर्य देवलाई पोख्ने गर्दछन् । (सञ्जीव कुमारः लोक आस्थाका महापर्व 'छठ': नवभारत टाइम्स दैनिक) एउटा अर्को भारतीय विद्वानको मतमा अलि भिन्नता पाइन्छ जस्तो 'इतिहास के आरम्भिक दौर में छठ के अवसर पर छठी माँ की पूजा ही विशेष रूपसे की जाती थी । यह इस बात का संकेत है कि उस समय समाज मातृसत्तात्मक रहा होगा । इतिहास के लम्बे दौरमें छठ पर्वका मातृसत्तात्मक स्वरूप धीरेधीरे छिजता गया और उसका पितृसत्तात्मक स्वरूप प्रकट होता गया । सायद इसका एक प्रमुख कारण सूर्य के प्रकाश के महत्त्वके सम्मुख मनुष्य के नत होने कि विवशता रही होगी । सूर्य केप्रति आदर और भय का यह भाव छठ पूजा के पर्व में सुरु से अन्त तक देखा जा सकता है लेकिन मातृसत्तात्मक से पितृसतात्मक समाज बनने कि प्रक्रिया में सूर्य कि केन्द्रीय सत्ता को सहज रूप में स्वीकार कर लिया गया और उसकी प्रचण्डता ने उसे पुरुष सत्ता के प्रतीक रूप में स्वीकार्य बनाया होगा ।' (सविता सिहं: 'सूर्य पूजाका पर्व है छठ': कादम्बिनी नम्बरः २००६) नेपालको भूभागमा मनाइने छठ पर्वमा पुरानो सूर्योपासनाको सांस्कृतिक स्वरूप झल्किन्छ । यहाँका परम्परावादी धारणाका मानिसहरूको विचारमा सूर्य उनीहरूका प्रत्यक्ष देवता हुन र त्यसैले छठ पर्वको माध्यमबाट सूर्य पूजा गर्ने परम्परा चलेको हो । (विष्णु सापकोटा: नेपालको चाडपर्वमा छठ पर्व: पृ ४९) अनुसन्धानकर्ता विष्णु सापकोटाको मतसित सहमति जनाउन सकिन्छ । 'यसरी छठ पर्वको उत्पत्ति पनि मानवको उत्पत्तिसँगै विकसित भएको हुन सक्छ । यस पर्वबारे विभिन्न पुराणहरू, लोककथाहरू, विभिन्न धार्मिक ग्रन्थहरू समयसमयमा प्रकाशित विभिन्न पुस्तक र धार्मिक ग्रन्थहरूमा उल्लेख भएको पाइन्छ ।' (विष्णु सापकोटाः नेपालको चाडपर्वमा छठ पर्वः पृ५५) मध्यपूर्वको लेवनानको बाल नगर जसलाई सूर्यको नगर सिटी अफ द सन भनिन्छ र सूर्य भगवानप्रति श्रद्धा व्यक्त गर्नका लागि यसलाई हेलियोपोलिस पनि नाम दिएको छ । यस सहरको अवशेषमात्र बाँकी छ । अस्ताउने बेलामा दिइने अघ्र्यलाई छठी मैयाँको अघ्र्य भनिन्छ भने सूर्योदयको बेलामा दिइने अघ्र्यलाई सूर्यको अघ्र्य भनिन्छ । यसलाई दीनानाथ पनि सम्बोधन गरिन्छ । यस प्रकार छठी मैया र दीनानाथ दुइटैको पूजनको परम्परा मैथिल समाजमा प्रचलित छः 'सात कोठलिया हो दीनानाथ । सातो मे केबाड गोबर काढय गेली हो दीनानाथ । गइया के बथान सासु ठुनकावे हो दीनानाथ । ननदी पढे गारी तोरे अवगुने गे बाँझिन । नदियो जयतै सुखी । सन्तानहीन महिलाले छठ महोत्सवमा भाग लिन आवश्यक मानिन्छ । यस पर्वको सहभागिताबाट सन्तानोत्पत्तिको सम्भावना बढी हुन जान्छ भन्ने विश्वास छ । यही भाव निम्नलिखित छठ गीतमा व्यक्त भएको छः 'सब पवनैतिन हे छठी मइया । हँसते घर जाए बाँझी अभागल हे छठी मइया । कनैते घर जाए । एक आँचर हे छठी मइया । उघिआइते घर जाए बाँझिन आँचर हे छठी मइया । बान्हल घर जाए ।'"
"पुरुषको साथ, महिला र नमुना गाउँ","पहिरो पन्छाउँदै सुचारु गरिएको हिलाम्मे बाटो, त्यसलाई घेरेका डरलाग्दा भीर र त्यसमाथि अस्थिर देखिएका ढुंगाहरू हेर्दा लाग्थ्यो, हामी आफ्नो गन्तव्यमा पुग्नेछैनौं । त्यसलाई छिचोल्दै ठाडै उकालोको यात्रा भयो हाम्रो । चिरा परेका पहाडहरू एक वर्षभन्दा पहिलाको भूकम्पको साक्षी बनेर उभिएका थिए । भूकम्पको डर ताजा हुँदाका निराशालाई पहाडका खोल्साहरूबाट बगिरहेका छहराहरूले केही हदसम्म शान्त पनि बनाइरहेको थियो अर्कोतिर । राजधानीसँग जोडिएको नुवाकोटको बिदुर नगरपालिकाबाट उकालो लागेको करिब पाँच घन्टापछि एउटा पहाडमा अवस्थित छ धादिङको सेम्जोङ गाउँ । नेपालको सानो दार्जिलिङको उपनाम दिएका छन् स्थानीयवासीले त्यसलाई । झुलेका धान र कोदोको बाला हल्लाउने चिसो सिरेटोले पनि न्यानो आत्मीयता बोध गराउँछ । तर, भूकम्पको क्रूरताले अर्को रूप पनि प्रस्तुत गर्छ त्यो गाउँको । घरहरू अब जस्तापाताले ढाकिएका छन् । प्रकृतिको सामीप्य र कृत्तिम निर्माणको द्वन्द्वबारे सोच्दै गर्दा छेउबाटै आएको एक महिलाको मीठो आवाजले झस्काउँछ, 'ए हजुर ! हामी तपाईंहरूलाई स्वागत गर्दैछौं है, तपाईं यही बाटो भएर जानुहोस् अगाडि ।' केहीअगाडि परम्परागत भेषभूषामा सजिएर चिटिक्क परेका महिलाहरू स्वागतमा थिए । पहेँलो पोते, रातो विरुको माला, चाँदीको जन्तर, घलेक, ढाकाको चौबन्दी चोली, बुनेको छिर्केमिर्के रुमाल र स्यामामा सजिएका तामाङ महिलाको प्रसन्नता र निश्चल आतिथ्य पायौं हामीले । निगालाको भाटामा जम्मा गरी राखिएको सयपत्री फूलको माला हामीलाई लगाइदिए । उनीहरूको साथमा थियोकोदोको रक्सी (तामाङ समुदायको चलनमा सगुन भनिन्छ ), दूध, दहीलगायतका काला ठेकीहरू । अनि ती महिला, बाजागाजासहितका धामीझाँक्री र स्थानीय पुरुषहरूसँगै उकालो लाग्यो यात्रा । जर्मन सरकारले निर्माण गरिदिएको स्वास्थ्यचौकी उद्घाटन र नर्वे सरकारले निर्माण गर्न लागेको ६ वटा विद्यालय शिलान्यासको रिपोर्टिङि गर्न पुगेको भए पनि मलाई ती हँसिला, हृष्ठपुष्ट र सफा महिलाको दैनिकीमाथि घोत्लिन मन लाग्यो । नेपालका लागि जर्मनीका राजदूत माथियास मेयरले आफूलाई तन्काएर अझ अग्लिए पनि स्थानीय महिलाहरू उनलाई माला लगाउन सफल भए । त्यो बेला हामीसँगै गाउँ पुगेकी रोयल नर्वेजियन एम्बेसीकी सेकेन्ड सेक्रेटरी क्यारोलिन हारग्रेभ्सले मुख खोलिन्, 'वा कस्तो राम्रो परम्परा अनि कति सुन्दर, स्वस्थ र साहसिला महिला !' उनको त्यो वाक्यले मलाई झन् ती महिलाको जीवन नियाल्न प्रेरित गर्यो । सेम्जोङको भौगोलिक विकटता, पेसा, व्यवसाय, साक्षरता दर, स्वास्थ्य सेवामा पहुँचको अवस्था नेपालका अन्य गाउँहरूको भन्दा फरक थिएन । फरक थियो त महिलाको अग्रसरता, सेम्जोङवासीकै कामप्रतिको लगाव, घरआँगन र गाउँ नै सफा राख्ने बानी, संस्कृति संरक्षणमा एकता, मौलिकतालाई बचाउने अठोट अनि अनुशासित बन्ने सामूहिक प्रतिबद्धता । बिहानबेलुका छाक टार्न र लत्ताकपडाको जोहो गर्न घन्टौंको ओरालो र उकालो गर्नु प्रकृतिको नियतिले लादेको थियो उनीहरूलाई । केही वर्षअघि सरकारले जसोतसो गाउँमा बाटो पुर्यायो पनि । पहिरोका कारण वर्षमा ६ महिनाजति बाटोमा गाडी देख्न पाउँदैनन् उनीहरूले । विद्यालय गाउँभन्दा धेरै टाढा छ । स्वास्थ्यचौकी पुग्न उकालो धाउन नसक्दा घरमै बच्चा जन्माउँथे सेम्जोङका महिला । भूकम्पमा त्यही पनि धराशयी भयो । घरगोठ अनि थुपै्र व्यक्ति र पशुपन्छी रहेनन् । त्यस्तो अवस्थबाट यति छ्टिै उठे सेम्जोङवासी । कारण हो, महिला र पुरुषको विश्वासिलो सहकार्य । मौलिक संस्कृति, स्वच्छ हावापानी र मलिलो माटोले साथ दिएको सेम्जोङलाई विकास गरी पर्यटकीय थलो बनाउन सबैभन्दा धेरै खटिएका छनन् स्थानीय महिला । घरको धन्दा छोडेका छैनन् तर गाउँ निर्माणलाई साझा अभियान बनाएका छन् उनीहरूले । पुरुषको हातेमालोले उनीहरूको काम सहज बन्यो । साँच्चै नै भूकम्पको पीडा र आफन्तको बिछोडको आँसुलाई शक्तिमा परिणत गरे उनीहरूले र गाउँ पुनर्निर्माणमा जुटे । जर्मन विकास सहयोगले उनीहरूलाई काठमाडौं नै बोलाएर तालिम दियो । गाउँ पुनर्निर्माणमा त्यसले महत्त्वपूर्ण भूमिका खेल्यो । आफ्नो घर पुनर्निर्माण गरी भूकम्पले भत्काएको साना किसान संस्थाको भवन पनि बनाउन कसिएका छन् । त्यो अभियानमा डकर्मी र सिकर्मी दुवै महिला छन् । आपत्का बेला संस्था चाहिन्छ भन्दै उनीहरू सरकारले सञ्चालन गरेको सानो किसान संस्थामा भूकम्पअघि नै संलग्न थिए । सदस्यता नलिने सायदै कोही छ गाउँमा । भूकम्पपछि सरकार वा अन्य संस्थाको राहतको भर नपरी त्यही संस्थाबाट ऋण लिए उनीहरूले । कोही बाख्रापालनमा, कोही कुखुरापालन र कोही खेतबारी चुम्न पुगे । कोही गाउँमै 'सेनेटरी प्याड' उत्पादनमा जुटे । प्रयासले नतिजा जन्माउँछ । त्यसैले उनीहरूको गाउँ नमुना बन्दैछ । भवन निर्माणमा खटिने महिलाको इच्छा र अवसरको मिलनसिछ उनीहरूको क्षमता आज साबित भएको छ । साना किसान संस्थादेखि केही पर संक्रमणरहित स्तरीय सेनेटरी प्याड निर्माणमा उनीहरू एकजुट भएर लागिपरिरहेका थिए । संस्थाकी अध्यक्ष एवं प्याड उत्पादनमा संयोजकको भूमिका निर्वाह गरिरहेकी मीरा तामाङले सोचेकी थिइनन् विकट गाउँमा 'सेनेटरी प्याड' उत्पादन गरेर आत्मनिर्भर हुन सकिन्छ भनेर । तर अहिले प्याडको माग ह्वात्तै बढेको छ र सबैभन्दा धेरै चटारो उनलाई नै छ । बजारमा पाइनेभन्दा निकै स्तरीय र लामो समय टिक्ने भनिन्छ उनीहरूको उत्पादन । मूल्य पनि धेरै सस्तो । हिजोआज महिलाका लागि प्याड किन्न पुरुषको पनि भीड लाग्न थालेको छ । यसले उनीहरूको आत्मविश्वासमा वृद्धि ल्याएको छ । प्याड उत्पादनमा पनि जर्मन विकास सहयोगको नेपाल जर्मन रिकभरी कार्यक्रमले प्राविधिक सहयोग दिएको छ । सरकारी विकासका कार्यक्रम विरलै पुग्ने गरेको उक्त गाउँमा स्थानीय महिलाको तत्परतामै हेल्थपोस्टमात्र होइन विद्यालयसमेत पायक पर्ने ठाउँमा सारिएका छन् । सबैलाई सहज हुने भन्दै स्वास्थ्यचौकीको पुनर्निर्माणका लागि जग्गा दिएकी स्थानीय छयो तामाङको भनाइमा अब गाउँमा बाटो स्थायी बनाउन सके अरू कुरामा परनिर्भर हुनु पर्दैन । गाउँलेलाई स्वस्थ बनाउन महिला स्वास्थ्य स्वयंसेविकाहरू सरकारी स्वास्थ्य सेवा प्रवद्र्धनमा जुटेका छन् । स्वास्थ्य संस्थामा बच्चा जन्माउनेको संख्या बढ्दैछ । केही वर्षअघिसम्म गाउँका डाक्टर धामीझाँक्री बन्थे सेम्जोङमा । तर अहिले आफूकहाँ उपचार गर्न आउनेलाई कुनै संकोच नै नमानी स्वास्थ्यचौकी पठाउन थालेका छन् । स्वास्थ्यचौकी उद्घाटन समारोहमा अतिथिको स्वागतमा बाजागाजासहित उनीहरू उत्रिनुले पनि त्यसको पुष्टि गर्छ । अनुपम, सुन्दर, शान्त सेम्जोङ संस्कृति र रहनसहनमा भिन्न छ । तामाङ र लामाको बाहुल्य रहेको गाउँका महिलालाई पुरुषको साथले महिला अगुवाइ तथा नेतृत्वलाई संस्थागत गरेको छ । सायदै कोही होला जो काम नगरी बस्ने । गाउँको शिरमा रहेको गुम्बाबाट आउने 'ॐ मणि पेमे हुँ' मन्त्रले उनीहरूलाई ऊर्जा दिइरहन्छ र मौलिक संस्कृति नजिक पुर्याइरहेको हुन्छ । भौगोलिक विकटताका बीच पनि सेम्जोङ विश्वको सम्पर्कमा छ । बालबालिकादेखि वृद्धवृद्धासमेत डाँडाबाट झुल्कने घामलाई पृष्ठभूमि बनाउँदै सेल्फी खिच्न थालेका छन् । मात्र त्यहाँ पुग्न ज्यान धरापमा पर्ने बाटो निर्माणमा सरकारी सहयोगको अपेक्षा छ सेम्जोङे बासिन्दामा । आधुनिकता, निर्माण र संस्कृति अनि मौलिकताको संगम बनेको छ सेम्जोङ ।"
प्रभाव पर्यावरणको,"प्रभाव पर्यावरणको भन्नु पर्यावरणको प्रभुसत्ता स्वीकार्नु हो । प्रभावबिना जीवन जिउन सकिन्न । भनूँ, बिनाप्रभाव कुनै पनि जीवन जीवित रहन सकेको हुन्न । कुनै पदार्थको निरन्तर अनिवार्यताको महसुसी प्रभाव हो । शरीरिक, मानसिक वा भौतिक या वैज्ञानिक प्रक्रियाको असर भोक हुनसक्छ । तृप्तिका लागि अरू कुनै उपभोग्य वस्तुको जरुरत पर्छ । भोजन पदार्थ उपभोग्य वस्तु भयो । भनूँ दाल, भात, डुकू सामान्य भोजनका लागि परिकार हुन् । हामी नेपाली यसलाई जीवनयापनका एउटा साधारण तर प्रभावशाली खाद्य सामग्रीका रूपमा स्वीकार्छौं । यो स्वीकृति प्रभाव हो । स्वीकृतिको आधारमा प्रभाव मान्न सकिन्छ । अथवा प्रभावबाटै स्वीकृति पैदा हुन्छ । प्रभाव स्वीकृतिमा आएर अवतरण हुन्छ । स्वीकृति त दीर्घकालीन हुन्छ । दीर्घकालीन पदार्थ निरन्तर हुन्छ । दाल, भात, डुकूले नेपाली जनजीवनको अन्तरालसम्म जरा हालेको हुनु अकण्टक प्रभाव भयो । खाद्यवस्तुको चयन अर्थात् भोजनका परिकार संस्कृतिको चर्चा बन्छ । विभिन्न स्थान, जाति र समुदायको विभिन्न परिकार आआफ्नै संस्कारजन्य विषय बन्छ । खाद्यवस्तु एकै वा उही नै भएर पनि परिकार फरकफरक तरिकाबाट तयार हुनसक्छ । एउटै चामल दानाका असंख्य परिकार बन्दो छ । यो संस्कारगत चर्चा बनेको छ । नेवार समुदायले चामललाई भातकै परिकारमा मात्र सिमित नराख्नु संस्कारको प्रभाव मान्नु पर्छ । चामललाई भातको आधार सामग्री मान्नु समष्टीगत सन्दर्भ हो । चामलको पीठोबाट अरू नेपालीले बनाउने सेल, अनरसाबाहेक अरू अनेक परिकार नेवार संस्कृतिको विम्ब हो । चामलको पीठोबाट उनीहरू केही खास चाडपर्व जनाउने परिकार तयार गर्छन् । धान्यपूर्णिमा र दुई वर्षदेखि १२ वर्षपर्यन्तका जोड वर्षमा मनाइने जन्मोत्सवमा बनाइने योमरी एउटा विशुद्ध परिकार भयो । यस्तै जेठ महिनामा मनाइने 'सिथि नःख' चामल विशेष परिकार 'चटामरी' अर्को सांस्कृतिक परिकार हुन्छ । 'चटामरी' मात्र 'सिथि नःख'कै परिधिभित्र सीमित नरही पूजाआजा र अनौपचारिक जलपानमा पनि प्रयुक्त हुनु नेवार संस्कारको अर्को विविधता हो, अथवा अर्को हाँगो हो । संस्कार स्वयंमा प्रभाव हो तर पर्यावरणको । पर्यावरणले संस्कारमाथि प्रभाव पारेको हुन्छ । संस्कारले जीवनशैली निर्माण गर्न प्रभाव पारेको हुन्छ । पर्यावरण अनुकूलमात्र धान खेती हुन्छ । धान खेतीकै सम्भावनाबाट चामलका परिकारहरू तयार गर्न सकिने भएछ । पर्यावरणको सेरोफेरो प्रकृति हो । पर्यावरणको सेरोफेरो समाज हो । पर्यावरण कनिकुथी धर्म, अर्थ अनि राजनीति पनि हो । भनूँ, पर्यावरण मात्र प्रकृति होइन वा मात्र रहेनछ । यो धर्म, अर्थ र राजनीतिक समाज पनि हो वा रहेछ । जे भनिए पनि धर्म, अर्थ र राजनीति प्रकृतिभित्रबाटै पलाएर वृक्षकै हाँगोबिँगो हुन् । सृष्टिको श्रीगरोशमा प्रकृतिले पर्यावरणमाथि चोरेको प्रभाव पार्यो । धर्म, अर्थ र राजनीति पनि पर्यावरणका विविध विद्या बनेपछि यिनले अब पर्यावरण प्रकृतिको स्वरूप बनाउनमै प्रभाव पारेको छ । प्राकृतिक पर्यावरणअनुरूप बनेको संस्कारले धर्म र धर्मले अर्थ अनि अर्थले राजनीतिक पर्यावरणको जग हाल्ने काम गर्यो । कालान्तरमा धर्म र संस्कृतिमाथि राजनीतिले पर्यावरणीय प्रभाव जमायो । वर्तमानमा धर्म, संस्कृति र राजनीतिमाथि पनि अर्थकै प्रभाव जम्न पुगेको छ । आर्थिक प्रणालीका आधारमा अब राजनीतिक चक्लाबन्दी हुने भएकाले आर्थिकै पर्यावरणकै प्रभुसत्तावाद जल्दोबल्दो अवस्थामा पुग्न गएको छ । मात्र यतिमै कुरो टुंगिँदैन । सेरोफेरो प्रकृतिकै कोखको बनाऔं । प्रकृतिको कोखबाट जन्मी उनकै काखमा लडीबुडी खेली हुर्केका हामीले विज्ञानको सहाराले प्रकृतिको रूपरंग फेरबदल गर्ने काममा तेजी प्रभाव पैदा गर्न पुगिसकेका छौं । दुर्लङ्घ्य हिमाल उक्लिएछन्, गगनभेदी उड्डयन साधन बनाएर अन्तर ग्रह यात्रा क्रममा गाँसिएछन् । यातायातका साधन चलाएर संसार सुगम यात्रा स्थल बन्न पुगेका छन् । प्रशान्तको अन्तरालसम्म मानिस माछा परिवारसरह चुर्लुम्म पौडिसकेका छन् । दूर श्रव्य र दूर दर्शन यन्त्रको ढुकढुकीसाथ जन्त्र लगाइसकेको छ । यान्त्रिक देह यान्त्रिक चेतनागम्य साधन र साध्य दुवै भएछ । ऐहिक लीलाका साध्य कुनै निराकार पारमार्थिक तत्त्व भए जीवन यन्त्रवत् एउटा साधन हो । यान्त्रिक प्रभुसत्तामै चुर्लुम्म बनी निर्मित वैज्ञानिक यन्त्रकै बसिभूत हुने भए यान्त्रिक जीवन साध्यभन्दा साधनमात्र बन्दो छ । यान्त्रिक देहका यान्त्रिक चेतनागम्य साध्यका प्रारूप टेस्ट ट्युब बालक भएको सबुद बन्न गएको छ । अचेल अमेरिका, चीन, रुस, युरोप अनि जापानमा जल्दोबल्दो रूपमा प्रचलनमा आइरहेको यन्त्र मानव (रोबोट) यसको अर्को उदाहरण बन्छ । जसरी आआफ्नो युगमा धर्मले संस्कार माथि, संस्कारले राजनीति माथि, एकताका राजनीतिले अर्थमाथि, अहिले अर्थले राजनीतिमाथि जिउँदो जाग्दो प्रभाव पारे उसैगरी यन्त्रतन्त्रले अर्थतन्त्रमा आधारित राजनीतिलाई किक्लिक किक्लिक पारी हाल्ने अवस्था उघ्रन लागेको छ अब । अत्यधिक यन्त्र मानवलाई उत्पादनका सशक्त गुठियार बनाउन सक्दा युगीन, अत्याधुनिक उद्योगले दिग्विजय गर्न थालिसकेको छ । यी सबको उल्लेख गर्नुको तात्पर्य यान्त्रिक पर्यावरणको स्थिति सकिएको युगबोधका तारताम्य जोड्नुसित छ । यान्त्रिक चमत्कारले विशाल यन्त्रशालाभित्र मात्र तेजी प्रभाव पारेको होइन, अपितु जीवनको प्रत्यक पाइला र मोडमा पनि निरन्तर प्रभाव पारिसकेको छ । रातलाई चहकाउने विद्युत् तरंग, आवागमनका संकेत सूचक रातो, पहेँलो र हरियो रंगीन बत्ती, पाइलाका चालसित स्वतः खुल्दै बन्द हुने द्वारहरू, जीवन र घटनाक्रमका संचित्रावली, चित्र दर्शन यन्त्र (भीडीओ) आदि केही सर्सती सबुद हुन् । यान्त्रिकताको चढावसितै अब एउटा यस्तो प्रभाव पर्यावरणमा पर्नेछ कि पर्यावरणै यान्त्रिक बन्नेछ । यान्त्रिक उपकरणको प्रयोगमात्र होइन, उत्पादनमा जसको अधिकार हुन्छ उनकै मानव समाज र राष्ट्रहरूप्रति आधिपत्य हुनेछ । यान्त्रिक उपकरणका प्रयोक्ता मुलुकहरू नै वर्तमानका अधिपति बन्न सकेका छन् । उनका इच्छा र इसारामा हाम्रो सम्पूर्ण पर्यावरणको भविष्य अड्न पुगेको छ । यन्त्रसारिणी कम्प्युटरकै सूचनामा संकट, युद्ध र प्रलयकारी स्थिति सिर्र्जिएको छ । पटकपटक संयुक्त राज्य अमेरिकाका यन्त्रसारिणीहरूले दिएको गलत सूचना, संकेतहरूले विश्व संकेतमा स्थिति सिर्जना गरेको तथ्य सरोकार राख्ने विद्वत् वर्गका लागि विदित चर्चा हुन् । भूबनौट, हावापानी, तापक्रम, हरियाली जंगल आदिको समग्र प्रभाव पर्यावरण भएकाले मानिसको समाज र संस्कार तदनुरूप हुन गएको छ । ऊष्ण ठाउँमा बस्ने मानिस वा समाजको रहनसहन खुला ह्वार्लाङे, पातलो आवरण बन्नु त्यसको प्रभाव हो । शीतोष्ण ठाउँका बासिन्दाको रहनसहनमा उस्तै प्रकारले कसिएको, बाक्लो वस्त्र बन्नु पनि प्रभाव पर्यावरणकै हो । पर्यावरण कनिकुथी धर्म, अर्थ अनि राजनीति पनि हो । भनूँ, पर्यावरण मात्र प्रकृति होइन वा मात्र रहेनछ । यो धर्म, अर्थ र राजनीतिक समाज पनि हो वा रहेछ । जे भनिए पनि धर्म, अर्थ र राजनीति प्रकृतिभित्रबाटै पलाएर वृक्षकै हाँगोबिँगो हुन् । पर्यावरणको प्रभावबाट मुक्त हुन नसकेका मानिसले बौद्धिक र वैज्ञानिक उपलब्धिका सार्थक पर्यावरणलाई पनि अपूरा नयाँ खोज र प्राप्तिद्वारा प्रभावित पार्न थालेका छन् । चिसो सिरेटो र हिउँबाट बचेर तेज र ताप सञ्चय गर्न मानिसले ऐनाका झ्यालढोकाहरूको प्रयोग गर्न थाले । ऐना फुट्ने पदार्थ भएकाले त्यस संकटबाट बच्न उनीहरूले सेलोलाइट र प्लास्टिक पदार्थ आविष्कार गरी प्रयोगमा ल्याए । प्राकृतिक पर्यावरणको प्रभावले मानिसको रहनसहनमाथि डेरा कसेझैं रहनसहनले पनि सामाजिक पर्यावरण सिर्जना गर्न सफल भएका छन् । पहिरन नै मात्र रहनसहनका समग्रता होइन । परन्तु, पहिरनले रहनसहनको एक पक्षलाई साक्षात्कार पार्छ । साधारण आफूखुसी पहिरनले पेसागत रूपमा मानिसहरूलाई यकिन चिनाउँदैन । पीत वस्त्रले पुरोहितलाई, भिक्षुलाई आदि धर्मरत पेसागत वस्तुस्थितिलाई अवगत गराउँछ । उर्दी पोसाकले पेसा जनाउनुका साथै पेसागत स्तरलाई पनि प्रज्ञापन गर्छ । सेतो मयलपोस सुरुवालमाथिको कालो, खैरो कोटले निजामती कर्मचारीको श्रेणी सूचक जनाउँछ । सेतो एप्रोनले नर्स र डाक्टरको पेसा र स्तर जनाउँछ । पेसा, श्रेणीका साथै पहिरनले कुनै अवस्थालाई जनाउँछ । उर्दी पोसाकले औपचारिक उर्दीको अवस्थालाई जनाउँछ । औपचारिक उर्दीको अवस्थाले कुनै खास सामाजिक, सांस्कृतिक, धार्मिक, राजनीतिक अवसरलाई प्रतिनिधित्व गर्छ । पास्नी, विवाहोत्सव आदि सामाजिक अवसरभित्र पर्छन् । फूलपाती, शिवरात्रि, भोटोजात्रा, भानुजयन्ती आदि सांस्कृतिक र धार्मिक पर्वअन्तर्गत गणणा गर्न सकिन्छ । प्रजातन्त्र दिवस, मेहेन्दु जयन्ती, पृथ्वी जयन्ती आदि राजनीतिक चाडपर्वसित गाँसिएका अवसर हुन् । पहिरन त्यसकारण सामाजिक, सांस्कृतिक, धार्मिक र राजनीतिक पर्यावरणमूलक वस्तुस्थितिको सजीव चित्रण हो । पहिरन समाजको आर्थिक र वैज्ञानिक उन्नतिको सूचक अनुमोदन पनि हो । पहिरन समाजको सीपसूचक कारिगरी पनि हो । सीपसूचक कारिगरी स्थानीय साधन परिचालनमूलक वास्तविकता हो । स्थानीय साधन परिचालनमूलक वास्तविकता रोजगारी उन्मुख अभियान हो । रोजगारी उन्मुख अभियान राष्ट्रप्रेम सूचक गतिविधि हो । राष्ट्रप्रेम सूचक गतिविधि आत्मसम्मान, गौरव र आत्मनिर्भरताको आधार हो । आत्मसम्मान, गौरव र आत्मनिर्भरताबिनाको राष्ट्रप्रेम ढोँग र ढोकसलामात्र हो । घरबुना वस्त्र, हाकुपटासी, भादगाउँले टोपीले आत्मसम्मान गाथा गाएको हुन्छ । राष्ट्रप्रेम र राष्ट्रियता शाब्दिक नारामा भन्दा आफैं राष्ट्रिय सीप र कौशलमा सजीव बन्छ । जहाँजहाँ कार्ययोगको जगेर्ना र संरचना हुन सकेका छन् त्यहाँत्यहाँ राष्ट्रिय पर्यावरण जिउँदाजाग्दा बन्न सकेका छन् । राष्ट्रियता स्वयं एक सजीव सामाजिक, आर्थिक र राजनीतिक पर्यावरणभित्र जन्मिने जागरण तत्त्व हो । राष्ट्रियताभित्र छिट र हाकुपटासीजस्तै भादगाउँले टोपी पनि अटाउँछ । राष्ट्रियताभित्र माना, कुर्वा र पाथीजस्तै तोला, पाउ र धार्नी पनि अटाएकै हुनुपथ्र्यो । राष्ट्रियताभित्र आफैं लय, मधुर लैबरी भाकाका स्वरलहरी उत्रे चढेको हुन्छ । राष्ट्रियताभित्र आफ्नै कला, शैली र सीप हाँसिरहेको हुन्छ । राष्ट्रियताभित्र शंकरको जटामाथि स्वरगंगा पनि अल्झिएर अटल हिमाल उठेको हुन्छ । महादेवले स्वरगंगा आफ्नै जटामा अल्झिएको भगीरथ कथा, पर्यावरणको शाश्वत गाथा भन्दा परको चर्चा होइन, न यो कपोलकल्पित अन्धविश्वास नै हो । यो वास्तविक पर्यावरणीय प्र्रभाव सजीव कलात्मक चित्रण हो । चित्रण धर्म सम्पदामूलक रहस्यका गर्भ हुन पुगेको छ । हिमालमा तपस्यारत महादेवको जटामा जतिसुकै मुसलधारे पानी बर्से पनि हिउँ नै बन्ने तथ्य विज्ञानसम्मत रहेको वैज्ञानिक सत्यतथ्य हो ।"
एएफसी सोलिडारिटी कपमा नेपाल आज टिमोर लिस्टेसँग भिड्दै,"काठमाडौं: मलेसियामा जारी 'एएफसी सोलिडारिटी कप फुटबल प्रतियोगिता' मा नेपालले आफ्नो पहिलो खेल शनिबार टिमोर लिस्टेसँग खेल्दै छ । सोलिडारिटी कपको समूह 'ए' मा नेपाल र टिमोर लिस्टेसँगै ब्रुनाई पनि छ । टिमोर लिस्टे भने आफ्नो पहिलो खेलमा ब्रुनाईसँग ४० गोलको फराकिलो अन्तरले पराजित भएको थियो । नेपाल र टिमोर हालसम्म दुईपटक आमनेसामने भएकोमा ती दुवै खेलको नतिजालाई नेपालले आफ्नो पक्षमा पारेको थियो । ती दुई खेलमा नेपालले टिमोरविरुद्घ सात गोल गरेको थियो भने केवल एक गोल खाएको थियो । नेपाली टोलीका प्रशिक्षक ग्योतुकी कोजीले पहिलो खेलमा ब्रुनाईसँग पराजित भए पनि आफूले टिमोर लिस्टेलाई कमजोर प्रतिद्वन्द्वीका रूपमा नलिएको बताएका छन् । 'टिमोरले पहिलो खेलमा जस्तो खेले पनि हामीले भने उसलाई कमजोर प्रतिद्वन्द्वीका रूपमा लिएका छैनौं । सिमसिमे वर्षाबीच भएको उक्त खेलमा टिमोरले स्वभाविक प्रदर्शन गर्न नसकेको हुन सक्छ । त्यसैले शनिबारको खेलमा पनि हामी आफ्नो पूर्ण क्षमतासहित मैदानमा ओर्लने छौं', कोजीले भनेका छन् । प्रशिक्षक कोजुले आफ्नो टोली दुवै खेलमा विजयी हुने दाबी पनि गरे । 'हामी मलेसिया आएदेखि नै नियमित रूपमा अभ्यास गरिरहेका छौं र यहाँको मौसमसँग अभ्यस्त हुने प्रयासमा छौं । यहाँको चिस्यानयुक्त मैदानमा खेल्नु पक्कै पनि फरक अनुभव हुनेछ', उनी भन्छन् । नेपालले आफ्नो अन्तिम खेल कात्तिक २३ गते ब्रुनाईसँग खेल्नेछ । सोही समूहमा रहेको बंगलादेशले प्राविधिक कारण देखाउँदै अन्तिम समयमा आएर नखेल्ने निर्णय गरेपछि दोस्रो चरणमा पुग्न नेपालका लागि केही सहज हुने देखिएको छ । समूहगत चरणमा नेपालले एक खेल जिते सेमिफाइनलको यात्रा तय गर्नेछ । टिमोरका प्रशिक्षक फाबियो डा सिल्भा पनि मौसमको विषयले चिन्तित देखिएका छन् । 'नेपाल हाम्रा लागि कडा प्रतिद्वन्द्वी हो भन्ने कुरा मैले राम्ररी बुझेको छु तर, त्योभन्दा पनि बढी खेल हुने दिनको मौसम कस्तो होला भन्ने चिन्ताले मलाई सताएको छ', उनी भन्छन् । वर्षाकै कारणले ब्रुनाईविरुद्घको खेलमा आफ्ना खेलाडीले स्वाभाविक प्रदर्शन गर्न नसकेको दाबी पनि गरे । प्रतियोगिताको समूह 'बी' मा श्रीलंका, लाओस, मकाउ र मंगोलियाबीच प्रतिस्पर्धा हुनेछ । लिग कम नकआउटका आधारमा खेलिने उक्त प्रतियोगितामा समूहका दुई उत्कृष्ट टोली सेमिफाइनलमा प्रवेश गर्नेछन् । सेमिफाइनल खेल कात्तिक २७ र फाइनल खेल कात्तिक ३० गते खेलिनेछ । एएएफसीले एएफसी च्यालेन्ज कप आयोजना गर्न छाडेपछि त्यसैको सट्टामा यस वर्षदेखि सोलिडारिटी कप आयोजना गर्न लागेको हो । एएफसीले सन् २०१८ को विश्वकप छनोट र सन् २०१९ को एसिया कप छनोट चरणबाट बाहिरिएका टोलीलाई सोलिडारिटी कपमा सहभागी गराउन लागेको हो । विश्वकप छनोटका लागि भएको प्रारम्भिक छनोट खेलमा नेपाली टोली भारतसँग पराजित हुँदै बाहिरिएको थियो । नेपाली राष्ट्रिय टोलीले आठ महिनापछि औपचारिक प्रतियोगितामा सहभागिता जनाउन लागेको हो । नेपालले आठ महिनाअघि बंगलादेशको ढाकामा सम्पन्न बंगबन्धु गोल्ड कप र भारतको गुवाहाटीमा सम्पन्न १२ औं दक्षिण एसियाली खेलकुद (साग) को उपाधि जितेको थियो । नेपाली टोलीमा विकेश कुथू, किरनकुमार लिम्बू र विशाल श्रेष्ठ गरी तीनजना गोलरक्षक छन् । यसैगरी रक्षकमा रविन श्रेष्ठ, विराज महर्जन, अनन्त तामाङ, दीपक गुरुङ, आदित्य चौधरी, कमल श्रेष्ठ, देवेन्द्र तामाङ र रञ्जित धिमाल रहेका छन् । मिडफिल्डरमा विशाल राई, हेमन गुरुङ, विक्रम लामा, अञ्जन विष्ट, सुजल श्रेष्ठ र राजेन्द्र रावल रहेका छन् । स्ट्राइकरमा भने विमल घर्तीमगर, रञ्जन विष्ट, अनिल गुरुङ, सुमन लामा, नवयुग श्रेष्ठ र भरत खवास छन् । नेपाली टोलीका अन्य दुई प्रशिक्षकमा राजुकाजी शाक्य र गोलरक्षक प्रशिक्षक उज्ज्वल मानन्धर छन् ।"
एएफसी सोलिडारिटी कप फुटबल: टिमोर लिस्टेसँग नेपाल गोलरहित बराबरीमा रोकियो (भिडियो),"काठमाडौं:मलेसियामा जारी एएफसी सोलिडारिटी कप फुटबल प्रतियोगितामा नेपाल आफ्नो पहिलो खेलमा टिमोर लिस्टेसँग गोलरहित बराबरीमा रोकिएको छ । मलेसियाको कोचिङको सारावक नेगारी रंगशालामा शनिबार साँझ भएको खेलमा टिमोरले नेपाललाई गोलरहित बराबरीमा रोकेको हो। प्रतियोगिताकै कमजोर टिम मानिएको टिमोरसँग गोलरहित बराबरीमा रोकिएपछि अब नेपालले सेमिफाइनलको यात्रा तय गर्न अर्को खेलको नतिजा कुर्नु पर्ने भएको छ। नेपालले खेलमा केही गोल गर्ने माैका पाएपनि त्यसलार्इ सदुपयोग गर्न सकेन। नेपालका स्टार स्ट्राइकर नवयुग श्रेष्ठको प्रहार पोलमा लागेर फर्किनु नै नेपालका लागि दुर्भाग्यपूर्ण सावित भयो। तर, नेपालले अाफूभन्दा कमजोर मानिएको टिमोर लिस्टेविरुद्ध अाक्रामक खेल पस्कन सकेन। समूह ए मा रहेको नेपालले शनिबारको खेलमा टिमोर लिस्टेलार्इ पराजित गर्न सकेको भए सेमिफाइनलको यात्रा तय गर्ने थियो। नवयुग श्रेष्ठ र विमलघर्ती मगरलाई अग्रपंक्तिमा रहे पनि नेपालले जित निकाल्न सकेन । नेपालले प्रहार गरेका उत्कृष्ट दुई प्रहार टिमोरको गोल पोस्टमा लागेर गोल हुन सकेन । दोस्रो हाफमा नेपालले फरवाड परिवर्तन गरे पनि गोल हुन सकेन । ६४ मिनेटमा नवयुगको ठाउँमा भरत खवास र ७७ मिनेटमा अन्जन विष्टको ठाउँमा अनिल गुरुङ मैदान छिरेका थिए । फरवार्ड लाइन परिवर्तन भए पनि नेपालले गोल गर्न सकेन। सोलिडारिटी कपको समूह ए मा नेपाल र टिमोर लिस्टेसँगै ब्रुनाई छन्। नेपालले आफ्नो अन्तिम खेल कात्तिक २३ गते ब्रुनाईसँग खेल्नेछ । खेलको भिडियो हेर्नुस्:"
बेलायती सेनाका कर्नेल दौत्य सम्बन्धमा स्क्वास खेल्न नेपालमा,"नेपाल र बेलायतबीच दौत्य सम्बन्ध स्थापित भएको दुई सय वर्ष पुगेको छ । नेपालको औपचारिक दौत्य सम्बन्ध बेलायतबाट सुरु भएको थियो, सन् १८१६ मा । त्यसैले नेपालको अन्तर्राष्ट्रिय सम्बन्धमा बेलायतसँगको यो औपचारिक सम्बन्ध महत्वपूर्ण रहने गरेको छ । बेलायतसँगको सम्बन्ध महत्वपूर्ण हुनुको अर्को कारण त्यहाँको सेनामा नेपालीको भर्ती पनि हो । बेलायती सेनामा ब्रिटिस गोर्खा आर्मीका रुपमा परिचित नेपालीको इतिहास गौरवपूर्ण छ । यीनै ब्रिटिस गोर्खा आर्मी दुई देशबीचको दौत्य सम्बन्ध दुई सय वर्ष पुरा भएको अवसरमा स्क्वास प्रतियोगिता खेल्न केही साताअघि नेपाल आएका थिए । राजधानीमा आयोजित सिभिल बैंक स्क्वास च्याम्पियनसिपमा सहभागी हुन गोर्खा ब्रिगेडबाट १० जनाको टोली नेपाल आएको थियो। ब्रिटिस गोर्खामा सबैभन्दा उच्च र्याङ्क मा पुगेका याम रानाले टोलीको नेतृत्व गरेका थिए । ५४ बर्षीय याम लेफ्टिनेन्ट कर्नेल हुन् । उनी सिपाहीमा भर्ना भएर यो स्थानसम्म पुगेका हुन् । हामी यहाँ प्रतियोगिता जित्नभन्दा पनि सम्बन्ध बढाउन यहाँ आएका हौं । यसले स्वयम् गोर्खा आर्मीभित्र पनि नयाँ पुस्तालाई खेल खेल्न प्रेरणा पुग्छ, सातदोबाटोस्थित स्क्वास हल नजिकै बसेर याम भन्दै थिए । उनी स्वयम् यो प्रतियोगितामा सहभागी थिए । उनी खुला स्पर्धामा क्वार्टरफाइनलसम्म पुगे । भेट्रान्समा पनि सेमिफाइनलसम्म पुगे । प्रतियोगितामा सहभागी गराउन गोर्खा ब्रिगेडमा छनोट प्रतियोगिता नै आयोजना गरेको याम बताउँछन् । नेपालमा आएर खेल्न पाउनु हामी ब्रिटिस गोर्खाका लागि खुसी र छुट्टै आनन्दको कुरा हो । जो कोही पनि आफ्नो देशमा आएर खेल्न चाहन्छ, यामले भने । उनका अनुसार करिब ५० खेलाडी छनोट प्रतियोगितामा सहभागी थिए । सन् १९८१ मा बेलायती सेनामा आबद्ध हुनुअघि याम एचए पढिरहेका थिए । बेलायती सेनामा आबद्ध भएपछि उनी हङकङ पुगे । उनी त्यहाँको स्क्वास लिग प्रतियोगितामा सहभागी भए । आमा बिरामी भएर नेपाल आउँदा उनले एकपटक यहाँ राष्ट्रिय च्याम्पियनसिप खेलेका रहेछन् । त्यतिबेला सेमिफाइनलसम्म पुगेको थिएँ । तर सन् २००४ मा चोट लागेपछि स्क्वास खेल्न गाहो भयो । गल्फ भने खेल्थें । करिब १२ वर्षपछि यस पटक स्क्वास खेलेको हुँ, याम भन्छन् । गत वर्ष मेजर जनरल अर्चको नेतृत्वमा बेलायती सेनाको टोली सहभागी हुन आएको थियो । ब्रिटिस गोर्खामा नेपालकप भन्ने छुट्टै फुटबल प्रतियोगिता हुने रहेछ । नेपालीले ब्रिटिस आर्मी भित्र हुने भलिबल प्रतियोगितामा राम्रो प्रदर्शन गर्ने गरेको उनी बताउँछन् । यसबाहेक ब्याडमिन्टन, जुडो, बास्केटबलमा पनि गोर्खा आर्मीको उपस्थिती राम्रो रहने गरेको यामले बताए । गोर्खा आर्मीमा स्क्वासप्रती रुची बढाउन यामले महत्वपुर्ण भुमिका खेलेको नेपाल आएको टोलीका अर्का सदस्य धिर पुन बताउँछन् । सन् १९९५ मा ब्रिटिस आर्मीमा आबद्ध भएका धिर यामबाटै प्रभावित भएर स्क्वासमा लागेका रहेछन् । उनी पनि एक पटक नेपालमा राष्ट्रिय च्याम्पियनसिप खेल्दै सेमिफाइनलसम्म पुगेका थिए । यस पटक उनी सिभिल बैंक च्याम्पियनसिपको भेट्रान्सतर्फ सेमिफाइनलसम्म पुगे । धिर हाल ब्रिटिस आर्मीमा कप्तान छन् । उनले ब्रिटिस आर्मीभित्र प्रतियोगिता आयोजना समितीमा पनि जिम्मेवारी सम्हालिरहेका छन् । धिर नेपाली प्रतियोगितामा गोर्खा ब्रिटिस आर्मीको सहभागितालाई नियमित बनाउन चाहन्छन् । हामी बेलायतको सेनामा आबद्ध भएपनि हामीले नेपाललाई सहयोग पुयाउने र नेपालसँग सम्बन्ध बलियो बनाउने अनेक माध्यम छन् । तीमध्ये एउटा खेलकुद पनि हो , धिर भन्छन्, हामी नेपालमा हुने विभिन्न प्रतियोगितामा गोर्खा आर्मीलाई सहभागी गराउन सक्छौं । खासमा उनले नेपालका आर्मी, शसस्त्र प्रहरी, पुलिस लगायत विभागियका क्लबसँग प्रतियोगिता खेल्न प्रयास गरेका रहेछन् । हामीले लन टेनिस, ब्याडमिन्टन लगायत खेलमा पनि टोली ल्याउन खोजेका थियौं त्यसका लागि प्रयास पनि गरेको हो तर हामीले त्यस अनुसारको प्रतिक्रिया पाउन सकेनौं। नेपालमा आएको ब्रिटिस गोर्खा आर्मीको टोलीले नेपाली खेलाडीलाई स्क्वास याकेट, बल, जुत्ता, प्याड, जर्सीलगायतका सामग्री वितरण पनि गरेको थियो । नेपाली टोलीसँग उनीहरुले मैत्रिपुर्ण स्क्वास भिडन्त गरेका थिए । यामले ब्रिटिस गोर्खाको यो सहभागिताबाट नेपाली खेलकुदले धेरै फाइदा लिन सक्ने बताउँछन् । हामीले यहाँका खेलाडीलाई प्राविधिक सहयोग गर्न सक्छौं । अझ राम्रा खेलाडीहरु ल्याउन सके नेपाली खेलाडीलाई पनि फाइदा हुन्छ । यसका लागि दुवै पक्षबाट सम्भावनाको खोजी हुनु आवश्यक छ, यामले भन्छन् ।"
एएफसी सोलिडारिटी कप फुटबलः नेपाल टिमोर लिस्टेसँग बराबरीमा रोकियो,"काठमाडौं: मलेसियामा जारी एएफसी सोलिडारिटी कप फुटबल प्रतियोगितामा नेपाल आफ्नो पहिलो खेलमा टिमोर लिस्टेसँग गोलरहित बराबरीमा रोकिएको छ । मलेसियाको कोचिङको सारावक नेगारी रंगशालामा शनिबार साँझ भएको खेलमा टिमोरले नेपाललाई गोलरहित बराबरीमा रोकेको हो। प्रतियोगिताकै कमजोर टिम मानिएको टिमोरसँग गोलरहित बराबरीमा रोकिएपछि अब नेपालले सेमिफाइनलको यात्रा तय गर्न अर्को खेलको नतिजा कुर्नु पर्ने भएको छ। नेपालले खेलमा केही गोल गर्ने माैका पाएपनि त्यसलार्इ सदुपयोग गर्न सकेन। नेपालका स्टार स्ट्राइकर नवयुग श्रेष्ठको प्रहार पोलमा लागेर फर्किनु नै नेपालका लागि दुर्भाग्यपूर्ण सावित भयो। तर, नेपालले अाफूभन्दा कमजोर मानिएको टिमोर लिस्टेविरुद्ध अाक्रामक खेल पस्कन सकेन। समूह ए मा रहेको नेपालले शनिबारको खेलमा टिमोर लिस्टेलार्इ पराजित गर्न सकेको भए सेमिफाइनलको यात्रा तय गर्ने थियो। नवयुग श्रेष्ठ र विमलघर्ती मगरलाई अग्रपंक्तिमा रहे पनि नेपालले जित निकाल्न सकेन । नेपालले प्रहार गरेका उत्कृष्ट दुई प्रहार टिमोरको गोल पोस्टमा लागेर गोल हुन सकेन । दोस्रो हाफमा नेपालले फरवाड परिवर्तन गरे पनि गोल हुन सकेन । ६४ मिनेटमा नवयुगको ठाउँमा भरत खवास र ७७ मिनेटमा अन्जन विष्टको ठाउँमा अनिल गुरुङ मैदान छिरेका थिए । फरवार्ड लाइन परिवर्तन भए पनि नेपालले गोल गर्न सकेन। सोलिडारिटी कपको समूह ए मा नेपाल र टिमोर लिस्टेसँगै ब्रुनाई छन्। नेपालले आफ्नो अन्तिम खेल कात्तिक २३ गते ब्रुनाईसँग खेल्नेछ । सोही समूहमा रहेको बंगलादेशले प्राविधिक कारण देखाउँदै अन्तिम समयमा आएर नखेल्ने निर्णय गरेपछि दोस्रो चरणमा पुग्न नेपालका लागि केही सहज हुने देखिएको छ । समूहगत चरणमा नेपालले एक खेल जिते सेमिफाइनलको यात्रा तय गर्नेछ । टिमोर लिस्टे र नेपालकाे खेल (भिडियो)"
