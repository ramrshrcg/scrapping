शीर्षक,विवरण
कूटनीतिमा परिवर्तन र गुणात्मक सुधारको अत्यावश्यकता,"कूटनीतिको साधारण अर्थ र महत्व नजान्दानजान्दै पनि हामी सजिलैसित कूटनीतिका बारेमा लामालामा कुरा गर्दछौं । अर्को विचित्र के छ भने कुनै देशको राजनीतिक, आर्थिक, सांस्कृतिक, सामाजिक बनोट र अवस्थाको अध्ययनै नगरी त्यो देशको बारेमा बोल्दा उनीहरूले हाम्रो मूल्यांकन कसरी गरिरहेका छन् भन्नेबारेमा पनि केही नसोची बोल्छौं । यो हाम्रो मात्रै बानी नभएर संसारभरकै मानिसको चलन भइसकेको छ । सबै विषयमा केही ज्ञान राख्ने तर विज्ञता र विशेषज्ञता कुनै कुरामा नराख्ने बानी अहिले नेपालमा पनि धेरैमा देखिएको छ । यसलाई राम्रो पनि मान्न सकिन्छ र नराम्रो पनि मान्न सकिन्छ । कूटनीति कहिलेबाट सुरु भयो भन्ने आधिकारिक तथ्यांक र आधार भन्न गाह्रो छ । यसको विकास महाभारतकालमा भएको भन्ने भनाइ पनि छ । महाभारतकालमा भएका एकदुइटा उदाहरणलाई यहाँ कूटनीतिको सुरुआती समयको रूपमा लिन सकिन्छ । भाइ पाण्डव राजा रहेकै अवस्थामा मरेपछि उनका अन्धा जेठा दाजु धृतराष्ट्रमा राजा हुने आकांक्षा जागेर आयो । उनको यो आकांक्षा बढाउनमा उनको जेठा छोरा दुर्योधनको ठूलो कूटनीति रह्यो । सुरुसुरुमा राजा युधिष्ठिर भतिजाहरू, अर्थात् पाँच पाण्वलाई अति नै स्नेह र माया गर्ने गर्थे र आफू राजा नभई भतिजा युधिष्ठिरलाई नै राजा बनाउन चाहन्थे । जेठा छोरा दुर्योधनको जिद्धिले उनी राजा बने । त्यति मात्रै नभएर उनले पाँच पाण्डवलाई निकै सताउने काम पनि गर्न थाले । पाण्डव पुत्रहरूप्रतिको अत्याचारले सीमा नै नाघ्यो । यसले अन्त्यमा महाभारत युद्ध हुन पुग्यो । कूटनीतिको विकृति यहीँबाट सुरु भएको मान्नेहरू अहिले पनि धेरै छन् । कूटनीतिभित्र धेरै स्वार्थ र रहस्य लुकेको हुन्छ । यस्ता स्वार्थहरूमा मुख्यतः राजनीतिक सम्बन्धको मजबुती, सुरक्षाको मजबुती, विभिन्न देशलाई राजनीति र विकास तथा क्षेत्रको आधारमा संगठित गर्ने, आर्थिक, सामाजिक र सांस्कृतिक सम्बन्धको स्थापना, धार्मिक प्रचार र प्रभावमार्फत अरू देशको शासन प्रक्रियामा हस्तक्षेप गर्न सहजता, आफ्नो उत्पादनको बजारको व्यवस्था, आफ्ना मान्छेलाई विज्ञताको नाउँमा रोजगारको व्यवस्था, वन, जंगल, पेट्रोल, युरोनियम, ढुंगा, माटो, पानी, जडीबुटीजस्ता प्राकृतिक वस्तुको दोहन, तेस्रो विश्वबाट आफ्ना उद्योग, कलकारखाना चलाउन सस्तो श्रमशक्तिको आपूर्ति आदि छन् । यति भन्दाभन्दै पनि विश्व कूटनीतिले वैदेशिक सहायतामार्फत गरिब र पिछडिएका देशमा धेरै राम्रा र सराहनीय काम पनि गरेको पाइन्छ । कूटनीतिलाई सधैँ नकारात्मक आँखाले मात्रै हेरिनु हुँदैन । सकारात्मक आँखाले पनि हेर्न सक्नुपर्छ । कूटनीतिमा विश्वास र अविश्वास दुवै हुन्छ । नेपाल राष्ट्रका निर्माता पृथ्वीनारायण शाहले पनि राष्ट्र एकीकरणको बेला अनेक उद्देश्य राखी तत्कालीन बाईसीचौबिसी राजासित कूटनीतिक सम्बन्ध स्थापित गरेका थिए र आफ्नो लक्ष पूरा भएपछि दोस्रोलाई धोका दिएका थुप्रै उदाहरण छन् । दौत्य सम्बन्ध भएको देशलाई ठूला र शक्तिशाली देशले अप्ठेरो पर्दा सहयोग मात्रै गर्दैनन्, मौका मिल्नासाथ युद्ध वा हमला नै गरेर सिध्याउने पनि गर्छन् । यस्ता उदाहरण संसारमा अरू पनि धेरै छन् । इराक र लिबियासित सम्बन्ध सुधार्दै गएर पश्चिमी देशहरूले सद्दाम हुसेन र कर्णेल गद्दाफीलाई मात्र सिध्याएनन्, ती देशमा सदाका लागि अशान्ति, अराजकता र लडाइँ भिœयाएका छन् । यसले गर्दा लाखौं मान्छेले अकारण मृत्युवरण गर्नु परिरहेको छ र यो क्रम कहिले टुंगिने हो भन्ने निश्चित पनि छैन । अर्कोतिर लाखौं मानिस दिनहुँ शरण खोज्दै विभिन्न देश जानुपर्ने स्थिति छ । अमेरिकाको नेतृत्वमा पश्चिमा देशहरूले गरेको यस्तो अमानवीय काम कूटनीतिक हिसाबले ठीक मान्न सकिँदैन । इराकले खासगरी सद्दाम हुसेनको शासनकालमा रासायनिक हातहतियार प्रयोग गरेको छानबिन रिपोर्ट बनाई अमेरिकी राष्ट्रपति जर्ज बुस, जुनियर र बेलायती प्रधानमन्त्री टोनी ब्लेयरको नेतृत्वमा गरेको आक्रमणको उनीहरूले अहिले पनि निकै खप्की र आलोचना व्यहोर्न परिरहेको छ । यो हेर्दा अमेरिका र बेलायतको कूटनीति पनि असफल भएको स्पष्टै देखिन्छ । यो पनि उनीहरूको असफल कूटनीतिको उदाहरण हो । कूटनीतिक हिसाबले कतिपय अवस्थामा वर्तमान अमेरिकी राष्ट्रपति बाराक ओबामा पनि सफल भएको मानिँदैन । अहिले रसियाले युक्रेन, जर्जिया र सिरियामा त्यसरी नै आक्रमण र हस्तक्षेप गरिरहेको छ र यसबाट युक्रेन र जर्जियालाई आफ्नो सार्वभौमिकता जोगाउन निकै धौधौ परिरहेको छ । ठूला र शक्तिशाली देशहरूले साना र गरिब देशहरूलाई कूटनीतिको नाउँमा कुट्ने र तर्साउने नीति अवलम्बन गरिरहेको अनुभूति साना र गरिब देशको छ । भूकम्पले थिलथिला परेको नेपालमा गत वर्ष नौ महिनासम्म भारतले अघोषित आर्थिक नाकाबन्दी लगाउनु पनि उसको कूटनीतिक असफलता नै हो भन्न सकिन्छ । भारतसित नेपालका धेरे विषयमा सहमति छन् र धेरै विषयमा असहमति पनि छन् । असहमति भएका विषयलाई वार्ता र छलफलद्वारा घटाउँदै लैजान दुवै देश तयार हुन जरुरी छ । देशको आकारले भन्दा आपसी सम्मान र राम्रो व्यवहार देखाउन सके छिमेकीको विश्वास जित्न सकिन्छ भन्ने नीति अहिले विकास भएको पनि पाइन्छ । सूचना तथा सञ्चार र प्रविधिको विकासले अहिले मुलुकमा कुनै पनि बहानामा एक देशले अर्को देशलाई पेलेर र हेपेर जान सक्ने अवस्था छैन । अर्कोतिर कूटनीति गजबको देखिन्छ । उदाहरणको लागि भारत र पाकिस्तान सधैँ झगडा र विवाद गर्छन् र वार्ता पनि गर्छन् । छिमेकी देशहरूका बीचमा कुनैै विषयमा विवाद र झगडा हुनु सामान्य हो । यही निहुँमा वार्ताको ढोका नै बन्द गर्नु राम्रो होइन । अहिले चीन र भारत कार्ड प्रयोग गरेर हिँड्ने जमाना छैन । दुवैसित समदूरी र तटस्थताको सम्बन्ध राखी अगाडि बढ्दा नै नेपाललाई बढी फाइदा हुने देखिन्छ । छिमेकतिर भ्रमण नगरी पूर्वराजा ज्ञानेन्द्र शाह राजा भएपछि दौत्य सम्बन्ध गाँस्न भन्दै तीन हप्ता अफ्रिकी मुलुकको भ्रमणमा हिँडेजस्तो प्रत्युत्पादक खालको कूटनीति अपनाउनु पनि हुँदैन । दुःखमा अफ्रिकी राष्ट्रभन्दा भारत र चीन नै नेपाललाई बढी काम लाग्छन् भन्ने पनि उत्तिकै मननीय छ । चीन पनि सिल्करोड बनाउने र आर्थिक सहयोग गर्ने भन्दै तेस्रो विश्वलाई गोलबन्द गर्दै हिँडेको देखेर अमेरिका पनि सिल्कराड निर्माणकै फर्मुला अपनाएर गरिब र साना देशसित आर्थिक र दौत्य सम्बन्ध कायम गर्न र सुदृढ गर्न लागेको छ । अहिले विश्व कूटनीतिमा पनि ठूलै प्रतिस्पर्धा देखिएको छ । यो अवस्थामा नेपालजस्ता गरिब र पिछडिएका देशले बढीभन्दा बढी राष्ट्रिय हित र उन्नति हुने गरी कूटनीति अगाडि बढाउन जरुरी छ । शान्तिको वातावरण छाइरहेको विश्वमा एक दसकयता अविश्वास, त्रास, युद्ध, लडाइँ र आतंकवादको अवस्था सिर्जना भइरहेको छ । आतंकवादले विश्वको आकर्षक देश मानिएका अमेरिका र सारा युरोपलाई अहिले तर्साइराखेको छ र यसमा शक्तिशाली राष्ट्रलगायत सबैले बुद्धि र होस नपुराए विश्व कुनै पनि बेला ठूलो संकटमा पर्ने अवस्था आउन सक्तछ । नेपालमा वास्तवमा राष्ट्रिय नीति नै छैन । कूटनीति कसरी सुदृढ हुन्छ ? नेपालको कूटनीतिलाई भोजभतेरको कूटनीति पनि भन्ने गरिन्छ । खानु र पिउनुबाहेक यसले विश्व कूटनीतिमा कुनै भूमिका खेलेको देखिँदैन । अर्कोतिर, राष्ट्रिय र अन्र्तराष्ट्रिय नीति बनाउँदा, राजनीतिक दलहरूका बीचमा एकमत नहुनु सबैभन्दा दुःखलाग्दो कुरा हो । यो अवस्थामा नेपाल र नेपालीलाई विदेशीले हेप्न र पेल्न सजिलो हुन्छ । हामी यो कमजोरी सच्याउनेतिर लागेका छैनौं । अहिलको जमाना वास्तवमा आर्थिक कूटनीतिको हो । त्यसलाई पनि नेपालले प्रभावकारी रूपमा अगाडि बढाई देशको आर्थिक र सामाजिक प्रगति गर्न सकिरहेको छैन । नेपालले धेरै देशमा कूटनीतिक नियोग खोलेर मात्रै हुँदैन, नियोगलाई नपालको हितमा प्रयोग गर्न पनि सक्नुपर्छ । खाडी मुलुकमा दिनहुँ नेपाली कामदार मरिरहेका छन्, तिनको अवस्था र व्यथाका बारेमा हाम्रा कूटनीतिक नियोगहरू बेखबर हुन्छन् । अफगानिस्तानमा एकैचोटि १३ जनाले अकारण ज्यान गुमाउनुपर्यो । नेपालको नियोगले आफ्ना कामदार कहाँ कसरी काम गरिरहेका छन् र तिनको अवस्था र सुविधा केकस्तो छ भन्ने सम्बन्धमा सामान्य जानकारी पनि नराख्नुबाटै हाम्रो कूटनीतिको अवस्था छर्लंगै हुन्छ । नेपालको कूटनीतिमा पनि परिवर्तन र रूपान्तरण हुन जरुरी छ । विकसित र समृद्ध देशहरूले शान्त कूटनीतिको सिद्धान्त अवलम्बन गरिरहेका हुन्छन् भने नेपाललगायतका साना र गरिब देशहरूले हल्लाको कूटनीति अपनाइरहेका छन् र बोल्न नहुने कुरामा पनि निकै चर्को स्वर गरी बोलिरहेका छन् । वास्तवमा हल्लाको कूटनीतिभन्दा शान्त कूटनीति नै बढी हितकर हुन्छ । चीन र भारतजस्ता दुई ठूला र उदयीमान अर्थतन्त्रको रूपमा स्थापित देशहरूको बीचमा रहेको नेपालले त शान्त र तटस्थताको कूटनीति अपनाउनु नै बढी श्रेयस्कर हुन्छ र यी दुवै देशको आर्थिक, सामाजिक, राजनीतिक, सांस्कृतिक र पूर्वाधार विकासबाट नेपालले बढीभन्दा बढी ज्ञान र लाभ लिन जरुरी छ । जतिसुकै झगडा र विरोध गरे पनि वास्तवमा यिनै छिमेकी देश नेपाललाई अप्ठेरो पर्दा काम लाग्छन् । त्यसैले यिनीहरूसित सम्बन्ध सुधार्नतिरै नेपाल लाग्नु उपयुक्त देखिन्छ । प्रधानमन्त्री पुष्पकमल दाहालले प्रधानमन्त्री हुनासाथ दुई उपप्रधानमन्त्रीहरूलाई सम्बन्ध सुधार र सुदृढीकरणको लागि भारत र चीन पठाउनुभएको छ र दुवै देशले नेपालको स्थिरता, मेलमिलाप र समृद्धिको अपेक्षा राखेको पाइन्छ । नेपाललाई सबै क्षेत्रको विकासमा आवश्यक सहयोग गर्न दुवै देशले प्रतिबद्धता पनि जनाएका छन् । यी भ्रमणले दुई देशीय सम्बन्धलाई सामान्यीकरण गर्न सहजीकरण गर्ने देखिन्छ र यो कदम नेपालको लागि पनि हितकारी हुने नै देखिन्छ । कतिपय मुद्दामा भारत र चीन हातेमालो गरेर हिँडिरहेको अवस्था छ । त्यसैले अहिले चीन र भारत कार्ड प्रयोग गरेर हिँड्ने जमाना छैन । दुवैसित समदूरी र तटस्थताको सम्बन्ध राखी अगाडि बढ्दा नै नेपाललाई बढी फाइदा हुने देखिन्छ ।"
निर्दोष मृत्युवरण !,"एकजना मित्रले बस दुर्घटनाको कारण सम्बन्धमा व्यंग्य गर्दै भने, बिरालोले बाटो काटेर, भिरालोमा गाडी खसेको होला, यहलोकबाट परलोकमा पुग्ने निर्दोष यात्रुको संख्या दिनहुँ बढ्दो छ, जिम्मेवारी कसको भन्दा कसैले लिन नचाहने, कस्तो विडम्बना, व्यवसायीले भन्छ, सरकारले सार्वजनिक यातायातको विकासको लागि के नै गरेको छ र, न सरकारसँग कुनै सोच छ न त कुनै कार्ययोजना नै, बाटोमा महिनांै दिनसम्म रहेको सानो खाल्डो त पुर्न नसक्ने सरकारसँग के अपेक्षा गर्नु, कर लिनेबाहेक सरकारले के नै गरेको छ ! सरकार भन्छ, व्यवसायीको मनोमानी लापरबाही, सेवाभावको चरम अभाव नै सडक दुर्घटनाको प्रमुख कारण हो, सेवाग्राहीको हितको लागि नियम बनाउँदा विरोध गर्ने, चक्काजाम गर्ने, यात्रुलाई चेपुवामा पार्ने र सिन्डिकेटको सञ्चालनलगायतका कारणबाट यातायात क्षेत्र व्यवस्थित हुन नसकेको हो । सबैसँग आआफ्नै तर्क छन्, गुनासोको फेहरिस्त सबैले बोकेकै छन् । बिरालोले बाटो काट्छ, हामी कुरा काट्दै छौं, तर्कको सिरानी बनाएर । विचरा निर्दोष यात्रु पैसा तिरेर मृत्युको जोखिम उठाइरहेका छन् । अरू सेवासुविधाको त के कुरा निजहरूसँग सेवाग्राहीको सामान्य मानवीय व्यवहार समेत गरिँदैन । गन्तव्यमा पुग्नुअघि झन्डै मरिएनको अनुभव प्रायः सबैले गरेका हुन्छन् । बिरालोले बाटो काट्दा हामीले टक्क गाडी रोक्ने वा पछाडिको गाडी उछिन्न दिनेमा विश्वास गर्छौं तर नियमको पालना गर्दा भने ठेलेर, पेलर हुइँकिदै अघि बढ्ने गर्छौं । हितकारी कामबाटै सुविधा विस्तार र व्यवसायको विकास हुनेमा विश्वास नगरेकै कारण हरेक क्षेत्रको व्यवसायमा अस्वस्थ प्रतिस्पर्धा छरपष्ट देखा पर्छ । आफ्नो गाडीमा कसैको आँखा नलागोस् भनेर थोत्रो जुत्ता झुन्ड्याउने गर्छौं । फाटेको थोत्रो जुत्ता झुन्ड्याउँदा अरूको आँखा लाग्दैन भन्ने विश्वास गर्ने तर थोत्रो गाडीको अवस्थामा सुधार गर्न भने आवश्यक नसम्झिने, हर्नबाहेक सबै बझ्ने अवस्थाको गाडी पनि गुडाइरहने, बरु अधिक थोत्रा गाडी, अधिक लाभ अर्थात् कम लगानी अधिक लाभ ! लाभमुखी व्यापारव्यवसायमा अरूको हित र सेवाको प्रसंग नै अप्रासांगिक हुने नै भो, यद्यपि हामीले लाभसँगै शुभको संस्कृति पनि नबोकेका भने होइनौं, शुभलाभको चिन्हको प्रदर्शन भने घरको ढोका, दराज, गाडी सबै ठाउँमा गरिएकै हुन्छ । शुभकामबाट हुने लाभ नै पुण्य लाभ हो भन्ने संस्कारमा विचलन त आएकै हो ! अरूको अहितमा आफ्नो उपकार र व्यापार फस्टाउन खोज्ने प्रवृत्ति मौलाउँदो छ । हितकारी कामबाटै सुविधा विस्तार र व्यवसायको विकास हुनेमा विश्वास नगरेकै कारण हरेक क्षेत्रको व्यवसायमा अस्वस्थ प्रतिस्पर्धा छरपष्ट देखा पर्छ । गर्नु गर्यौं बलराम, भैंसी पालेर, खाँटी दूधमा पानी हालेर । सबै क्षेत्रमा बलिया बलरामहरू सक्रिय र संगठित भएकै कारण सिन्डिकेटको कुरो पनि खुबै प्रचलनमा आएको सुनिन्छ अचेल !! पापकर्मले नै फलिफाप भएको उदाहरण हामीले सगौरव वर्णन गरेको मात्र नभई बरु यसलाई प्रेरणाकै रूपमा ग्रहण गर्न थालेको छौं । जो होचो उसैको मुखमा घोचो भने झैं निर्दोष यात्रु भने अनाहकको घोचाइमा पिल्सिएका छन् । अब के गर्ने ? क्षति मात्र होइन, अति नै क्षति भएको अवस्थालाई असामान्य अवस्थाका रूपमा घोषणा गरी नियन्त्रणको लागि कठोर ढंगले सरोकारवाला सबै पक्षलाई सेवाप्रति उत्तरदायी बनाउने रणनीति लागू गर्नुपर्छ, जसको लागि तत्कालै सार्वजनिक यातायात सेवाको सुरक्षा र विकास सम्बन्धी नीति जारी गरी सम्झौताविहीन तवरले निम्नबमोजिमका कार्यक्रम कार्यान्वयन गर्न आवश्यक छ  सिन्डिकेट प्रणाली ध्वस्त गर्ने, सोसँग आबद्ध सबै पक्षलाई कारबाहीको दायरामा ल्याउने र सो कार्यको लागि प्रशासन र प्रहरीले नेतृत्वदायी भूमिका निर्वाह गर्ने, केन्द्रमा कार्य प्रगति सुपरिवेक्षण गर्ने संयन्त्र निर्माण गर्ने । यो प्रणाली पूर्णरूपमा हतोत्साही र निरुत्साहित नभएसम्म निरन्तर रूपमा लागू गरिरहने ।  दुर्घटनामा चालक मात्र होइन सोको सवारीधनीलाई पनि कारबाहीको दायरामा ल्याउने गरी कानुनी व्यवस्था मिलाउने ।  सबै सवारीसाधन र चालक अनुमतिपत्रको पुनः परीक्षण गरी जाँच प्रणाली वैज्ञानिक बनाउने । पुराना सवारी साधन तत्कालै विस्थापन गर्ने ।  सवारी परीक्षण केन्द्रलाई साधनयुक्त बनाउने र चालक अनुमति प्रणालीका सर्त र शारीरिक तथा मानसिक अवस्थाको जाँच गर्ने प्रणालीमा व्यापक सुधार गर्ने ।  एक सिट एक यात्रुको नीति कडाइका साथ लागू गर्ने ।  लामो दुरीका सवारी साधनमा अनिवार्य रूपमा दुईजना चालक हुनुपर्ने नियम कार्यान्वयन गर्ने ।  भारमापक यन्त्रको प्रयोग गरी अधिक भार बोक्ने सवारीलाई कडा कारबाही गर्ने र छतमा सामान बोक्न नदिने नीति लागू गर्ने ।  ट्राफिक गल्तीबापतको सजायको विद्यमान व्यवस्था परिमार्जन गरी गल्ती, हेलचेक्राइँ र लापरबाहीको श्रेणीमा वर्गीकरण गरी तदअनुरूप सजायको व्यवस्था गर्ने नियम लागू गर्ने ।  सवारीलाई प्रविधिले अनुगमन गर्ने प्रणालीको विकास गर्ने ।  यात्रु अलपत्र नरहने गरी वैकल्पिक व्यवस्थालाई पनि स्टेन्डबाइ सेवाका रूपमा व्यवस्था गर्ने ।  ग्रामीण क्षेत्रको यातायात सेवाको लागि छुट्टै नीति तयार गरी साना सवारी साधनको सेवा विस्तार गर्ने ।  सवारी किसिमको वर्गीकरण गरी कुन किसिमका सवारीका लागि कुन सडकयोग्य छ सोहीअनुरूप सवारी चलाउन इजाजत दिने नीति अवलम्बन गर्ने ।  जनचेतना र यात्रु हकहितका विषयमा व्यापक रूपमा प्रशिक्षण दिने व्यवस्था मिलाउने र यात्रु मैत्री वातावरण बनाउन प्रेरित गर्ने ।  चालक, सहचालकको परिचय खुल्ने गरी छुट्टै पोसाक लगाउने व्यवस्था मिलाउने ।  लामो दूरीको हकमा टाइम कार्डको नियमलाई कडाइका साथ लागू गर्ने  उद्धार कार्यलाई प्रभावकारी बनाउन स्रोतसाधनको व्यवस्था मिलाउने  सार्वजनिक यातायात क्षेत्रको सुधारको लागि विगतमा तयार गरिएका विज्ञका सुझाव कार्यान्वयन गर्ने । अन्त्यमा, पापले फलिफाप हुँदैन, अरूको हितमै आफ्नो पनि हित लुकेको हुन्छ भन्ने भावना सामाजिक व्यवहार र संस्कारका रूपमा विकास गरी निर्दोष मृत्युवरणको शृंखलाको अन्त्य गरौं ।"
चीन र अमेरिकाबीच युद्ध भए !,"अमेरिकी सेनाको लागि एउटा प्रसिद्ध अमेरिकी थिंकट्यांक र्यान्ड कर्पोरेसनको तर्फबाट डेभिड गोम्पर्ट, एस्ट्रिड केभलस र क्रिस्टिना गरफोलाद्वारा तयार गरिएको चीनसँगको युद्ध शीर्षकमा एउटा प्रतिवेदन हालै प्रकाशित भएको छ । प्रतिवेदनअनुसार चीन र अमेरिकाबीच तयारीसहितको युद्धको सम्भावना छैन । तर कुनै आसन्न संकटको स्थिति सामना गर्ने क्रममा कुनै गलत निर्णयका कारण दुवै मुलुकबीचको युद्ध स्थिति नकार्न सकिँदैन । सैन्य क्षमताको आधुनिकीकरण हुँदै जाँदा र पूर्वीएसिया र दक्षिण चीन सागरमा अमेरिकी सेनालाई चीनले प्रवेश निषेध गयो भने चीनको सुरक्षा व्यवस्थालाई छिचोलेर उसमाथि विजय प्राप्त गर्ने क्षमता अमेरिकासँग हुने छैन, प्रतिवेदनले भनेको छ । त्यस्तो युद्धमा अन्य शक्ति राष्ट्रहरूको संलग्नता रहने छैन र आणविक हतियारको प्रयोग हुँदैन भन्ने मान्यता ग्रहण गरिएको छ । उनीहरूले के पनि उल्लेख गरेका छन् भने युद्ध आफ्नो विपक्षमा अत्यन्त क्रूर भएर आयो भने र आणविक हतियारको प्रयोगपछि स्थिति आफ्नो पक्षमा आउने निश्चित नभएको अवस्थामा चीन आत्मसमर्पणको स्थितिमा आउन सक्छ । अध्ययनले २०१५०२५ अवधिलाई आधार मानेको छ । उनीहरूका अनुसार युद्ध आजको मितिमा भएमा अमेरिकालाई जल र नभयुद्धमा प्राप्त हुने सामरिक लाभको कारण अमेरिकाको ठूलो क्षति हुँदैन । तर युद्ध २०२५ मा भयो भने चीनले आफ्नो सैन्य तथा युद्ध क्षमतामा पर्याप्त सुधार गरेर अमेरिकाको त्यस्तो लाभको स्थिति अन्त्य गरिसकेको हुनेछ । त्यस अवस्थामा उसको क्षति चीनको भन्दा कम हुने छैन । दुवै मुलुकले आफ्ना सैनिक नेतृत्वलाई कठिन प्रहारको अनुमति दिएमा युद्ध अत्यन्त भयानक हुन सक्छ र त्यस स्थितिमा दुवै पक्षको क्षतिको अनुमान गर्न सकिँदैन । आणविक हतियार उपयोग नहुने र परम्परागत युद्धमा अमेरिकाको शक्ति चीनको तुलनामा अत्यधिक र निर्णायक रहेको स्थितिमा विजय अमेरिकाको पक्षमा जाने र चीनले आत्मसमर्पण गर्ने अवस्था आउने र्यान्ड विश्लेषकहरूले लेखेका छन् । तर सम्पूर्ण पराजयको स्थितिमा आफूसँग भएका आणविक हतियार प्रयोग नगर्ने सुविधा कुनै देशका शासकहरूलाई कसरी होला ? त्यसबारे यान्ड विश्लेषकहरूले बताएका छैनन् । सामान्यतया चीन र अमेरिकाबीचको युद्धबारे सोचिँदैन, तर पूर्वीएसिया तथा दक्षिण चीन सागरलगायतका कतिपय क्षेत्रमा यी दुई मुलुकको प्रतिद्वन्द्विताको चरित्र हेर्दा यिनीहरूबीच सैनिक मुठभेडको सम्भावना नकार्न सकिँदैन । र्यान्ड अध्येताहरूले त्यस्तो युद्ध मूलतः पूर्वीएसिया, दक्षिण चीन सागर र पश्चिम प्रशान्त क्षेत्रमा केन्द्रित हुने र परम्परागत हातहतियारले लडिने अनुमान गरेका छन् । परम्परागत अर्थमा युद्ध पानीमा, पानीमुनि, हवाईजहाज, क्षेप्यास्त्र प्रणाली, उपग्रह तथा साइबर क्षेत्र लक्षित हुनेछ । उक्त युद्धमा जतिसुकै ठूलो नोक्सानी भए पनि आणविक हतियारको प्रयोगले दुवै पक्षमा हुने महाविनाशको स्थितिलाई प्रक्षेपण गरेर त्यस्तो हतियार प्रयोग हुने अनुमान गरिएको छैन । त्यस्तै चीनको पारम्पारिक युद्ध क्षमता दृष्टिगत गर्दा साइबर क्षेत्रमा बाहेक अमेरिकाको मूल भूमिमा चीनले आक्रमण नगर्ने तर अमेरिकाले चीनमाथि व्यापक र विस्तृत क्षेत्रमाथि आक्रमण गर्नसक्ने अनुमान गरिएको छ । चीनअमेरिका युद्धमा ठूलो स्तरमा स्थल युद्धको सम्भावना देखिएको छैन । दुवै पक्षले परम्परागत युद्धमा एकअर्कालाई ठूलो क्षति पुयाउन सक्ने सम्भावना छँदैछ । यत्रा ठूला र शक्तिशाली मुलुकबीचको युद्धले केही महिनाभित्रै दुवै मुलुकको सैनिक क्षमतालाई समाप्त पार्ने र उनीहरूले आफ्नो औद्योगिक र प्राविधिक क्षमता र जनशक्तिसमेत नयाँ ढंगमा परिचालित गर्नुपर्ने भएकाले त्यो आर्थिक व्ययभार थामिनसक्नुको हुने र त्यसले दुवै मुलुकमा मात्र नभएर विश्वभर नै आर्थिक संकटको स्थिति ल्याउनेछ । युद्धका बहुआयामिक जटिलता दुवै मुलुकले पूर्वी र दक्षिणपूर्वी एसियामा निकट दूरीमा विराट स्तरमा आफ्ना सैन्य संरचनाहरू विकास र स्थापना गरेका छन् । अनपेक्षित तनाव र द्वन्द्व बढ्दै जाँदा शत्रु पक्षलाई आफूमाथि प्रहार गर्न दिनुभन्दा पहिल्यै उसमाथि प्रहार गरेर आफ्नो पक्षलाई लाभको स्थितिमा राख्नु स्वाभाविक सामरिक नीति हुन सक्छ । त्यसरी युद्ध छेडियो भने सैनिक संख्या, प्राविधिक क्षमता, औद्योगिक सामथ्र्य र जमिन, जल, आकाश र अन्तरिक्ष तथा साइबर क्षेत्रमा लड्न सक्ने दुवै मुलुकको सैन्य क्षमता हेर्दा युद्धको स्तर र युद्धको व्ययको अनुमान सजिलै सम्भव छैन । र्यान्ड प्रतिवेदनले के स्वीकार गरेको छ भने चीन र अमेरिका दुवैतिर युद्धको व्यवस्थित अध्ययन मूलतः सेनाका युद्ध नीति योजनाकारहरूले गर्ने गर्छन् । सेना युद्धमा हरतरहले सैनिक लाभ र विजयको लक्षले परिचालित हुन्छ । युद्धबाट हुने आर्थिक, सामाजिक र राजनीतिक क्षतिबारे उनीहरूले सोचेका हुँदैनन्, तर युद्धको परिणाम सैनिक सफलता र असफलताको सीमाभन्दा धेरै परसम्म पुगेको हुन्छ । चीन र अमेरिकाजस्ता शक्तिशाली र विराट् अर्थतन्त्रका स्वामी राष्ट्रहरूबीचको युद्धले विश्व अर्थतन्त्रलाई ध्वस्त र अन्तर्राष्ट्रिय व्यवस्थालाई क्षत्विक्षत् पार्न सक्छ र परिणाममा संसारमा जताततै युद्ध,आतंक, जातीय कलह, हिंसा र अशान्तिको स्थिति आउनेछ । चीनको सैन्य क्षमताको सुधार र आधुनिकीकरणको वास्तविक स्थितिको सही आकलन अमेरिकी सैन्य नीतिनिर्माता र योजनाकारलाई नहुन सक्छ । सरसर्ति र वर्तमान सैन्य क्षमताको आधारमा त्यस्तो युद्धमा अमेरिकी विजय प्रस्ट र निश्चित देखिन्छ । तर युद्ध गणितको नियमजस्तो नहुने भएकाले युद्ध अनिर्णीत हुँदै जाँदा र दुवै पक्षको क्षतिमा असामान्य स्तरमा वृद्धि हुँदै गएमा अमेरिकाले त्यसलाई सैनिक आधारमा नियन्त्रण सक्दैन । महत्वपूर्ण कुरो, युद्धमा विजय प्राप्त गर्नुभन्दा पनि क्षति कसरी कम पार्ने भन्ने हो । चीनको सैन्य क्षमतामा सुधार र विस्तार हुँदै जाँदा अमेरिकाको तुलनात्मक सैनिक लाभको स्थितिमा ह्रास आउनु स्वाभाविक नै हुने भयो । त्यसमाथि पूर्वीएसिया र दक्षिणी चीन सागरमा चीनले क्षेत्र निषेध गरेमा अमेरिकाले चीनको सुरक्षा पंक्तिलाई ध्वस्त पारेर निर्णायक विजय प्राप्त गर्न सक्नेमा आश्वस्त हुन सकिने स्थिति नभएको र्यान्ड अध्येताहरू स्वीकार गर्छन् । र्यान्डको अध्ययन मूलतः अमेरिकाका नीति निर्माण तहका व्यक्ति र संस्थाहरू भए पनि चीनका नीतिनिर्माताहरूले पनि यो प्रतिवेदनमा उल्लेख भएअनुसारका अमेरिकासँगको त्यस्तो युद्धको रणनीतिक मार्ग र त्यसबाट चीनमाथि पर्ने आर्थिक क्षति, आन्तरिक सन्तुलन र समन्वयको सम्भावित अवस्थाबारे अध्ययन गरिरहेकै हुनुपर्ने अध्ययनको ठहर रहेको छ । चीन र अमेरिकाबीचको युद्ध परिणामलाई युद्धको सघनताको स्तर र अवधिले निर्धारण गर्छ । युद्ध सीमित स्तर भयो र थोरै अवधिको भयो भने त्यसले ल्याउने परिणाम एउटा र दुवै मुलुक सम्पूर्ण क्षमताले लामो समयसम्म र सम्पूर्ण क्षमताले लडिरहे भने युद्धको परिणाम कुनै पनि समय यो वा त्यो मुलुकको पक्ष वा विपक्षमा जान सक्छ । युद्धमा त्यस्तो सघनताको स्तरको निर्णय राजनीतिक नेतृत्वले गर्छ, तर युद्धअवधिको निर्णय भने मुलुकहरूसँग उपलब्ध आर्थिक क्षमता, हातहतियारको प्रभावकारिता, उपलब्धता र सैनिक संगठनको क्षमता र इच्छाशक्तिले गर्छ । त्यसको लामो समयसम्मको पूर्वानुमान गर्न सकिँदैन । दुवै देशको अर्थतन्त्रको लागि यस्तो युद्धले ठूलो क्षति आमन्त्रण गर्ने भए पनि चीनका लागि यो निकै घातक हुनेछ । त्यस्तो युद्धको स्थितिमा पूर्वीएसिया, दक्षिण चीन सागर र पश्चिम प्रशान्त क्षेत्रका मुलुकहरू र विश्वका अन्य मुलुकहरूसँगको उसको व्यापार चौपट हुनेछ र उसका इन्धन जहाजहरू समुद्री नाकाबन्दीको सिकार हुन सक्ने भएकाले चीन आर्थिक रूपमा थिलथिलो पर्ने सम्भावना छ । त्यस्तो युद्ध एक वर्षसम्म चल्यो भने चीनको कुल गार्हस्थ उत्पादनमा २५ देखि ३५ प्रतिशतसम्म गिरावट आउने र अमेरिकाको हकमा यो १० प्रतिशतसम्म हुन सक्नेछ । संसारको सबैभन्दा ठूलो उत्पादक मुलुक र दोस्रो ठूलो अर्थतन्त्र थला परेपछि विश्व चरम आर्थिक संकटको स्थितिमा पुग्नेछ । भूमण्डलीकरणले जोडेको आजको विश्वले भोग्ने आर्थिक संकटले संसारभर अस्थिरता र अराजकता निमन्त्रण गर्नेछ । उक्त युद्धमा अमेरिकाको विजयको सम्भावना बढी छ तर अमेरिकी नेतृत्वको वर्तमान विश्व व्यवस्था भने ध्वस्त हुनेछ । आफ्नो पराजयको अवस्थामा एक अर्ब पैंतीस करोड जनता र आठ करोड ६० लाख कम्युनिस्ट पार्टीका कार्यकर्ताको सुरक्षाको लागि चिनियाँ राष्ट्रपति सी जिनपिङ पराजय स्विकार्न तयार होलान् भन्ने र्यान्डका विश्लेषकहरूको तर्कलाई स्वीकार गर्न एसिया टाइम्सका चीनविज्ञ पिटर ली तयार छैनन् । अमेरिका त्यति सजिलै आक्रमण गर्न आउने, उसले चीनलाई पराजित गर्ने र अपमानित अवस्थामा आत्मसमर्पण गराउने सम्भावनालाई पिटर ली स्वीकार गर्दैनन् । उनी के पनि भन्छन् भने चीन आजभन्दा धेरै कमजोर स्थितिमा हुँदा पनि कोरिया र भियतनाम युद्धमा अमेरिकासँग भिडेकै हो । सँगै उनीहरूले पनि स्वीकार गरेका छन् ताइवानको स्वतन्त्रता, हङकङको सम्भावित विद्रोह र पश्चिमी राष्ट्रहरूको समर्थनमा वा समर्थनविनाको अवस्थामा पनि तिब्बत र सिन्जियाङमा हुन सक्ने सम्भावित विद्रोहको स्थितिमा चीन परम्परागत युद्धमै सीमित होला भनेर अनुमान गर्न सकिँदैन । चीनअमेरिकाको युद्धमा अन्य शक्तिराष्ट्रको संलग्नताको सवाल र्यान्डका विश्लेषकहरूले चीन अमेरिकाबीचको सम्भावित युद्धमा अर्को कुनै पनि शक्तिको संलग्नता नरहने अनुमानको आधारमा आफ्नो अध्ययन र निष्कर्षलाई सीमित गरेका छन् । विभिन्न क्षेत्रमा जस्तो पूर्वीएसिया र दक्षिण चीन सागरमा चीन र अमेरिकाबीच तनावपूर्ण सम्बन्ध रहिआएको छ । त्यस्तै तनावबीच कुनै एकअर्को पक्षको रणनीतिक उद्देश्यबारे गलत आकलन, संकट, दुर्घटनाको निहुँमा दुई मुलुकबीच युद्ध छेडिन सक्छ । सामान्यतया चीन र अमेरिकाबीचको युद्धबारे सोचिँदैन, तर पूर्वीएसिया तथा दक्षिण चीन सागरलगायतका कतिपय क्षेत्रमा यी दुई मुलुकको प्रतिद्वन्द्विताको चरित्र हेर्दा यिनीहरूबीच सैनिक मुठभेडको सम्भावना नकार्न सकिँदैन । उदाहरणको लागि क्षेत्रका जापान, दक्षिण कोरिया, फिलिपिन्स, ताइवानजस्ता मुलुकको अमेरिकासँग सुरक्षा सन्धि भएकाले ती मुलुकमाथि कुनै आक्रमण भए उनीहरूको सुरक्षा अमेरिकाको दायित्व हो । पूर्वी तथा दक्षिणी चीन सागरका विवादित टापु र जलक्षेत्रमा चीन र अमेरिका दुवैका रणनीतिक थ्रेसहोल्ड छन् र हुनुपर्छ । नियतवश वा असावधानी स्थितिमा कुनै पक्षबाट हुने त्यस्तो थ्रेसहोल्डको उल्लंघनले युद्ध निम्तिन सक्छ । जापान वा फिलिपिन्स र चीनबीचका विवादित टापु सम्बन्धमा चीनले कुनै निर्णय लिँदा स्वाभाविक रूपमा अमेरिका, जापान वा फिलिपिन्सको पक्षमा उभिनेछ । चीन र अमेरिकाबीचको युद्धमा अमेरिकी सैनिक अड्डासमेत रहेको जापान निरपेक्ष रहिरहन सम्भव देखिँदैन । जनवरी २०१४ मा डाभोसमा सम्पन्न विश्व आर्थिक मञ्चको बैठकको अवधिमा जापानी प्रधानमन्त्री सिन्जो आबेले गिडोन र्याचम्यानलाई दिएको अन्तर्वार्तामा भनेका थिए पहिलो विश्वयुद्धअघि बेलायत र जर्मनीबीच सघन र व्यापक आर्थिक सम्बन्ध हुँदाहुँदै पनि दुई मुलुक एकअर्काविरुद्ध लडेका थिए । आबेले जोड दिए जापान र चीनबीचको सम्बन्धको वर्तमान अवस्था त्यतिखेरको बेलायतजर्मनीको सम्बन्धजस्तै हो । आबे आफैँले स्वीकार गरेको सन्दर्भमा त्यस्तो युद्धमा जापान पनि संलग्न रहने सम्भावना नकार्न सकिँदैन । त्यस अवस्थामा युद्ध निर्णायक तर कठिन र विध्वंसक चरणमा प्रवेश गर्नेछ । त्यही स्थिति फिलिपिन्स, अस्ट्रेलिया वा न्युजिल्यान्डको हकमा समेत लागू हुने नै भयो । त्यस अवस्थामा रूस चीनको पक्षमा उभिन सक्छ तर र्यान्ड विश्लेषकहरू त्यसले चीनअमेरिका युद्धमा खास नपार्ने बताउँछन् जबकि रूसले गएको दसकमा आफ्नो सेनालाई आधुनिकीकरण गर्न र आणविक हतियारले सुसज्जित पनडुब्बी, लडाकु जेट विमान र हेलिकप्टरहरू तैनाथीका लागि ६ सय अर्ब डलर खर्च गरेको छ । रूसले पूर्वीएसियामा आफ्नो महत्वपूर्ण सुरक्षा सरोकार राख्न थालेको छ र यसै क्रममा २३ पनडुब्बीसहित ७३ जहाज र ५० युद्धक जहाजसहितको रूसको प्रशान्त बेडाको पनि आधुनिकीकरण गरेको छ । जापानको उत्तरमा रहेको र दोस्रो विश्वयुद्धदेखि रूसको अधीनमा रहेको र असाधारण रणनीतिक महत्वको कुरिल द्वीप समूहमा रूसले निर्माण गरेको सैनिक अड्डामा विकास गरिएको सामरिक सुविधा र प्रशान्त बेडालाई कम आँक्न सकिँदैन । मलेसियासिंगापुर र इन्डोनेसियाबीचको मलक्का जलमार्ग चीनको ७० प्रतिशतभन्दा बढी तेल आयात हुने प्रमुख जलमार्ग हो । चीनअमेरिका युद्ध लम्बिँदै जाँदा यो जलमार्गनिकटको अन्डमान र निकोबर टापुमा तैनाथ भारतको शक्तिशाली जलसेनाको सहयोगमा अमेरिकाले यो जलमार्गको नाकाबन्दी गर्न सक्छ । गत अप्रिलमा भारत र अमेरिकाबीच परस्पर सैन्य र इन्धन आपूर्तिसम्बन्धी सहमति भएको र यसअन्तर्गत भारतका जल, स्थल र वायु सैनिक अड्डालाई अमेरिकाले उपयोग गर्न सक्ने भएकाले यसलाई दुई मुलुकबीचको सैन्य सन्धिको प्रारम्भिक चरणको रूपमा लिन सकिने सन्दर्भमा बुझ्नुपर्छ । मलाक्का नाकाबान्दीमा भारतीय संलग्नता रहेमा हिमालय क्षेत्रमा चीन र सीमावर्ती क्षेत्रमा पाकिस्तानी हस्तक्षेपको सम्भावना नकार्न सकिँदैन । आफ्नो सीमाको आसपासमा समेत विकास हुने यो सामरिक चुनौतीको स्थितिबारे नेपालका नीतिनिर्माताहरू के सोचिरहेका छन् ? प्रश्न उठ्नुपर्छ र उत्तर खोजिनुपर्छ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
सिन्डिकेटमा चलेको राजनीतिक अर्थतन्त्र,"धेरै पूरानो कुरा नगरौ, करिव ३ दशकको नेपालको प्रशासन शैलीलाई हेर्दा हरेक विवेकशिल नागरिकहरुलाई हिनतावोधले सताउँछकि हामी कति निरिह छौ भनेर । नेपालको राजनीतिक अर्थतन्त्र सिन्डीकेटमा चलेको आभास दिन प्रतिदिन बढ्नाले विभिन्न क्षेत्रमा भएका सकारात्मक सुधार समेत ओभलमा परेका छन्, नागरिकको जीवनशैलीमै विभिन्न खालका जोखिम बढेका छन् । त्यसैले त मानीसको ज्यान भन्दा मालीकको १०० रुपीयाँको महत्व बढी छ यो देशमा । देशमा कुशासनको सवै भन्दा ठूलो प्रमाण हो विभिन्न पेशा र व्यवसायमा बढ्दै गएको सिन्डीकेट प्रणाली । अइ यो सिन्डीकेट प्रणाली धेरै अवस्थामा राजनीतिक सँरक्षणका वलमा चलेको छ भन्ने थाहा पाउँदा कहिले काँही त हाम्रो राजनीतिक प्रणाली प्रति नै पनि वितृष्णा बढ्दछ । सिन्डीकेटले केही व्यक्ति वा सानो समुहको स्वार्थ रक्षाका लागि उनीहरुले गरेको पेशा वा व्यवसायमा अन्यहरुलाई प्रवेशमा रोक लगाँदछ । त्यस वापत त्यो पेशा वा व्यवसायमा सिन्डीकेट बन्नु भन्दा पहिला प्रवेश गरेकाहरुको नाफा बढाउँछ, उपभोक्ताको शोषण गर्दछ र त्यो पेशा वा व्यवसायबाट नागरिकको जीवनमा विभिन्न खालका जोखिम बढाँउदछ । गएको महिनामा भएको वस दुर्घटना यसका ज्वलन्त तर दुखद तर स्वाभावीक परिणाम हुन् ।स्वाभावीक यस अर्थमा कि यस्ता कामको परिणाम यस्तै दुखद नै हुन्छन् । यस्तो प्रवृत्ति हाम्रो देशमा मौलाउदो छ, कुशासनको पराकाष्टा यो हो कि हामीले यी सवै खुल्ला व्यापारको आवरणमा गरिरहेका छौँ । राजनीति र सिन्डीकेट त्यसो त नेपालको राजनीति नै एकखालको सिन्डीकेटबाट नै चलेको छ । राजनैतिक सत्ता र शक्तिका कारण सर्वसाधारणले नवुइ्ने खालको सिन्डीकेट हरेक देशमा हुन्छ राजनीतिक सन्दर्भमा, तर हामीकहाँ सवैले स्पष्ट देखिने र वुइ्ने खालको सिन्डीकेट प्रणाली छ । त्यसैले आम मानिसलाई राजनीति प्रति र खास गरि नेतृत्व प्रति वितृष्णा बढ्दो छ । पार्टिको महाधिवेशनमा जीत्ने पक्षले पराजीत हुने पक्षलाई नगन्ने र उसको भावनालाई कदर सम्म नगर्ने अनि पराजीत पक्षले आफूले पाएको मतको आधारमा हरेक क्षेत्रमा भागवण्डा खोजेको देखिने प्रवृत्तिबाट सिन्डीकेट प्रणालीलाई मलजल गरेको छ । यसो गर्दा राजनीतिमा दक्षता र क्षमता जस्ता विषय गौण बन्दै गएका छन् । राजनीतिक नियूक्तीहरुमा पनि पार्टिलाई भाग र त्यस पछि गुटहरुलाई भाग लगाउने प्रवृत्तिले सुशासन र विकाशको गतिलाई अवरोध सिवाय केही गर्दैन, गरेको छैन । यी सव प्र्रवृत्तिले देशलाई राम्रो गरेका छैनन्, विगतका अनुभव यसै भन्दछन् । राजनीति भित्रको सिन्डीकेटका कारण लोकतन्त्रले सवै नागरिकलाई अभिभावकत्व प्रदान गर्ने कुरामा सँका पैदा हुँदै गएका छन् । राजनीतिमा पहुँच भएका वा नभएका दक्ष र इमान्दार मानीसले अपनत्व महशुष गर्न नसक्ने प्रणाली दीर्घकालमा शफल बन्नै सक्दैन । नेताका नजीक बन्नु र उसले भनेका जायज नाजायज कुरा सवै मान्न सक्ने वा नसक्ने कुरा मात्र नै राज्यशक्तिमा उसको पहुँचको नीर्धारक बन्ने पद्धति नराम्रो र घातक सिन्डीकेट प्रणाली हो । सिन्डीकेटको परिणाम सिन्डीकेटको परिणाम राम्रो छैन, र राम्रो हुने अपेक्षा पनि गर्न सकिदैन । जुन क्षेत्रमा सिन्डीकेट छ, त्यो क्षेत्रमा उपभोक्ता मर्कामा परेका छन्, उनीहरुले प्रत्यक्ष वा परोक्ष रुपमा नागरिकहरुको ज्यू धनसँग खेलवाड गरिरहेका छन्, र जनताले त्यो क्षेत्रबाट पाउन सम्भव सेवा सस्तो र शुलभ रुपमा पाउनबाट बन्चीत बनाइएका छन् । बरु यस्ता क्षेत्रमा सिन्डीकेट नहुने हो भने त्यो क्षेत्रमा लगानी बढी त्यसबाट जनताले पाउने सेवा सस्तो र गुणस्तरीय बन्न सक्दथ्यो । राजनीतिमा देखिएको यस प्रकारको सिन्डीकेटका प्रभाव नेपालका विभिन्न पेशा र व्यवसायमा पनि प्रष्टै देखिएका छन् । यस सन्दर्भमा जनतालाई सवै भन्दा ठूलो शास्ती यातायात व्यवसायीहरुले विभिन्न स्थानमा लगाएको सिन्डीकेटले दिएको छ । यो सिन्डीकेटले जनताको ज्यान भन्दा वस मालीकको १०० वा ५० रुपीयालाई ठूलो महत्वको बनाएको छ राष्ट्रका लागि । क्षमता भन्दा २ गुणा भन्दा बढी यात्रु कोचीएर यात्रा गर्नु पर्ने स्थिती किन आउँछ ? विश्वका कहीँ नभएको प्रचलन् नेपालमा छ, त्यसैले त यात्रुहरु माइक्रो वसको समेत ढोकामा उभीएर यात्रा गर्न विवश छन् । यस्तै यात्राका पराकाष्टका परिणाम हुन् हालैका दिनमा भएका वैतडी र काभ्रेमा भएका वस दुर्घटनाहरु । प्रत्येक वर्ष हजार भन्दा बढी निर्दोष नागरिकले यही सिन्डीकेटका कारणले ज्यान गुमाई रहेका छन् । यसका सम्वन्धित पक्ष केवल मुक दर्शक मात्र छन् । त्यती मात्र होईन, कतिपयलाई यहाँ पनि राजनीतिक सँरक्षण छ । सिन्डीकेट अन्य क्षेत्रमा पनि व्यापक बन्नेक्रममा छन् । ठेक्का पट्टाको सिन्डीकेट त्यस्तै जवरजस्त छ, शेयर वजारको कारोवार गर्ने दलालहरुको सिन्डीकेट, भन्सारमा आयात गर्ने एजेण्टहरुको सिन्डीकेट आदि । पछिल्ला दिनहरुमा शिक्षा क्षेत्रमा काम गरेका केही साँसदहरुले सँसदमा पहल गरेर शिक्षा विधेयक मार्फत त्यस्तै सिन्डीकेट खडा गर्ने प्रयत्न गरिरहेका छन् । यी सवैले निहित स्वार्थमा राष्ट्रिय स्वार्थलाई बन्धक बनाएका छन् । सिन्डीकेट गैरकानूनी हो नेपालको सम्विधानले नागरिकले चाहेको व्यवसाय कानून सम्मत भए गर्न छुट दिएको छ । सिन्डीकेटले नागरिकलाई आफूले चाहेको पेशा वा व्यवसाय गर्नबाट रोक लगाएको छ विभिन्न वाहनामा । अतः सिन्डीकेट प्रणाली गैर कानूनी पनि हो र त्यसका नेतृत्वकर्ता कानूनी रुपमा दण्डीत हुने प्रणालीको सुरुवात गर्नु पर्दछ मात्र होईन, त्यसबाट हुने धन जनको क्षतीको जीम्वेवार पनि उनीहरु बन्नु पर्दछ र उनीहरुबाटै क्षतीपूर्तीको व्यवस्था गरिनु पर्दछ । उनीहरु वदमास गर्ने, जनताको क्षती हुने तर राज्यले त्यसमा सधै खर्च गर्ने प्रणाली कुशासनको पराकाष्ट नै हो । स्वतन्त्र र प्रतिस्पर्धाका आधारमा सवै क्षेत्रका पेशा र व्यवसाय सँचालन गर्ने वातावरण बनाउन सरकार अशफल भएका प्रमाण नै हुन् यी । के गर्ने त अब ? सिन्डीकेट गैरकानूनी हो भन्ने कुरालाई जनमानसमा स्थापीत गरेर लैजानु आवस्यक छ । सिन्डीकेट गैरकानूनी हो भन्ने सवालमा सरकारले गर्ने हरेक निर्णयहरुमा ऊ सचेत हुनु आवस्यक छ । सँगठनका नाममा सिन्डीकेट यो कुरालाई अशफल र तीरस्कार गरिनु पर्दछ । यो सिन्डीकेट नागरिकको आर्थिक र व्यवसायीक अधिकार विरोधी हो भन्ने मान्यतालाई स्थापीत गर्न आवश्यक छ । राजनीतिक आडमा गरिने व्यवसाय र पेशामा गरिने सिन्डीकेट अइ खतरा बन्दछ राज्यलाई समेत । त्यसैले यस तर्फ सवैको ध्यान समयमै पुग्नु आवश्यक छ । सवैभन्दा वेथीतिले गाँजेको र आम जनताले सवै भन्दा बढी शास्ती खेपेको यातायात क्षेत्रलाई व्यवस्थित गर्न सरकार स्वयँले सिमीतै सख्यामा भए पनि सार्वजनीक यातायात सँचालन गर्न सुरु गर्न आवश्यक छ । हाम्रै छिमेकी मुलुक भारत, चीन र अन्य धेरै विकसित देशहरुले समेत यस्तो अभ्यास गरेका छन् । यसो गर्न सक्यो भने नीजि क्षेत्रका व्यवसायीहरुका लागि पनि यातायातको न्यूनतम स्तर के हुनु पर्दछ भन्ने मापदण्ड तय हुन सक्थ्यो । राजनीति नसुर्धिएसम्म सुशासन सम्भव छैन । सुशासन स्थापित गर्न सके मात्र यस्ता खालका सिन्डिकेटहरुलाई निमूल गर्न सकिन्छ । राजनीतिक अस्थिरताका कारण यी तमाम खालका समस्याबाट हामी पीडित बनेका छौ । राजनीति नसुध्रिए सम्म सुशासन सम्भव छैन । सुशासन स्थापीत गर्न सकेमात्र यस्ता खालका सिन्डीकेटहरुलाई नीर्मुल गर्न सकिन्छ । राजनीतिक अस्थिरताका कारण यी तमाम खालका समस्याबाट हामी जनता स्वयँ पीडित बनेका छौँ । हामीले महशुष गर्नै पर्ने कारण के हो भने जानेर वा नजानेर हामी जनता नै अस्थिरताका कारण र सिन्डीकेटमा आधारित राजनीतिक अर्थतन्त्रका सँरक्षक पनि बनेका छौँ, अनि त्यही प्रणालीबाट सवै भन्दा बढी पीडित । त्यसैले आम नागरिकको ध्यान यस तर्फ जानै पर्दछ कि कतै हाम्रो दुखःका कारण हामी आफै त होईनौँ ? सिन्डीकेटमा चलेको राजनीतिक अर्थतन्त्र देश र जनताका पक्षमा नभएकोले कसरी यसलाई रोक्ने भन्ने चासो हामी सवैको बन्नु पर्दछ ।"
"भारतीय धाबकको आरोप,ओलम्पिकमा पिउने पानीसमेत दिइएन","नयाँ दिल्लीः भारतकी एक म्याराथन धाबकले ब्राजिलमा भएको रियो ओलम्पिक २०१६ मा आफूलाई पिउने पानीसमेत नदिइएको आरोप लगाएकी छिन्। भारतीय धाबक ओपी जैसाले भारतीय पदाधिकारीहरुले आफूलाई पिउने पानी र शक्ति दिने कुनै पनि पेय पदार्थ उपलब्ध नगराएको आरोप लगाएकी हुन्। उनले रियो ओलम्पिकको म्याराथन स्पर्धापछि पानी पिउन नपाउँदा आफ्नो झन्डै ज्यान गएको बताइन्। ३३ वर्षीय जैसा ४२ किलोमिटर म्याराथन दौड स्पर्धामा प्रतिस्पर्धा गरेकी थिइन्। ४२ किलो मिटर दुरी उनले २ घण्टा ४७ मिनेट १९ सकेन्डमा पूरा गर्दै ८९ औं स्थानमा रहेकी थिइन्। तर भारतीय खेल पदाधिकारीहरुले भने जैसा र उनका प्रशिक्षकको दाबीमा कुनै सत्यता नभएको भन्दै खण्डन गरेका छन्। भारतीय एथ्लेटिक्स एसोसिएसनले रियो ओलम्पिकका दौरानमा कुनै पनि प्रशिक्षक र खेलाडीहरुले कुनै अतिरित्त पेय पदार्थको माग नगरेको बताएका छ। पानी र अतिरित्त पेय पदार्थ उपलब्ध गराउने दायित्व आयोजकको हो। त्यसैले खेलस्थल र दौडिने स्थानमा सबै व्यवस्था मिलाएका हुन्छन्, एएएफआईका वरिष्ठ पदाधिकारी सिके भल्सनले भारतीय सञ्चारमाध्यम पीटीआईसँग भनेका छन्।"
विश्वकप क्रिकेटका लागि महिला खेलाडीको छनोट,"काठमाडौँ: आइसिसी विश्वकप छनोट एसिया२०१६ का लागि आज ३८ सदस्यीय महिला क्रिकेट खेलाडीको प्रारम्भिक छनोट गरिएको छ । राष्ट्रिय खेलकुद परिषद् ९राखेप०को आयोजनामा गत साउन ८ देखि ११ गतेसम्म कीर्तिपुरमा भएको महिला राष्ट्रिय क्रिकेट छनोट प्रतियोगिताको प्रदर्शनका आधारमा परिषदले पहिलो चरणमा ३८ खेलाडीको छनोट गरेको हो। राष्ट्रिय छनोट प्रतियोगिताअघि जिल्ला छनोट असार २८ र क्षेत्रीय छनोट असार ३० देखि ३१ गतेसम्म भएको थियो । छनोट हुने खेलाडीमा रुविना क्षेत्री, सन्तोषी चौधरी, सब्नम राई, ममता चौधरी, रश्मी शर्मा, काजोल श्रेष्ठ, कविता गौतम, अनिशा पराजुली, अनुराधा चौधरी, रोमा थापा, सङ्गीता राई र शोभा आले छन् । त्यसैगरी, रचना अर्याल, सीता श्रेष्ठ, शारदा वाग्ले, अस्मिना कर्माचार्य, रोजी कडारी, आरती विडारी, रविना भण्डारी, ईन्दु बर्मा, वर्षा राणा, सरस्वती पुन, लक्ष्मी चौधरी, नेरी थापा, ममता थापा तथा गीता गोसाईं छिन् । तृष्णा सिंह, रोशनी बोहरा, कविता जोशी, रेखा रावल, करुणा भण्डारी, रितु कनौजिया, सीता रानामगर, सरिता मगर, सोनु खड्का, ज्योति पाण्डे, नीरा राजोपाध्याय तथा विनु बुढाथोकी प्रारम्भिक छनोटमा पर्न सफल भए । उक्त छनोट प्रतियोगिता आगामी असोज २३ देखि २९ गतेसम्म हङकङमा हुँदैछ । थ्रीस्टारले बराबरी खेल्यो, दोस्रो चरणमा जान अरुको नतिजा कुर्नुपर्ने मङ्गोलयामा जारी एएफसी कप फुटबलको प्लेअफ छनोटअन्तर्गत आफ्नो दोस्रो खेलमा नेपालको राष्ट्रिय लिग विजेता थ्रीस्टार क्लबले कम्बोडियाको नागावल्र्ड क्लबसँग ११ गोलको बराबरी खेलेको छ । मङ्गोलियाको उलानबटारस्थित मङ्गोलियन फुटबल फेडेरेसनको मैदानमा सम्पन्न खेलमा नागावल्र्डले २८ औँ मिनेटमा अग्रता लिएको थियो । तर खेलको ८५ औँ मिनेटमा थ्रीस्टारले बराबरी गोल गर्न सफल भयो । थ्रीस्टारका लागि मार्टिनले गोल गरेका हुन् । थ्रीस्टारले पहिलो खेलमा आयोजक मङ्गोलियाकै इर्चिम क्लबलाई २० गोल अन्तरले पराजित गर्दै छनोटको सम्भावना बलियो बनाएको थियो तर आजको बराबरीले दोस्रो चरणमा जानका लागि उसले अब नागावल्र्ड र इर्चिमको नतिजा कुर्नुपर्ने भएको छ । समूह बी मा रहेको थ्रीस्टारको ४ अङ्क छ । तीन समूहमा विभाजन गरिएको प्लेअफ छनोट चरणमा नौ टोलीको सहभागिता रहेको छ । तीनै समूहबाट समूह विजेता टोली अर्को चरणमा पुग्नेछ ।"
