शीर्षक,विवरण
रंगमञ्चको अभिनय र वास्तविकता,"भारतीय फिल्म अभिनेता ओमपुरी फिल्म सुटिङको सिलसिलामा कोलकाता आएका थिए । फिल्ममा उनको रोल थियो, एउटा रिक्सावालाको । कोलकातामा मान्छेले तान्ने रिक्साको चलन अंग्रेजहरूले चलाएका थिए । त्यो परम्परालाई कोलकाताले धानेको छ । ओमपुरी सुटिङको क्रममा रिक्सा तान्दै कोलकाताको सडकमा दगुरिरहेका थिए । त्यसै क्रममा एक दिन उनी बिहान चिया खान एउटा चियापसलमा आए, चियापसले बिहारी थियो । उनले चियापसलेसँग बिहारकै भाषामा एक कप चिया मागेर खाए र पैसा तिरेर हिँडे । त्यो पसलमा केही बुजु्रकहरू थिए । ओमपुरीलाई रिक्सा तानेको देखेका एउटा वृद्धले पैदल गइरहेको देखेर ओमपुरीतिर हेर्दै भने त्यो जाने फिल्म अभिनेता ओमपुरी होइनन् ? अर्कोले भन्योहो जस्तो लाग्छ । पहिलो वृद्धले भने कठै, त्यति राम्रो अभिनेता अहिले रिक्सा तान्ने भएछ, भाग्यको खेल हो । अरू वृद्धहरूले पनि उनको होमा हो लगाए । ओमपुरी सादा जीवन जिउने मानिस थिए । उनी सडकको मान्छेहरूसँग घुलमिल गर्न सिपालु थिए । पुराना हिन्दी फिल्ममा प्राण एकजना प्रसिद्ध खलनायक थिए । उनको खलनायकीबाट दर्शकसमेत तर्सिन्थे । एकचोटि उनी दिल्ली आएको बेला आफ्नो मित्रको घरमा गएछन् । घरमा प्राणलाई देख्नेबित्तिकै उनका मित्रका छोरीहरू डराएर भित्र पसेछन् । मित्रले छोरीहरूलाई बोलाएर भने पर्दामा देखिने प्राण वास्तविक जीवनमा एउटा असल मान्छे हुन्, आऊ उनीसँग बस, गफसफ गर । पछि ती युवती प्राणसँग कति मुग्ध भए भने पर्दामा देखिने प्राणको डर तिनीहरूको मनबाट हटेर गयो । वास्तविक जीवनमा प्राण एकजना दयालु मानिस थिए । उनका छोराले बुहारीलाई दुःख दिएपछि उनले छोरालाई घर छोडेर जान भनेका थिए । बुहारीलाई त्याग्न नसक्ने भनाइ थियो उनको । त्यस्तै बलिउड तथा रंगमञ्चका सफल कलाकार थिए उत्पल दत्त । उनी बहुप्रतिभाशाली थिए । पुराना फिल्ममा उनको खलपात्रको रोल पनि नजानिँदो ढंगले डरलाग्दो हुन्थ्यो । एकचोटि उनी रंगमञ्चमा खलनायकको अभिनय गरिरहेका थिए । उनको अभिनय कति जीवन्त थियो भने दर्शकदीर्घाबाट दर्शकहरूले आआफ्नो जुत्ताचप्पल झिकेर उनी भएको मञ्चतिर उनीमाथि झटारो फाले । उत्पल दत्तले ती जुत्ताचप्पल उठाएर ढोग्दै भनेका थिए अभिनय जीवनको यी मेरो लागि अमूल्य सम्मान हो । पूर्वराजा विदेश जाँदा होस् वा निम्ता मान्न जाँदा वा विज्ञप्ति फाल्दा होस्, सत्तापक्षको धरतीमा दस रेक्टरकै भुइँचालो गएको जनताले हेरिरहेका छन् । जोसँग केही छैन उसैसँग डराउनेहरू, उसलाई देखेपछि तर्किनेहरूबाट मुलुक कसरी बाँच्न सक्छ ? तर वास्तविक जीवनमा उनी एउटा खाँटी कम्युनिस्ट थिए । मृत्युपछि उनको मृत शरीरलाई कम्युनिस्ट पार्टीको झन्डा ओढाएर सम्मान गरिएको थियो । अभिनय र वास्तविक जीवन फरकफरक हुन्छ । जे हामी बाहिरी रूपमा देख्छौं, त्यो भित्री रूपमा हुँदैन र जे भित्री रूपमा हुन्छ, त्यो बाहिरी रूपमा आउँदैन । राजनीति पनि एउटा चलचित्र हो, एउटा रंगमञ्च हो । नेताहरू जनतासामु जे भन्छन्, संसद्मा जे देखाउँछन्, वास्तवमा त्यो हुँदैन । उनीहरूको मस्तिष्कमा र बन्द कोठाभित्र जे हुन्छ, त्यो बाहिर देखिँदैन । ०४६४७ को जनआन्दोलनलाई लिऊँ । बाहिरी रूपमा हेर्दा निरंकुश पञ्चायती व्यवस्थाविरुद्ध आन्दोलनमा सबैलाई एक गरिदिएका थिए जनताले । के त्यो नेपाली जनताले स्वतस्फूर्तरूपमा गरेको आन्दोलन थियो ? वा भारतले ६३ को आँकडा भएको कांग्रेस र कम्युनिस्टलाई एक ठाउँमा उभिने वातावरण मिलाइदिएर भएको थियो ? भारतलाई राजा वीरेन्द्रको राष्ट्रवादी अडानविरुद्ध पंगा लिनु थियो, त्यसैले उसले कांग्रेस र कम्युनिस्टलाई एउटै थालको भात खाने बनाइदिएको थियो । भारतीय पूर्व प्रधानमन्त्री चन्द्रशेखर नेपाल आएर पञ्चायती व्यवस्थाविरुद्ध भाषण नगरेको भए उनले आन्दोलनलाई उत्कर्षमा लैजान सघाउने भाषण नठोकेको भए, उनको भाषणको क्यासेट गाउँगाउँसम्म जनतामाझ नलगेको भए के त्यो जनआन्दोलन सफल हुने थियो ? जनवादी गणतन्त्रको लक्ष्य बोकेर जनतालाई जनवादी व्यवस्थाको सपना बाँडेर, जनतालाई आमूल परिवर्तनको ललीपप खुवाएर गरेको कथित जनयुद्धको बागडोर भारत र पश्चिमा मुलुकको हातमा भएको जनयुद्धका भारतीय योजनाकारहरूले नै भनिरहेका छन् । स्वघोषित प्रचण्ड र बाबुराम र तिनका परिवार भारत सरकारको पाहुना भएर उनीहरूकै पाउरको बलमा उनीहरूकै विरुद्ध बोलेर कथित जनयुद्धको कथित कमान्ड समातेर नेपाली जनतालाई उचालेका थिए । हामी जनता स्वघोषित प्रचण्ड र बाबुरामलाई नेपाल र नेपालीको मसिहा ठान्दै उनीहरू र विदेशीको स्वार्थपूर्तिको लागि प्राणको आहुति दिँदै, आफ्नो भविष्यलाई तिलाञ्जली दिँदै जनयुद्ध लडेका थियौं, जनयुद्धको समर्थन गरेका थियौं, जनयुद्धलाई सहयोग गरेका थियौं । आज तिनै स्वघोषित प्रचण्ड र बाबुराम नेपाललाई जातजाति र क्षेत्रमा विभाजन गर्दै भारतमा विलय गर्ने योजनामा छन् । लेन्डुपहरूको न कुनै देश हुन्छ न जनता । गजबको अभिनय थियो ती लेन्डुपहरूको जनवादी क्रान्तिको नाममा । हामी जनता तिनीहरूको अभिनयलाई नै यथार्थ भनेर विश्वास गर्यौं र आज नेपालको स्वतन्त्रता र सार्वभौमसत्ता अक्षुण्ण राख्न आर्तनाद गरिरहेका छौं । दोस्रो जनआन्दोलनको जग राष्ट्रघाती बाह्रबुँदे सम्झौता दिल्लीमा दिल्लीले नै गरिदिएको हामी नेपाली जनताले थाहा पाएनौं । हामीलाई राष्ट्रघातीहरूले अँधेरोमा राखे । भारतकै डिजाइन, पश्चिमाको सहयोगले दोस्रो जनआन्दोलनका शंखनाद गर्दा हामी नेपाली जनता ज्ञानेन्द्रको निरंकुशतन्त्रको विरुद्धमा एकजुट भयौं । हामीलाई गुमराह गरियो । जनताले संवैधानिक राजतन्त्रको अन्त्य मागेका थिएनन्, न संघीयता, न त धर्म निरपेक्षता । जनतालाई भनियो, निरंकुश राजतन्त्रको अन्त्य । कुनै पनि किसिमको निरंकुशता चाहे राजतन्त्रको नाममा होस् चाहे लोकतन्त्रको नाममा जनताले चाहँदैनन् । त्यसैले जनता निरंकुशता विरुद्धको आन्दोलनमा लागे । कथित जनयुद्धको विभीषिकाबाट पनि जनताले मुक्ति चाहेका थिए । दोहोरो आतंकबाट मुक्तिको एक मात्र आशाको दीप थियो जनआन्दोलन । तर पर्दापछाडि अर्कै खेल थियो, जुन आज छरपष्ट भएको छ । फिल्म वा रंगमञ्चमा अभिनेताले जुन अभिनय गर्छन्, त्यो कहिल्यै उनीहरूको जीवनसँग मेल खाँदैन । फिल्म वा रंगमञ्चका नायक वास्तविक जीवनमा खलनायक भएको पनि हामीले पाएका छौं भने खलनायक नायक भएको । जसरी उनीहरूको वास्तविकता पछि थाहा पाइन्छ त्यसरी नै राजनीतिक रंगमञ्चका अभिनेताहरूको वास्तविकता पछि थाहा पाइन्छ । यहीं हामी चुक्छौं । कोही आफ्नो परिवार र पेट पाल्न वेश्या बन्छन्, कोही सोखको लागि त कोही करोडौं कमाउनको लागि । एकजना भारतीय सांसदले हालसालै ट्विट गरेका थिए बिहानबेलुकीको रोटीको लागि शरीर बेच्नेलाई हामी वेश्या भनेर घृणा गर्छौं, तर अभिनेत्रीहरू जो करोडौंको लागि आफ्नो इज्जत बेच्छन्, नांगो हुन्छन्, तिनीहरूलाई हामी सम्मान गर्छौं जबकि तिनीहरू वास्तविक वेश्या हुन् । उ नको ट्विटमाथि धेरै आारोपप्रत्यारोप भयो, वादविवाद भयो । देशको लागि राजनीति गर्दा जनताको घरदैलोमा गएर मागेर खाने वा एकदुई दिन बस्ने पनि नेता थिए र छन्, तर आफ्नो स्वार्थको लागि, रातारात करोडपति, अर्बपति हुन देश नै बेच्ने नेता छन् । फरक यहीं छ । एउटाले देशको लागि केही गर्न आफ्नो पेट पाल्न जनतासँग माग्छ, अर्को आफ्नो ढुकुटी भर्न पैसा मागेर देश बेच्न तयार छ । यिनीहरूलाई राजनीतिक वेश्या नभनेर के भन्ने ? संविधान संशोधनको नाममा तराईलाई नेपालबाट टुक्य्राउन सत्तासीनहरू आतुर छन् । भारतको सर्तअनुसार संविधान संशोधन गर्न सांसद किनबेचको हटिया लगाउन लागेका छन्, मोल तोकेका छन् । कसैलाई उपप्रधानमन्त्रीसहित मन्त्रीहरू, कसैलाई पाँच करोड नगद । सांसद हुन् कि दसैंको खसीबोका ? देउवाले भनेका थिए दुईतिहाइ कसरी पुराइन्छ, त्यो मलाई थाहा छ । उनले महाकाली सन्धि झल्यास्स सम्झेको हुनुपर्छ । महाकाली सन्धिमा जसरी सांसदहरूको किनबेच भयो, सिंगो एमालेले जसरी आफूलाई लिलामीको बजारमा लिलाम गर्यो, त्यसको सम्झना देउवालाई ताजा भएको होला । तर एमालेले यसपटक आफूलाई लिलामीको बजारमा नबसाल्ला भन्ने विश्वास जनताले लिएका छन् । राप्रपा सदाबहार लिलामयोग्य माल हो । तर आगामी चुनावमा हुनसक्ने घाटालाई मध्यनजर गरेर आफूलाई लिलामीको बजारमा नराख्दा उसलाई अहिलेको भन्दा बढी नाफा हुनेछ । अझ साना पार्टीका सांसदहरू लिलामीका बजारमा लिलाम हुन आउन सक्ने सम्भावना छ । आखिर राजनीति देश र जनताको लागि नभएर पैसा कमाउनुगर्ने अभिनय मात्रै त हो नि । नेताहरू वा सिंगो पार्टीले आफूलाई लिलाम गरेर भए पनि देशका अस्तित्व मेट्न खोज्छ भने के जनता चुप लागेर बस्ने ? पूर्वराजा र सेना के रमिते बन्ने ? पूर्वराजा गणतन्त्रमा एउटा निर्णायक शक्ति नभए पनि एउटा महत्वपूर्ण शक्ति हो । यो त सत्तापक्ष र विपक्षले पनि स्वीकार गरिरहेका छन् । पूर्वराजा विदेश जाँदा होस् वा निम्ता मान्न जाँदा वा विज्ञप्ति फाल्दा होस्, सत्तापक्षको धरतीमा दस रेक्टरकै भुइँचालो गएको जनताले हेरिरहेका छन् । जोसँग केही छैन उसैसँग डराउनेहरू, उसलाई देखेपछि तर्किनेहरूबाट मुलुक कसरी बाँच्न सक्छ ? यी मरेका बाघले देश बेच्न आँट्दा हामी जनता चुप लागेर बस्ने कि यिनीहरू विरुद्ध विद्रोह गर्ने ? यिनीहरू देश र जनताको पक्षमा रंगमञ्चमा बोल्ने संवादहरू सबै अरूले लेखिदिएका संवाद हुन् । यसलाई विश्वास गर्न हुँदैन । मौला नसिरुद्दिन ट्रर्कीका एकजना सुफी थिए । उनको बारेमा धेरै कथाहरू छन् । यस्तै एउटा कथा यहाँ सान्दर्भिक भएकाले राख्न गइरहेको छु । मुल्ला नसिरुद्दिनले आफ्नो काम गर्ने केटोलाई माटोको गाग्री दिँदै कुवाबाट पानी लिन अह्राए । पानी लिन जाने बेलामा उनले त्यो केटाको गालामा दुई थप्पड लगाउँदै भनेछन् गाग्रो नफुटाई पानी राम्रोसँग लेऊ । केटो गएपछि उनको छिमेकीले सोधेछ हैन मुल्ला, त्यो केटोलाई किन पिटेको ? उसले त गाग्री फुटाएको छैन । यो सुनेर नसिरुद्दिनले भनेछन् गाग्री फुटाएपछि पिटेर के काम ? अहिले पिटेकाले नै उसले गाग्री फुटाउँदैन, पानी ल्याउँदा विचार गरेर ल्याउनेछ ।"
खोक्रो मेलमिलाप !,"गत पुस महिनामा नेपाली कांग्रेसका पदाधिकारीले गर्ने वार्षिक श्राद्धमध्ये धेरैले मेलमिलाप र थोरैले किसुनजीका बारेमा बखान गर्दै आआफूलाई पृथक दर्जामा राख्ने प्रयत्न गर्न भ्याए । तर कांग्रेसमा मेलमिलापको गुदी खोतल्ने जमर्को कसैले पनि गर्दैनन् किनभने तिनीहरूले मेलमिलापको एकांश मात्र चर्चा गर्दछन् । वास्तवमा नेपाली कांग्रेसको राष्ट्रिय मेलमिलापको कथित आदर्श रणनीतिको विधिवत् अन्त्य भइसकेको छ । किनभने कांग्रेस नेतृत्वले मेलमिलापको आदर्शअनुरूप न आफैंभित्रै प्रयोग गरेका थिए र छन्, न त कांग्रेस बाहिरका शक्तिहरूसँग नै । मेलमिलापको ऐतिहासिक समीक्षा गर्न ढिलाइ भइसकेको छ । कांग्रेसभित्र एउटा अमूक गोत्र विशेषभन्दा इतर व्यक्ति तत्वहरूप्रति पूर्णतया असहिष्णु बनेर कस्तो मेलमिलाप खोजिँदैछ ? हुन त २०३३ सालदेखिको समययता पुस १६ लाई कांग्रेसको मेलमिलाप र पुस १ लाई कालो दिन मान्ने वर्तमान पुस्तालाई पुस २७ का बारेमा कांगे्रसको के धारणा ? वास्तवमा मेलमिलापको आवश्यकता र उद्घोषण २०१९ सालको बौद्धिक सभामा कांग्रेसका नेता सूर्यप्रसाद उपाध्यायले त्यतिखेर नै राजा महेन्द्रसमक्ष रोकेका थिए । किनभने पृष्ठभूमि २०१७ को घटना थियो र अधिकांश कांग्रेसको नेतृत्व जेलमा राखिएका थिए । २०१९ सालवरिपरिका राजा महेन्द्र र २०३३ सालदेखि राजा वीरेन्द्रसँग राजनीतिक मेलमिलाप हुन नदिने तत्वहरूसँगै कालान्तरमा कांगे्रसको नेतृत्वले सहयात्रा गर्न पुग्यो, कांगे्रसका धरोहरहरू जस्तै सुवर्णशमशेर, सूर्यप्रसाद उपाध्याय, गणेशमान सिंह एवं कृष्णप्रसाद भट्टराईलाई पार्टी पंक्तिबाट बाहिर धकेलेर । वर्तमान कांग्रेसको नेतृत्वले मेलमिलापको औचित्य र उपदेयता कहाँ र कसरी स्थापित गर्न खोज्दैछन् ? जबकि २०३३ सालमा विश्वेश्वरप्रसाद कोइराला स्वनिवार्सनबाट स्वदेशमा फर्केको एउटा पक्ष थियो भने कृष्णप्रसाद भट्टराईलगायतको कांग्रेसको अर्को पाटो जेलभित्र नै सडेर बसेको थियो । त्यसपछि ०३५३६ को जनमत संग्रहदेखि २०४२ को सत्याग्रह हुँदै ०४५४६ को पहिलो जनआन्दोलनपश्चात् २०४७ को संविधानले संवैधानिक मेलमिलाप' को गाँठो बाँधेको ऐतिहासिक यथार्थ हो । तर कांग्रेसको मेलमिलापको आदर्श केही व्यक्तिहरूको स्वार्थका निम्तिमात्र प्रयोग हुन पुग्यो । किनभने आर्थिक क्रान्तिका कुरा गर्दै जाँदा गणेशमान सिंह बहिष्कृत गरिनुभयो र किसुनजीलाई सत्ताको जालमा बलिको बोका बनाउँदै गिरिजाप्रसाद कोइरालाले कांग्रेस पार्टी पूर्णतया कब्जा गरेपछि कांगे्रसजनहरूको मेलमिलाप सत्ता र स्वार्थमा गिरिजाबाबुसँग सम्झौता गर्ने माध्यम बन्यो । तत्पश्चात् २०४७ को संवैधानिक मेलमिलापलाई कार्यान्वयन हुन नदिने शक्तिसँग अन्ततोगत्वा गिरिजाबाबुले २०६२ मंसिर ७ मा दिल्लीमा बाह्रबुँदे सम्झौता गरेको वर्तमान पृष्ठभूमिमा मेलमिलापको मूलभूत उद्देश्य के भन्ने ? अब मेलमिलापको कोसँग के प्रयोजनका निम्ति ? अहिले आएर १० वर्षपछि बाबुराम भट्टराईले दिल्लीमा भएको बाह्रबुँदे सम्झौता गल्ती भएको भन्नु न्याउरी मारी पछुताउनुभन्दा बढी फरक छ र ? कांग्रेसले कथित मेलमिलापको औचित्य स्थापित गर्न चुकेको प्रशस्त उदाहरण छन् । उदाहरणको निम्ति नेपालको संविधान २०७२ अन्तर्गत संघीयता र धर्मको बारेमा कांग्रेसले गुमेको संवैधानिक मेलमिलाप स्थापित गर्न पहलसम्म पनि गरेन र आमनागरिकलाई म भन्छु तँ गर' भन्दामाथि राख्न चाहेन । प्रजातन्त्रको निम्ति कात्रो बोकेर हिँड्ने पुस्ताका अगाडि त्यसको नेतृत्वले संवैधानिक राजतन्त्र, धर्म र संघीयताका बारेमा न जनसमक्ष आफ्नो औपचारिक धारणा राख्यो न त विधिवत् निर्णय नै गर्न चाह्यो । अहिले आएर रामचन्द्र पौडेल अथवा शेरबहादुर देउवाले मेलमिलापको राग अलप्नुमा कुनै तुक छैन, किनभने पार्टीभित्रको विग्रहमा तिनीहरू पनि कारकमध्ये एकएक कारकहरू थिए । त्यसका अलावा शेरबहादुर कांग्रेसकै भूमिगत गिरोहबाट सञ्चालित छन्, जुन गिरोहले विगत २० वर्षदेखि काम गरिराखेको छ । त्यसको एउटै उद्देश्य सत्ता हो । यदि मेलमिलाप खोक्रो नारा होइन भने त्यसलाई व्यवहारमा उतार्ने हैसियत कांग्रेससँग बाँकी छ ? दिल्लीमा पुगेर बाह्रबुँदे सहमति गरिसकेपछि कांग्रेसलगायतका अन्य पार्टीहरूले राष्ट्रियतामा जेजति चर्का भाषण गरे पनि तिनीहरूले आफ्नो धरातल, यश र जश गुमाइसकेका छन् । त्यस्तै कांग्रेसको समाजवाद अब वामपन्थीहरूको पेवा भइसकेको छ र त्यो पनि संविधानमा उल्लेख गरिदिएपछि त्यसको कुनै समस्या नै रहेन । चाहे दुईतिहाइ जनता कुपोषणमा परून्, कथित सत्ताधारी समाजवादीहरूको अजीर्णको उपचार विदेशमा हुने भएपछि अरू के समाजवाद चाहिन्छ ? बाँकी रह्यो प्रजातन्त्र । जनस्तरमा आंशिक तर माथिल्लो स्तरमा कुलीनतन्त्रीय नेपाली समाजमा संविधानप्रदत्त मौलिक अधिकारहरूको निर्वाध प्रयोग गर्न पनि नागरिकले विभिन्न दलहरूको आज्ञाकारी नागरिक' बन्नुपर्ने भएको छ । त्यतिले नपुगेर एक वर्षअघि मात्रै संविधानमा ल्याप्चे लगाउनेहरूमध्येबाट नयाँ भाका सुनिन थालिएको छ कि अब प्रधानमन्त्री संसदीय होइन, राष्ट्रपतीय प्रणालीमा जानुपर्छ । नेपाली पेसेवर राजनीतिक परिदृश्यमा २०७२ को संविधान जोसेफ सुम्पेटरले पुँजीवादको अवशानका निम्ति भनेजस्तै सिर्जनात्मक विध्वंस' को बाटो समात्दैछ । एकातिर जसका निम्ति दोस्रो संशोधन गर्न खोजिएको हो, तिनीहरूले त्यसको अपनत्व स्विकार्दैनन् भने अर्कोतिर संशोधनको औचित्य के भनेर प्रश्न गर्नेहरूको भीड नै रामै्रै छ । त्यतिले नपुगेर टाउको दुखेको व्यथाको औषधी नाभितिर गरिँदैछ । किनभने नेपालको संघीयता भनेको २४ ठालुहरूको बिर्ता हो, त्यसैले तिनीहरूको इच्छाअनुसार देश र जनता चल्नुपर्छ । यी यावत् अवयवहरूको निदान संविधान घोषणा गर्नुभन्दा अगाडि नगरेर तदर्थवादमा जकडिएको राजनीतिले समग्र देशको भविष्यको निम्ति सामान्य सैद्धान्तिक संवैधानिक मेलमिलाप गर्न सकेनन् । सबैथरिले आआफ्नो स्वार्थ र वर्चस्वका खातिर संविधानलाई शून्यको खेल बनाउने प्रवृत्तिको स्थापित हुन पुग्यो । मेलमिलापलाई व्यवहारमा उतार्ने हैसियत कांग्रेससँग बाँकी छैन । दिल्लीमा पुगेर बाह्रबुँदे सहमति गरिसकेपछि कांग्रेसलगायतका अन्य पार्टीहरूले राष्ट्रियतामा जेजति चर्का भाषण गरे पनि तिनीहरूले आफ्नो धरातल, यश र जश गुमाइसकेका छन् ।समाजवादलाई संविधानमा उल्लेख गरिदिएपछि त्यसको कुनै समस्या नै रहेन । चाहे दुईतिहाइ जनता कुपोषणमा परून्, कथित सत्ताधारी समाजवादीहरूको अजीर्णको उपचार विदेशमा हुने भएपछि अरू के समाजवाद चाहिन्छ ? २००७ सालदेखि प्रजातन्त्रको माग बढ्दै गए पनि आज करिब ७५ वर्षको दरम्यानमा कांग्रेस कमजोर र दुब्लाउँदै गएको छ किनभने त्यो दलको नेतृत्वले कसरी प्रजातन्त्र संस्थागत गर्ने भनेर जनतासँग आत्मसात् गर्न चाहेन । खासगरी २०४७ को संविधानपछि आपसी विग्रह र घातप्रतिघातमा जति ऊर्जा खर्च गरियो, त्यसको नकारात्मक प्रवृत्ति एवं उपलब्धिले प्रजातान्त्रिक मूल्य एवं मान्यतालाई मसानघाटमा पुर्याएको छ । विगत बीस वर्षमा कांग्रेसभित्र नीतिगत बहसको सट्टामा व्यक्तिविशेषको स्तुति र भजन गाइयो र त्यसको अवशेषले वर्तमान नेतृत्व पूर्णतः जकडिएको छ । त्यसैले अब मेलमिलाप भनेको गुणगान र स्तुति भन्ने बुझिन्छ । कांग्रेसकै सरकारको नेतृत्व हुँदा पनि २०७२ को नेपालको संविधानले २०४७ को संविधानमा जति पनि न्यूनतम सैद्धान्तिक मेलमिलाप गर्न सकेन । आखिर सैद्धान्तिक मेलमिलापको अभीष्ट भनेको सबैथरीको भावनात्मक सम्बन्ध स्थापित गरी आत्मसम्मान दिगो राख्नु नै थियो होला तर अपशोच अहिले एकथरी नेपाली जितुवा र अर्काथरी हरुवाजस्तो भइराखेका छन् । लोकतन्त्र भनिन्छ, तर विभिन्न दलका पदाधिकारीहरू जनतालाई आज्ञाकारी बन भन्दै उनीहरूका भावना वर्तमान र भविष्यलाई ठेस पुग्ने गरी झूटो आश्वासन दान दिँदैछन् । प्रधानमन्त्री पदमै बहाली रहँदा नै आमचुनाव हारेपछि नियतिलाई दोष दिने किसुनजीको एउटा भनाइ थियो प्रजातन्त्र पद्धतिभन्दा पनि सोचमा निर्भर हुन्छ । विश्वेश्वरप्रसाद कोइरालाका अहिलेका कथित अनुयायी एवं हिजोका भाइभारदारहरूले मेलमिलापको धर्म र कर्म पोलिसकेकाले कांग्रेसभित्र मेलमिलापको गुदी छैन । युवा पुस्ता (? ) ले मेलमिलापको समग्र ऐतिहासिक पक्षको पूर्व विवेचना समीक्षा गर्नु आवश्यक छ । सत्ता र पदको भद्र हेराइ सर्प, बिच्छी र भ्यागुतोको जस्तो मेलमिलापको कुनै औचित्य छैन ।"
सुरक्षा चुनौती र नेपाल,"नेपालमा विदेशमा जस्तै गुप्तचर संस्था छ कि छैन ? ' एकजना मित्रले मसँग जिज्ञासा राखे । छ नि किन नहुनु, अनुसन्धान विभाग के त ? ' मैले जवाफ दिएँ । उत्तर दिन नपाउँदै उनले अर्को प्रश्न सोधिहाले, तिनीहरूको काम के त ? खोइ मैले त तिनीहरूको खासै काम र परिणाम नै देख्दिन ।' के हुनु नि, दलका कार्यकर्ता भर्ती गराउनु र नेताको घर चियो गर्नु, बस्नु, त्यही हो', अर्को साथीले फर्काइहाले । वास्तवमा ती मित्रले भनेजस्तै नेपालमा भएको राष्ट्रिय अनुसन्धान विभागको काम खासै प्रभावकारी हुन सकेको छैन । विकसित राष्ट्रजस्तै अमेरिका र रूसका गुप्तचर संस्थाहरू निकै शक्तिशाली हुन्छन् र तिनीहरूको कार्य पनि त्यत्तिकै प्रभावकारी हुन्छ । भारतको गुप्तचर संस्था रअ' पनि उत्तिकै प्रभावकारी छ । ती संस्थाले आफ्नो देशमा भएका र हुनसक्ने सुरक्षा चुनौतीको मूल्यांकन गर्छन् र सुरक्षा सतर्कता अपनाउन ठूलो मद्दत गर्छ । तर नेपालमा भने त्यस्तो हुन सकेको छैन । एकजना आफन्त गुप्तचर संस्थामा काम गर्छन् र उनको काम भनेको दिनभर ठूला नेताको घरवरपर बस्ने र कोको आएगए भनेर निगरानी गर्ने । आखिर त्यसको कुनै उपलब्धि छ जस्तो लाग्दैन । नेपाल सुरक्षाको दृष्टिकोणले जोखिमयुक्त अवस्थामा छ । दुईतिर विशाल छिमेकी छन्, त्यसैले पनि नेपाल अपराधको लागि उचित स्थल हो । हामी विभिन्न अन्तर्राष्ट्रिय अपराधी नेपालमा पक्राउ परेका घटना सुन्न पाउँछौं । बेलाबेलामा नेपाल अन्तर्राष्ट्रिय अपराधीहरूको आ श्रयस्थल बन्ने गरेको छ । तर यहाँ भने सुरक्षा चुनौतीलाई सम्बोधन गर्ने निकाय नै कमजोर छ । भारतमा पनि विभिन्न आतंककारी समूह सक्रिय छन् । त्यस्तै पाकिस्तान र अन्य छिमेकी राष्ट्रमा पनि आतंककारी समूह सक्रिय छन् । उनीहरूले जुनै बेला पनि नेपालमा आक्रमण गर्न सक्छन् वा नेपालमा शरण लिन सक्छन् । तर यस विषयमा सम्बन्धित निकाय चनाखो हुन सकेको छैन । ठूलो आक्रमण हुन्छ अनि विकल्प सोच्नुको साटो पहिल्यै उचित सतर्कता अपनाउनु बुद्धिमानी हुन्छ । यसले गर्दा धेरैको ज्यान बच्न सक्छ । सुरक्षाको दृष्टिकोणले अहिले विश्वमा सुरक्षा चुनौती बढेको छ । हामीले विगत हेर्ने हो भने बीसौं शताब्दीको पहिलो आधा चरणमा भएका विभिन्न विश्वयुद्धहरूले असंख्य मानिसले ज्यान गुमाए र यसले विकराल क्षति पुर्यायो । त्यो शताब्दीको अर्को चरणमा शीतयुद्धले आफ्नो पकड जमायो । प्रोक्सी युद्धका कारण लाखौंले ज्यान गुमाए । एक्काईसौं शताब्दीमा आइपुग्दा विश्वयुद्धहरू त रोकिए तर विभिन्न आतंककारी समूहले आफ्ना क्रियाकलाप बुलन्द बनाए, जसका कारण असंख्य मानिसले ज्यान गुमाए । सन् १९४५ पछि विश्वले थुप्रै समस्या र चुनौतीको सामना गर्नुपर्यो । चाहे त्यो चाइनाको ग्रेट लिप फोर्वार्ड होस् या भियतनाम युद्ध वा वियफ्रन क्राइसिस्, खुमेर रोग, रुवान्डन जेनोसाइड र अफगान, इराक युद्ध यसले गर्दा असंख्य मानिसले ज्यान गुमाए । ७० वर्षको अवधिमा भएका घट्नाकने मूल्यांकन गर्ने हो भने के अहिले विश्व साँच्चिकै सुरक्षित भएको हो ? तर अपशोच होइन । अहिले विभिन्न आतंककारी समूह त्यसमाथि पनि इस्लामिक स्टेटको गतिविधिले मानिसमा त्रास फैलाइरहेको छ । यो समूहले विभिन्न मुलुकमा आततायी घटना गराएर अमानवीय पराकाष्ठा प्रदर्शन गरिरहेको छ । इस्लामिक स्टेटले एकपछि अर्को गर्दै आतंककारी हमला गरिरहेको छ । विडम्बना यसको सिकार निर्दोष जनता हुने गरेका छन् । इस्तानबुल र ढाकामा भएका यी घटना हेर्दा इस्लामिक स्टेटले क्रूर आतंकको सीमा र पहुँच युरोप, नर्थ अफ्रिका, मिडल इस्ट र एसियासम्म पुर्याएको छ । सन् १९७९ मा अमेरिकाको खुफिया एजेन्सी सीआईएले अफगानिस्तानमा सोभियत युनियनविरुद्ध लड्न त्यहाँ बेरोजगार र गरिबहरूसँग जुधिरहेका सुन्नी युवाहरूलाई प्रयोग गर्यो, उनीहरूलाई सशस्त्र तालिम दियो । सीआईएले अधिकांश मुस्लिमलाई तालिम दियो र सशस्त्र समूह मुजाहिद्दिन खडा गर्यो । ओसामा बिन लादेन, धनी परिवारका उनलाई यस अपरेसनमा आर्थिक रूपमा सहयोग गर्न संलग्न गराइयो । यो खुफिया एजेन्सीले जिहादको सिद्धान्त र दृष्टिकोणलाई बढवा दिएर इस्लामलाई बाहिरी तत्वबाट बचाउने नाममा गरिबी, बेरोजगार र अशिक्षाबाट आक्रान्त युवा प्रयोग गरेर एक शक्तिशाली जत्था बनायो । यही सिद्धान्तमा आज पनि इस्लामिक स्टेटजस्ता संगठन प्रेरित छन् । सन् १९८० मा मुजाहिद्दिन अल काइदामा परिवर्तन भयो र यसको नेतृत्व बिन लादेन र सीआईएले गरे । पछि सन् २००३ मा अमेरिकाले इराकमा आक्रमण गर्यो । पछि अमेरिका आफैंले सिर्जना गरेको अल काइदा अमेरिकाको विरुद्ध भयो । फलस्वरूप यसले अमेरिकाको पेन्टागनमा पनि आक्रमण गर्यो । एक अध्ययनअनुसार बर्सेनि अमेरिकाले १६ बिलियन डलर खर्च गर्छ, जुन यसको २००१ को बजेटभन्दा दोब्बर हो । जसरी अमेरिकाले विभिन्न देशजस्तै इराक, लिबियामा आक्रमण गर्यो र आफ्नो शक्तिशाली पहुँचको घेरा वृद्धि गर्न खोज्यो । यसले गर्दा आतंककारी समूहको जन्म भयो । यही धरातल र पृष्ठभूमिमा इस्लामिक स्टेटको जन्म भयो । ती देशमा भएका कमजोर सरकार, अस्थिरता, तरलताबीच आफ्नो संगठनलाई थप मजबुत पार्दै लग्यो । जसरी इस्लामिक स्टेटले आफ्नो पकड बढाउँदै छ । पछिल्लो समय जसरी बंगलादेशमा आक्रमण गर्यो, यसको पकड एसियामा बढ्दै गएको प्रतिबिम्बित हुन्छ । आईएसजस्तो सशक्त प्रोपगन्डा प्रविधि र संयन्त्रसहित क्षमताले सुसज्जित भएको अतिवादी समूहले धार्मिक आस्थाको नाममा भर्खरका नौजवानलाई सजिलै आकर्षण गर्न सक्छन् र सफलसमेत भइरहेका छन् । यी आतंककारी समूहको कुनै जात हुँदैन । नेपालको एकमात्र गुप्तचर संस्था राष्ट्रिय अनुसन्धान विभागका कर्मचारीबाट मुलुकलाई केही उपलब्धि प्राप्त भएको छैन । नेताहरूका पछि लाग्ने कार्यकर्ता भर्तीकेन्द्रबाट मुलुकले केही पाउनुभन्दा गुमाइरहेको छ । यिनीहरूले जुन देशमा पनि आक्रमण गर्न सक्छन् । आफ्नो स्वार्थपूर्तिको लागि यिनीहरू जस्तोसुकै हदसम्म जान सक्छन् । त्यसैले समयमै नेपालले सतर्कता अपनाउनुपर्छ । अनुसन्धान विभागमा सक्षम व्यक्ति भर्ती गर्नुपर्छ न कि बेरोजगार भएका कार्यकर्ता । वास्तवमा अनुसन्धान विभागका कर्मचारीको खासै कुनै काम नै देखिएको छैन । मेरो मित्रले भने झैं उनीहरू खाली नेताको पछि लाग्दै व्यस्त छन् । एकजना मित्रका अनुसार केही तथा ठूला अधिकृतका घरमा घरायसी कामको लागि उनीहरूको प्रयोग हुने गरेको छ । दक्षिण एसियामा सबैभन्दा बढी संवैधानिक अस्थिरता र तरलता खेपेको नेपालले ६८ वर्षको संवैधानिक इतिहासमा संविधान पायो । तर देशमा व्याप्त अस्थिरता, कमजोर सरकार, बेथिति, बेरोजगार कायम नै छ । देशले विकासको गति लिन सकिरहेको छैन । हरेक दिन यहाँको युवा बेरोजगारले बिदेसिन बाध्य छन् । यस्तो पृष्ठभूमिमा नेपालका युवालाई पनि आफ्नो पकडमा पार्ने सम्भावना धेरै छ र कुनै पनि बेला यहाँ आततायी आक्रमण गर्न सक्छन्, त्यसैले सबै सतर्क हुन जरुरी छ ।"
अरूको मुख ताक्ने कि सहमति निर्माण गर्ने ?,"संयुक्त राज्य अमेरिकाको राजनीतिक भविष्य या आशंका जाँदाजाँदै राष्ट्रपतिको भयमिश्रित चेतावनीबाट अनुमान लगाउन सकिन्छ । नियमित रूपमा आउँदा दिनहरूका गतिविधिबारे टिप्पणी गर्न नपरोस् भन्ने चाहना छ उनको । त्यसको अर्थ हो, उनका उत्तराधिकारी डोनाल्ड ट्रम्पका भनाइ र गराइ या गतिविधिले बोल्नैपर्ने अवस्था सिर्जना भए उनी पछि हट्ने छैनन् । अमेरिकी इतिहासमा सायदै भय र अनिश्चितताको छायामा एउटा राष्ट्रपतिको बिदाइ र अर्काको आगमन हुँदैछ । अमेरिकामा भइरहेको र हुने घटनाचक्रको छाया दक्षिण एसियादेखि चीन अनि विश्वस्तरमा पर्ने भएकाले सबै राष्ट्र र शक्तिहरूले उत्सुकताका साथ ह्वाइट हाउसबाट निर्देशित निर्णय र त्यसको अर्थ नियाल्नेछन् र आफ्नो मुलुकको लागि त्यसले के अर्थ राख्छ, त्यसको लेखाजोखा गर्नेछन् । रूसका राष्ट्रपति भ्लादिमिर पुटिनसँगको सम्भावित ट्रम्प मित्रता अहिले अमेरिकाभित्रैको सबभन्दा ठूलो विवाद र चिन्ताको विषय बन्न पुगेको छ, तत्कालको लागि । सोभियत संघ टुक्रिएको झन्डै तीनदसक पुग्न लाग्दा साम्यवादबाहेकको त्यो पुरानो विरासत' का उत्तराधिकारीका रूपमा आफूलाई प्रस्तुत गर्दै आएका पुटिन साँच्चै ठूलो शक्तिका रूपमा चित्रित भइसकेका छन् अमेरिकामा, ट्रम्पका अभिव्यक्तिबाट मात्र हैन, त्यहाँको गुप्तचर संस्थाले अमेरिकी राष्ट्रपतीय निर्वाचन परिणामलाई रूसले प्रभावित गरेको दाबीबाट बढी । एक किसिमले भारतले नेपालमा खेप्दै आएको आरोप अहिले रूसले खेपेको छ अमेरिकामा । अमेरिकामा रूसको प्रभाव स्थापित भएको अवधारणालाई तत्काल रूसले खुसीका साथ स्विकार्नेछ, मौन रहेर । उसका तीन दर्जन कूटनीतिज्ञहरूलाई अमेरिकाले निष्कासन गर्दा सामान्यतया त्यस्तै प्रतिक्रिया प्रदर्शन गरे कूटनीतिक परम्परा अगाडि नबढाई रूस मौन रहनुको कारण त्यही हो । पुटिनट्रम्प निकटताले दक्षिण एसियाको लागि के अर्थ राख्ला, त्यसबारे टिप्पणी गर्नु छिटो हुनेछ । तर जाँदाजाँदै ओबामाले भारतीय प्रधानमन्त्री नरेन्द्र मोदीलाई धन्यवाद दिएका छन्, भारतअमेरिका साझेदारीको लागि । खासगरी सामरिक र सुरक्षा क्षेत्रमा साँच्चै दुई देश या शक्ति निकट बन्न पुगेका छन् । नौ वर्ष अघिसम्म गुजरातमा भएको दंगा र त्यहाँ मुसलमानहरूको हत्यालाई कारण देखाई भिसा निषेध गरिएका मोदी अमेरिकामा सर्वाधिक रुचाइएका साझेदार' बन्न पुग्नुले पक्कै पनि दक्षिण एसिया कूटनीतिमा ठूलो अर्थ राख्दछ । ट्रम्पले केही हदसम्म सुरक्षा र अर्थतन्त्रमा उसको निकटम प्रतिद्वन्द्वी चीनलाई चिढाइसकेका छन्, ताइवानी राष्ट्रपतिसँगको वार्ताद्वारा । त्यो निक्सन कालको र त्यसपछिकै सबभन्दा महत्वपूर्ण कूटनीतिक उपलब्धि अर्थात् चीनअमेरिका सम्बन्धको त्यो आयामविपरीतको कदम हुनेछ, यदि ट्रम्प अर्को दिशामा अगाडि बढ्न थाले भने । कूटनीति सीधा मार्गमा चल्दैन सधैं । तर त्यसका सन्देशहरू स्पष्टसँग पढ्न सकिन्छ । चीन स्वाभाविक रूपमा अमेरिकासँग क्रुद्ध र ट्रम्पसँग आशंकित भइरहँदा एसिया क्षेत्रमा चीनको प्रतिस्पर्धी भारतले अहिले निर्वासित तिब्ब्ती नेता दलाई लामालाई उच्चतम तहमा सम्मान या इंगेज' गर्न लागेको छ । राष्ट्रपति प्रणव मुखर्जीसँग उनको भेटघाट र उनको अरुणाचलमा सम्भावित भ्रमण स्पष्ट संकेत हुन् । चीनको अप्रसन्नताप्रति भारत त्यति चिन्तित हुने छैन । दिल्लीमा रायसिना डायलगमा बोल्दै भारतीय प्रधानमन्त्री मोदीले नेपालबारे प्रत्यक्ष केही नबोले पनि दक्षिण एसियाको लागि महत्वपूर्ण अर्थ राख्ने अभिव्यक्ति दिएका छन्, चीन र पाकिस्तानप्रति लक्षित । आतंकवादलाई समर्थन नगर्न र अर्को मुलुकको भौगोलिक अखण्डता' लाई सम्मान गर्न उनले आग्रह गरेका छन् । भारतको न्युक्लियर सप्लायर ग्रुप' मा प्रदेश र जैस ए मोहम्मद समूह प्रमुख मसुद अजहरलाई अन्तर्राष्ट्रिय आतंकवादी घोषित गर्ने राष्ट्रसंघीय प्रयासमा चीनले अवरोध पुर्याएपछि मुख्य रूपमा चीनभारत सम्बन्धमा असहजता देखा परेका छन् । त्योसँगै चीन भारतका सबै सातवटा छिमेकी राष्ट्रहरूमा आफ्नो प्रभुत्व र विश्वसनीय हैसियत फैलाउन सफल भएको छ, जसका कारण चीन र भारतबीचको प्रतिस्पर्धा र अविश्वास बढ्दो छ । वास्तवमा प्रधानमन्त्री मोदीले उठाएका दुवै विषय आतंकवाद' को विरोध र अन्य मुलुकको भौगोलिक अखण्डताप्रति भारतको प्रतिबद्धता कुनै न कुनै रूपमा प्रश्नको घेरामा छन् छिमेकमा । नेपाल त्यसको अपवाद छैन । रायसिना डायलगकै क्रममा चीनपाकिस्तान इकोनोमिक करिडोर' परियोजनअन्तर्गत चीनले गरेको करिब ४६ अर्ब डलर लगानीबारे समेत मोदीले प्रश्न उठाए, किनकि विवादित कश्मीर क्षेत्रलाई पनि समेटेको छ त्यसले । यी तनाव बदलिँदो विश्व परिवेश अनि ह्वाइट हाउस नेतृत्व परिवर्तन प्रत्यक्ष या परोक्षरूपमा जोडिएका छैनन् भन्न मिल्दैन । मोदीले प्रत्यक्ष रूपमा नेपालबारे प्रश्न नउठाए पनि त्यसमा सहभागी परराष्ट्रमन्त्री प्रकाशशरण महतले चीन र नेपालबीच हुन लागेको संयुक्त सैन्य अभ्यासबारे सफाइ दिनुपर्यो, भारतीय सञ्चारमाध्यमसमक्ष । उनले दुइटा विषय प्रस्ट्याए । पहिलो, यो सानो आकारमा हुन लागेको अभ्यास हो । दोस्रो, यो भारतविरुद्ध लक्षित छैन । तर अर्को उनले नभनेको पाटो के हो भने यो नेपाल र चीनबीचको पहिलो अभ्यास हो, तर अन्तिम हुने छैन । यो अभ्यास प्रारम्भ गरिनुको पछाडि एउटा नमीठो पृष्ठभूमि छ । शान्ति प्रक्रिया र २०६३ को राजनीतिक परिवर्तनपछि सशस्त्र विद्रोहको दोस्रो चरणमा परिचालित नेपाली सेनालाई माओवादीले मात्र हैन, नेपाल कांग्रेस, एमाले, नागरिक समाज र राष्ट्रसंघीय मिसन, युरोपेली संघसहित भारतले समेत निरन्तर अपमानित गरे । माघ १९ मा राजाले प्रत्यक्ष शासन हातमा लिएपछि माओवादीसँग भिडिरहेको नेपाली सेनालाई भारतले हतियार तथा गोलीगट्ठा आपूर्ति बन्द गर्यो । बाह्रबुँदेपछि माओवादी र उग्र वामशक्तिलाई समर्थन गर्ने भारत सरकारकै नीतिस्वरूप नेपाली सेनालाई आपूर्ति बन्द गरिएको थियो । दोस्रो, विश्वसनीय वैकल्पिक राष्ट्राध्यक्षको संस्था र संयन्त्र निर्माण नगरी र नेपाली जनतालाई निर्णयमा सामेल नगरी ०६५ जेठमा राजसंस्था उन्मूलन गरिँदा एकातिर नेपाली सेना राजनीतिक अभिभावकविहीन बन्न पुग्यो भने अर्कोतिर ०६३ को परिवर्तनमा निकै हदसम्म पश्चिमा दाताहरू भारतसँगको समझदारी या स्वतन्त्ररूपमा नेपाल घुसेकाले चीनलाई सशंकित बनायो त्यसले । अहिले मुलुकको समस्या र राजनीतिक तथा सामाजिक विभाजनको कारक बाह्यशक्तिको चाहनाबाटै निर्देशित भइरहने कि नेपालका परम्परागत सांस्कृतिक राष्ट्रियता र ऐतिहासिक महत्व बोकेको संस्थासँग आधुनिक मान्यता अँगालेका राजनीतिक शक्तिहरूबीच समन्वय र मेलमिलाप स्थापना गराउने ? राज्यका भरपर्दा संस्थाहरूसँग सहकार्य गर्ने र जनस्तरमा सहकार्य बढाउने चिनियाँ निर्णय स्वाभाविक प्रतिक्रिया थियो त्यो परिवेशमा । नेपाली सेनासँगको संयुक्त अभ्यास त्यसैको प्रतिफल थियो । आतंक' र प्राकृतिक प्रकोप व्यवस्थापन' सैनिक अभ्यासभित्रका महत्वपूर्ण मानवीय अनुहार या पक्ष हुन् । त्यसलाई नै यो अभ्यासको लक्ष घोषित गरिएको छ । तर चीनको नेपालसँगको सहकार्यमा आतंकवादको अवधारणात्मक स्वरूप के होला ? त्यो अहिले देखा परेको समीक्षाको सेरोफेरोमा हेरिनु आवश्यक छ । तिब्बत स्वतन्त्रता' का नाममा नेपालभित्र भएका दुइटा आत्मदाहसँगै ट्रम्प ताइवान हिमचिम तथा भारतले चीन र पाकिस्तानप्रति गरेको टिप्पणीसँगै सैन्य अभ्यासप्रति भारतको चासोलाई नेपालले पनि उपयुक्त सन्दर्भमा बुझ्ने कोसिस गर्नु आवश्यक छ । तर भारत या अमेरिकाबाट जेजस्ता नीतिगत अर्थ राख्ने टिप्पणीहरू आएका छन्, तिनले ती मुलुकहरूका सामूहिक नीति र राष्ट्रिय वजनलाई प्रतिनिधित्व गर्दछन् । नेपालका मन्त्रीको अभिव्यक्तिलाई एउटा अस्थायी सरकारको प्रतिक्रियाका रूपमा मात्र लिइनेछ । नेपालको संविधानकै अपनत्व अत्यन्त साँघुरो र सीमित अनि मन्त्रीहरू नेपाली जनताभन्दा बढी बाहिरी शक्तिकेन्द्रका भक्त हुन् कि भन्ने जनचासो बढेको बेला आफ्नै मन्त्रीका अभिव्यक्तिलाई पनि देशवासीले गम्भीरताका साथ नलिनु दुःखद् हो । राजनीतिक समझदारीको अभावमा नीतिगत स्पष्टता भए पनि त्यसको स्वीकार्य र वैधानिकता हुँदैन । सहमतिका पात्र र आठ दलको सहकार्य चोइटिँदै जाँदा नेपालको हैसियत र स्वीकार्य घट्न थालेको हो, अन्तर्राष्ट्रिय जगत्मा । त्यसका लागि अब आठ दललाई नक्कली ग्लु' द्वारा टाँस्नेभन्दा वास्तविक मेलमिलाप र समझदारी नै अगाडि बढाउन आवश्यक छ । राष्ट्रपति विद्यादेवी भण्डारीको निमन्त्रणामा उनको छोरीको बिहेमा पूर्वराजा ज्ञानेन्द्र शाह शीतल निवास पुग्नु र त्यसमा उनी शालीनता र सबैको आकर्षणको प्रतीक बन्नुमा मुलुकको राजनीतिक चाहना अन्तर्निहित छैन भन्न मिल्दैन । अहिले नेपालको राष्ट्रियता कमजोर भएको र मुलुक रहला कि नरहला भनी सार्वजनिक वक्तव्य दिएका पूर्वराजालाई बोलाएर एकातिर राष्ट्रपति स्वयंले निषेध, प्रतिशोध र बहिष्कारको बाह्रबुँदेले स्थापित गरेको संस्कार तथा राजनीतिक संस्कृतिलाई अस्वीकार गरेकी छन् ढिलै भए पनि भने अर्कोतिर मुलुकको अस्तित्व' को लागि आफू सबैसँग सहकार्य गर्न तयार भएको सन्देश पूर्वराजाले दिएका छन् । अहिले मुलुकको समस्या र राजनीतिक तथा सामाजिक विभाजनको कारक बाह्यशक्तिको चाहनाबाटै निर्देशित भइरहने कि नेपालका परम्परागत सांस्कृतिक राष्ट्रियता र ऐतिहासिक महत्व बोकेको संस्थासँग आधुनिक मान्यता अँगालेका राजनीतिक शक्तिहरूबीच समन्वय र मेलमिलाप स्थापना गराउने ? त्यो महत्वपूर्ण विषय हो । विविध या सबै राजनीतिक पक्षहरूमा त्यस्तो समन्वय बन्न नसके जनतालाई विधिवत् रूपमा आफ्नो निर्णायक र बाध्यात्मक राय व्यक्त गर्ने अधिकारबाट वञ्चित गर्न मिल्दैन । त्यस्तो भए मात्र नेपालको आवाज प्रभावशाली र निर्णायक रूपमा बाहिरी जगत्ले पनि सुन्नेछ ।"
रियल सोसिडाडको घरेलु मैदानमा बार्सिलोनाको जित,"काठमाडौंः रियल सोसिडाडको घरेलु मैदानमा बार्सिलोना विजयी भएको छ । बिहीबार राति भएको स्पेनिस कोपा डेल रेको क्वाटरफाइनलको पहिलो लेगमा बार्सिलोना विजयी भएको हो । उसकै मैदानमा सोसिडाडलाई बार्सिलोनाले १० ले हराएको हो । बार्सिलोनाको जितका लागि खेलको २१ औँ मिनेटमा नेइमारले गरेको गोल नै निर्णायक बन्यो । बार्सिलोनाका तीन स्टार लियोनल मेसी, लुइस स्वारेज र नेइमार समेत मैदानमै थिए ।"
