शीर्षक,विवरण
नागरिकमैत्री राज्य कहिले ?,"यो कस्तो राज्य हो ? नागरिकलाई सुविधा नदिने अनि नागरिकबाट कर भने ठटाएर लिने, उस्तै परे राज्य नभए पनि नागरिक बाँच्न सक्छन् तर नागरिकविना राज्य चल्न सक्छ ? ' कोटेश्वरको एउटा पसलमा एकजना स्थानीय ज्येष्ठ नागरिकले अरू साथीसँग सरकार, राज्यलगायतका विविध विषयमा चलेको अनौपचारिक बहसका क्रममा उनले व्यक्त गरेको आक्रोशपूर्ण अभिव्यक्ति हो यो । बहस जानकार एवं शिक्षित व्यक्तिहरूकै बीचमा चलिरहेको थियो । राज्यप्रतिको धेरै जानकार नेपालीको आक्रोश एवं ठम्याइको एउटा सानो प्रतिविम्ब हो भन्न सकिन्छ यसलाई । देशभरिका सर्वसाधारण नागरिकको राज्यप्रतिको गुनासो तथा चित्त दुखाइ यस्तै खालको रहने गरेको सहजै अनुमान गर्न सकिन्छ । राज्य कुनै पनि देशका नागरिकको एक प्रकारले अभिभावक पनि हो । दुनियाँमा कहीँ पनि नागरिकविनाको राज्यको कल्पना गर्न सकिँदैन । राज्यविना पनि नागरिकको जीवनचर्या जेनतेन चले पनि सुखी जीवन व्यतित गर्न राज्य चाहिन्छ । राज्यले हरसम्भव नागरिकको लागि नियमित सेवासुविधा प्रदान गरिरहनुपर्ने पक्षलाई कर्तव्य ठान्नुपर्छ । नियमित र स्वच्छ नागरिक सेवालाई नै उसले आफ्नो परम कर्तव्य ठानेर यसको कार्यान्वयनमा हरसम्भव लागि रहनुपर्छ । आफ्नो देशभित्र र देशभित्रको पनि निश्चित क्षेत्रभित्रका नागरिकले राज्यको तर्फबाट पाउनुपर्ने सेवासुविधा कसले कसरी पाइरहेका छन् वा पाइरहेका छैनन् भनेर नियमित अध्ययन तथा रखबारी राज्यबाट गरिनुपर्छ । अर्को शब्दमा भन्नुपर्दा, राज्यले नागरिकको करबाट संकलित कोषको धरातलमा टेकेर ती नागरिकलाई दिनुपर्ने सेवासुविधा कहाँ कसलाई केकति पुगेको छ वा पुगेको छैन भनेर चनाखो भएर हेर्ने गर्नुपर्छ । पाउनुपर्ने सेवासुविधा नपाएको समुदाय वा घरपरिवारलाई अविलम्ब उपलब्ध गराउनु पनि पर्छ । समयमा र नियमित सेवा उपलब्ध हुन नसकेको कारण पनि खोज्ने गर्नुपर्छ । कमजोरी गर्नेमाथि उचित कारबाहीको कदम पनि चाल्न सक्नुपर्छ । राज्यले आफ्ना नागरिकलाई दिनुपर्ने क्षेत्रमा न्यूनतम सेवासुविधा पनि दिन सकेको छैन भने ती कुरामा नागरिकबाट उसले कर असुल्ने नैतिकता पनि गुमाएको हुन्छ । नेपालमा यसतर्फ कुनै मूल्यमान्यता राखिँदैन । राज्यलाई आफ्नो न्यूनतम दायित्वबाट च्युत भएको कुराप्रति पछुतो लाग्ने गरेको पनि देखिँदैन । देशको राजनीतिक व्यवस्थामा आएको परिवर्तन हेर्ने हो भने विश्वमा प्रचलित राज्य व्यवस्थामध्ये राम्रो व्यवस्थाको रूपमा लिइने गरेको लोकतान्त्रिक गणतन्त्रात्मक शासन व्यवस्थाको स्थापना नेपालमा भइसकेको छ । यसलाई चानचुने परिवर्तनको रूपमा लिनु हुन्न । राजनीतिक व्यवस्था परिवर्तनको दृष्टिले हाम्रो देशले छलाङ मारिसकेको छ । यो व्यवस्था परिवर्तनको महान् एवं जोखिमपूर्ण अभियानको सफलता पनि आम नेपाली जनताको उत्साहप्रद एवं बलिदानीपूर्ण सहभागिताले नै सम्भव भएको हो । तर पनि अहिलेसम्म नेपालका यी सचेत नागरिकले राज्यका तर्फबाट नजिकबाट मायाममता तथा सेवासुविधा प्राप्त गर्न नसकेकाले उनीहरू आफ्नो राज्यप्रति सन्तुष्ट हुन सकिरहेका देखिँदैनन् । जसले गर्दा नयाँ संरचनाभित्रको राज्य प्रणालीका अगुवाप्रति नागरिकका असन्तुष्टिका चाङ लाग्ने गरेको देखिन्छ । यो जिम्मेवार सबैका लागि समयमै चिन्ताको विषय बन्नुपर्ने हो । नागरिकप्रति राज्य गैरजिम्मेवार छ भन्नुको पछाडिका कारण सयौं छन् । सहरबजारमा बस्ने नागरिकले खानेपानीको मासिक रूपमा तोकिएको दरमा सम्बन्धित निकायलाई कर तिरिरहेका हुन्छन् । उनीहरूले उक्त कर बुझाउन एक दिन पनि ढिलाइ गरेको अवस्थामा जरिवानासमेत तिर्नु परिरहेको हुन्छ । तर त्यसरी कर तिर्दै गरेका कयौं नागरिकको घरको धारामा एक दिन पनि पानी नझरेको वर्षौं दिन भइसकेको हुन्छ भने कयौंको धारामा आक्कलझुकल मात्र पानी आउने गरेको हुन्छ । त्यसबारेमा उनीहरूले सिकायत गर्ने ठाउँ नै भेटाउँदैनन् । कथंकदाचित केही सचेत नागरिकले सम्बन्धित ठाउँमा पुगेर सिकायत गरिहालेको अवस्थामा पनि राम्रोसँग सुनवाइ नगरी टार्ने गरिन्छ । त्यसैले त नागरिकले जानेबुझेर पनि निरिह भएर कर बुझाउने गरेका देखिन्छ । खानेपानी नपाए पनि कर तिर्ने मेरो कर्तव्य हो भनेर बाध्यतावश महसुस गर्ने गरेका छन् । कयौं नागरिकका घरमा बिजुलीको लाइन नआएर चुलोचौकामा काम गर्ने गृहिणीले सास्ती भोग्ग्नु परिरहेको हुन्छ भने बालबालिकाले प्रस्ट उज्यालोमा पढ्न नपाएर र अन्य घरायसी काम राम्ररी गर्न नपाएर दुःख झेल्नु परिरहेको अवस्था छ । घरमा बिजुलीको लाइन जोडेको छ तर त्यसबाट तोकिएको समयमा पनि बिजुली आइरहेको हुँदैन । जसले गर्दा नागरिकले आफ्नो अतिरिक्त खर्च गरेर वैकल्पिक उपायबाट उज्यालोको काम टारेका हुन्छन् । तर विद्युत् कार्यालयको उनीहरूको नामको बिलमा शुल्क रकम नियमित बढिरहेको हुन्छ । जसले गर्दा नागरिकले विद्युत् प्राधिकरणको कार्यालयमा गई लाइनमा घन्टौं बसेर उपभोग नगरेको विद्युत्को महसुलको रकम पनि बुझाएका हुन्छन् । कहिलेकाहीं नागरिकले समयमा शुल्क बुझाउन ढिलाइ गरेको खण्डमा त्यसैलाई बहाना बनाई आक्कलझुकल आउने गरेको विद्युत् लाइन पनि काट्ने गरिएको पाइन्छ । काठमाडौं महानगरपालिकाको अगुवाइमा महानगरपालिकाभित्रका घरपरिवारका घरबाट निस्केको फोहर उठाई निश्चित ठाउँमा लिएर थुपार्ने काममा ठूलो रकम खर्च गरेर थुप्रै जनशक्ति परिचालित भएको छ । विडम्बना, कहिलेकाहीँ हप्तौंसम्म पनि कयौं व्यक्तिका घरआँगनमा घरधनीले थुपारेर राखेको फोहोर उठाइएको हुँदैन । जसका कारण घरपरिवारको स्वास्थ्यमा समेत नकारात्मक असर पारिरहेको हुन्छ । घरपरिवारले आफूखुसी फोहोर फ्याँकेमा हजारौं रुपैयाँको जरिबाना तिराइन्छ । यहाँनेर राज्यको तर्फबाट नागरिकका लागि गरिने क्रियाकलापका बारेमा अथवा नागरिकप्रतिको राज्यको दायित्वका सवालमा थुपै्र कमजोरीका दृष्टान्त प्रस्तुत गरिरहँदा नागरिकले निभाउनुपर्ने भूमिकामा पनि कमी रहेको नागरिक स्वयंले आत्मसात गर्न सक्नुपर्छ । राज्यको एक जिम्मेवार नागरिकका हैसियतले केही क्षेत्रमा निभाउनुपर्ने न्यूनतम भूमिकाबारे बेवास्ता गरेर आफूखुसी चल्ने गरेका कारणले पनि राज्यलाई समस्या पर्ने गरेको कुराप्रति पनि नागरिक सचेत हुनुपर्छ । खानेपानीको धारा घरमा जडान गर्दा प्राविधिकले तोकेको मापदण्डभन्दा पनि आफ्नो फाइदा हेरेर पनि जडान गराउने गर्नाले नजिकैको अर्को छिमेकीको घरमा पानीको फोर्स कम भएर पनि धारामा पानी नआएको र नजिकैको अर्को छिमेकीको घरको धारामा पानी आउने गरेको दृष्टान्त पनि छन् । यसैगरी विद्युत् चोरी गरेर उपभोग गर्ने प्रवृत्ति र विद्युत्को फजुल प्रयोग गर्ने कुराले पनि समस्या सिर्जना गर्ने गरेको पाइन्छ । यस्तै प्रवृत्तिको परिणामले विगत वर्षको भन्दा यस वर्ष विद्युत् चुहावट बढेको भनेर आधिकारिक निकायले बताउने गरेका पाइएको छ । विश्वका कुनै पनि मुलुकको राज्यको आर्थिक, भौतिक तथा सामाजिक सेवाका क्षेत्रमा खर्च गर्ने स्रोत जुटाउँदा नागरिकबाट असुली गर्ने कर नै एक मुख्य स्रोत हो । विश्वका कुनै मुलुकमा त नागरिकलाई पचास प्रतिशतसम्म पनि कर लगाएको पाइन्छ । अझ त अमेरिकाले खेलाडीले प्राप्त गर्ने पुरस्कार रकममा पनि करिब चालीस प्रतिशत कर लगाउने गरेको जानकारीमा आएको छ । नेपालमा लगाउने गरेको पन्ध्र प्रतिशत कर भनेको धेरै कम हो । नागरिकको आर्थिक भारवहन क्षमता पनि त कम छ । राज्यले नागरिकलाई दिने सेवासुविधा पनि त विश्वका अरू कयौं मुलुकको तुलनामा कमै छ । केही ठूला घरानाका व्यक्ति तथा प्रतिष्ठित निकायले पनि राज्यलाई तिर्नपर्ने कर लापरबाहीपूर्वक समयमा नतिरेर धेरै वर्षसम्म ठूलो परिमाणमा राज्यको बक्यौता राखेर पनि बेखबर बस्ने गरेका दृष्टान्त छन् । अर्कोतिर सानो पुँजी तथा न्यून आयस्रोत भएकालाई ताकेता गरेर समयमै कर असुली गराउने गरिएकाले सर्वसाधारणमा नकारात्मक असर परेको छ । नगरिककै उन्नति र प्रगतिको लागि गरिने क्रियाकलापलाई मार्गदर्शन गर्नको लागि कुनै पनि राज्यले विभिन्न ऐनकानुन निर्माण गरेको हुन्छ । ती ऐनकानुनले एउटा सिद्धान्त, विधि र प्रक्रियाको मात्र काम गरेका हुन्छन् । ती आफैँमा कार्यक्रम तथा सीप होइनन् । यसैगरी कुनै पनि राज्य व्यवस्था पनि आफैँमा राम्रो र नराम्रो हुँदैन । यसलाई राम्रो बनाउने कि नराम्रो भन्ने राज्य सञ्चालन गर्ने व्यक्तिमा निर्भर गर्दछ । यसतर्फ अबका दिनमा विशेषगरी राजनीतिक एवं प्रशासनिक नेतृत्वले गम्भीर भएर सोच्न र व्यवहारमा उतार्न आवश्यक छ । यसैगरी कुनै पनि देशमा राज्यको नीति नियमकै आधारमा र राज्यको काममा सघाउनका लागि नै निजी क्षेत्रको स्थापना गर्न दिइन्छ । यसमा उद्योगधन्दा, स्कुल, कम्पनी वा अरू कुनै व्यक्तिगत वा सामूहिक व्यवसाय आदि पर्दछन् । तर तिनको स्थापनाकै बेलामा अनुमति दिने अधिकारप्राप्त केही व्यक्तिले त लुट्नको लागि हो भने झैं गरेर ईष्र्याले हेर्ने गरिन्छ । त्यस्ता प्रवृत्तिले निजी क्षेत्रका सञ्चालकमा उनीहरूको संस्थाको स्थापनाको दिनदेखि नै उनीहरूमा एकखालको हीनताबोध सिर्जना गरिदिन्छ, जसको असर उनीहरूको कार्यकालसम्म केही न केही रहिरहन्छ । निजी क्षेत्र फस्टाउनु भनेकै राज्यको राजस्वमा वृद्धि हुनु हो भन्ने कुरा बेवास्ता गर्दा राज्यबाट निजी उद्योगी तथा व्यवसायीहरूले कानुनले दिएको अधिकार उपभोग गर्न पनि उचित वातावरण तथा जिम्मेवार निकाय तथा व्यक्तिबाट उचित व्यवहारको अनुभूति गर्न पाउँदैनन् । जसले गर्दा पनि उनीहरूको व्यवसायले सोचेअनुसार फड्को मार्न सक्दैन र ती व्यवसायीको राज्यप्रतिको धारणा पनि सकारात्मकतातर्फ जाने गर्दैन । अर्कोतर्फ निजी क्षेत्रले पनि कयौं कुरालाई आफ्नो मुनाफासँग जोडेर चल्ने गर्नाले पनि राज्य र उपभोक्ता मारमा पर्ने गरेको पनि पाइन्छ । सबैले आआफ्नो तर्फबाट हुँदै आएका कमजोरी हटाउन र परिभाषित जिम्मेवारी पालना गर्न लागिपर्ने हो भने लोकतान्त्रिक गणतन्त्रात्मक नेपालको विकासका आधार कसो नबन्ला । कतिपय सवालमा नागरिकलाई सेवासुविधा तथा सहुलियत प्रदान गर्नको लागि नीतिगत व्यवस्थाका आधारमा राज्यको तर्फबाट गरिएका केही निर्णय कार्यान्वयन गर्ने कुरामा निजी क्षेत्रले आनाकानी र बेवास्ता गरेका घट्ना पनि छन् । जसको गाली राज्यले नै खानुपर्ने अवस्था बन्ने गरेको पनि पाइन्छ । जस्तै ज्येष्ठ नागरिकलाई सडक यातायातको यात्रु भाडा रकममा दिइने गरेको सहुलियत, सडक यातायात तथा हवाई यातायातको भाडा रकममा विद्यार्थीलाई दिइने गरेको सहुलियत, निजी क्याम्पसहरूले तोकिएको संख्यामा तोकिएका विद्यार्थीलाई दिनुपर्ने छात्रवृत्ति आदिमा राज्यको नीतिगत निर्णय उहिल्यै भइसकेको भए पनि सबै निजी क्षेत्रबाट कार्यान्ययनमा पटकपटक समस्या सिर्जना गरिरहेका घटनाले लाभग्राही समस्यामा पर्ने गरेको घटना दोहोरिँदै गरेका पाइन्छ । कयौं व्यापारीले कम गुणस्तरका वस्तुको बेचबिखन गर्ने र मनपरी तवरले मूल्य असुल्ने गरेका घटना पनि दोहोरिँदै आउने गरेको पाइन्छ । हिजोआज मात्र सरकारी निकायबाट अनुगमन गर्दा उपत्यकाभित्र चल्ने र बाहिरिने सवारी साधनमध्ये ८५ प्रतिशत सवारीले सरकारले तोकेको भाडाभन्दा बढी भाडा यात्रुबाट असुल्ने गरेको भनेर सञ्चारमाध्यमबाट बाहिर आएको पढ्न पाइन्छ । थोरै मात्र ट्याक्सीचालकले इमानदारीको काम गरेकाले बधाईका पात्र बनेका भए पनि धेरैजसो ट्याक्सीचालकले अझै पनि मिटरविना यात्रुबाट मनपरी भाडा असुल्ने गरेका समाचार नियमित आइरहेकै छन् । निजी क्षेत्रबाट पनि सर्वसाधारण नागरिकलाई उचित सेवासुविधा दिने कुरामा पछि नहटेर राज्यलाई सघाउनुपर्ने र नागरिक स्वयंले पनि राज्य र निजी क्षेत्रप्रतिको आफ्नो न्यूनतम दायित्व पूरा गर्ने सवालमा चुक्न नहुने कुराको समेत संकेत गर्न खोजिएको हो । अन्त्यमा सबैले आआफ्नो तर्फबाट हुँदै आएका कमजोरी हटाउन र परिभाषित जिम्मेवारी पालना गर्न लागिपर्ने हो भने लोकतान्त्रिक गणतन्त्रात्मक नेपालको विकासका आधार कसो नबन्ला ? बोगटी एमाले वैकल्पिक पोलिटब्युरो सदस्य हुन् ।"
विदेशी हस्तक्षेपबाट मुक्ति,"केही समयअघि भारतीय सञ्चारमाध्यमले त्यहाँको लोकसभामा जम्मु कश्मीरसम्बन्धी प्रस्ताव पारित गरिएको र उक्त प्रस्तावमा भारतले पाकिस्तान अधीनस्थ काश्मीर सम्बन्धमा प्रश्न उठाउने र राष्ट्रियता एवं राष्ट्रिय सार्वभौमसत्ताविरुद्ध कुनै पनि सम्झौता नहुने उल्लेख गरेका थिए । भारत र पाकिस्तानबीच जम्मुकश्मीरको विषयलाई लिएर भारत विभाजनको समयदेखि नै व्यापक विवाद रहेको छ । यसै विषयलाई लिएर दुवै देशबीच पटकपटक युद्धसमेत हुने गरेको छ । भने यसै सन्दर्भलाई लिएर हाल त्यहाँ व्यापक विवाद र अशान्ति देखा परेको छ । अझ पछिल्लो समय बुरहान बानी नामक कथित आतंकवादीको प्रहरीसँग मुठभेडमा भएको मृत्युपश्चात् कश्मीरमा चरम अशान्ति व्याप्त छ । त्यहाँ लामो समय रेलसेवा बन्द हुनुका साथै कश्मीर बन्दसमेत हुने गरेको प्रकाशमा आउने गरेको छ । यसै सिलसिलामा भारतीय स्वतन्त्रता दिवसको अवसर पारेर राजधानी दिल्लीलगायतका स्थानमा आतंकी हमला हुने आशंकामा सुरक्षा व्यवस्था कडा बनाइएको थियो । विषयको गम्भीरतालाई लिएर भारतीय सरकारको पहलमा सर्वदलीय बैठकसमेत आयोजना गरिएको थियो र सरकारले कश्मिरी विद्रोही एवं सम्बद्ध पक्षसँग वार्ता गर्ने पहल गरिरहेको समेत प्रचारमा ल्याएको थियो । यसरी भारत र पाकिस्तानबीचको सम्बन्धमा लामो समयदेखि तीव्र कटुता रहेको भए पनि यतिबेला स्थिति अझ जटिल बन्न पुगेको छ । दुवै देशबीचको सम्बन्धमा कुन हदसम्म जटिलता उत्पन्न हुन पुगेको छ भन्ने प्रमाणको रूपमा केही दिनअघि सार्क मन्त्रीस्तरीय बैठकमा भाग लिन पाकिस्तान पुगेका भारतीय गृहमन्त्री राजनाथ सिंह त्यहाँबाट अपमानित भई फर्किनुपरेको कुरालाई लिन सकिन्छ । यसरी भारत र पाकिस्तानबीच लामो समयदेखि कायम कटु सम्बन्ध अन्य दक्षिण एसियाली मुलुकहरूको लागि समेत चिन्ताको विषय बन्ने गरेको छ । दुवै राष्ट्रले आफूहरूबीचको विवादलाई वार्ता र संवादको माध्यमबाट समाधान खोजून् भन्ने चाहना शान्तिप्रेमीहरूको हुनु स्वाभाविक हुन्छ । भारत र पाकिस्तानबीचको विवादबारे चर्चा गरिरहँदा र दुवै देशबीचको तनावलाई वार्ता एवं संवादको माध्यमद्वारा हल गर्नुपर्छ भनिरहँदा भारत र नेपालबीच हाल विकसित सम्बन्धका कुरा बिर्सन सकिँदैन । भारत र पाकिस्तानबीचको सम्बन्ध कश्मीर विषयलाई लिएर जति बिग्रिएको छ, नेपाल र भारतबीचको सम्बन्धमा पनि त्यत्तिकै असमझदारीको विकास हुन पुगेको छ । फरक के मात्र छ भने पाकिस्तान भारतप्रति खुला र आक्रामक रूपमा प्रस्तुत हुने आँट गर्छ, अनि भारतीय रबैयालाई अन्तर्राष्ट्रियकरणसमेत गर्ने गर्छ । तर नेपाल भने यी दुवै गर्न सक्दैन । बढीमा असन्तुष्टिसम्म व्यक्त गर्ने गर्दछ । यस किसिमको असन्तुष्टि पनि जनस्तरमा बढी र सरकारीस्तरमा निकै कम हुने गरेको छ । नेपालभारतबीच खुला सिमाना, दुवै देशबीच परम्परागत सम्बन्ध र नेपाल गरिब एवं कमजोर मुलुक भएकाले नेपालको भारतप्रतिको निर्भरता अरू छिमेकी मुलुकहरूको तुलनामा बढी रहेको यथार्थ हो । नेपालको आफूप्रतिको यसै निर्भरताबाट फाइदा लिँदै भारत नेपाललाई हेप्ने र मिच्ने कार्य गरिरहन्छ, जसलाई लिएर नेपालले आँटै गरेर सामान्यरूपमा असन्तुष्टि प्रकट गर्न खोजे भारत उसले पाकिस्तानप्रति गर्ने व्यवहारकै हदसम्म आक्रामकरूपमा प्रस्तुत हुन पुगिहाल्छ । हुन त भारतले नेपालप्रति गर्ने हेपाहा व्यवहारको एउटा मात्र स्वरूप र कारण छैन । एक त, भारतीय शासकहरू आफू लामो समयसम्म ब्रिटिस साम्राज्यवादको उपनिवेश रहँदा प्राप्त दीक्षाअनुसार सानो र कमजोरलाई हेप्दा आफूहरू साम्राज्यवादीहरूको सक्षम उत्तराधिकारी भएको अनुभव गर्छन् । दोस्रो, भारत आफूलाई दक्षिण एसियाको क्षेत्र र विश्वको उदीयमान शक्ति भन्ठान्छ र ऊ आफूले आर्जन गरेको शक्तिको प्रदर्शन आफ्ना छिमेकीहरूप्रति दादागिरीको रूपमा गर्नुलाई गर्वको विषय सम्झन्छ । तेस्रो, भारत र पाकिस्तानबीच कहिल्यै सौहार्द्रपूर्ण सम्बन्ध रहेन । दुवै राष्ट्रले एकअर्काविरुद्ध असहिष्णु व्यवहार प्रदर्शन गरिरहने गरेकाले भारत नकारात्मक मनोविज्ञानबाट ग्रसित हुन पुगेको छ । जुन उसले पाकिस्तानबाहेकका छिमेकीहरूसँग गर्ने व्यवहारमा समेत प्रकट भइरहन्छ । यस प्रकार भारतको कूटनीतिक अभ्यास नै सौम्य नभई नग्न हुने गरेको छ । चौथो, भारतले नेपालप्रति गर्ने असहिष्णु व्यवहारका लागि भारत मात्रै नभएर नेपाली शासकहरू, राजनीतिक दलका नेताहरूसँगै यहाँको प्रबुद्ध कहलिने जनसमुदाय पनि उत्तिकै जिम्मेवार छ । यहाँका शासक एवं दलीय नेतृत्व (केही अपवादबाहेक) मा चरम सत्तालिप्सा त छँदैछ, त्यससँगै उनीहरू सत्ता प्राप्ति एवं त्यसमा टिकिरहन भारतको दलाली गरिरहनुपर्छ भन्ने चिन्तनद्वारा ग्रसित छन् । त्यसैगरी यहाँको कथित प्रबुद्ध वर्ग पनि आफनो मुलुकप्रति प्रतिबद्ध हुनुमा भन्दा विदेशी दलालीमा शान र फाइदा सम्झन्छ । नेपाली शासक, राजनीतिक नेतृत्व एवं कथित प्रबुद्ध वर्गको दलालीपूर्ण कार्यबाट हौसिएको भारत कश्मीर विवादमा आफूले पाकिस्तानप्रति गर्नेभन्दा तल्लो स्तरको व्यवहार नेपालप्रति गर्ने गर्छ । भारत नेपालसँगको खुला सिमानाको फाइदा उठाउँदै नेपालको सिमाना मिच्ने, दुवै देशको दशगजा क्षेत्रमा बाँध एवं सडक निर्माण गरेर नेपाली भूभाग डुबाउँदै सीमा क्षेत्रका नेपालीलाई सताउने, एकथरी भारतीयहरूलाई नेपालमा घूसपैठ गराउने, तिनीहरूलाई नागरिकता दिलाउने व्यवस्थासहितका प्रावधान राखेर संविधान निर्माण गर्न दबाब दिने, संविधानमा त्यसखाले व्यवस्थाहरू समावेश गरिएनन् भनेर आफ्ना दलालहरूलाई त्यसविरुद्ध आन्दोलन गर्न उक्साउने, आन्दोलनले जनसमर्थन प्राप्त गर्न नसकेपछि त्यसमा बल पुर्याउन नेपालविरुद्ध नाकाबन्दी गर्ने, त्यसो गर्दा पनि केही सीप न लागेपछि सरकार परिवर्तन गरी आफ्नो पिछलग्गु सरकार गठन गर्ने र त्यसै सरकारलाई प्रयोग गरेर आफ्ना एजेन्डाहरू लागू गर्नेसम्मको हर्कत गरिरहेको खुला सत्यको रूपमा प्रकट हुन पुगेको छ । पहिलेपहिले भारतले आफ्ना आग्रहलाई छद्मरूपमा अघि बढाउने गर्दथ्यो भने पछिल्लो समयमा आएर नग्नरूपमा प्रकट हुने गरेको छ । भारतले नेपालमाथि गर्ने खुला हस्तक्षेपको मात्रा उसका दलालले यहाँ गर्ने गतिविधिमा र भारतीय दलालहरूले यहाँ गर्ने गतिविधिको मात्रा भारतले नेपालप्रति गर्ने हस्तक्षेपमा निर्भर गर्ने गर्छ । यसरी एउटा स्वतन्त्र र सार्वभौम मुलुकले अर्को स्वतन्त्र र सार्वभौम मुलुकको आन्तरिक मामिलामा यो हदसम्मको हस्तक्षेप गर्ने कार्यलाई अन्तर्राष्ट्रिय कानुन, न्याय र नैतिकता कुनै पनि हिसाबबाट उचित ठहर र्याउन सकिने देखिँदैन । नेपाल राष्ट्रको निर्माण कालदेखि हालसम्मको परिवर्तन सम्भव तुल्याउन विदेशीहरूको निर्देशनमा होइन, आफ्नै बलबुतामा स्वाभिमानपूर्वक लड्ने वीर योद्धाहरूले देखाएको निःस्वार्थ त्याग, बलिदान, समर्पण, राष्ट्रप्रेम र राष्ट्रनिर्माणको मार्ग अवलम्बन गर्दै अघि बढ्ने सक्षम नेतृत्त्व र समर्थक पंक्तिको खाँचो छ । तर भारतले प्रजातन्त्र र मित्रताको नाममा यस किसिमको निर्लज्ज हर्कत गरिरहेको छ । अनि एकथरी राष्ट्रघाती सत्तास्वार्थको निम्ति भारतको यसै अभियानका सारथि बनेका छन् । भारतपोषित ती दलालहरूले राष्ट्रिय स्वार्थ एवं राष्ट्रहित सत्ता र जातीय एवं क्षेत्रीय स्वार्थभन्दा धेरै महत्त्वपुर्ण कुरा हो र त्यसमा कुनै हालतमा सम्झौता हुन सक्दैन भन्ने बुझिराख्नुपर्छ भने राष्ट्रवादी नेपालीले पनि जसले झीनामसिना स्वार्थनिम्ति राष्ट्रहितप्रति गद्दारी गर्छ, त्यसले आफ्नो जाति र समुदायप्रति पनि धोखाधडी गर्न बाँकी राख्ने छैन भन्नेमा सावधान हुनुपर्छ । नेपालमा भारतीय हस्तक्षेपका दुई आयाम छन् । एक, हामीले आजसम्म प्रजातन्त्रको नाममा जति पनि आन्दोलन गर्यौं, चाहे त्यो २००७ सालको राणाविरोधी आन्दोलन होस् वा २०४६ सालको पञ्चायतविरोधी आन्दोलन वा २०६३ सालको कथित लोकतान्त्रिक आन्दोलन, ती प्रत्येक आन्दोलन भारतको सहयोग लिएर गर्यौं । अन्ततः त्यसको फाइदा दुवै पक्षले लिए । एक, भारतले आफूलाई त्यसको प्रमुख हिस्सेदारको रूपमा प्रस्तुत गर्दै आफ्नो भाग खोज्यो । दोस्रो, परिवर्तनपश्चात् सत्तामा पुग्नेहरूले लिए । उनीहरूले सत्ता स्वार्थको लागि आन्दोलनका उपलब्धिप्रतिको भारतीय दाबीलाई सहज स्विकार गरिदिए । यसरी भारतले आन्दोलनमा पुर्याएको सहयोगबापतको हिस्सेदारी खोज्दै नेपालको आन्तरिक मामिलामा हस्तक्षेप गर्न सफल हुन पुग्यो भने भ्रष्ट र सत्ता लोलुपहरू जसरी भारतीय सहयोगमा व्यवस्था परिवर्तन सम्भव भयो, त्यसैगरी उसकै सहयोगमा मात्र सत्ता प्राप्ति र त्यसको निरन्तरता सम्भव हुन्छ भन्ने सोचबाट निर्देशित हुन गई खुला र निर्लज्जरूपमा भारतको दलाली गर्न पुगे । अन्ततः देशमा प्रजातन्त्र प्राप्तिको नाममा हुने फेरबदलबाट भारत र भारतीय दलालको जित र देश एवं जनताको पराजयको अवस्था सिर्जना हुन पुग्यो । जसले गर्दा पटकपटक निरंकुशताविरुद्धको आन्दोलनमा त्याग एवं बलिदान गरेका जनता 'तावाबाट फुत्किएको माछा भुंग्रोमा परेजस्तो' अनुभूति गर्न विवश भए । उनीहरू निर्दलियता र त्यसलाई अन्त्य गरेर स्थापित विहारी शैलीको दलीय प्रजातन्त्र, शाही सत्ता र त्यसलाई ढालेर कायम भएको दलीय लुटतन्त्रबीचको फरक खुट्याउन नसकेर अचम्भित, दिग्भ्रमित र आक्रोशित हुन पुगेका छन् । यहाँ प्रश्न उठ्छ त्यसो भए के यस किसिमको अवस्थाको विकल्प सम्भव छ ? छ भने त्यो के हुन सक्छ ? निश्चय पनि, अब देश अहिलेको अवस्थामा रहिरहन सम्भव छैन । त्यसैले यसको विकल्प आवश्यक र सम्भव दुवै छ । तर त्यस्तो विकल्प पञ्चायती निरंकुशतावादी र अहिलेका विदेशी दलाल एवं लुटतन्त्रवादी वा तिनका नयाँ अवतार दुवै हुन सक्दैनन् । त्यसको लागि नेपाल राष्ट्रको निर्माण कालदेखि हालसम्मको परिवर्तन सम्भव तुल्याउन विदेशीहरूको निर्देशनमा होइन, आफ्नै बलबुतामा स्वाभिमानपूर्वक लड्ने वीर योद्धाहरूले देखाएको निःस्वार्थ त्याग, बलिदान, समर्पण, राष्ट्रप्रेम र राष्ट्रनिर्माणको मार्ग अवलम्बन गर्दै अघि बढ्ने सक्षम नेतृत्त्व र समर्थक पंक्तिको खाँचो छ । अझै नेपाल आमाको कोख बाँझिएको छैन । त्यस किसिमको नेतृत्व नेपाली जनसमुदायबीचबाटै जन्मनेछ । तर त्यसको लागि स्वाभिमानी, राष्ट्रप्रेमी, परिवर्तनकामी जनताले पनि केही त्याग गर्नुपर्छ । उनीहरूले विदेशीको दलाली गरेर नेपाललाई चमत्कारिक रूपमा परिवर्तन गरिदिन्छौं भन्दै सत्ताको भर्याङ चढ्ने र सत्तामा पुगेपछि निर्लज्ज लुट मच्चाउँदै विदेशी हस्तक्षेपलाई सुदृढ तुल्याउने चटके, भ्रष्ट एवं राष्ट्रघातीको भ्रमजालबाट तत्काल मुक्त हुने आँट गर्नुपर्छ । सोचौं, अर्कोले ल्याइदिने तन्त्र, अर्कोले थोपरिदिएको नेतृत्व र अर्कोले गरिदिने विकासले नेपाली जनतालाई धोका र उपेक्षाबाहेक अरू केही मिल्ने छैन । त्यसैले नेपालीको पहिलो लडाइँ भ्रमबाट मुक्तिको लागि हुनुपर्छ । हामी लामो समय स्वदेशविदेशी दलालले छरेको भ्रममा बाँच्यौं । अब भ्रममुक्त भएर बाँच्ने अठोट गरौं । त्यसमाथि साँघुरा स्वार्थहरूमा न अल्झिएर देश विकासको अभियानमा सक्दो योगदान गरौं । हामीले भोगिरहेका सबै व्यवधान र अप्ठेराहरू सल्टिनेछन् । नेपाल र नेपाली जनताको मुहार फेरिनेछ ।"
"डडेल्धुराका शेर, डमरु र सामुदायिक बन","भनाइ नै छ, जहाँ शेर त्यही सवा सेर ! तर आजको आलेख नापजोखको शेर र सवा सेर होइन । यहाँ त त्यो शेर र डमरुको कुरा उठान गर्न लागिएको हो, जो आज पनि त्यहीँ छ र भोलि देशभरकै हुनेवाला छ । कुरा डडेल्धुराका शेरबहादुर (शेर पनि, बहादुर पनि) देउवाको गर्न लागिएको हो र संयोग नै भनौं, भोलिको शेरको रूपमा पनि भर्खरै त्यहीँ एउटा डमरु देखा परेको छ । त्यो डमरु हो, नैनसिंह महर ! शेरबहादुर कुनै बेला नेविसंघको अध्यक्ष थिए । अहिले नेपालको सबैभन्दा ठूलो पार्टी नेपाली कांग्रेसका सभापति बनेका छन् ! त्यही पार्टीको भ्रातृ संगठन नेपाल विद्यार्थी संघको निर्वाचित अध्यक्षको रूपमा डडेल्धुराका नैनसिंह महर चुनिएका छन् ! यस अर्थमा डडेल्धुरा अहिले नेपालको त्यस्तो जिल्ला भएको छ, जहाँको हिजोको डमरु आजको शेर, कांग्रेसलाई शासन गरिरहेको छ । कांग्रेसमा त्यहींको डमरु नेविसंघलाई शासन गर्न भर्खरै निर्वाचित भएर आएको छ । चित पनि डडेल्धुरा, पट पनि डडेल्धुरा ! शेरबहादुर र नैनसिंह दुवै डडेल्धुराकै ! कस्तो संयोग ? तर डडेल्धुरामा न शेर बस्छ, नत डमरु नै ! शेर बघिनीसँग शिवपुरीछेउ बूढानीलकण्ठमा बस्छ र डमरु पनि त्यतैतिर आ श्रय लिइरहेको छ । त्यसैले शेरबहादुरले बन मन्त्रालय बनको पारखी, बनको हित चिताउने, बनप्रति सचेत, बनको दिगो संरक्षण र सदुपयोग गर्ने पात्र छानेर त्यो मन्त्रालयलाई देलान् त ? गाइँगुइँ सुनिँदैछ, सरकारको नेतृत्व गर्न शेरबहादुरले प्रचण्डलाई दिए पनि बन मन्त्रालय आफ्नै मातहत राख्ने भएका छन् । किनभने, जंगल भएन भने शेर रहँदैन, शेर रहन वनजंगल नै चाहिन्छ । केही महिनाअघि सकिएको बन स्रोत सर्वेक्षणले नेपालको बनको क्षेत्रफल गएको १५ वर्षमा लगभग ६ प्रतिशतले बढेको देखाएको छ तर के कुरा सबैलाई थाहा छ भने बनको हैसियत भने त्यसअनुरूपको छैन । जगजाहेर छ, बघिनीसँग बस्नेले जंगलको कुरा थाहा पाउनुपर्छ । जंगलबारे डमरुले शेरले जति थाहा नपाए पनि त्यसको यथार्थ थाहा पाउनैपर्छ । बुझ्नुपर्छ । तर शेरबहादुरलाई नजिकबाट चिन्नेहरू भन्छन्, उनी पत्रपत्रिका पढ्दैनन् न त किताब नै पढ्छन् । पढेकाहरूले सुनाउँदा पनि सुनाउँदैनन् । शेरबहादुर अलिअलि रेडियो सुन्थे र टीभी हेर्दथे । तर उनको समय पार्टी सभापति निर्वाचित भएपछि हराएको छ । टेलिफोनमा बात मार्ने, पार्टी बैठकमा सहभागी हुने, सभासमारोहमा भाषण गर्दै, नमस्ते फर्काउँदै र भोजभतेर खाँदैमा उनलाई फुर्सद छैन । भाषण पनि के गर्नु ? आठ महिनापछि प्रधानमन्त्री जो बन्दैछन् ! प्रधानमन्त्री बन्ने तयारीमा उनी जोडतोडले लागेका देखिँदैछन् । एकातिर दौरासुरुवाल मिलाउने, चस्मा धकेल्ने, टोपी चुच्याउनेमै उनको समय बितिरहेको देखिन्छ भने अर्कोतिर पार्टीभित्र घरपरिवारका समस्या मिलाउन घुक्र्याउने, धम्क्याउने, दम्क्याउने, चम्क्याउने, चिल्लो घस्ने र सोडा भर्ने सम्हाल्दैमा समय घर्किरहेको छ । यिनै र यस्तै कुरामा शेरबहादुर अल्मलिए भने उनलाई जिताउने, डडेल्धुरालाई हरियोपरियो बनाउने र लोता चुँडिएका चप्पललाई डोरीले बाँधेर हिउँदवर्षा बन जोगाउन लाग्ने सामुदायिक बन उपभोक्ता महिला समूहहरू बिर्सनेछन् । निर्दोष र छक्कापन्जा नजान्ने गाउँलेले बन जोगाउने काममा बेहोरेका दुःखपीडा र पाएका यातनाहरूलाई सालघारीको सुसाइको संगीत मानेर शेरबहादुर केन्द्रित हुन सकेनन् भने उनी गाँठी कुराबाट विमुख हुनेछन् र जंगलको पक्का शेर बन्न पाउने छैनन् ! उनी साँस्कृतिक रूपमा पनि मर्माहत हुनेछन् । डडेल्धुराको बन संरक्षण, बन पैदावारको सदुपयोग र प्रवद्र्धन गर्ने हो भने यो जिल्ला मात्र होइन, पूरै सुदूरपश्चिमको माग पूरा गरेर बाँकी देशलाई पनि काठ आपूर्ति हुन सक्छ । डडेल्धुरा साँच्चिकै बनको तीर्थाटन र सबै जिल्लाका जनताको लागि आकर्षणको केन्द्र बनिरहन सक्छ । डडेल्धुराका बन जंगल, खेतबारी, खोल्साभन्ज्याङदेउरालीमा हिजो उनको बाल्यकाल जसरी बितेको थियो, यतिखेर त्यो रिफ्लेक्सन गर्न सकेनन् भने त्यसपछि शेरबहादुर शेर रहने छैनन् । सबैलाई जानकारी नै छ, डडेल्धुरा नेपालको सबैभन्दा धेरै बन जंगलले ढाकेमध्येको जिल्ला हो । यहाँका करिब ७० प्रतिशत भूमि बन क्षेत्र रहेको छ । यहाँको आकर्षक र अमूल्य बन त्यसैले बनमाराहरूको कोपभाजनको सिकार बनिरहेको छ । जोगबुढा क्षेत्रको बन संरक्षण र सदुपयोगकर्ताहरू बन तस्कर, बन माफियाको गिद्दे दृष्टिमा लामो समयदेखि परिरहेका छन् । समुदायको नाउँमा हस्तान्तरण भइसकेको बनमा पनि बनमाराहरू यसरी जाल बुनिरहेका छन् कि समुदायमाथि दोष थोपरेर उनीहरू बन दोहन गर्न सामदामदण्डभेदको नीति अख्तियार गरिरहेका छन् । शेरबहादुर डडेल्धुरालगायत सम्पूर्ण देशको बन क्षेत्रलाई दिगो रूपमा सन्तान दरसन्तानसम्मले उपयोग गर्न सक्ने र पाउने नवीकरणीय स्रोत बनाउन परून् नकि बन माफियाको चंगुलमा परेर सर्पट कटान गर्दै सुनको फुल पार्ने कुखुरी काट्ने दन्त्यकथाको कुपात्रजस्तो विपरीत मती उनलाई कहिल्यै नआओस् किनभने शेरलाई जति बनजंगलको आवश्यकता अरूलाई छैन । बन छ शेर छ, बन छैन शेर छैन ! डडेल्धुराबाट भर्खरै निस्किएको डमरुले यो कुरा शेरलाई राम्ररी सम्झाओस् ! किनभने डमरु सधैँ शेरसँग नै हुन्छ । त्यसैले शेरलाई बनमन्त्री बनाउन त्यस्तो नाम सिफारिस गरोस्, जो बनको सदुपयोग समुदाय, आमजनता र राष्ट्रको हितमा गर्ने व्यक्ति होस् । यो लेख प्रकाशित होउन्जेल, देशमा नयाँ बनमन्त्री बनिसक्लान् कि ! कसैले दौरा, सुरुवाल, कोट र भद्गाउँले टोपी लगाएर बनमन्त्रीको शपथ ग्रहण गरिसक्छ कि ? बन संरक्षणमा लागेका एक मित्रले प्रश्न गरिहाले, नयाँ बन्ने बनमन्त्रीले दौरासुरुवाल लगाउँछ कि लगाउन्न कुन्नि ? प्रधानमन्त्री प्रचण्डले ड्रेसकोडको महत्व राखेनन् क्यारे । मन्त्रीहरूलाई ड्रेसकोड चाहिन्छ कि चाहिन्न ? चाहिन्न भने ती जो मन्त्री बन्छन् ती चौतारोमा कि खेतको चौडीमा खाजा खान भेला भएका वा कुलो अथवा बाटो खन्न कटुवालले बोलाएर जम्मा भएका व्यक्ति हुन् कि खुट्ट्याउन गाह्रै पर्छ ! देशको कार्यकारीले भन्नुपर्यो, म ड्रेसकोडसम्बन्धी विधेयक ल्याएर संसद्बाट पारित गर्छु । उनका हुक्के, बैठके, चिलिमेहरू, ढोके र चौकीदार कहाँ छन् ? कसरी ती चिरिच्याट्ट परेर टाइसुट लगाएर विदेशीसँग नारिएर र अत्तर छर्किएर तस्कर, भ्रष्टाचारी र माफियासँग दरबार मार्ग, नक्साल, ठमेल र झमेलतिर आइस कफी र मदिराको सुर्की लगाउँदै दिन व्यतित गरिरहेका छन् ? यो कुरा सत्तामा बसेकाहरूलाई सुनाऊ । शपथ ग्रहण गर्दा राष्ट्रिय पोसाक नलगाउने उपप्रधानमन्त्री कृष्णबहादुर महरा चीनका प्रधान र विदेशमन्त्रीसँग झल्किएको फोटो किन बाँडेका हौ, भन । अर्का उपप्रधानमन्त्री विमलेन्द्र निधि दिल्ली दौडाहामा टाइसुटमा देखिए, जबकि यहाँ बाँकटे सर्टमा हिँड्ने गर्दथे । कसैले भ्रम नपाले हुन्छ, देशको ड्रेस कोड हुँदैन भन्ने । ड्रेस कोडको महत्व संसारभर हुन्छ । बैंक विद्यालय डाक्टर नर्सको ड्रेस कोड हुन्छ । डाक्टरले किन एप्रोन लगाउँछन् ? प्रधानमन्त्री बनेपछि प्रचण्डले कालो टोपी किन लगाइरहेछन् ? सरकारी कर्मचारीलाई नीलो सुट र सेतो सर्ट किन अनिवार्य गरिएको ? भदौ ३० गते प्रचण्ड दिल्ली दर्शनमा जाँदैछन्, सरकारको हनीमुन नै नसकिईकन ! त्यतिखेर थरीथरीका सुट र राता, नीला, पहेंला, हरिया, झिर्केमिर्के, टाटेपांग्रे टाइ र सेतो सर्टमा पक्कै झुल्किनेछन् । हुन त प्रचण्डले दौरासुरुवाल लगाउन्न भनेर किरिया खाएका छन् रे ! कार्यकारीले नै राष्ट्रिय पोसाक लगाउन्न भने किन राष्ट्रिय पोसाक मान्ने ? प्रधानमन्त्री पछाडि सधैँ उभिइरहने मुख्य सचिवले किन दौरा, सुरुवाल, कोट र टोपी लगाएर झुल्किरहन्छन् कुन्नि ? हामी आमजनताले पनि हाफ पाइन्ट र टिसर्ट लगाएर प्रधानमन्त्रीलाई भेट्न सिंहदरबार किन नजाने ? सभासम्मेलनमा किन सहभागी नहुने ? कर्मचारीले कुर्था पतलुन लगाएर साइकल चढ्दै सिंहदरबार किन नजाने ? तर आठ महिनापछि प्रधानमन्त्री बन्ने शेरबहादुर देउवा दौरासुरुवाल लगाउन कति अभ्यस्त देखिन्छन् भने उनलाई सबैभन्दा सुहाउने राष्ट्रिय पोसाक नै हो । यो सुहाइले नै देउवालाई प्रधानमन्त्री बनेको हेर्न मान्छे आतुर छन् । यस्तो लाग्छ, कतै राष्ट्रिय पोसाकप्रतिको सजग र सम्मानले जनताले त्यस्तै पात्रलाई प्रधानमन्त्री देख्न पाइयोस् भनेर प्रचण्डलाई सीमा तोकिएको आठ महिनाअघि नै बिर्सनुपर्छ भन्ने आकांक्षी सहरमा बढेका त होइनन् ? यस्ता भावी प्रधानमन्त्री शेरबहादुरले प्राकृतिक स्रोत, साधन र धन संवद्र्धन, प्रवद्र्धन र सञ्चय गर्नको लागि अहिलेदेखि चनाखो नहुने हो भने फेरि नेपाली जनतालाई राणा, शाह र पञ्चायतका बन कर्मचारीको कुशासन र बनमाराको दचकले त्रस्त पार्नेछ । आमजनतालाई निर्भीक, निडर, स्वतन्त्र रूपमा बन संरक्षण र सदुपयोग गर्न लाग्ने बनाउनैपर्छ किनभने बन नवीकरणीय प्राकृतिक स्रोतसाधन हो । नेपालको दिगो विकासको मूल आधार नै बन हो । नेपालीलाई प्राकृतिक विपत्तिबाट रक्षा गर्न सक्ने पनि बन नै हो । शेरबहादुरले आफैँले भनेका कुरा सम्झेका होलान् ? जंगल गएको, रुख चढेको, गाईभैँसी चराएको ? शिवपुरीछेउ पुगेपछि कतै बिर्सिए कि ? बिर्सिएको भए सम्झ शेरबहादुर ! यस्तो चनाखो बनपालेलाई बनमन्त्रीमा ल्याऊ कि बन तस्कर, बिचौलिया पोस्ने होइन, ऊ देशको राजस्व बढाउने र जनताको आवश्यकता पूरा गर्ने होस् । आफ्नो देशको बन कुहाएर अफ्रिका, मलेसिया, क्यानाडा र अमेरिकासम्मको काठ भिœयाउने होइन, आफ्नो देशको बनको दिगो सदुपयोग गर्ने होस् । यो काम डमरुले शेरलाई बताइरहनुपर्यो किनभने डडेल्धुरा यस्तो उत्कृष्ट जिल्ला हो, जहाँको बन संरक्षण, बन पैदावारको सदुपयोग र प्रवद्र्धन गर्ने हो भने यो जिल्ला मात्र होइन, पूरै सुदूरपश्चिमको माग पूरा गरेर बाँकी देशलाई पनि काठ आपूर्ति हुन सक्छ । डडेल्धुरा साँच्चिकै बनको तीर्थाटन र सबै जिल्लाका जनताको लागि आकर्षणको केन्द्र बनिरहन सक्छ । साउन २५ गते देशभर सामुदायिक बन दिवस मनाउनु ठीक अघि अनुसन्धानकर्ताहरू दिलबहादुर खत्री, दिनेश पौडेल, नयाँ पौडेल र विकास अधिकारी तथा गोविन्द पौडेलले नेपालको सामुदायिक बनका चुनौतीबारे विचारोत्तेजक प्रस्तुति गरेका छन् । समुदायले बन संरक्षण गर्ने विश्वकै यो मौलिक नेपाली पद्धतिको प्रयोगलाई उनीहरूले सरकार र दातृ निकायबीचको कार्यक्रम, सामुदायिक आन्दोलन र जटिल बन्दै समस्याको पोको भन्दै तीन चरणमा विभाजन गर्दै विश्लेषण गरेका छन् । उनीहरूले सारको रूपमा समस्याका नौ जड पहिल्याएका छन् १) सामुदायिक बन जनतालाई हस्तान्तरणमा ज्यादै कमी आएको छ, लगभग रोकिएकै अवस्था रहेको छ । २) सामुदायिक बनलाई सरकारी प्राथमिकतामा लगभग पुछारमा पुर्याइएको छ । ३) दस वर्षयता सामुदायिक बनसम्बन्धी आवश्यक नीतिगत निर्णयहरू नगरी यो पद्धतिको पूरै बेवास्ता गरिँदै छ । ४) सार्वजनिक बहसमा सरकार सामुदायिक बनलाई भन्दा अरूलाई नै महŒव दिइरहेको छ । ५) सञ्चारमाध्यमहरूमा पाँच वर्षयता सामुदायिक बनबारे नकारात्मक प्रस्तुति बढी देखिएको छ । ६) सामुदायिक बनलाई विदेशी सहयोग घट्दो छ । ७) जिल्ला बन कार्यालयबाट सामुदायिक बनलाई सहयोग घटेर न्यून तहमा पुगेको छ । ८) सामुदायिक बनको कानुनी अधिकारमाथि अवरोध तेस्र्याउन खोजिँदै छ । ९) हिजो सामुदायिक बनले सीमान्तीकृत भनेर उठाएका मधेसी, जनजाति र दलितका मुद्दा राजनीतिक मुद्दा बनेका छन् । अनुसन्धानकर्ताहरूले उपरोक्त समस्याका भित्री कारणहरू पनि पर्गेल्ने प्रयत्न गरेको बताए । बन कर्मचारीहरूको सामुदायिक बनप्रति हिजोभन्दा आजको हेराइ झन् नकारात्मक बन्दैछ । बन संरक्षण अभियानमा सहयोगी रहेका दातृहरू नै अन्तर्राष्ट्रिय गैससतिर लाग्नु र ती राजधानीमा मात्रै सीमित रहनु । सामुदायिक बन गुटबन्दी, प्रोजेक्ट र व्यक्तिगत स्वार्थको मारमा पर्नु । जलवायु परिवर्तन र रेडप्लसले सामुदायिक बनको एजेन्डालाई पछाडि पर्नु । सामुदायिक बन आन्दोलनमा राजनीतिक दलको गुटबन्दी बढ्नु । नागरिक आन्दोलन विभाजित हुनु । काठको बजारका नाउँमा समुदायलाई बाहिर पारेर व्यापारी पोस्नु । सामुदायिक बनले दलित, मधेस र जनजातिको मुद्दा नबोकेको आरोप लाग्नु । दस वर्षयता ग्रामीण क्षेत्रको सामाजिकआर्थिक अवस्थामा आएको परिवर्तनले बनको पुरानो मान्यतामा भिन्नता देखिँदै छ । सामुदायिक संघसंस्थाहरूको संख्या बढ्नु ।"
