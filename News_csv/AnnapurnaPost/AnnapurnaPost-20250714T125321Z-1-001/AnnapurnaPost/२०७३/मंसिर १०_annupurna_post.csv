शीर्षक,विवरण
महिला हिंसाविरुद्धको सोह्रदिने अभियानः समस्या र समाधान,"२५ नोभेम्बरदेखि १० डिसेम्बरसम्म १६ दिनलाई महिला हिंसाविरुद्धको सोह्रदिने अन्तर्राष्ट्रिय अभियानअन्तर्गत विश्वभर मनाउँदै आएको २५ वर्ष भइसकेको छ । महिलामाथि हुने हिंसा व्यक्तिगत रूपमा हुने अपराध हो, मानवअधिकार हननको परिणाम हो भन्ने मान्यता स्थापित गर्दै सोहीअनुरूप कार्य गर्न देश तथा संयुक्त राष्ट्रसंघीय निकायलाई आह्वान गर्ने उद्देश्यले यो अभियानअन्तर्गत नोभेम्बर २५ (महिला हिंसाविरुद्धको दिवस) देखि डिसेम्बर १० (मानव अधिकार दिवस) सम्म समुदायदेखि सबै तहसम्म विभिन्न कार्यक्रम गर्ने गरिन्छ । यस वर्ष यो अभियान, विश्वभर विश्व शान्ति नै घर शान्तिको आधारः सबैका लागि सुरक्षित शिक्षा' नाराका साथ नोभेम्बर २५ देखि सुरु हुन गइरहेको छ । संयुक्त राष्ट्रसंघबाट पारित घोषणापत्र १९९३ अनुसार महिलालाई महिला भएकै कारणले गरिने सबैखाले त्यस्ता व्यवहार जसले महिलाको अस्तित्व, आत्मसम्मानलाई खण्डित गर्छ, उनलाई शारीरिक, मानसिक, सामाजिक, यौनिक वा अन्य कुनै प्रकारले हानिनोक्सानी पुर्याउँछ वा पुर्याइने भनी डर, धम्की, त्रास देखाइन्छ भने त्यो महिलामाथि हुने हिंसा हो । महिला हिंसाको यही व्यापक परिभाषालाई नै महिलामाथि हुने सबै प्रकारका भेदभाव उन्मूलन महासन्धिको जीआर १९ मा समेत आत्मसात गरिएको छ । त्यसैगरी १९९५ को बेइिजङ सम्मेलन, १९९४ को जनसंख्या तथा विकाससम्बन्धी सम्मेलन जस्ता अन्तर्राष्ट्रिय सम्मेलनबाट पारित दस्तावेजद्वारा स्विकारिएको छ । सैद्धान्तिक रूपमा भन्ने हो भने महिलामाथि हुने हिंसाविरुद्ध राष्ट्रियदेखि अन्तर्राष्ट्रिय तहसम्म धेरै प्रतिबद्धता जनाइएका छन् । तर व्यवहारमा महिलालाई महिला भएकै कारणले हुने गरिने विभेद केही हदसम्म परिवर्तन भएको देखिए पनि सारभूत रूपमा परिवर्तन हुन धेरै बाँकी छ । त्यसको ज्वलन्त उदाहरण भर्खरै मात्रै सम्पन्न अमेरिकी राष्ट्रपतीय निर्वाचनलाई लिन सकिन्छ । अहिले निर्वाचित राष्ट्रपतिद्वारा महिलाप्रति लक्षित गरी प्रयोग गरिएका शब्दव्यवहार असभ्यताको पराकाष्ठामा थिए तर पनि विजय उसैको भयो । यसले के देखाउँछ भने आफूलाई प्रणालीमा चल्ने देशका वासिन्दा भनेर चिनाउन चाहने कट्टरपन्थी अमेरिकीलाई पनि महिलाको नेतृत्व सहज रूपमा स्वीकार्य छैन । यसरी हेर्ने हो भने हामी नेपालीले गर्व गर्ने ठाउँ छ । देशको लोकतन्त्रीकरणको छोटो अवधिमै देशको प्रमुख तीन स्थानमा महिलाको नेतृत्व स्थापित भएको छ । विधायिकासंसद्मा करिब ३० प्रतिशत महिलाको सहभागिता छ । भनेको जस्तो हुन नसकेको भए पनि राज्यका सबै निकायमा महिलाको सहभागिता प्रगतिउन्मुख छ । तर महिलामाथि हुने हिंसा भने घटेको छैन । यो बढ्दो स्थितिमा छ । समय र सन्दर्भअनुसार रूप फरक भएका होलान्, तर स्थितिमा भने परिवर्तन भएको छैन । चाहे त्यो देशको प्रथम महिला राष्ट्रपति, सभामुख तथा प्रधानन्यायाधीश नै किन नहोस्, उनीहरूले पनि हिंसाको सिकार भइरहनुपरेको छ । उनीहरूलाई हेर्ने दृष्टिकोण, उनीहरूलक्षित गरी प्रयोग गरिएका शब्द हुन् वा व्यवहार, लाग्दछ उनीहरूको नेतृत्वबाट कुण्ठित हुने समूहहरूको कमी छैन । प्रधानन्यायाधीशबाहेक अन्य दुई महिला सम्मानित स्थानमा छन् । उनीहरूको निर्णायक भूमिका छैन ! तर पनि यिनीहरू दुवैले गरेको काम नियालेर हेर्ने हो भने तिनीहरूभन्दा अगाडि सोही ओहोदा सम्हालेर बसेकाहरूले भन्दा बढी संवेदनशील तवरले काम भएको छ । आफूलाई संविधानले दिएको दायरालाई पहिचान गर्दै शालीनताका साथ केही क्षेत्रमा यिनीहरूद्वारा परिवर्तनको सुरुआत गरिएको छ । उदाहरणलाई सभामुखबाट प्रतिनिधिसभा सुधारको लागि गरिएको काम तथा राष्ट्रपतिबाट राष्ट्रिय पहलको रूपमा गरिएको किशोरी लक्षित कार्यक्रम' ! यिनले यी महामहिम महिलाको प्राथमिकता प्रस्ट्याइएको छ । त्यसैगरी निर्णायक भूमिकामा आफैं रहेकी प्रधानन्यायाधीश महिलाद्वारा सुरु गरिएका न्यायालय सुधारका कार्यक्रम र गरिएका उद्घोषमाथि पूर्वाग्रही नराख्ने हो भने गर्व नगर्ने बिरलै होलान् । तर यिनको काम जति चर्चित हुनुपर्ने हो त्यति छैनन् । कारण फेरि उही समाजका हरेक तह र तप्काभित्र रहेको कुण्ठा ! यी महिलालाई समेत यो समाजले हिंसा गर्न छोडेको छैन भने अरू आम महिलाको स्थिति के होला ? जिलै अनुमान गर्न सकिन्छ । आज हामीले महिला हिंसाको बारेमा बोल्दा, अन्त्य गर्ने भनी कार्यक्रम बनाउँदा होस् वा कार्यक्रम कार्यान्वयनको तहमा पुर्याउनेसम्मका कार्य गर्दा होस्, प्रमुख रूपले गर्नुपर्ने कार्य हो यी कुण्ठा ल्याउने मानसिकतामा परिवर्तन ! यसमा परिवर्तन नहुन्जेल कहिले नाटकको पात्र त कहिले तरकारीवाली, कहिले घाँसवाली, कहिले लालिवाली वा यस्तै यस्तै धेरै वालिहरूको संज्ञा दिँदै शब्द, अक्षर, वाक्य र हरफहरूमा यी कुण्ठा पोखिन छोड्ने छैनन् । सोहीअनुरूपका व्यवहारहरू घर, कार्यालय, पार्टी, सदन र सडकमा देखिन छाडिने छैनन् । तर यसरी कुण्ठा पोख्नेहरूले यो पनि हिंसा हो भन्ने पत्तोसमेत पाउने छैनन् । यस्ता शब्द, हरफ, र अक्षरहरूले कति मानसिक पीडा दिन्छ, लेखिने, बोलिने व्यक्तिका लागि मात्र नभई समग्र समुदायकै लागि भन्नेबारे बुझ्ने त झन् कुरै भएन । यो स्थितिमा सम्बोधन आवश्यक छ । यसको लागि देशभित्र, घरपरिवारदेखि राष्ट्रका सबै निकायसम्म स्थापित संरचनात्मक असमानतामा सम्बोधन आवश्यक छ । योविना यस वर्ष यो अभियानअन्तर्गत तय गरिएको नारा विश्व शान्ति नै घर शान्तिको आधार, सबैको लागि सुरक्षित शिक्षा' नारामा मात्रै सीमित रहनेछ । सोह्रदिने अभियानमा सुन्तला रङको कपडा लगाएर, सेतो रिबन बाँधेर होटेलको खाजा खाएर गरिने महिला हिंसाविरुद्धका कार्यक्रमलाई उही श्राद्धमा बिरालो बाँध्ने परम्परासँग दाँज्न मात्रै सकिनेछ अनि दोहोर्याउन पर्नेछ, यस्ता सोह्रदिने अभियानहरू ! यो क्रमले जति वर्ष अभियान चलाए पनि चेतना अभिवृद्धि त हुनेछ, तर सचेतना हुने छैन यो परिवेशमा यसपटक सोह्रदिने अभियानको सुरुआतमा यो वर्ष कति हिंसाका घटना भए र कतिले न्याय पाए भनी आँकडामा ल्याउनु असम्भव छ । तर पनि माथि लेखिएका परिस्थितिहरूलाई हिंसा नमान्ने हाम्रो समाज र देशमा पैरवीका लागि पनि आँकडा बाहिर ल्याउनु एउटा बाध्यता छ । यो बाध्यतालाई आत्मसात गर्दै निरन्तरता दिँदै लेख्दा यो वर्ष ओरेक नेपालमा मात्रै १७७५ (२०१५ जुलाई देखि २०१६ जुलाई सम्म) घटनाहरू अभिलेखीकरण गरिएका छन् । तीमध्ये करिब ५२ प्रतिशत घटना तराई क्षेत्रका छन् भने २१ प्रतिशत पहाडी तथा १९ प्रतिशत हिमाली क्षेत्रमा भएका घटना छन् । हिंसाका प्रकारलाई हेर्ने हो भने करिब ७३ प्रतिशत घरेलु हिंसा, ७८ प्रतिशत आफ्नै श्रीमानबाट २१ प्रतिशत घरपरिवारका सदस्यबाट त्यसैगरी २१८ जना महिला विभिन्न खाले सामाजिक हिंसाबाट प्रताडित भएका छन् । तिनीमध्ये ७० प्रतिशत छिमेकीबाट प्रताडित भए भने १७ प्रतिशत परिवारका सदस्यहरूबाट ७६ जना बलात्कार भएका महिला, २७ जना बलात्कारको प्रयास गरिएका महिला ओरेकको सम्पर्कमा आए । यीमध्ये पनि ६१ प्रतिशत महिला त्यसमा पनि करिब आधाको संख्यामा १६ वर्षमुनिका बालिका छिमेकीबाट पीडित बने भने १६ प्रतिशत परिवारको सदस्यबाट त्यसैगरी ८४ जना महिलामाथि बलात्कारबाहेकका यौनिक हिंसा भएको थियो । तीमध्ये ३५ प्रतिशत महिला आफ्नो आत्मिक सम्बन्ध भएकाहरूबाट प्रताडित भएको देखियो । २६ जना बेचबिखनबाट प्रभावित महिला सम्पर्कमा आए तिनीहरूमध्ये पनि ३८ प्रतिशत महिला छिमेकीबाट तथा ३५ प्रतिशत महिला परिवारका सदस्यबाट बेचबिखनमा पारिएका थिए । ११ जना हत्या तथा नौजना हत्याको प्रयास भएका महिला पनि प्रमुखतः परिवारको सदस्य र छिमेकीबाट पीडित भए । त्यसैगरी नौजना परिवारका सदस्यहरूबाट अलपत्र बनाइएका महिला थिए । यी सबै घटना केलाएर हेर्ने हो भने महिलामाथि हिंसा गर्ने व्यक्तिहरू बाहिरका छैनन् । आफन्त छन् । घरभित्रका छन् । छिमेकी छन् । आफ्नो पार्टीभित्रका सदस्य छन् । आफ्ना कार्यालयका सहकर्मी छन् । महिलामाथि हुने हिंसाको सबैभन्दा ठूलो पीडा पनि यही नै हो । भनिन्छ, आफ्नो आङ कन्याई छारो' त्यसैले महिलाले हिंसा बाहिर ल्याउन चाहँदैनन् । ल्याए पनि के गर्ने ? आफ्नो नजिकको व्यक्ति छ ! समाजले आफुलाई नै दोष दिन्छ ! घरबाट निस्क्यो भने अस्तित्व छैन । बस्ने ठाउँ छैन, खाने चारो छैन । सम्मान छैन । हरेक पाइलामा विभेद, सीमान्तीकरण गर्ने नजरहरूको सामना गर्नुपर्दछ । यो यथार्थ हो । त्यसैले यो सोह्रदिने अभियानभित्र यी यथार्थ जन्माउने मुख्य कारकतत्वको रूपमा रहेको असमान संरचना खोज्ने, विश्लेषण गर्ने अनि परिवर्तनको लागि योजना बनाउनु आवश्यक छ । यसका लागि देशको प्रमुख ओहोदामा भएका महिलादेखि घरभित्र थुनिएर बस्न बाध्य महिलाभित्र मुद्दामा गम्भीर विश्लेषणको खाँचो छ, अन्यथा कोही ओहोदाको सीमित आत्मरतिमा रमाउने र कोही पीडाबाट थिल्थिलिएर आत्मग्लानीमा हराउने मात्र हुन्छ । यो स्थितिमा परिवर्तन आवश्यक छ । सो परिवर्तनको लागि जति महिलाको अगुवाइ आवश्यक छ त्यति नै महत्वपूर्ण छ, सामाजिक न्याय, समानता र मानव अधिकारका ठूलाठूला भाषण दिएर नथाक्ने समूहहरूको भूमिका ! अन्ततोगत्वा जबसम्म समाजमा रहेका असमान संरचना, सोच, शब्द र व्यवहारमा परिवर्तन हुँदैन, तबसम्म महिलामाथि हिंसा हुने क्रम जारी रहन्छ । यसका लागि प्रथमतः महिला र पुरुष देशका समान नागरिक हुन् भन्ने मान्यता स्थापित गर्नु र सोहीअनुरूपका व्यवहार हुन आवश्यक छ । यो यथार्थलाई बुझ्दै देशमा लोकतन्त्र संस्थागत गराउने कार्यमा अगुवाइ गरिरहेका व्यक्तिहरू, सजग, सचेत र सहज हुन जरुरी छ । सरकारको लागि अन्तर्राष्ट्रिय परिवेशमा भर्खर मात्रै अनुमोदित दिगो विकासका लक्ष्यहरूले संरचनागत परिवर्तन गर्न सकिने आधार दिएको छ । इमानदारी र परिवर्तन गर्ने प्रतिबद्धता हुने हो भने संरचनागत परिवर्तन गर्न सकिन्छ ! तर सरकारद्वारा नीतिगत परिवर्तन गरेर मात्रै मानिसको मानसिकतामा परिवर्तन हुन्न । संरचनागत परिवर्तन मानिसहरूको मानसिकतामा परिवर्तनविना हुन सक्दैन, त्यसैले मानिसहरूको मानसिकतामा परिवर्तनका लागि नागरिक समाजलगायत समाजका हरेक तह र तप्कामा रहेका व्यक्तिहरूको भूमिका आवश्यक हुन्छ भन्ने यथार्थ पनि बुझ्न जरुरी छ । यसलाई अहिलेको सोह्रदिने अभियानमा नारा मात्र नभई आफ्नो व्यवहार परिवर्तन गर्ने र समाजमा रहेको विभेदपूर्ण मान्यता तथा असमान संरचनाहरूमा परिवर्तन गर्ने अठोट गर्नु आवश्यक छ । अन्यथा सोह्रदिने अभियानमा सुन्तला रङको कपडा लगाएर, सेतो रिबन बाँधेर होटेलको खाजा खाएर गरिने महिला हिंसाविरुद्धका कार्यक्रमलाई उही श्राद्धमा बिरालो बाँध्ने परम्परासँग दाँज्न मात्रै सकिनेछ अनि दोहोर्याउन पर्नेछ, यस्ता सोह्रदिने अभियानहरू ! यो क्रमले जति वर्ष अभियान चलाए पनि चेतना अभिवृद्धि त हुनेछ, तर सचेतना हुने छैन अनि भन्नैपर्नेछ, गर्यो, गर्यो हातमा लाग्यो शून्य !"
"चिनियाँ, चीन र चा","चुचुरोबाट लगभग १४० करोड जनसंख्या भएको चीनको परिचर्चा विश्वभरि नै हुन्छ, एउटा सामरिक शक्ति, आर्थिक महाशक्ति, व्यापारको गुँड र विश्व बजार पिट्ने राष्ट्रको नाममा । अमेरिकापछि लगत्तै चीन आउँछ र सन् २०३० सम्म अमेरिकालाई पनि उछिन्दैछ । सन् १९६० र सन् १९७० को दसकमा चेयरम्यान माओले गरेको सांस्कृतिक क्रान्ति' ले यो देशमा यति भयानक उथलपुथल ल्यायो, लगभग १० लाख मानिस मारिए भनिन्छ । त्यहाँ मानव अधिकारको नामोनिशान रहेन । संस्था, धर्मस्थल सबै भत्काइए । चेयरम्यान माओको निधन भएपछि, देङ स्याओ पिङले राष्ट्र सम्हाले । सन् १९७५ यता चीनले पछि फर्केर कहिल्यै हेरेन । यति द्रूत गतिमा अघि बढ्यो कि विश्व समुदाय नै चकित पर्यो । म पनि पटकपटक चीन गएँ । दक्षिणपश्चिमतिरका युनानकुनमिङ, तिब्बतल्हासा, सिचुआनचेङ्दु आदि राज्यका साथसाथै पूर्वोत्तरका सासी उतायसान, तायुअन, बेइजिङ र दक्षिणी समुद्रतटका संघाई, कुजियान, गुआगडोङ र तियानजिन क्षेत्रको मज्जैले भ्रमण गर्न पाएँ । कस्तो राष्ट्र ? कम्युनिस्ट भन्छ दक्षिण एसियाको देवीदेवता सबै यही बनाइन्छ, गुआङझाओमा । समाजवादी राष्ट्र भन्छ केवल बजारै बजार छ र मानिसहरू केवल किनबेच गर्न मन पराउँछन् । स्कुलमा छँदा हु येन साङ र फा हियेन दुई धार्मिक बुद्धिजीवीले भारतदक्षिण एसिया भ्रमण गरेको वर्णन पढेका थियौं । कलेजमा चिनी दार्शनिकहरू लाओसे र कन्फ्युसियसबारे पढ्यौं । विश्वविद्यालयमा पुग्दा माओत्से तुङ र चाउ एन लाईले कस्ता राजनीति गर्थे र कसरी राष्ट्र चलाउँथे भन्ने राजनीतिक विश्लेषण गर्यौं । अहिले चिनियाँ राष्ट्रपति सी जिनपिङ छन् । उनले भ्रष्टाचार स्वाहा पार्ने उपाय अगाडि ल्याएका छन् । जिनपिङले विश्वलाई नै अँगाल्ने र नियन्त्रण गर्ने कार्यक्रमअन्तर्गत नै पौराणिक रेशम (सिल्क) मार्गलाई फेरि नयाँ रूप दिई एसिया, युरोप र अफ्रिकासमेतलाई बाँध्ने एउटा दिशा एउटा मार्ग' (वान वेल्ट वान रोड) कार्यक्रम अघि ल्याए । आज सिंगो विश्व नै चीन र चिनियाँको निमित्त सबैभन्दा प्रमुख चर्चाको विषय भएको छ । यसअन्तर्गत बाटोघाटो, व्यापार, वाणिज्य, संस्कृति, समाज, शिक्षा, स्वास्थ्य, पर्यावरण, प्रौद्योगिकी आदि सबैलाई एकत्रित ढंगमा चीनले एसिया, युरोप र अफ्रिकाका राष्ट्रहरूसँग मिली विकास कार्यक्रम गर्ने रे ! भारत यो कार्यक्रम मान्न तयार छैन । तर यसै कार्यक्रमलाई साकार रूप दिन चीनले एउटा नयाँ बैंक एसियन इन्फ्रास्ट्रक्चर इन्भेस्टमेन्ट बैंक बनायो, जसमा भारतको सहभागिता उच्चस्तरीय छ र भूमिका गहन पनि । चीनले दुवै शक्ति कडा र नरमलाई अति नै सुचारु ढंगमा प्रयोगमा ल्याएको छ । एकापट्टि सामारिक दृष्टिकोणमा आफूलाई अझै बलियो बनाउँदै र एउटा विशेष परमाणु शक्ति भएर आफ्नो कडा शक्ति (हार्ड पावर) को प्रदर्शन जानीबुझी गर्छ । अर्कोतिर चिनियाँ संस्कृति, खानपिन, दर्शन र धर्म आदिलाई नरम शक्ति (सफ्ट पावर) को रूपमा विश्वभरि फैलाउँदै छ । कुन राष्ट्रमा चाइना टाउन' र चिनियाँ खानेकुरो' पुगेको छैन ? जापान, अमेरिका, युरोप, अफ्रिका, एसिया सबै क्षेत्र चिनियाँ खानेकुरोमा डुब्यो । बजारभरि मेड इन चाइना' मात्रै लेखिएका चिनियाँ सरसामान भएका कारणले सबैलाई किन्न कर नै लाग्दो रहेछ । चिनियाँले पहिले गर्छ रे त्यसपछि सोच्छ रे । र नै चीनमा चाँडोभन्दा चाँडो बन्छन् बाटोघाटो, पुल, घर, व्यापार केन्द्र सार्वजनिक सुविधा आदि । हामी दक्षिण एसियामा सोच्छौं, सोच्छौं र कहिलेकहीँ मात्रै गर्छौं रे । र नै एउटा मार्ग बनाउन वर्षौं लाग्छ । पहिले तोकिएको खर्च बढेर तीन चार गुणा हुन्छ र पनि मार्ग खोलिँदैन । धेरैले भन्छन् चीनमा प्रजातन्त्र नभएकाले नीति बनाउन र निर्णय दिन सहज छ । यसमाथि बहस गरिनुपर्ने हो । बाजेको समयमा थालेको बाटो नातिले पनि देख्नु नपाउनु प्रजातन्त्रकै योगदान भनेर आफ्नै चित्त बुझाउने हो कि ? चीनको द्रूत विकासले विश्वलाई नै फाइदा पुगेको छ । घरघरमा विशेष सुविधा पुगेको छ । तर चीनले विकासका नराम्रा असरहरू पनि भोग्नु परिरहेको छ । चीनले विश्वभरिकै प्राकृतिक संसाधन र खनिज पदार्थहरू, फलाम, तेल, ग्यास, कोइला आदिलाई आफ्नो नियन्त्रणमा लिएर आफ्नो कारखाना र कम्पनीहरू बनाएको छ । बर्मादेखि इथियोपिया, किर्गिस्तानदेखि ब्राजिलसम्मै चीनका कम्पनीहरू पुगेका छन् । त्यहाँ बाटो, बन्दरगाह, पुल, स्कुल, अस्पताल पनि बनाइदिएको छ चीनले तर प्राकृतिक संसाधन पनि पूरै चलाएको छ । चिनी सरसामान अति सस्तो छ । अर्कोतिर चीनमा श्रमिकहरूको वेतन अति नै कम भएकाले र श्रमिकहरूको अधिकारको लागि लड्ने ट्रेड युनियन नभएकाले श्रमिकहरूका श्रमिकहरूका श्रमदान प्रशस्तै मात्रामा चिनियाँ कम्पनीहरूले पाए । विश्वले यसरी सस्तो चिनियाँ सरसामान घरमै पाए । तर चीन अर्कोतिर प्रदूषणको सिकार बनेको छ । विश्व बैंकको रिपोर्टअनुसार विश्वका अति प्रदूषित दसवटा नगरहरूमा ६ वटा चीनमा पाइयो । प्रदूषणले नदीहरू नै सुके । अब चीनले कसरी पानी भएको तिब्बत युनान क्षेत्रबाट हजारौं किलोमिटरको कुलोमा पाइप बिछ्याई नगरहरूमा पानी पुर्याउने भन्ने कार्यक्रम तयार पार्दैछ । चिनियाँहरू व्यापार वाणिज्यका कारण कति मातिए भने धेरै व्यापारी कसरी ठग्न सकिन्छ भन्ने अति नै आघातपूर्ण उपाय अघि ल्याउन थाले । नानीहरूले पिउने पाउडर दूधमा इनामेल हाले । अन्डाभरि रासायनिक पदार्थ हाली कृत्रिम र जाली बनाउन थाले । चीनमा अहिलेसम्म पनि यी सबै कुरा नियमित गर्ने कानुन र संस्थाहरू भनेजस्तो छैन । विश्व कम्पनीहरूको सबैभन्दा ठूलो गुनासो नै यही छ । अर्कोतिर त्यहाँ फेसबुक, जीमेल र धेरै जनप्रिय विषयमा सरकारले प्रतिबन्ध लगाएको छ । सरकारले सीधै भन्छ, सबै कुरो गर तर राजनीति नगर । विरोध गर्नेहरूले देश नै छोडेर भाग्नुपर्छ । तर चीन फेरि अनुशासित राष्ट्र पनि हो । सफा छ । कार्यालयमा बाबुहरू समयमा आउँछन्, बैंक स्कुल विश्वविद्यालय सब ठीक चल्छन् । अर्थात् जनसाधारणले जनसुविधा नसोधी र नलडी पाउँछन् । चिया (चा) लिएर एकपटक दार्जिलिङ, नेपाल, सिक्किम र विश्वका कुनाकुना पसेका चिनियाँहरू आज चिया लगेको मार्गबाटै विश्व अँगाले । आजको चीनमा केको चिया पाइँदैन र ? कालो, हरियो, गुलाबको फूलको, जंगली झ्याउको, रुखका बोक्राको, समुद्री लेउको, यार्सागुम्पाको र पातपतिंगरको । सबै चियाको स्वाद लिनै महिनौं लाग्छ यहाँ । यहाँको मिल्क टी' अचम्मैको हुन्छ । तीन फिट माथिबाट चिया र दूध खसालेर चिया बनाइन्छ र घरीघरी फिटिन्छ । मिल्क टी' पिउनेहरूको लाइन लाग्छ, जहीँतहीँ । चिनियाँ नै हुन् टि हर्स रुट' (चियाघोडामार्ग) बनाउने । युनानतिब्बतनथुलाकालिम्पोङकलकत्ता सबैलाई जोडेको थियो चिनियाँ चिया र चिया बोक्ने गधाघोडाले एकपटक । चीनमा जहाँ गए पनि महिलाको भीड देखिन्छ । उनीहरू व्यापार गर्छन्, कलकारखानामा काम गर्छन् र गाडी चलाउँछन् । सरकारले नै एउटा नानीभन्दा बढ्दा जन्माउन नदिएपछि त्यहाँ नानीहरूको पालनपोषण मात्रै राम्रो नभएर महिलाको स्वास्थ्य पनि राम्रो हुने नै भयो । छोरीचेलीलाई भ्रूण हत्या गरी जन्मनै नदिने, दाइजो नल्याउँदा छोरीबुहारी जलाउने हाम्रो समाजमा फैलिएको कुप्रथा सुन्दा त चिनियाँहरू अवाक बन्छन् र चुकचुक गर्छन् । चिनियाँहरू के खाँदैनन् ? मासु, चरा, कीरा फट्यांग्रा, सर्पभ्यागुता, ककरोचलेउ सबै खान्छन् । सबैले आआफ्नै प्रकारले । सिचुआनमा टिम्बुरले मसलाको काम गर्छ, जिजियाङमा लसुनले र बेइजिङमा मौरीको महले मसलाको काम गर्छ । अति नै स्वादिलो खानेकुरा हुन्छन् । महमा डुबाएर धिमा आगोको रापले पकाएको हाँसको मासु मुखमै बिलाउँछ बेइजिङ र तियानजेनका रेस्टुराँहरूमा । माथि उतायसान पर्वत क्षेत्रमा फेरि माटोले बनाइएका घरमा बस्ने परिवारले खोर्सानी र कुखुराको मासु अघि राखिदिँदा मलाई त दार्जिलिङको सेब्जे सिटोङ बस्तीमा ठण्डा महिनामा ज्वानोमा भिजेको कुखुराको झोल खाएजस्तै लाग्यो । चीनको भयानक र ध्वंसपूर्ण सांस्कृतिक क्रान्ति' को समयमा पनि उतायसान पर्वतका मन्दिर, गुम्बाहरू चोखै बसे । यी धर्मस्थलहरूमा पनि लद्दाख, नेपाल सिक्किमअरुणाचलदार्जिलिङकै सुवासना छरिएको छ । सुँगुरको मासु खानु हो भने चीनको क्यानटोन जानुपर्छ । कस्ताकस्ता प्रकारका पाइन्छन् । बजारका गल्लीमा सुँगुरको थुतुनादेखि पुच्छरसम्मै अलगअलग ढंगमा मासु सजाइएको हुन्छ । के टिप्ने ? जिब्रो कि, खुट्टा कि, आन्द्राभुँडी कि, छात्ती कि, कान ? टिपेपछि कुन मसाला ? अनि पाकेपछि कसरी खाने ? गिलो भातसँग कि बोकचोइको सागसँग कि, सिलेरीको डन्डीसँग कि वा चिनियाँ रोटीसँग । घन्टौं बसेर खाँदा पनि पेटमा कुतकुती लागिरहन्छ । पकाउनेको अनुहार र सीप देखेरै सुँगुरको मासुले भुँडीमा भुतभुती खेलिरहन्छ । वास्तवमा चीनमा शाकाहारीको लागि गाह्रै पर्छ, चोखो निरामिश भोजन पाउन । त्यहाँको प्रसिद्ध शाकाहारी भोजन हो गानवियान जुचियाओ' अर्थात् सिमीलाई खोर्सानी र अन्य सागसँग भुटेको । यो तरकारी पनि वास्तवमा सुँगुरको बोसो चर्वीमै पकाएको हुन्छ र अलिकति टिम्बुर हाल्दा मगमग बास्ना आउँछ । थुक्पा हाम्रो जस्तो कहाँ हो र ? भुक्लुक्क उमाल्यो, सुपमा डुबायो र किमा धनियाँ हाली भकाभक खायो । थुक्पा नै सयौं प्रकारको हुन्छ । कोदो, चामल, फापर, आँटा, मैदा, कन्दमूल, तरुलले बनाएको हुन्छ थुक्पा । नरम, कडा, चेटो, गाँठो, लामो सबै आकारको हुन्छ । फेरि सुप र झोल कहाँको, कुन राज्यको, कुन जातिको र कुन मसालाको ? खानेकुरा मन पराउनेको लागि जापानथाइल्यान्ड र भियतनाम र हवाई र ब्राजिलभन्दा पनि धेरै स्वादिला परिकार चीनका गल्लीगल्लीमा पाइन्छ । अनि खल्ती र ल्याकत सुहाउँदिला दामले भरिएको हुनुपर्छ । चीनको चमत्कार हेर्न चीन जानैपर्छ । किनभने हाम्रो र चिनियाँको सोचमै फरक छ । हामी हिजो हेरेर आजको बाटो बनाउँछौं । चिनियाँ ५० वर्षपछि हेरेर बाटो बनाउँछन् । यसरी साम्यवादी कम्युनिस्ट राष्ट्र चीन थाहै नपाई पुँजीवादी क्यापिट्यालिस्ट राष्ट्र भयो । भाषाचाहिँ साह्रो । अ भन्दा अलंकार बुझ्नुपर्छ, चीनमा हिँडडुल गर्ने, घुम्ने र मज्जा गर्ने हो भने । हातको एक्टिङ, अनुहारको बंगाइ र मुख चलाइबाट मात्रै चिनियाँ भाषा नजान्नेले अघि बढ्नुपर्छ । लाग्छ ५० हजार चिनियाँमा पाँचदस जनाले अंग्रेजी बोल्न जानेका हुन्छन् । र पनि कहाँ पुग्यो चीन ? आजभोलि प्रायः आमाबाबुको सपना नै नानीहरूलाई कसरी अंग्रेजी बोल्न सिकाउने र पारंगत बनाउने भनेर धेरैले स्कुले नानीहरूलाई अमेरिका, इङल्यान्ड आदि मुलुकमा पठाउँछन् । धेरै जनसंख्या भएकाले चीनमा स्कुल, विश्वविद्यालय भर्ना र नोकरीको लागि अति नै होडबाजी हुन्छ । नानीहरू गाउँ' को परीक्षा भनेपछि डराउँछन् किनकि यही परीक्षाले नै उच्च शिक्षा हासिल गर्न सकिन्छ । चीनमा चारैतिर पारम्परिक चिकित्सा र ओखतीमूलोको पसल, अस्पतालहरू छन् । तिब्बतदेखि शान्तावनसम्मै लटरम्मै छन् यस्ता पसल । चीनको पारम्परिक ओखती मूलोको आधार नै वनजंगल, उद्भिद् पशुप्राणी भएकाले चिनियाँहरूले यी सबै वस्तु कम भएको बुझी अन्य राष्ट्रबाट ल्याउन थाले । सन् १९६० को दसकमा चीनमा लगभग एक करोड ५० लाख कस्तुरी मृग थिए, जो आज घटेर एक लाख ५० हजार भएको छ । यो २५००५००० मिटरमा पर्वत क्षेत्रमा पाइने एउटा कस्तुरी मृगबाट हरेक वर्ष २० ग्राम कस्तुरी निकाल्न सकिन्छ । यसको मूल्य विश्व बजारमा दुई लाख भारतीय रुपियाँभन्दा बढी हुन्छ । यस्तो स्थितिमा चिनियाँहरू वरिपरिका राष्ट्रबाट बाघको पित्त, हड्डीदेखि लिएर पांगोलिन आदि व्यापक रूपमा भित्र्याउँछन् । अर्बौं रुपैयाँको यो अनैतिक व्यापारमा छिमेकी राष्ट्रहरू विस्तारै रुमलिँदै छन् । विकासले ल्याएको तनाव र विकृतिले चीन मात्रै होइन, छरछिमेकीहरू पनि यसरी खाँदैछन् । चीनको चमत्कार हेर्न चीन जानैपर्छ । बाटोमा एउटा दुइटा वाहन चल्छ र पनि फराकिलो बाटो बनाइएको छ । किन भन्दा पचास वर्षपछि यहाँ धेरै वाहन चल्छन् रे । हामी हिजो हेरेर आजको बाटो बनाउँछौं । चिनियाँ ५० वर्षपछि हेरेर बाटो बनाउँछन् । सोचमै फरक छ । त्यसमाथि चीन सरकारसँग यति पैसा छ, कहाँ कसरी खर्च गरौं भन्छ । साम्यवादी कम्युनिस्ट राष्ट्र चीन थाहै नपाई पुँजीवादी क्यापिट्यालिस्ट राष्ट्र भयो । तर चीन यो कुरा भन्नै मान्दैन ।"
श्रेष्ठ अब सम्झनामा मात्र,"जीवनका झन्डै चालीस वसन्त न्याय सेवामा खर्चिएका पूर्व प्रधानन्यायाधीश गोविन्दबहादुर श्रेष्ठ गत साता संसारबाट बिदा भए । उनले धर्ती छोडेको पनि १३ दिन बितिसकेछ । बलेको आगो ताप्ने परम्परा स्थापित भएको हाम्रो समाजमा सर्वोच्च अदालतबाट शोकमा एक दिन बिदा दिने कामबाहेक श्रेष्ठका विषयमा खास चर्चापरिचर्चा भएन । त्यसो त नरम मिजासका श्रेष्ठ स्वयं न्यायपालिका प्रमुख हुँदा पनि पर्चाबाजी गरेर चर्चामा आउन लालायित भएनन् ।श्रेष्ठ सीमित अवसर र असीमित चुनौती अगाडि पारेर २०६१ सालमा प्रधानन्यायाधीश भएका थिए । उनले नौ महिना मात्र न्यायपालिकाको नेतृत्व सम्हाले । तत्कालीन राजा ज्ञानेन्द्रले सत्ता हातमा लिएको अवस्था थियो । राजतन्त्र उत्कर्षमा थियो । २०४७ सालको संविधानबाट प्रदत्त मौलिक हक कटौती भएको अवस्था थियो । त्यसताका वैयक्तिक स्वतन्त्रताको पक्षमा आवाज उठिरहेको थियो । यता बार र बेन्चको दूरी टाढिएको थियो । प्रतिकूल समयमा उनले न्यायपालिकाको नेतृत्व सम्हाले । वास्तवमा उनी कसैको आस र त्रासबाट प्रभावित भएनन् । चुनौतीबीच पनि सम्हालिएर काम गरे । उनको कार्यकालमा नागरिकको मौलिक हक संरक्षणमा थुप्रै बन्दी प्रत्यक्षीकरणका आदेश जारी भएका छन् । न्यायमा राजनीतीकरणविरुद्ध खरो रूपमा उभिएका थिए श्रेष्ठ । आफ्नो कार्यकालमा न्यायपालिका सुधारका महत्वाकांक्षी योजना अघि सारे । न्यायपालिकामा पारदर्शिता, स्वच्छता र छिटोछरितो न्यायप्रति उनको प्रतिबद्धता थियो, त्यसअनुरूप बुताले भ्याएसम्म काम पनि गरे । एक न्यायाधीशको मूल्यांकन मुद्दा मामिलाको निरूपण शैलीमा निर्भर रहन्छ । उसले दिने न्यायको कसीमा पाइन जाँचिन्छ । श्रेष्ठले न्यायमा निर्विवाद रूपले छाप छोडेर गए । उनी भन्थे, आफूलाई कसैले निगरानी गरिरहेको छ भनेर स्वतन्त्र न्यायपालिकाको पक्षमा काम गर्छु ।' वास्तवमा उनी एक भद्र, निष्ठावान् र शालीन प्रधानन्यायाधीश थिए । न्यायपालिका सुधारको पक्षमा प्रयत्नशील रहिरहे । व्यक्तिगत लाभलाई महत्व दिएनन् । उनको अडानका कारण स्वार्थीसमूह कति रिसाए पनि होलान् सायद । कसैको डर र त्रासबाट उनी भयभीत पनि भएनन् । आफूमा नभएका गुणको दाबी गर्ने र भित्रका अवगुण लुकाउने प्रवृत्तिले श्रेष्ठ ग्रसित थिएनन् । त्यस्ता प्रवृत्तिद्वारा आफ्नो महानता प्रचारित गर्ने चरित्र पनि उनले कहिल्यै देखाएनन् । मुखमा एउटा र व्यवहारमा अर्कै गर्ने प्रवृत्ति उनमा थिएन । उनै न्यायपालिका प्रमुख भएका बेला रविन्सन प्रकरण' चर्किएको थियो । सर्वोच्चका तत्कालीन दुई न्यायाधीश कृष्णकुमार बर्मा र बलिरामकुमार सिंहले झन्डै तीन केजी खैरो हेरोइनका अभियुक्त बेलायती नागरिक गोर्डन विलियम रविन्सनलाई सफाइ दिएपछि विवाद उत्कर्षमा पुगेको अवस्था थियो । त्यतिखेर श्रेष्ठ निकै दबाब र तानावमा थिए । उक्त प्रकरणलाई लिएर श्रेष्ठ नेतृत्वको न्यायपरिषद्ले बुद्धिमत्ता ढंगले तत्कालीन सर्वोच्चका न्यायाधीश अनुपराज शर्माको अध्यक्षतामा छानबिन समिति गठन गर्यो । पूर्व प्रधानन्यायाधीश गोविन्दबहादुर श्रेष्ठलाई नेतृत्वमा पुगेपछि कसैको वैशाखी टेक्नुपर्ने जरुरत परेन । प्रतिकूल समयमा उनले जति गरे आत्मविश्वासले नै गरे । यता बार अध्यक्ष शम्भु थापा नेतृत्वको कार्यसमितिद्वारा वरिष्ठ अधिवक्ता रतनलाल कनौडियाको अध्यक्षतामा अर्को छानबिन समिति गठन भयो । दुवै समितिले फैसलाको छानबिन गरी विवादित न्यायाधीशद्वयलाई पदमुक्त गर्न उपयुक्त हुने सुझाव प्रतिवेदन दियो । यही प्रतिवेदनका आधारमा श्रेष्ठले न्यायाधीशद्वय बर्मा र सिंहलाई मुद्दा हेर्नबाट रोक लगाए र पदमुक्त गर्न राजीनामाको लागि दबाबसमेत दिए । आखिर दुवै न्यायाधीशबाट राजीनामा आयो पनि । रविन्सन प्रकरण न्याय परिषद्को दराजमै थान्को लगाउने काम भएको भए न्यायिक मूल्य, मान्यताप्रतिको जनविश्वास डग्मगाउने अवस्था थियो त्यतिबेला । यो प्रसंगले समयमै निकास नपाए विवादित न्यायाधीश र अन्य न्यायाधीशले सँगसँगै बसेर कसरी काम गर्ने भन्ने प्रश्न थियो । संविधानले न्याय परिषद्लाई दायित्व बहन गर्ने विषयमा त्यो घटना परिषद् अध्यक्ष रहेका श्रेष्ठका निम्ति अन्तिम परीक्षाको घडी पनि थियो । त्यतिबेला प्रधानन्यायाधीशका रूपमा श्रेष्ठको कार्यकाल चार महिना मात्र बाँकी थियो । छोटो समयमा उनले जे गरे न्यायकै लागि गरे । परिषद्लाई हरसम्भव चुस्त र दुरुस्त राखे । परिषद्मा न्यायाधीशविरुद्ध परेका उजुरी वर्षौं पालेर राख्ने रोग उनमा थिएन । उजुरीमाथिको कारबाही छिटोछरितो टुंगोमा पुर्याउनुपर्छ भन्ने मान्यता उनको थियो । न्यायाधीशविरुद्ध परिषद्मा परेका गम्भीर प्रकृतिका उजुरीको आज के हविगत छ ? नेवारी कुलमा जन्मेर सिंगो जीवन न्यायमा समर्पित गरेर गए उनले । आफ्नो समयभर कानुनी शासनको पक्षमा उभिइरहे । यथार्थमा उनी जागिरप्रति भन्दा न्यायपालिकाप्रति समर्पित भए । कसैप्रति उनको खस्रो बोली पनि सुनिएन । कोही कसैप्रति अतिरञ्जनापूर्ण प्रशंसाको भारी पनि उनले बोकाएनन् । श्रेष्ठलाई नेतृत्वमा पुगेपछि कसैको वैशाखी टेक्नुपर्ने जरुरत पनि परेन । प्रतिकूल समयमा उनले जति गरे आत्मविश्वासले नै गरे । न्यायिक निष्ठा र कर्तव्य पथबाट कत्ति पनि विचलित भएनन् । मौन तर दृढ निश्चयका साथ लगनशील भएर लागिपरे । नरम मिजासका कारण मिडियाका समेत प्रिय पात्र थिए उनी । हिजोभन्दा आज न्यायमा शक्ति हुनेको पहुँच, न्यायाधीशमा राजनीतीकरण र इमानदार न्यायाधीशको सही मूल्यांकन नभएको गुनासा बढेका छन् । अर्कोतिर ठूलाबडालाई फगत मानको लागि बक्सियोस्', मर्जी होस्' ज्यूनार' जस्ता सम्भ्रान्त संस्कृतिले जरा गाडिरहेको छ । राम्रो मान्छेभन्दा हाम्रो मान्छे भन्ने चलन झाँगिदो छ । चाकरी, चाप्लुसी, चम्चागिरी अनि बिचौलियाको पासोबाट न्याय क्षेत्र मुक्त हुन सकेको छैन । न्यायको मन्दिरभित्र फेरि पनि किन भ्रष्टाचार नै चुनौतीको पहाड बनेर उभिएको छ ? न्यायका याचकको क्रन्दनमा मलम लगाउने काममा किन ढिलाइ भइरहेको छ ? यस सन्दर्भमा श्रेष्ठको योगदान आज झन् अविस्मरणीय भएर आएको छ । काम र व्यवहारले नै न्यायकर्मीको परिचय दिने हो, आखिर शरीर त सबैको नासवान छ । कर्मले नै न्यायप्रति समर्पित यी व्यक्तित्व अन्तिममा ब्रेन ट्युमरको असह्य वेदनाले प्रताडित भए । ७७ वर्षको उमेरमा उनको शान्त प्रस्थान भयो । दिवंगत आत्माप्रति हार्दिक श्रद्धाञ्जली !"
स्थानीय निकायमा तनाव अशुभ संकेत,"'स्थानीय निर्वाचनको घोषणा र संसद् निर्वाचनका कुरा जनता र अन्तर्राष्ट्रिय जगत्लाई दिग्भ्रमित गर्ने कुरा हुन् र त्यो राजाको अधिनायकवादी शासनलाई वैधानिकता दिने कुत्सित उद्देश्यबाट प्रेरित छ । हामी सम्पूर्ण जनतासँग यी निर्वाचन असफल बनाउन आग्रह गर्नुका साथै आआफ्ना हिसाबले सक्रियताका साथ यसलाई बहिस्कार गर्ने छौं ।' सन् २००५ को नोभेम्बरमा दिल्लीमा भारत सरकारको मध्यस्थतामा त्यसबेला भूमिगत नेकपा माओवादी र नेपाली कांग्रेस तथा एमालेसहित सात पार्टीबीच भएको बाह्रबुँदे सहमतिको नवौं बुँदा हो माथि उल्लिखित अंश । वर्तमान प्रधानमन्त्री तथा बाह्रबुँदेको ठीक एक वर्षपछि बृहत् शान्ति सम्झौतामा विद्रोही पक्षबाट हस्ताक्षरकर्ता पुष्पकमल दाहालले राजा ज्ञानेन्द्रको प्रत्यक्ष शासनताका घोषित स्थानीय निर्वाचन असफल पार्न हत्या, हिंसामा जान उनलाई अर्का हस्ताक्षरकर्ता गिरिजाप्रसाद कोइरालाले आग्रह गरेको दाबी गरेका थिए, सार्वजनिक रूपमा नै । राजाको शासनमा आंशिक रूपमा सम्पन्न त्यो निर्वाचनमा अत्यन्त कम मतदान भयो । जनता आतंकित पनि थिए । राजनीतिक दलहरूले त्यसलाई बहिस्कार गरेका थिए । त्यसैले त्यो प्रक्रिया असान्दर्भिक बन्न पुग्यो । तर त्यसको ११ वर्षपछि स्थानीय निर्वाचन दलहरू र सरकारको लागि 'भालुको कन्पट' सावित भएको छ । स्थानीय निर्वाचन अहिलेको सरकार र वर्तमान संविधानको न्यूनतम वैधानिकताको लागि अनिवार्य सर्त हो । तर राज्य संरचना र शासन व्यवस्थाबारे संविधानमा उल्लिखित 'पिरामिड' भताभुंग हुँदैछ । त्यसबाट उत्पन्न आम मनोविज्ञानले नेताहरू संविधान कार्यान्वयन गर्न गम्भीर नभएको देखाउँछ । स्थानीय निकाय सम्बन्धमा पुनर्संरचना आयोगले एकपछि अर्को सिफारिस ल्यायो । स्थानीय निकायको संख्या र सीमा निर्धारण गर्न अनि मुख्यालय (केन्द्र) तोक्न सकेन । त्यो सहज काम हैन पक्कै पनि, तर त्यो एउटा संवैधानिक कर्मकाण्ड मात्र पनि हैन । आयोगले स्थानीय निकायहरूको पुरानै संख्यामा जान भने पनि संघीयताको अस्पष्टता अनि प्रान्तीय सीमा विवादले स्थानीय तहमा अनेकौं डर र आशंका पैदा गरेको छ । संघीयताबारे ठूला दलका केही ठूला नेताहरूले अति केन्द्रीकृत रूपमा निर्णय लिएजस्तै स्थानीय पुनर्संरचनासम्बन्धी आयोगको प्रतिवेदन पनि एउटा समितिको प्राज्ञिक या प्रशासनिक अभ्यासका रूपमा मात्र देखा पर्यो । त्यसबारे संसद् र राजनीतिक दल अनि जनताबीच बहस नै भएन । बहस नभएको प्रतिवेदनको अपनत्व हुँदैन । जनताको जीवन र अस्तित्वसँग प्रत्यक्ष सरोकार राख्ने तर उनीहरूको अपनत्व नभएको प्रतिवेदन नीति बनेमा त्यसको कार्यान्वयन सहज हुँदैन । उनीहरूको विरोध नै रहन्छ बरु । अहिले त्यही भएको छ । रसुवामा केही महिनाअघि स्थानीय निकायको सीमा हेरफेरबारे चलेको हल्ला या उनीहरूकै बुझाइका आधारमा त्यहाँका जनताले सबै ठूला दलका नेताहरूलाई कुटपिट गरे, नियन्त्रणमा लिए । त्यो आक्रोशको आगो अहिले सर्वत्र फैलिँदै छ । त्यो आक्रोश बुझेरै होला आयोगले आफ्नो अधुरो प्रतिवेदन सबै निकायहरूमा फिर्ता पठाउँदै छ, सरोकारवालासँग छलफल र उनीहरूका माग सुनी परिमार्जन गर्नको लागि । स्थानीय तहलाई संविधानसभा या संसद्जसरी नियन्त्रित गर्न सकिन्न । तर स्थानीय तहको असन्तुष्टि र आक्रोशले संसद्लाई एक क्षणमै भताभुंग पार्न सक्छ त्यो असन्तुष्टिले संगठित स्वरूप लियो भने । बाह्रबुँदेमार्फत त्यसबेला स्थानीय निर्वाचन रोकिए पनि पटकपटक सत्तामा रहेका दलहरूले त्यसलाई यथासम्भव छिटो सम्पन्न गर्ने प्रतिबद्धता व्यक्त गरेका छन् । तर यो संविधान जारी भएको २० महिना अर्थात् २०७३ चैतसम्म पनि निर्वाचन हुने सम्भावना न्यून बन्दै गएको छ, खासगरी अहिले आयोगले तयार गरेको प्रतिवेदनले तनाव र हिंसाका प्रारम्भिक लक्षणहरू देखाउन थालेपछि । एघार वर्षअघि राजाको नेतृत्वको सरकारले चुनाव गराउँदा सरकारको नियत शंकाको घेरामा थियो र अहिले निर्वाचन नगराउँदा सरकारको नियतमाथि प्रश्नचिन्ह उठेको छ । स्थानीय तहमा जनताको सशक्तीकरण अनि निर्वाचित प्रतिनिधिमार्फत स्वशासन र विकास हुन नसके संघीयता त्यसै पनि अर्थहीन हुन जान्छ । स्थानीय निर्वाचन हुन नसकेका २० वर्षमा र अझ खुला भ्रष्टाचार र भागबन्डाको राजनीतिका विगत ११ वर्षमा स्थानीय निकायभित्र पर्ने गाउँ र सहरहरूको विकास रकम मुख्य दलहरूका 'पकेट' मा गएका छन् । सत्तामा रहेका या बाह्रबुँदे समर्थक दलका 'मनोनीत' समितिहरूले स्थानीय विकास पदाधिकारीहरूसँगको मिलोमतोमा या उनीहरूको विवशताबाट रकम लिँदै गैरजवाफ तरिकाबाट त्यसको खर्च गर्ने गरेका छन् । आफूलाई मनोनीत गर्ने दल या त्यसका नेताहरूप्रति मात्र ती समिति सदस्यहरू जिम्मेवार हुने हुँदा यो विकास रकम कसरी खर्च भयो भन्ने जानकारी जनताले हासिल नै गर्न सकेनन् । भरपर्दो विश्लेषणअनुसार स्थानीय विकासको त्यस्तो रकमको झन्डै ७० प्रतिशतजति विगत १०११ वर्षमा चुहावट भएको छ । पार्टीको उपल्लोसँगै तल्लो तहका नेताहरू पोषिएका छन्, यसबाट । सम्भवतः त्यही कारणले सत्तामा दुई ठूला दल र प्रतिपक्षी एमाले र सत्ताको वृत्तभित्र रुमलिन थालेको राप्रपा नेपाल (एकीकृत) पनि स्थानीय निर्वाचन गराउनमा त्यति इच्छुक हुने छैनन् । किनकि निर्वाचनले जवाफदेहिता माग्दछ । स्थानीय तहमा जनप्रतिनिधि र निर्वाचनकर्ता जनताको नियमित तथा प्रत्यक्ष अन्तरक्रिया भइरहने हुँदा संसद्मा जसरी भाग्न सम्भव हुने छैन, प्रतिनिधिहरूका लागि । निर्वाचन भइसकेपछि विगतका विकास कोष, त्यसको सदुपयोग या दुरुपयोगबारे पनि प्रश्न उठ्ने भएकाले पनि स्थानीय निर्वाचनबारे स्थानीय तहमै प्रतिरोध हुन सक्छ । तर विगतका भ्रष्टाचार तथा विकास रकम हिनामिनाबारे छानबिन अनि बालानन्द पौडेल समिति प्रतिवेदनमाथि व्यापक छलफल, राय संकलन र परिमार्जन हुने सर्तमा स्थानीय निर्वाचन सम्भव हुन सक्छ । किनकि त्यो परिमार्जित प्रतिवेदनमा जनताको अपनत्व हुनेछ । तर फेरि पनि अर्को संवैधानिक अड्चन आउनेछ । संविधान संघीय छ । प्रान्तीय सीमा र क्षेत्राधिकारमाथि विवाद छ । तत्काल टुंगिने लक्षण छैन । संघीय संसद्को माथिल्लो सदन प्रान्तीय निर्वाचनविना सम्भव देखिँदैन । प्रान्तीय सभाको निर्वाचन, मतदाता सूची निर्माण, नामांकन, प्रान्तीय राजधानी तोक्ने जस्ता जटिल भावनात्मक अनि समय लाग्ने विषयबारे निर्णय नै भएका छैनन् । यी सबै निर्णय कसले गर्ने ? प्रान्तीय सभाले गर्ने भने त्यसको निर्वाचनको सम्भावना छैन । राज्य र संविधानका सैद्धान्तिक पक्ष हुन्छन्, तर त्यसलाई व्यावहारिक स्वरूप तथा अस्तित्व दिन नसकिने अवस्थामा राज्यको कर्तव्य र आधिकारिकता अनि उसको संवैधानिक हैसियत प्रयोजनविहीन बन्न पुग्छन् । अहिलेको समस्या यही हो । एउटा संयन्त्र भत्किने र अर्को नबन्ने परिस्थितिले राज्यमा रिक्तता र अराजकता निम्त्याउँछ र परिस्थिति बेकाबु हुँदा बाह्य हस्तक्षेपको समेत खतरा बढ्न जान्छ । उत्कृष्ट भनिएको संविधानका त्यो जटिलता तथा अव्यावहारिकताप्रति न पहिलो संविधानसभा, न दोस्रो नै संवेदनशील देखिए । त्यति मात्र हैन, ती संविधानसभाहरूका राजनीतिक समस्या समाधान समिति र संविधान समितिका नेतृत्व र पदाधिकारीहरूसमेत यसबारे संवेदनहीन तथा मौन छन् । संविधानमा वर्णित संघीयताको 'पिरामिड' बीच समन्वयको लागि आवश्यक संयन्त्र र प्रक्रिया बन्नुपूर्व नै सरकार तथा सत्ता तथा प्रतिपक्षका दलहरूले पुराना संरचना भत्काएका छन् । अञ्चल भत्किसकेको छ । जिल्ला भत्काउने तयारी छ । पुनरावेदन अदालत भत्किएको छ । उच्च न्यायालयको लागि न्यायाधीश नियुक्त गर्ने तयारी भइरहेको छ, तर ती अदालत कहाँ अवस्थित होलान्, थाहा छैन । राज्य र संविधानका सैद्धान्तिक पक्ष हुन्छन्, तर त्यसलाई व्यावहारिक स्वरूप तथा अस्तित्व दिन नसकिने अवस्थामा राज्यको कर्तव्य र आधिकारिकता अनि उसको संवैधानिक हैसियत प्रयोजनविहीन बन्न पुग्छन् । अहिलेको समस्या यही हो । एउटा संयन्त्र भत्किने र अर्को नबन्ने परिस्थितिले राज्यमा रिक्तता र अराजकता निम्त्याउँछ र परिस्थिति बेकाबु हुँदा बाह्य हस्तक्षेपको समेत खतरा बढ्न जान्छ । त्यसैले स्थानीय तहबारे देखा परेका द्विविधा, त्यहाँ उत्पन्न तनाव र हिंसाका घटनालाई दलहरूले खासगरी ११ वर्षअघि स्थानीय निर्वाचनको विरोध गर्नेहरूले गम्भीरताका साथ लिनु आवश्यक छ । जनताको सशक्तीकरणको लागि संघीयता सर्वोत्तम व्यवस्था हो भन्नेहरूको आफ्नै मान्यता छ र हुनुपर्छ । तर त्यो विकल्पहीन मान्यता हैन । संघीयता र प्रान्तीय स्वरूपमा जनमानस विभाजिन हुनुको मुख्य कारण छ, त्यसबारे व्यापक बहस नै भएन । आधा दर्जन दलका ठूला नेताहरूले निर्णय लिए । मुलुकमाथि त्यसलाई थोपरे । त्यसबारे जनताको रायलाई गम्भीरतासाथ लिइएन । त्यसैले त्यो कार्यान्वयन हुने अवस्थामा छैन । न त संविधान नै । यो विषयको अन्तिम निक्र्योल नहुँदा मुलुकको पुरानो शासकीय प्रशासनिक ढाँचा छिन्नभिन्न हुने र नयाँ नबन्ने अवस्था पैदा भएको छ । संविधान कार्यान्वयनको नाममा भइरहेको अहिलेको अभ्यास त्यस अर्थमा फितलो र असफल सावित हुने सम्भावनालाई बेवास्ता गर्नु मुलुक र दलहरूका लागि महँगो सावित हुनेछ । संविधान बाँदरको हातमा नरिबल बन्ने खतरा हरेक दिन बढ्दो छ ।"
मुस्ताङमा क्रसकन्ट्री साइकल दौड,"पोखराः उपल्लो मुस्ताङमा पहिलोपल्ट बिहीबारदेखि मुस्ताङ म्याडनेस क्रसकन्ट्री साइकल रेस सुरु भएको छ । सात चरणमा हुने प्रतियोगिताको दूरी दुई सय २० किलोमिटरको छ । समुद्री सतहबाट दुई हजार आठ सय मिटरमा रहेको कागबेनीबाट सुरु भएको यो रेसले मुस्ताङको ४२ सय मिटरको विभिन्न पासहरू छिचोल्दै र चरणहरू पार गदै सात दिनमा दुई सय २० किलोमिटरको दूरी तय गर्नेछन् । प्रतियोगिताका विजेताले एक लाख २५ हजार रुपैयाँ प्राप्त गनेछन् । त्यस्तै रेसमा दोस्रो हुनेले ७५ हजार र तेस्रो स्थानमा रेस सकाउनेले ५० हजार पुरस्कार राशि प्राप्त गर्नेछन् । रेसको पहिलो दिन राजकुमार श्रेष्ठ ५७ मिनेट ५० सेकेन्डमा दूरी पार गदै अग्रस्थानमा छन् । बुद्धिबहादुर तामाङ र नेपाली सेनाका मानबहादुर थापामगर क्रमशः एक घन्टा दुई मिनेट ४४ सेकेन्ड र एक घन्टा दुई मिनेट ५६ सेकेन्डमा पार गर्दै दोस्रो र तेस्रो स्थानमा छन् । नेपालमा सम्भावना बेकेको माउन्टेन बाइकिङको विकासमा योगदान पुर्याउँदै साहसिक खेल पर्यटनको प्रवद्र्धनका लागि यो प्रतियोगिता आयोजना गरिएको आयोजक तथा व्यवस्थापक शिखर पाण्डेले बताए । उनले भने, हामीले उपल्लो मुस्ताङ यस किसिमको क्रसक्रन्ट्री साइकल रेस पहिलोपल्ट आयोजना गरेका हौं, पहिलोपल्ट यस किसिमको सहभागीले हामीलाई उत्साही तुल्याएको छ । आगामी दिनमा यसलाई निरन्तरता दिनेछौं ।' पहिलो दिन शीर्ष स्थान ओगटेका राजकुमार श्रेष्ठले सुरुको चरण सजिलो भएको प्रतिक्रिया दिए । श्रेष्ठले भने, अझै धेरै गाह्रो चरणहरू त बाँकी नै छ । प्रतिस्पर्धा पनि कडा भएकोले अझै टाइमिङमा सुधार गदै जाने लक्ष्य छ ।' याक अट्याकलगायत विभिन्न क्रस कन्ट्रीहरूमा सहभागी जनाएका बुद्धिबहादुर तामाङले उपल्लो मुस्ताङ साइकलिङको लागि उत्तम गन्तव्य भएको बताए । मुस्ताङमा यस्तो प्रतियोगिता पहिलो पल्ट नेपालीले आयोजना गरेकाले आफूहरू उत्साही भएको उनले सुनाए । उनले थपे, पहिलो दिन भएकोले त्यति छिटो कुदाइएन उनले भने भोलिबाट अलि पेस बढाउँछु ।' बेलायतमा भएको माउन्टेन बाइक ओरेन्टेरिङ रेसमा बिजेता रहिसकेकी इजाबेल बोइडले यस्तो मनोरम ठाउँमा साइकल कुदाउनै आपूलाई गर्व लागेको बताए । उपल्लो मुस्ताङमा साइकल कुदाउनै एउटा अद्भुत र आनन्दायी क्षण भन्दै अर्का सहभागी इयन मोरिसनले भने, मेरो लागि यो रेस स्मरणीय रहनेछ र यो पूरा गर्नु नै मैले जिते बराबर हुनेछ ।' प्रतियोगिता पहिलो दिन मुक्तिनाथ पुगेर सम्पन्न भएको छ । दोस्रो दिनको रेस चैले पुग्नेछ भने, त्यसपछि क्रमशः घमी, लोमान्थाङ, टागे, मार्फा र सातौं दिनमा तातोपानीमा पुगेर सकिनेछ । साहसिक खेलको रूपमा लिइएको यस प्रतियोगितामा एक नेपाली एक विदेशी महिलासहित पाँच विदेशी र सात नेपाली खेलाडीको सहभागिता रहेकोमा दुईजनाले विदेशी प्रतियोगीले विशेष कारण प्रतियोगितामा सहभागी जनाउन सकेनन् ।"
बार्सा र म्यान सिटी नकआउट चरणमा,"लन्डनः प्रशिक्षक पेप ग्वार्डिओलाको वर्तमान क्लब म्यानचेस्टर सिटी र पूर्वक्लब बार्सिलोना युरोपियन च्याम्पियन्स लिग फुटबलको नकआउट चरण पुगेका छन् । समूहगत चरणको बुधबार राति भएको खेलमा बार्सिलोनाले सेल्टिकलाई २० गोलले हरायो । जर्मन क्लब मोन्चेनग्ल्याडब्याचविरुद्ध उत्रिएको म्यान सिटी ११ गोलको बराबरीमा रोकिए पनि अगाडि बढ्न सफल भयो । समूह सी' मा पाँच खेलबाट १२ अंक जोडेको बार्सिलोना भने विजेता बन्दै अगाडि बढ्ने निश्चित भयो । समान खेलपछि आठ अंक भएको म्यान सिटी दोस्रो स्थानमा रहँदै उपविजेताका रूपमा नकआउट चरण पुग्ने पक्का भएको हो । तेस्रो स्थानमा रहेको मोन्चेनग्ल्याडब्याचको पाँच अंक छ । तीनवटै टोलीले अब एकएक खेल खेल्न बाँकी छ । मोन्चेनग्ल्याडब्याच प्रतियोगिताबाट बाहिरिए पनि युरोपा लिगका लागि भने छनोट भएको छ । सेल्टिकको मैदानमा भएको खेलमा बार्सिलोनाका दुवै गोल लियोनल मेसीले गरे । नेमारको पासमा २४ औं मिनेटमा टोलीलाई अग्रता दिलाएका मेसीले ५५ औं मिनेटमा पेनाल्टीमार्फत गोल थपेका थिए । मेसी जारी च्याम्पियन्स लिगमा नौ गोलसहित सर्वाधिक गोलकर्ताको सूचीमा शीर्ष स्थानमा छन् । दोस्रो स्थानमा रहेका पेरिस सेन्ट जर्मन (पीएसजी) का एडिन्सन काभानीको पाँच गोल छ । मेसी युरोपियन च्याम्पियन्स लिगको सर्वकालीन सर्वाधिक गोलकर्ताको सूचीमा दोस्रो स्थानमा छन् । शीर्ष स्थानमा रहेका रियल म्याड्रिडका क्रिस्टियानो रोनाल्डोभन्दा मेसी केवल तीन गोलले पछाडि छन् । रोनाल्डोको ९५ र मेसीको ९२ गोल छ । मोन्चेनग्ल्याडब्याचले म्यान सिटीविरुद्ध सुरुआती अग्रता लिए पनि त्यसलाई कायम राख्न सकेन । घरेलु मैदानमा उत्रिएको मोन्चेनग्ल्याडब्याचले राफेलमार्फत २३ औं मिनेटमा अग्रता लिएको थियो । म्यान सिटीले डेभिड सिल्भाको गोलमार्फत पहिलो हाफको इन्जुरी समयमै खेल बराबरीमा ल्याएको थियो । मोन्चेनग्ल्याडब्याच ५१ औं र म्यान सिटी ६३ औं मिनेटमा १० खेलाडीमा सीमित भएका थिए । म्यान सिटी लगातार चौथो पटक नकआउट चरण पुगेको हो । यसै सिजन म्यान सिटीमा आबद्ध भएका प्रशिक्षक ग्वार्डिओलाले सन् २००८ देखि चार वर्षको कार्यकालमा बार्सिलोनालाई दुई पटक युरोपियन च्याम्पियन बनाएका थिए । समूह बी' अन्तर्गतको समीकरण भने रोमाञ्चक बनेको छ । उक्त समूहको बुधबार राति भएको खेलमा नापोली र डाइनामो किभले गोलरहित बराबरी तथा बेसिकटस र बेनफिकाले ३३ गोलको बराबरी खेले । पाँच खेलपछि बेनफिका र नापोलीको समान पाँचपाँच अंक छ । बेसिकटसको सात अंक छ । बेसिकटसको मैदानमा भएको खेलमा बेनफिकाले ३० गोलको अग्रता लिएर पनि त्यसलाई कायम राख्न सकेन । बेसिकटसका गोन्कालो ग्वेडेसले १० औं, नेल्सन सेमेडोले २५ औं र जुबोमिर फेजसाले ३१ औं मिनेटमा गोल गरे । बेनफिकाका लागि भने सेन्क टोसुनले ५८ औं, रिकार्डो क्वारिज्माले ८३ औं र भिनसेन्ट अबुबाकरले ८९ औं मिनेटमा गोल गरेका थिए । अन्य खेलमा साबिक उपविजेता एट्लेटिको म्याड्रिडले जित हात पार्यो भने पूर्व विजेता बायर्न म्युनिखले एफके रोस्टोभलाई ३२ गोलले हरायो । एट्लेटिकोले पीएसभीलाई २० गोलले पराजित गर्यो । आर्सनल र पेरिस सेन्ट जर्मन (पीएसजी) बीच २२ गोलको बराबरी भयो । बायर्न, एट्लेटिको, आर्सनल र पीएसजी यसअघि नै नकआउट चरण पुगिसकेका छन् । समूह ए' मा पाँच खेलपछि आर्सनल र पीएसजीको समान ११११ अंक छ । तेस्रो स्थानमा रहेको लुडोगोरेट्सको दुई अंक छ । समूह डी' मा पाँच खेलपछि १५ अंक जोडेको एट्लेटिको विजेता बन्ने पनि निश्चित छ । दोस्रो स्थानमा रहेको बायर्नको नौ अंक छ । तेस्रो स्थानमा आसीन रोस्टोभको चार अंक छ । प्रतियोगितामा लगातार पाँचौं जित हात पार्ने क्रममा घरेलु मैदानमा उत्रिएको एट्लेटिकोका लागि केभिन गामेरो र एन्टोइन ग्रिजम्यानले एकएक गोल गरे । ग्रिजम्यानको पासमा ५५ औं मिनेटमा गामेरोले घरेलु टोलीलाई अग्रता दिलाएका थिए । ग्रिजम्यानले ६६ औं मिनेटमा टोलीको अग्रता दोब्बर बनाए । एट्लेटिकोले घरेलु लिगमा लगातार दुई हार व्यहोरेपछि जित हात पारेको हो । आर्सनल र पीएसजीबीचको खेल रोमाञ्चक रह्यो । आर्सनलको मैदानमा भएको खेलमा पीएसजीले १८ औं मिनेटमा अग्रता लिएको थियो । पहिलो हाफको इन्जुरी समयमा ओलिभर गिरोडको पासमा आर्सनल बराबरीमा फर्किएको थियो । त्यसपछि आर्सनलले पीएसजीका मार्को भेराट्टीको पासमा ६० औं मिनेटमा अग्रता लियो । तर पीएसजीले पनि आर्सनलका खेलाडीको आत्मघाती गोलमा खेल बराबरीमा ल्यायो । आर्सनलका एलेक्स ल्वोबीबाट ७७ औं मिनेटमा आत्मघाती गोल भएको थियो । रोस्टोभले घरेलु मैदानमा बायर्नविरुद्ध ससक्त प्रदर्शन गर्यो । रोस्टोभका सर्दार एजमनले ४४ औं, दिमित्री पोलोजले ४९ औं र क्रिस्टियन नोबोवाले ६७ औं मिनेटमा गोल गरे । बायर्नका डगलस कोस्टाले ३५ औं र हुँवा बर्नाटले ५२ औं मिनेटमा गोल गरे । यो सिजन कमजोर प्रदर्शन गरिरहेको बायर्नले घरेलु लिगमा एक हार र एक बराबरीको नतिजापछि च्याम्पियन्स लिगमा यस्तो नतिजा निकालेको हो ।"
नेमारमाथि दुई वर्ष जेल सजायको माग,"म्याड्रिड: स्पेनी सरकारी अधिकारीले बार्सिलोनाका ब्राजिलियन स्ट्राइकर नेमारमाथि दुई वर्ष जेल सजायको माग गरेका छन् । साथै उनलाई एक करोड ६ लाख अमेरिकी डलर जरिवानासमेत लगाउनुपर्ने माग गरिएको छ। सन् २०१३ मा ब्राजिलियन क्लब सान्तोषबाट बार्सिलोनासँग आबद्ध हुँदा आफ्नो वास्तविक मूल्य ढाँटेर अन्य सहयोगी निकायहरूलाई कम रकम दिएको भन्दै दायर भएको मुद्दामाथि हाल स्पेनी अदालतमा छलफल भइरहेको छ। त्यसबेला नेमारको पूर्वक्लब सान्तोषको रणनीतिक साझेदार संस्था डीआईएसलाई कम रकम दिइएको भन्दै नेमारविरुद्ध मुद्दा दायर गरिएको हो। मुद्दामा नेमारसहित उनका पिता, बार्सिलोना र सान्तोसलाई समेत कारबाहीको माग गरिएको छ । यस्तै बार्सिलोनाका पूर्वअध्यक्ष सान्द्रो रोसेललाई समेत कारबाहीको माग गरिएको छ । रोसेललाई पाँच वर्षको जेलसजाय र एक करोड ६ लाख अमेरिकी डलरको जरिवाना माग गरिएको छ । सान्तोसका पूर्वअध्यक्ष ओडिलियो रोड्रिगुइज भने ठगीको आरोपमा तीन वर्षको जेल सजायमा छन् । डीआईएसले नेमारको अनुबन्धमा सहयोग गरेअनुसार उनका लागि तिरिएको रकमको ४० प्रतिशत आफूहरूले पाउनुपर्ने सहमति भए पनि अनुबन्ध रकम ढाँटेर थोरैमात्रै रकम दिइएको जनाएको छ । त्यसअनुसार स्पेनी अधिकारीहरूले बार्सिलोनालाई ८९ लाख अमेरीकी डलर तथा सान्तोसलाई ७४ लाख अमेरिकी डलर जरिवाना तिराइनुपर्ने मागसमेत गरेका छन् । डीआईएसले नेमार र उनका पितालाई पाँच वर्ष तथा बार्सिलोनाका पूर्वअध्यक्ष रोसेल र वर्तमान अध्यक्ष मारिया बार्ताेमेउलाई आठ वर्षको जेलसजायको माग गरे पनि अधिकारीहरूले त्यसलाई घटाएर दुई वर्षको मात्रै सजायको माग गरेका हुन् । साथै अधिकारीहरूले अदालतसमक्ष नेमारलाई तत्काल खेल्नका लागि समेत रोक लगाउन माग गरेका छन् । स्पेनी कानुनअनुसार दुई वर्षसम्मको जेल सजाय बाहिरै रहेर भुक्तान गर्न सकिनेछ । बार्सिलोना अर्जेन्टिनी स्ट्राइकर लियोनल मेसी पनि त्यस्तै जेल सजाय भुक्तान गरिरहेका छन् ।"
