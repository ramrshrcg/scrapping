शीर्षक,विवरण
नेपाल पनि कंगो र सोमालिया बन्नसक्छ,"विश्वका प्रमुख राष्ट्रहरूका राष्ट्रपति र प्रधानमन्त्रीहरूसम्बन्धी समाचारहरूले कमै महत्व पाउने विख्यात अन्तर्राष्ट्रिय सञ्चारमाध्यमहरूमा सन् २०१३ को फेब्रुअरीको अन्तिम साता मेक्सिको शिक्षक संगठनकी अध्यक्ष एल्बा एस्थर गोर्दिल्लोसम्बन्धी समाचारहरूले महत्व पाएका थिए । १५ लाख सदस्य भएको मेक्सिकोको अत्यन्त शक्तिशाली र दक्षिण अमेरिकाकै सबैभन्दा ठूलो शिक्षक संगठनकी अध्यक्ष एल्बा आफ्नो निजी जेट विमानमा क्यालिफोर्नियाबाट मेक्सिको फर्कंदै गर्दा युनियनको १५ करोड ९० लाख डलर रकम हिनामिनालगायत अवैध सम्पत्तिको कारोबार र संगठित अपराधको अभियोगमा गिरफ्तार भइन् । सन् १९८९ देखि लगातार सो संगठनको अध्यक्ष रहेकी उनको अमेरिकाको क्यालिफोर्नियामा समेत दुई भव्य महलहरू थिए । स्विट्टजरल्यान्ड र लिक्टनस्टाइनमा बैंक खाता थियो । उनी मेक्सिकोकी राजनीतिक हस्तीसमेत थिइन् । उनको गिरफ्तारीको अघिल्लो दिन मात्रै मेक्सिकोका राष्ट्रपति एनरिक पेना निएटोले शिक्षा सुधार कानुनमा हस्ताक्षर गरेका थिए र यसको एउटा मूल लक्ष स्कुलहरूलाई शिक्षक संगठनहरूको अनुत्तरदायी नियन्त्रणबाट मुक्त गर्नु थियो । यसलाई मेक्सिकन सरकारको अत्यन्त ठूलो र साहसिक निर्णय मानिएको थियो । एल्बाको हस्तक्षेपले मेक्सिकोको शिक्षा प्रणाली ध्वस्त भइसकेको थियो । शिक्षक संगठनहरूलाई शिक्षक नियुक्ति र बढुवासमेतको अधिकार थियो । ठूलो लेनदेनका आधारमा त्यस्ता नियुक्ति र बढुवा हुने गर्दथे । सरकारी अधिकारीहरूले अपारदर्शी बैंक खातामार्फत शिक्षकहरूको तलब भुक्तान गर्ने र त्यसमा एल्बाको नियन्त्रण रहने गरेको थियो । शिक्षक संगठनको अध्यक्ष हुनुका साथै उनले एउटा राजनीतिक दल पनि खोलेकी थिइन् । उनको दलले त्यसअघिको संघीय चुनावमा चार प्रतिशत मत प्राप्त गरेको थियो । जुन दल सत्तामा आउँछ त्यही दलसँग अनैतिक राजनीतिक साँठगाँठ गर्ने गरेकोले तुलनात्मक रूपमा दल सानो भए पनि निर्वाचनमा त्यसको भूमिकाले परिणामलाई असर पुर्याउने गर्दथ्यो । शिक्षा मन्त्रालयका उच्च पदहरूमा हुने नियुक्ति र बढुवामा समेत उनले चाहेअनुसार हुने गथ्र्यो । मेक्सिको सरकारले शिक्षकको पद शिक्षक संगठनहरूमार्फत लिलामीमा जाने र वंशाणुगत जस्तो हुन नदिने, योग्यता सुनिश्चित गर्न परीक्षा लिइने र असफल हुनेलाई हटाइने जस्ता सुधार योजना ल्याएको थियो । जतिखेर उनी गिरफ्तार भइन् त्यतिखेर मेक्सिकन शिक्षकहरू सरकारको सुधारविरुद्ध सशक्त आन्दोलनमा थिए । एल्बाले धेरै मुलुकमा व्याप्त एउटा प्रवृत्तिलाई प्रतिनिधित्व गरेकी थिइन् । नेपालको राजनीति, ट्रेड युनियन, पेसागत आन्दोलन वा कथित नागरिक समाज र गैरसरकारी संस्थाहरू पनि त्यस्तो प्रवृत्तिबाट मुक्त छैनन् । हालै एउटा अनलाइन पत्रिकामा पूर्व महालेखा परीक्षक भानु आचार्यले बताएअनुसार एउटा जिल्लामा नहर खनिएको अभिलेख भेटियो, तर नहरमा पानी लैजान आसपास कुनै नदीखोला थिएन । अर्को जिल्लामा बाटो नभएको ठाउँमा पुल बनाइएको थियो । आचार्यका अनुसार निर्माण कार्य सञ्चालन गर्दा, सामान खरिद गर्दा पछाडि शून्य थप्दै खाने अभ्यास नेपालमा आम छ । यसमा निर्माण कम्पनी, राजनीतिक दलका नेता, सांसद, सरकारी कर्मचारी, दलका भात्री संस्था, ट्रेड युनियन सबै जोडिन्छन् । आचार्यका अनुसार सरकारले दातृसंस्थाको सिफारिसमा नियुक्त गरेका परामर्शदाताले बनाएको करिब ९० प्रतिशत आयोजना कामै नलाग्ने छन् । संसारभरि संसद् भ्रष्टाचारविरुद्धको सबैभन्दा प्रभावकारी अंग मानिन्छ, तर नेपालमा सांसद विकास कोष र अन्य विकास संरचना र परियोजनाहरूमार्फत सांसदहरू नै भ्रष्टाचारका संस्था र सिन्डिकेट बनेका छन्, भ्रष्टाचारका स्रोत र संरक्षक बनेका छन् । सरकार, दलका नेता र कार्यकर्ता, ट्रेड युनियन र पेसागत संगठन र गैरसरकारी संस्थाहरू सबै भ्रष्टाचारको पर्याय बनेका छन् । संसारमा मेक्सिको र नेपाल मात्रै छैनन् शासनमा बस्नेहरूले कायम गरेको स्वच्छता र निष्ठाको थुप्रै मानदण्ड विश्वसँग छ । एउटा उदाहरण तत्कालीन सेरेत्से खमा हुन् । उनी बोत्स्वानाका राष्ट्रपति हुँदा अधिकारीहरूले राष्ट्रपति भवन जाने साँघुरो गल्लीलाई मर्मत र विस्तार गर्ने प्रस्ताव राखे । फिनान्सियल टाइम्सको अन्तर्राष्ट्रिय अर्थतन्त्र विभागका सम्पादक र बैंक अफ इंगल्यान्डका पूर्व अर्थशास्त्री अलान बेट्टीको एउटा बहुचर्चित पुस्तकमा उल्लेख भएअनुसारखमाले प्रस्तावलाई ठाडै अस्वीकार गर्दै भने, सडकहरू राष्ट्रिय प्राथमिकताअनुरूप बनाइनुपर्छ, नेताको सुविधाको लागि होइन ।' स्मरण रहोस्, सन् १९६६ मा जब बोत्स्वाना ब्रिटिस उपनिवेशबाट स्वतन्त्र भयो, भूपरिवेष्ठित बोत्स्वानाको प्रतिव्यक्ति आय ७० डलरको आसपास थियो । आज त्यो साढे सात हजार डलरभन्दा माथि छ । जतिखेर बोत्स्वानाको प्रतिव्यक्ति आय ७० डलर थियो, नेपालको ८१ डलर थियो र आज त्यहाँको त्यस्तो आय साढे सात हजारभन्दा बढी हुँदा नेपालीहरूको सात सय डलर मात्रै छ । त्यतिखेर बोत्स्वानामा जम्मा ६७ किलोमिटर पक्की सडक थियो, तर नेपालमा तीन सय किलोमिटरभन्दा बढी पक्की सडक थियो । ४२ किलोमिटर लामो रोप वे, ५३ किलोमिटर लामो जयनगरजनकपुरविजलपुरा र ३९ किलोमिटर लामो रक्सोलअमलेखगन्ज रेलमार्गसमेत थियो । बोत्स्वानामा जम्मा २२ जना विश्वविद्यालय स्नातक हुँदा र मुस्किलले सय जनाले १० कक्षासम्मको शिक्षा हासिल गरेका बेला नेपालमा विश्वविद्यालय स्नातक मात्रै सात हजारभन्दा बढी थिए । त्यतिखेर नेपालको अर्थतन्त्र भारत र चीनको भन्दा राम्रो अवस्थामा भएको मात्र होइन, दक्षिण कोरिया र सिंगापुरजस्ता आजका एसियाका समृद्ध अर्थतन्त्रहरूसँग तुलना गर्न सकिने अवस्थामा थियो । बोत्स्वानाले आन्तरिक विवादलाई उठ्न दिएन । मुलुकमा उपलब्ध प्राकृतिक साधनको विकास र उपयोगको सफल र रचनात्मक नीति अवलम्बन गर्यो । अर्थतन्त्रलाई एक दिन पनि अवरुद्ध हुन र राजनीतिबाट प्रदूषित हुन दिएन । परिणामस्वरूप स्वतन्त्रतापछिका ३० वर्षसम्म बोत्स्वानाको आर्थिक वृद्धिको दर अमेरिका, जापान, दक्षिण कोरिया सिंगापुर, हङकङको भन्दा बढी थियो भनेर बेट्टीले लेखेका छन् । तर बोत्स्वानाभन्दा पाँच वर्षअघि स्वतन्त्र भएको, समुद्रसम्म खुला पहुँच भएको, उत्तम स्तरको हिरा र सुनको विराट् भण्डार भएको सियरालियोनले शासकहरूको भ्रष्ट स्वार्थको रक्षाको लागि त्यस्तो खनिज भण्डारको विकास र उपयोगको कुनै स्वस्थ्य र स्वच्छ नीति अवलम्बन गरेन । त्यसैले त्यहाँ हिरा र सुन खानीमाथिको स्वामित्वको लागि गृहयुद्ध भइरह्यो, अनि युद्धले युद्धरत विभिन्न पक्षलाई अपार धन उपलब्ध गराइरह्यो । युद्ध र अराजकतामा मात्रै ती बहुमूल्य खनिज सम्पदाको निर्बाध लुटको अवसर प्राप्त भइरहने भएकोले विदेशी कम्पनीहरूले पनि त्यस्तो गृहयुद्धलाई सघाइरहेका थिए । तीन दसकसम्म निरन्तर राजनीतिक अस्थिरता र गृहयुद्धको सियरालियोन अनुभवलाई कंगो र जाम्बियाले पनि अनुशरण गरे बहुमूल्य खनिज सम्पदाका विराट भण्डारका स्वामी राष्ट्रका जनता विश्वको सबैभन्दा पीडादायी गरिबीमा बाँचिरहेका छन् । कहालिलाग्दो गृहयुद्ध र त्यसपछिको अत्यन्त प्रभावकारी द्वन्द्व व्यवस्थापन र समृद्धि निर्माणको एउटा उदाहरण रुवान्डा बनेको छ । ७० लाख जनसंख्या भएको रुवान्डामा सन् १९९४ मा भएको गृहयुद्धमा आठ लाखभन्दा बढी मानिस मारिए । त्यत्रो मानिस मारिने गरी भएको गृहयुद्धले त्यहाँको अर्थतन्त्रमा पुर्याएको क्षतिको सहजै अनुमान गर्न सकिन्छ । तर त्यही रुवान्डाले गएको डेढ दसकदेखि लगातार आठ प्रतिशतको वृद्धि आर्जन गरिरहेको छ । कानुनी शासनलाई स्थापना गरेको छ । चौडा र सफा सडक, व्यवस्थित ट्राफिक, भ्रष्टाचार शून्य प्रशासन, उद्योग र व्यापार मैत्री राज्यनीति र दक्ष तथा प्रभावकारी नागरिक सेवाले रुवान्डालाई कुनै अफ्रिकी मुलुकभन्दा युरोपीय मुलुकको भएको आभास गराउँछ भनेर पश्चिमा विश्लेषकहरूले उल्लेख गर्ने गरेका छन् । इजिप्ट संसारकै सबैभन्दा उर्वर जमिन भएको मुलुक हो । इजिप्टले सिंगो क्षेत्रलाई पुग्ने गहुँ उत्पादन गर्न सक्छ, तर ऊ संसारको सबैभन्दा बढी खाद्यान्न आयात गर्ने मुलुक बनेको छ । कुनै समय ठूलो परिमाणमा अनाज निर्यात गर्ने नेपाल आज हरेक महिना अढाई अर्बको अन्न आयात गर्ने मुलुक बनेको छ । अर्जेन्टिना, अमेरिका र सफल राष्ट्र सूत्र राष्ट्रहरूको सफलता र समृद्धि संयोग होइन, सुविचारित नीति र उत्तरदायी नेतृत्वले राष्ट्र र समाजमा निर्माण गर्ने कठोर परि श्रम, समर्पण र अनुशासनको परिणाम हो । बीसौं शताब्दीको प्रारम्भमा अर्जेन्टिना र अमेरिका उस्तै प्रचुर अवसर र सम्भावना भएका मुलुक थिए । दुवै गतिशील थिए, पर्याप्त उब्जाउ जमिन थियो, आत्मविश्वासले भरपूर थिए । त्यतिखेर अर्जेन्टिना संसारका सबैभन्दा धनी मुलुकको सूचीमा पर्दथ्यो । अंगुश मेडिसनको अध्ययनलाई आधार मानेर न्युयोर्क टाइम्सले सन् २००९ को अक्टोबर ६ मा लेखेको थियो एक सय वर्षअघि अर्जेन्टिनाको प्रतिव्यक्ति आय इटालीको भन्दा ५० प्रतिशत, जापानको भन्दा एक सय ८० प्रतिशत र छिमेकी ब्राजिल भन्दा पाँच गुणा बढी थियो, तर सन् २००० मा आइपुग्दा त्यो एकादेशको कथा बनिसकेको थियो । सन् १९३० मा भएको सैनिक विद्रोहपछि एकैपटक सन् १९८९ मा मात्र एउटा निर्वाचित राष्ट्रपतिले आफ्नो निर्वाचित उत्तराधिकारीलाई सत्ता हस्तान्तरण गरेको इतिहास बोकेको अर्जेन्टिनालाई आज युरोपका धेरै मुलुकहरूले निकै पछाडि छोडेका छन् । विश्व र हाम्रै अनुभवले पनि सावित गरेको छ परिवर्तनलाई उसको आधारभूमि प्रदान गर्न सकिएन भने परिवर्तनहरू असफल मात्र होइन, देश र जनताका लागि कहर बन्न पुग्छन् । जस्तो नेपाल, कंगोे र सोमालिया । अमेरिकाले संविधानलाई राज्य व्यवहारलाई व्यवस्थापन गर्ने एउटा सम्मानित संस्थाका रूपमा ग्रहण गर्यो तर अर्जेन्टिनाले गरेन । उसले खुला व्यापार नीतिलाई परित्याग गर्यो, निजी क्षेत्रलाई निरुत्साहित गर्दै सार्वजनिक क्षेत्रलाई प्रोत्साहन गरिरह्यो तर ती सार्वजनिक क्षेत्र सरकारमा बस्नेका भ्रष्ट स्वार्थहरूको रक्षाका साधन बनेर निकम्मा बनिरहे । सम्पत्तिको अधिकारलाई सुरक्षित रहन दिएन । आर्थिक गतिविधिको गतिलाई अवरुद्ध गरिरह्यो । अर्जेन्टिनामा यो वर्षको मुद्रास्फिति ४० प्रतिशतभन्दा माथि जाने बताइएको छ । ब्लुमवर्गले हालै उल्लेख गरेअनुसार अर्जेन्टिनाले आर्थिक विकास र समृद्धिको लागि आवश्यक कानुनी संरचना नै बनाउन सकेन । वर्तमान विश्व अर्थतन्त्रमा अमेरिकी हिस्सा एकचौथाइ छ । त्यस्तो हिस्सा चीनको १५ प्रतिशत र भारतको करिब तीन प्रतिशत छ । तर अकबरकालीन भारत (सन् १५५५१६०५) संसारकै सबैभन्दा शक्तिशाली र समृद्ध देश थियो र विश्व अर्थतन्त्रमा उसको हिस्सा एकचौथाइ थियो । अकबरकालीन भारतसँग उत्तरदायी राज्य थियो । साहित्य, कला, ज्ञान, विज्ञान, उद्योग र व्यापारको विकासमा अकबरको प्रतिबद्धताले भारतलाई समृद्ध बनाएको थियो । भारतीय इतिहासकार रोमिला थापरका अनुसार अकबरको शासनका चार आधार स्तम्भ थिए पहिलो स्वयं सम्राट् अकबरको सुझबुझपूर्ण व्यक्तित्व, अर्को छिमेकका हिन्दु राजाहरूसँगको सबल मित्रता, तेस्रो, राजनीतिक सहिष्णुता र चौथो आन्तरिक र विदेश मामिलामा चातुर्यपूर्ण रणनीतिक शक्ति सन्तुलन । पछिल्लो अवधिमा सन् १६६१ देखि सन् १८७० सम्म चीन संसारको सबैभन्दा ठूलो अर्थतन्त्र थियो । चिनियाँ सम्राट् काङ सी र चियानलुङले चीनका बहुसंख्यक र अल्पसंख्यक जनतामाझ भारतमा अकबरले जस्तै अद्भुत राष्ट्रिय एकता कायम गर्दै चीनलाई प्रभावकारी र उन्नत प्रशासन दिए, विश्वमा सबैभन्दा समृद्ध राष्ट्र निर्माण गरे । समृद्धिको पनि एउटा भूगोल हुन्छ र मानिसले समृद्धिबारे सोच्न थालेपछि मुलुकले समृद्धि प्राप्त नगरी सुख्खै छैन भनेर नोबेल पुरस्कारप्राप्त अर्थशास्त्री रोबर्ट इमर्सन लुकसले भनेका छन् । निष्कर्ष हो राजनीतिक नेतृत्वले जनतामा निष्ठा र परि श्रमको बलमा समृद्धिको आकर्षण जगाइदिन सकेन भने मुलुक समृद्ध र सफल हुन सक्दैन । नेपाललगायत संसारका धेरै देशहरूको गरिबी, अस्थिरता र अराजकताको कारण राजनीति, राजनीति र राजनीति मात्रै हो । नोबेल पुरस्कारबाट सम्मानित अर्का अर्थशास्त्री माइकल स्पेन्सका अनुसार जब समृद्धि राजनीतिको प्राथमिकतामा हुँदैन त्यहा मुलुक पराजित र समाप्त हुनुको विकल्पै रहँदैन । राष्ट्र जीवित रहने हो भने उसले आर्थिक विकास र समृद्धिको लागि आवश्यक प्रवद्र्धनात्मक र नियन्त्रणात्मक क्षमता निर्माण गर्नैपर्दछ । अर्को कुरा, अकबर र चियानलुङदेखि युरोप, अमेरिका, जापान र आधुनिक चीनले सावित गरेको सत्य हो मुलुकले विज्ञान र प्रविधिको क्षेत्रमा व्यापक लगानी गरेन र राज्य दायित्वहरू प्रदान गर्ने सवालमा उपलब्ध भएमध्येका श्रेष्ठ व्यक्तिहरू राज्यको छनोटमा पर्न सकेनन् भने देश नेपाल, कंगो र सोमालिया बन्दछ । सेरेत्से खमाका निकट सहयोगी तथा खमाको निधनपछिका बोत्स्वानाका राष्ट्रपति भएका क्वेत मसाइरलाई बोत्स्वाना स्वतन्त्र हुनेबित्तिकै सोधियो उनको सरकार पुँजीवादी वा समाजवादी के हो ? क्वेतको उत्तर थियो हामीलाई कसले के भन्छ थाहा छैन, तर मुलुक र जनताको लागि जे उचित र सफल सावित हुन्छ, हामी त्यो गर्दछौं । क्यानाडाका पूर्व प्रधानमन्त्री पियरे ट्र्युडोले आवेग र भावनामाथि विवेकको नियन्त्रणलाई स्थापना नगरी मुलुकमाथि नउठ्ने बताएका थिए । मुलुकले अवलम्बन गर्ने सिद्धान्त व्यावहारिक र प्रयोगपरक भएनन्, तिनलाई उन्नत तरिकाले अभ्यासमा ल्याउन सकिँदैन भने ती महारोग हुन् । सवाल चाहे जापान, दक्षिण कोरिया, सिंगापुर, चीन वा भारतको होस् अथवा बोत्स्वाना वा रुवान्डा सबैले सावित गरेको सत्य हो निषेध, अतिवाद वा आवेग स्वयंमा राष्ट्रका संकट वा रोग हुन् । विश्व र हाम्रै अनुभवले पनि सावित गरेको छ परिवर्तनलाई उसको आधारभूमि प्रदान गर्न सकिएन भने परिवर्तनहरू असफल मात्र होइन, देश र जनताका लागि कहर बन्न पुग्छन् । परिवर्तन कहींकतैका प्रयोगशालामा आविष्कार गरिने र कुनै मुलुकमा परीक्षण कुरा होइन, यो जनता र राज्य संरचनामाझका निरन्तरका सघन र सार्थक संवाद तथा अभ्यासहरूबाट विकास गरिने विश्वास, मूल्य र प्रविधि हो । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
लुम्बिनी टुक्र्याउने खेल र सकसमा संघीयता,"५ नम्बर प्रदेश यतिबेला आन्दोलित छ । भत्किन लागेको आफ्नो प्रदेश बचाउन गाउँसहर सबैतिरबाट जनता सडकमा ओर्लिएका छन् । राजनीतिक दल तथा कार्यकर्ता पनि आन्दोलनमा होमिएका छन् । कुनै समूह वा पार्टीको आयोजना वा पहलमा होइन, स्वतस्र्फूत रूपमा जनता प्रदर्शनमा उत्रेका छन् र भनिरहेका छन्, लुम्बिनी टुक्र्याउन पाइँदैन । प्रदेश एकताका पक्षमा आमजनता यति अभूतपूर्व रूपमा सडकमा उत्रेको सम्भवतः यो पहिलो घटना होला । बुटवलमा अहिले उर्लिएको जनसागर सामान्य छैन । यो शालीन प्रदर्शनले निकै गम्भीर परिणामको संकेत भने दिएको छ । सबैभन्दा सकारात्मक पक्ष के छ भने यति विशाल जनप्रदर्शन र प्रतिरोध हुँदा पनि कुनै हिंसात्मक घटना भएन । तर यो शालीनता र संयम सिंहदरबार वा यहाँको नेतृत्वले सही निष्कर्ष निकाल्न सकेन समयमै भने त्यसको परिणाम नसोचेको पनि हुन सक्छ । खासगरी कांग्रेस, एमाले र माओवादीको शीर्ष नेतृत्वले बेलामै ध्यान पुर्याएन भने यसले संघीयतालाई नै बगाउने खतरा पनि छ । यसअघि पनि संविधान बनाउने क्रममा ५ नम्बर प्रदेशको निर्माणमा खिचातानी भएको हो । लामो आन्तरिक तथा केन्द्रीकृत बहस र विवादपछि ५ नम्बर प्रदेशको सीमांकन तय गरिएको थियो । तर अहिले मधेसका माग सम्बोधन गर्ने बहानामा बनिसकेको ५ नम्बर प्रदेश टुक्र्याउने खेल सुरु भएको छ र त्यही डिजाइनअनुसार संविधान संशोधनको प्रस्ताव संसद्मा दर्ता भएको छ। संसद्मा दर्ता गरिएको संशोधन प्रस्तावमा ५ नम्बर प्रदेशमा रहेका पहाडी जिल्ला, पाल्पा, अर्घाखाँची, गुल्मी, रुकुम (पूर्वी भाग), रोल्पा र प्युठानलाई अलग गरेर ४ नम्बरमा गाभ्ने प्रस्ताव गरिएको छ । हाल ४ नम्बर प्रदेशमा गोरखा, लमजुङ, तनहुँ, कास्की, मनाङ, मुस्ताङ, पर्वत, स्याङ्जा, म्याग्दी, बागलुङ र नवलपरासीको (बर्दघाट सुस्तापूर्व) को भाग समेटिएका छन् । प्रस्तावअनुसार संविधान संशोधन भए ४ नम्बर प्रदेशमा १६ वटा पहाडी जिल्ला र नवलपरासी तथा रुकुमको केही भाग पर्नेछन् । लुम्बिनीका गुल्मी, अर्घाखाँची, पाल्पा, कपिलबस्तु, नवलपरासी र रूपन्देहीबीचको अन्तरसम्बन्ध निकै बहुआयमिक खालको छ । यो कसैले चुँडाएर वा टुटाएर टुट्ने खालको छैन । रूपन्देही, कपिलवस्तु, नवलपरासीका समथर भूभाग (तराई) मा बस्नेहरूको बाहुल्यलाई पहाडी जिल्ला गुल्मी, अर्घाखाँची, पाल्पाले नै प्रतिनिधित्व गर्छ । यसलाई जोड्ने काम बुटवलले गरेको छ । बुटबलको विकासमा पहाडी जिल्लाको योगदान र साझेदारी उच्च छ । बुटवलमा अहिले उर्लिएको जनसागर सामान्य छैन । यो शालीन प्रदर्शनले निकै गम्भीर परिणामको संकेत भने दिएको छ । सबैभन्दा सकारात्मक पक्ष के छ भने यति विशाल जनप्रदर्शन र प्रतिरोध हुँदा पनि कुनै हिंसात्मक घटना भएन । तर यो शालीनता र संयम सिंहदरबार वा यहाँको नेतृत्वले सही निष्कर्ष निकाल्न सकेन समयमै भने त्यसको परिणाम नसोचेको पनि हुन सक्छ । खासगरी कांग्रेस, एमाले र माओवादीको शीर्ष नेतृत्वले बेलामै ध्यान पुर्याएन भने यसले संघीयतालाई नै बगाउने खतरा पनि छ । पहाड र तराईको अनुपम समायोजनबाट प्रस्तावित ५ नम्बर प्रदेश मुलुककै सम्भवतः सबैभन्दा सबल र समृद्ध प्रदेश हो । भगवान् गौतमबुद्धको जन्मस्थान लुम्बिनी, भैरहवामा बन्दै गरेको अन्तर्राष्ट्रिय विमानस्थल, भारतसँगको व्यापारिक नाका र यातयातको व्यवस्थित पहुँच, नदीनाला एवं अन्य प्राकृतिक स्रोतहरूको सम्पन्नताले यो प्रदेश आफैंमा लोभलाग्दो छ । बनिसकेको ५ नम्बर प्रदेशलाई टुक्र्याएर भौगोलिक रूपमा समेत यसलाई आश्रित र अस्थिर बनाउने नियत मात्र होइन, यहाँको सामाजिक र सांस्कृतिक एकता भत्काउने डरलाग्दो नियत पनि यसमा देखिन्छ । ५ नम्बर भूगोलले मात्र नजिकबाट जोडिएको छैन, भावनाले पनि कसिएको छ । ५ नम्बरको त्यो भावनामाथि एउटा भयानक खेलबाड भएको छ । संविधानलाई स्वागत गर्न सकस मान्दै आएको भारतले ५ नम्बर टुक्र्याउने प्रस्तावसमेत सम्मिलित संविधान संशोधनलाई भने पारित नहुँदै स्वागतयोग्य भनेर विज्ञप्ति निकालेको छ । मुलुककै एउटा व्यवस्थित सहर तथा व्यापारिक केन्द्र बुटवलबाट पहाडी जिल्लालाई अलग गराउने खेलमा आन्तरिक राजनीति, स्थानीय माग र राष्ट्रिय आवश्यकताभन्दा पनि यसमा बाह्य सरोकार र रणनीतिक स्वार्थ हावी भएको स्पष्ट पार्छ यसले । भारतसँग जोडिएको एउटा प्रमुख व्यापारिक नाका रहेको ५ नम्बरलाई पहाडी जनताको पहुँच र प्रभावबाट अलग गराउने प्रस्ताव अहिले अचानक कहाँबाट किन आयो ? यसको जवाफ संशोधन प्रस्ताव ल्याउने र यसलाई समर्थन गर्ने दल तथा नेताहरूले दिन सकेका छैनन् । ५ नम्बर क्षेत्रलाई प्रतिनिधित्व गर्ने सत्तासीन कांग्रेस र माओवादी अनि प्रमुख प्रतिपक्ष एमालेका सबै नेता तथा कार्यकर्ता संशोधनको विपक्षमा छन् । यसको लागि पार्टी ह्विप र लाइनसमेत क्रस गर्न आफूहरू तयार रहेको शपथ उनीहरूले जनतासमक्ष खाइसकेका छन्। मिलेर बसेका तराई पहाडका जनतालाई जबर्जस्ती अलग्याउने खेलअनुसार नै ५ नम्बरको सीमांकनमा पुनरावलोकन अघि बढाइएको छ । मुलुकलाई सबैभन्दा बढी राजस्व दिइरहेको बुटवल वा लुम्बिनीसम्मिलित ५ नम्बरमा रहेका स्रोतहरूबाट एउटा भागलाई विमुख बनाउने र त्यसमा स्थानीय नियन्त्रण कमजोर बनाउने डिजाइनअनुसार यो खेल भएको विश्लेषण यथार्थको घेरानजिक छ । ५ नम्बर प्रदेशको गौरव लुम्बिनी हो । सिंगो नेपालको समृद्धिसँगै साझा भावनाको आधारस्तम्भ बन्नसक्ने लुम्बिनी विश्वकै एउटा आकर्षक पर्यटकीय गन्तव्यका रूपमा विकास हुँदैछ । गौतमबुद्धको जन्मस्थल लुम्बिनीसँग पर्यटनको अपार सम्भावना छ । यसको स्वाभाविक हिस्सेदार गुल्मी, अर्घाखाँची, पाल्पा पनि हुन् । लुम्बिनीसँगको यो हिस्सेदारी र स्वामित्वलाई पनि जबर्जस्ती खोस्ने र चुँडाउने खेल अहिले भइरहेको छ । त्यसैले दलीय घेराबाट माथि उठेर विरोधमा उत्रिएका हुन् लुम्बिनीवासी । बुटवलसँग पहाडी जिल्लाको सम्पर्क र सम्बन्ध कारोबार वा व्यापारले मात्र बाँधिएको छैन । बुटवलसँगको साइनो पहाडी जिल्लाको दिनचर्यासँग निकै गहिरो रूपमा जोडिएको छ । दिनभर बुटवलमा व्यवसाय गरेर बेलुका बास बस्न गुल्मी, अर्घाखाँची र पाल्पा झर्ने चलन पनि छ । पहाडको तरकारी र दूध हरेक बिहान बुटवल आइपुग्छ, बुटवलबाट नुनतेल हरेक बेलुका पहाड झर्छ । यी जिल्लाबीचको भौगोलिक सञ्जाल र सम्पर्क पनि निकै स्वाभाविक र सहज खालको छ भने सामाजिक सम्बन्ध र सांस्कृतिक आदानप्रदान अति व्यापक छ । संघीयताको नाममा हामीले अनेक असफल प्रयोग गरिसकेका छौं । पहिले पनि प्रदेश सीमांकनका बेला यस्ता तनाव र विवाद भए । यही निहुँमा थुप्रैको ज्यान पनि गयो । हिजो कैलाली र कन्चनपुरलाई सुदूरपश्चिमबाट टुक्र्याउन खोजियो, तर अखण्ड सुप भन्दै सबै एकजुट भए । जनता आफैं सडकमा उत्रेर विभाजन रोके । त्यसपछि झापा, मोरङ र सुनसरी अलग गर्ने कुरा पनि आयो, तर त्यतिबेला पनि जनता सडकमा उर्लिए । नेताहरूको साथ भयो र त्यो पनि रोकियो । बाग्लुङ टुक्र्याउने प्रयास पनि जनप्रतिरोधका कारण सफल हुन सकेन । एउटा सेवा केन्द्र विस्तार गर्ने मामुली निर्णयसँगै कलैया र सिमरामा भएको आन्दोलन र त्यसको हिंसात्मक मुठभेडबाट सरकार र दलहरूले पाठ सिक्नुपर्छ, माटो या भूगोलसँग जनताको साइनो र स्वामित्व कति कठोर र कसिलो हुन्छ भन्ने कुरा । सुदूरपश्चिमका कैलाली कन्चनपुर नटुक्रिने भएपछि ५ नम्बर टुक्र्याउने विषयमा कांग्रेस सभापति शेरबहादुर देउवा चुप लागेका छन् । सुदूरपश्चिम अखण्ड भएपछि अरू टुक्रिँदा टाउको नदुखाउने देउवाको नियत र चाल यतिबेला ५ नम्बर प्रदेशका जनताले राम्रोसँग बुझेका छन् । ५ नम्बर टुक्र्याउने प्रस्तावविरुद्ध पश्चिम बुटवलमा आँधबेहरी चलिरहँदा देउवा पूर्व इटहरी पुगेर १ नम्बर प्रदेश टुक्रिँदैन भनेर भाषण गरेका छन् । लुम्बिनी टुक्र्याउने खेलसँगै समग्र संघीयता यतिबेला सकसमा परेको छ । एकीकृत लुम्बिनीको यो आवाज र आक्रोशलाई उपेक्षा गरे जनता फेरि भन्न बाध्य हुनेछन्, लुम्बिनी टुक्र्याउन पाइँदैन, बरु संघीयता चाहिँदैन ।"
संघीयता र प्राकृतिक स्रोत व्यवस्थापन,"प्राकृतिक रूपमा मानिसको कुनै पनि क्रियाकलापविना अस्तित्वमा रहेको स्रोत प्राकृतिक स्रोत हो । हावा, पानी, जमिन, खनिज पदार्थ, वन, प्राणी, सूर्यको प्रकाश आदि प्राकृतिक स्रोत हुन् । कुनै पनि देशको समृद्धिमा प्राकृतिक स्रोतको ठूलो महत्व हुन्छ । संसारका विभिन्न ठाउँहरूमा प्राकृतिक आधारभूत स्रोतमा समेत निर्विघ्न पहुँच छैन । गार्हस्थ प्रयोजनको लागि पानी पाउनको लागि महिलाले टाढा पुग्नुपर्ने अवस्था छ भने दूषित पानीको प्रयोगले लाखौं मानिसहरूले ज्यान गुमाउनुपर्ने अवस्था छ । विज्ञका भनाइका अधारमा खनिज तेल डरलाग्दो रूपमा घटिरहेको छ र धेरै समयको लागि उपलब्ध हुने छैन । वनजंगलको विनाश पनि तीव्ररूपले भइरहेको छ । प्राकृतिक स्रोत र साधन खुम्चिँदै गएको हालको स्थितिमा स्रोतमाथिको अधिकार र बाँडफाँटको विषय थप जटिल र विवादयुक्त हुँदै गइरहेको छ । यस्ता विषयमा विवाद उठ्नुभन्दा पहिल्यै सुल्झाउनु उपयुक्त हुन्छ । हाल आएर जल तथा प्राकृतिक स्रोतका विषयहरू देशहरूका बीचमा मात्र होइन, एकै देशका विभिन्न क्षेत्र बीचमा समेत लडाइँ, झगडाको अवस्थामा पुगेको पाइन्छ । नेपालको विद्यमान प्राकृतिक स्रोतमा हालको संघीयताका आधारमा प्रदेश नं २ मा कृषि उत्पादनको प्रचुरता र जलविद्युत्को अल्पता रहेको छ भने अन्य प्रदेशहरूमा उपलब्धता र सम्भाव्यता फरक रहे पनि प्राकृतिक स्रोत समान किसिमको रहेको पाइन्छ । प्रदेश नं १, ३, ४, ६ र ७ मा जलविद्युत् र जडिबुटीको प्रचुर सम्भावना रहेको छ । सबै प्रदेशहरूमा प्राकृतिक स्रोतको सम्भावना र चुनौती छन् । प्राकृतिक स्रोत साधनको स्वामित्व र उपयोगको बारेमा संविधान स्पष्ट हुन भने सकेको छैन । यसको लागि छुट्टै नीति, ऐन, नियम, कार्यविधि र अवधारणाको आवश्यकता छ । संविधानको धारा २६ मा उल्लेख गरिएको राष्ट्रिय प्राकृतिक स्रोत तथा वित्त आयोगको यसमा महत्वपूर्ण भूमिका रहन्छ । स्रोत साधनको बाँडफाँट विवादको जडसमेत हुने हुनाले यस विषयमा आग्रहपूर्वाग्रहभन्दा पनि धैर्यपूर्वक र विवेक प्रयोग गरी निर्णय गरिनुपर्ने हुन्छ । विशेष गरेर जलस्रोतको उपयोग, वातावरण प्रदूषण, ढुंगा, गिट्टी, बालुवा उत्खनन तथा व्यापार जस्ता कुरामा सावधानी अपनाउन जरुरी हुन्छ । नेपाल भर्खर संघीयतामा प्रवेश गरे पनि लागू भइनसकेको देश हो । पुराना संघीय राष्ट्रहरू संयुक्त राज्य अमेरिका, क्यानडा, अस्ट्रेलियामा प्राकृतिक स्रोतसाधनहरू निजी स्वामित्वमा अथवा सम्पूर्ण रूपमा प्रदेशको नियन्त्रणमा राखिएको छ । बीसौं शताब्दीमा आएर पुरानो सोचमा परिवर्तन भई प्राकृतिक स्रोतसाधन सम्पूर्ण राष्ट्रको फाइदाको लागि हुनुपर्छ भन्ने अवधारणा विकसित भएको छ । भारत, चीन, दक्षिण अफ्रिका, इन्डोनेसिया, नाइजेरिया, बोलिभिया, पपुवान्युगिनीका संविधानहरू यसै अवधारणाअनुरूप निर्माण गरिएका छन् । नेपालको संविधान भने यसमा स्पष्ट छैन । जलस्रोत नेपालको प्रमुख प्राकृतिक स्रोत हो । पिउन, सिँचाइ, ऊर्जा उत्पादन, पर्यटन आदिको लागि पानीको आवश्यकता रहन्छ । नेपालको पानीको जलाधार विभिन्न क्षेत्रमा फैलिएको छ र अधिकांश जलप्रवाह धेरै प्रदेश भएर बग्ने गर्दछन् । यसले गर्दा संघीय संरचनामा जलको उपयोगलाई लिएर अझ बढी विवाद उत्पन्न हुने सम्भावना रहेको छ । विवाद निराकरणमा संघीय सरकारको ठूलो भूमिका रहन्छ । जलविद्युत् आयोजनाहरूको निर्माण कुनै एक प्रदेशमा भए पनि सम्पूर्ण राष्ट्रले यसबाट कसरी फाइदा लिने भन्नेबारेमा विवेचना हुन र यसको प्रावधान हुन पनि आवश्यक छ । एक प्रदेशमा हुने पानीको प्रयोगले अर्को प्रदेशमा पनि असर गर्न सक्ने हुनाले यसको लागि राष्ट्रिय नियमन निकायको आवश्यकता रहन्छ । गार्हस्थ उपयोग जस्ता आधारभूत आवश्यकताका प्रयोगको कार्यको जिम्मा प्रदेशमा रहने र राष्ट्रिय वितरण, जलप्रवाह बहावको अनुगमन, प्रदूषण अनुगमन र नियन्त्रणजस्ता कार्यहरू राष्ट्रिय दायित्वमा रहने गरी व्यवस्था रहनु उपयुक्त हुन्छ । विवाद समाधानको लागि शक्तिशाली कानुनी व्यवस्था हुनु अनिवार्य हुन्छ । खनिज पदार्थ पनि नेपालको महत्वपूर्ण प्राकृतिक स्रोत हो । यो कुनै निश्चित भूभागमा रहेको हुन्छ । यस्तो भूभाग एक वा बढी प्रदेशको साझा हुने सम्भावना पनि रहन्छ । यो प्राकृतिक स्रोत पनि उपलब्ध हुने क्षेत्रको विशेष स्वामित्व भए पनि देशको साझा भएकोले यसको लाभ वितरण गर्दा सबैलाई मान्य हुने र व्यावहारिक रूपमा हुनुपर्छ । कृषि भूमि र वन सम्पदा अर्को महत्वपूर्ण र कम विवाद हुने प्राकृतिक स्रोत हो । कृषिबाट हुने उत्पादनको स्वमित्व सम्बन्धित जग्गाको स्वामित्व रहेको निकायसँग रहन्छ तर यसको बिक्रीवितरण, भण्डारण र नियमन साधारणतया प्रदेश र स्थानीय निकायअन्तर्गत रहने गर्दछ । वन साधारणतया सम्बन्धित प्रदेश र स्थानीय निकायको मातहतमा रहन्छ, तर राष्ट्रिय निकुञ्ज, संरक्षित क्षेत्र, दुर्लभ र विनाश हुने अवस्थाका वन्यजन्तु, वनस्पति र जडिबुटीहरूको संरक्षण संवद्र्धनको दायित्व संघ, प्रदेश, स्थानीय निकाय, समुदाय र व्यक्तिहरू सबैको हुन्छ । धेरै प्रदेशका साझा स्वामित्वमा रहेका प्राकृतिक स्रोत विवादका कारणसमेत बन्ने गरेका छन् । यस अवस्थामा यस्ता प्राकृतिक स्रोतलाई राष्ट्रिय स्रोतको रूपमा लिएर अथवा प्रदेशहरूका बीचका समन्वय संयन्त्र खडा गरेर विकास गर्न सकिन्छ । विकास निर्माणका आयोजनाको प्रकार, फाइदा, असर र आयतनको समेत ध्यान राखेर दायित्व निर्धारण गरिनुपर्छ । यसमा केन्द्रको महत्वपूर्ण भूमिका रहेको हुन्छ । संघीय संरचनामा प्राकृतिक स्रोतको स्वामित्व, विकास र वितरण कसरी गर्ने भन्ने विषय कठिन र जटिल हुन्छ । हाम्रोजस्तो प्राकृतिक स्रोतले राष्ट्रिय सम्पत्तिको अधिक हिस्सा राख्ने देशमा यसको महत्व अझ बढी हुन्छ । नेपालको संविधान, २०७२ मा यस विषयलाई अनुसूचीहरूमा स्पष्ट पारिएको छ । तर धेरै महत्वपूर्ण विषयहरू साझा बनाइएको हुनाले विवाद उठ्न सक्ने सम्भावना रहेकाले यसलाई छुट्टै कानुन तथा दह्रो कार्यान्वयनको निकाय बनाई सम्बोधन गर्न आवश्यक पर्छ । प्राकृतिक स्रोत आवंटन गर्दा उठ्न सक्ने विवाद दुई प्रकारका हुन सक्छन्, पहिलो प्राकृतिक स्रोतसँग जोडिने आवेग र दोस्रो यसको दोहन र प्रयोगसँग सम्बन्धित प्रावधानहरूमा रहेको जटिलता । यसको लागि सबैलाई मिल्ने एउटै समाधान हुन सक्दैन र देशको विशेषता र परिस्थितिअनुसार यसको निर्माण गर्नुपर्ने हुन्छ । अधिकांश देशहरूमा प्राकृतिक स्रोतको अधिकार केन्द्रीय सरकारमा रहने गरी तोकिएको छ । केही देशहरूमा सूत्रमा आधारित राजस्व वितरण गरिन्छ । यसको लागि विस्तृत गृहकार्य गर्नुपर्ने हुन्छ । एकमुष्ट केन्द्रद्वारा संकलित आम्दानी पूर्व निर्धारण गरिएको सूत्रको आधारमा केन्द्र, प्रदेश र स्थानीय निकायमा आवंटन गरिन्छ । नेपालमा पनि स्थानीय निकायहरूमा सूत्रको आधारमा केन्द्रीय अनुदान निकासाको सफल प्रयोग भइरहेको छ । सूत्रमा आधारित आवंटन व्यवस्थामा केन्द्रबाट समयमै पारदर्शी रूपमा सजिलै निकासा प्राप्त हुनेमा प्रदेश र स्थानीय निकायहरूको आशंका र भय रहने गरेको छ । यसमा सधैं राजनीतिक प्रभाव पर्ने सम्भावनासमेत रहेको छ । यस्तो आशंका निराधार छैन र यसको निवारणको लागि उचित संयन्त्र निर्माण हुन आवश्यक छ । यस कार्यलाई प्रभावकारी बनाउन संविधानमा राष्ट्रिय प्राकृतिक स्रोत तथा वित्त आयोगको व्यवस्था गरिएको छ । संविधानमा विभिन्न निकायहरूमा रहेको प्राकृतिक स्रोतको अधिकारको सन्दर्भमा पनि स्पष्ट रूपले उल्लेख भएको पाइँदैन । उदाहरणको लागि ठूला जलविद्युत् आयोजना केन्द्रको र साना तथा मझौला आयोजना प्रदेशको मातहतमा हुने भनिएको छ । यसले गर्दा योजनाको प्रकारको परिभाषामा विवाद उठ्ने सम्भावना छ । प्राकृतिक स्रोत कसको हो ? भन्नेभन्दा महत्वपूर्ण विषय यसको प्रयोग कसरी गर्यो भने राष्ट्रलाई उच्चतम फाइदा हुन्छ भन्ने हो । यसको लागि केन्द्रको ठूलो भूमिका हुन्छ । हाल विश्वको प्राकृतिक स्रोत बाँडफाँटसम्बन्धी प्रवृत्तिको प्रक्षेपण गर्दा भविष्यमा प्राकृतिक स्रोतको आधिपत्यलाई लिएर प्रदेशहरूबीच विवाद बढ्दै जाने आकलन गर्न सकिन्छ । अहिले कल्पनासम्म नगरिएको विषयमा र स्थानमा समेत विवाद उठ्न सक्छन् । एक्काइसौं शताब्दीको विश्वमा प्राकृतिक स्रोतसाधनको स्वामित्वको राजनीतिमा समेत महत्वपूर्ण भूमिका रहनेमा दुईमत हुन सक्दैन । एकभन्दा बढी निकायको साझा पानी, खनिज, जैविक तेलहरूबारे राष्ट्रिय नीति तथा कानुनले स्पष्टसँग स्वामित्व र अंश तोकिएको हुनुपर्छ । साधारणतया यो प्राकृतिक स्रोतबाट हुने आम्दानी केन्द्रले एकमुष्ट संकलन गरेर पूर्व निर्धारित सूत्रअनुसार विभाजन गरिनुपर्छ । जल, जमिन, जंगल, कृषि पैदावार, खनिज पदार्थ, ऊर्जाजस्ता प्राकृतिक स्रोतहरू अत्यधिक दोहन र प्रयोगले घट्दै गएका छन् । यसको उपभोग मात्र होइन, संरक्षण हुन पनि त्यत्तिकै जरुरी छ । विभाजन न्यायोचित रूपमा गर्न तथा विवाद खडा भएमा त्यसको निराकरण गर्ने स्वतन्त्र र अधिकारसम्पन्न संवैधानिक निकायको व्यवस्था हुनुपर्छ । देशमा उपलब्ध प्राकृतिक स्रोतको संरक्षण, संवद्र्धन र दिगो उपयोग सम्बन्धमा आवश्यक अध्ययनअनुसन्धान गर्न, वितरण, अल्पकालीन तथा दीर्घकालीन रणनीति तर्जुमा गरी सरकारका विभिन्न तहहरूलाई आवश्यक सुझाव दिन र संघ र प्रदेश, प्रदेश र प्रदेश, प्रदेश र स्थानीय निकायबीच प्राकृतिक स्रोतको विषयलाई लिएर उठ्न सक्ने विवाद निरूपणको लागि नेपालको संविधान, २०७२ मा राष्ट्रिय प्राकृतिक स्रोत तथा वित्त आयोगको प्रावधान रहेको छ । यसको स्वामित्व, उपयोग र यसबाट हुने फाइदा दीर्घकालीन असर पुर्याउने हुनाले यसको न्यायोचित बाँडफाँट हुन अत्यावश्यक हुन्छ । क्षेत्रगत, दलगत, व्यक्तिगत हिसाबले यस विषयलाई व्यवहार गरिएमा यो विषय ठूलो द्वन्द्वको कारक पनि हुन सक्छ । जल, जमिन, जंगल, कृषि पैदावार, खनिज पदार्थ, ऊर्जाजस्ता प्राकृतिक स्रोतहरू अत्यधिक दोहन र प्रयोगले घट्दै गएका छन् । यसको उपभोग मात्र होइन, संरक्षण हुन पनि त्यत्तिकै जरुरी छ । यसको स्वामित्व, उपयोग र वितरणमा केन्द्र सरकार निष्पक्ष, चनाखो र क्रियाशील हुन जरुरी हुन्छ । नेपालमा पानी, जमिन र ऊर्जाजस्ता प्राकृतिक स्रोतको स्वामित्व, प्रयोग र फाइदाको बाँडफाँट विवादमा आउन सक्ने क्षेत्रहरू हुन् । यी स्रोतहरूको स्वामित्व अन्य अधिकांश देशमा भएजस्तै केन्द्र सरकारमातहत नै रहनु उपयुक्त हुन्छ । नेपालको संविधानमा यो विषयमा स्पष्ट रूपमा उल्लेख भएको छैन र स्रोतलाई ठूलासाना आदि प्रकारमा विभाजन गरिएको छ । यसले गर्दा अधिकार साझा भएको देखिन्छ । यस सम्बन्धमा स्पष्ट गरी स्वामित्व केन्द्रीय सरकारमा रहने र उपयोगको हकमा राष्ट्रिय प्राकृतिक स्रोत तथा वित्त आयोगको अध्ययन र सिफारिसका आधारमा संघद्वारा निर्धारण हुन उपयुक्त हुन्छ ।"
टोलीमा नयाँ खेलाडीको बाहुल्य,"काठमाडौंः अर्को साताबाट श्रीलंकामा सुरु हुने एसियाली क्रिकेट काउन्सिल (एसिसी) यू१९ एसिया कप क्रिकेटका लागि घोषित नेपाली राष्ट्रिय टोलीमा अधिकांश नयाँ अनुहारलाई समावेश गरिएको छ । छनोट समितिले आगामी मंसिर २८ देखि पुस ९ गतेसम्म आयोजना हुने उक्त प्रतियोगिताका लागि सोमबार सार्वजनिक गरेको १५ सदस्यीय टोलीमा आधाभन्दा बढी नयाँ खेलाडी छन् । टोलीमा समावेश गरिएका १५ खेलाडीमध्ये ६ जनासँगमात्र यसअघि यू१६ वा यू१९ राष्ट्रिय टोलीबाट खेलेको अनुभव छ । त्यसबाहेकका सबै नौ खेलाडी नयाँ हुन् । पुरानामध्ये आदिल खान, दीपेन्द्रसिंह ऐरी र सन्दिप सुनारले गत वर्ष मलेसियामा भएको एसीसी यू१९ प्रिमियर लिग खेलेका थिए । यसैगरी आफिस शेख, रवीन्द्रजंग शाही र पवन सर्राफ सन् २०१४ मा मलेसियामै भएको एसीसी यू१६ प्रिमियर लिग खेलेका खेलाडी हुन् । चार वर्षअघि मलेसियामा सम्पन्न यू १६ प्रिमियर क्रिकेटको उपाधि जित्दा कप्तान रहेका सुमित महर्जन भने अहिले टोलीमा परेका छैनन् । सुमितलाई छनोट समितिले ५२ जनाको प्रारम्भिक क्याम्पमा समेत समावेश गरेको थिएन । यद्यपि अन्तिम समयमा बोलाइएका सुमित १५ सदस्यीय टोलीमा अटाउन सकेनन् । सुमितसँगै सोही प्रतियोगितामा उत्कृष्ट बलर घोषित भएका जितेन्द्रसिंह र प्रोमिसिङ' खेलाडी घोषित अनिल खरेल पनि टोलीमा परेनन् । अनिल ५२ जनाको प्रारम्भिक सूचीमै परेका थिएनन् । नेपाल क्रिकेट संघ (क्यान) को नौवटा क्षेत्रभित्र विभिन्न ६ केन्द्र बनाई सञ्चालन गरिएको ट्यालेन्ट हन्टमार्फत ५२ जना खेलाडी छनोट गरिएको थियो । उनीहरूलाई १० दिनसम्म आन्तरिक प्रतिस्पर्धा गराई १५ सदस्यीय अन्तिम टोली घोषणा गरिएको हो । अन्तर्राष्ट्रिय क्रिकेट काउन्सिल (आईसीसी) को एसिया क्षेत्र हेर्ने विकास निर्देशक बेन्कटपथि राजुको नेतृत्वमा रहेको प्रशिक्षकद्वय जगत टमाटा र विनोद दाससहितका तीन सदस्यीय छनोट समितिले टोलीको कप्तानीको जिम्मेवारी सिनियर राष्ट्रिय टोलीबाट समेत खेलिसकेका सन्दिप लामिछानेलाई दिएको छ । टोलीका अन्य सदस्यमा भीम सार्की, अनिलकुमार शाह, सुवर्णकर उराह, कमलसिंह ऐरी, नन्दन यादव, प्रकाश केसी, अभिनाश कर्ण र रोहितकुमार पौडेल छन् । यसैगरी समितिले चार वैकल्पिक खेलाडीको नामसमेत सार्वजनिक गरेको छ । वैकल्पिक खेलाडीमा साहव आलम, किशोर महतो, विक्रम भुसाल र सुशान्त थापा रहेका छन् । प्रतियोगितामा नेपाल टेस्ट मान्यता प्राप्त भारत र श्रीलंकाको युवा टोलीसमेत रहेको समूह ए' मा परेको छ । उक्त समूहमा मलेसिया पनि छ । नेपालले मंसिर ३० गते श्रीलंकासँग खेलेर प्रतियोगितामा आफ्नो यात्रा सुरु गर्नेछ । यसैगरी पुस १ गते भारत र पुस ३ गते मलेसियासँग खेल्नेछ ।"
ब्राजिलले कोलम्बियालाई मैत्रीपूर्ण खेलका लागि निमन्त्रणा गर्यो,"काठमाडौंः ब्राजिलले कोलम्बियालाई मैत्रीपूर्ण फुटबल खेलका लागि आमन्त्रण गरेको छ। कोलम्बियामा भएको प्लेन दुर्घटनामा परी ज्यान गुमाएका ब्राजिलियन क्लब च्यापेकोेनिजका खेलाडीका परिवारका लागि आर्थिक सहयोग जुटाउने उद्देश्यका साथ ब्राजिलले कोलम्बियालाई मैत्रीपूर्ण खेलका लागि आमन्त्रण गरेको हो। मैत्रीपूर्ण खेलबाट उठेको रकम मृतक खेलाडीका परिवारलाई हस्तान्तरण गरिने छ। ब्राजिल फुटबल कन्फेडेरेशनका प्रवक्ताले कोलम्बियालाई मैत्रीपूर्ण फुटबल खेलका लागि आमन्त्रण गरिएको बताएका छन्। उनले भनेका छन्,मैत्रीपूर्ण खेलका लागि हामीले आमन्त्रण गरेका छौं। मैत्रीपूर्ण खेल विमान दुर्घटनामा ज्यान गुमाएका खेलाडीप्रतिको सम्मान पनि हो। यो नै उनीहरुप्रतिको सच्चा श्रद्धाञ्जली हुनेछ। उनले कोलम्बियालाई मैत्रीपूर्ण खेलका लागि आमन्त्रण गरिएको र उपयुक्त समयमा खेलका लागि आउने विश्वास व्यक्त समेत गरेका छन्। मैत्रीपूर्ण खेलका लागि समय भने जनवरी २२ अवथा २४ का लागि तय गरिएको छ। उनले कोलम्बिया उक्त मितिमा आउन नसके अरु कुनै देशसँग भएपनि ब्राजिलले मैत्रीपूर्ण खेल खेल्न बताए। ब्राजिलियन फुटबल कन्फेडेशनले च्यापेकोनिज क्लबलाई ११ मिलियन पाउन्ड स्टर्लिङ डलर सहयोग दिने घोषणा गरिसकेको छ। ब्राजिलियन क्लब च्यापेकोनिजका खेलाडी सवार विमान कोलम्बियाको मेदेजिन अन्तर्राष्ट्रिय विमानस्थल नजिकको पहाडी क्षेत्रमा दुर्घटना हुँदा ब्राजिलका १८ खेलाडी ज्यान गएको थियो। च्यापेकोनिज क्लब कोलम्बियाको एथ्लेटिको नेशनलसँग सुडामेरिका कपको उपाधिका लागि प्रतिस्पर्धा गर्न त्यसतर्फ जाँदै थियो। यो पनि पढ्नुस्: कोलम्बियामा दुर्घनाग्रस्त विमानः जसमा मेसीसहित अर्जेन्टिनी टोली ब्राजिल जाँदा यात्रा गरेको थियो"
सात खेलमा गोलबिहीन नेमार,"काठमाडौंः एल क्लासिको भिडन्तमा ब्राजिलियन स्टार नेमारले गोलका लागि लुइस स्वारेजलाई मौका मिलाइदिए। नेमारकै फ्रिकिकमा स्वारेजले खेलको ५३ औं मिनेटमा हेड गोल गर्दै एल क्लासिकोमा रियल मड्रिडविरुद्ध बार्सिलोनालाई सुरुवाती अग्रता दिलाएका थिए। तर, अन्तिम समयमा रियल मड्रिडका लागि सर्जियो रामोसले हेडमार्फत नै गोल गरेपछि खेल ११ बराबरीमा सकिएको थियो। रियल मड्रिडविरुद्धको खेलमा नेमारले गोल गर्ने केही सुन्दर मौका गुमाएका थिए। रियलविरुद्धको खेलमा गोल गर्न सकेनन्। प्रतिबन्धका कारण नेमार बार्सिलोनाले खेल्ने दुई खेल गुमाउँदैछन्। डिसेम्बर १८ मा स्पानियोलविरुद्धको खेलमा नेमार बार्सिलोनाका लागि उपलब्ध हुनेछन्। ला लिगामा खेलेका सातवटा खेलमा गोल गर्न नसकेको नेमारले यो पहिलो पटक हो। नेमारले च्याम्पियन्स लिग फुटबल अन्तर्गतको बोरुसियाविरुद्धको खेल प्रतिबन्धका कारण गुमाउँदैछन्। यस्तै ला लिगामा लगातार पाँचवटा पहेंलो कार्ड खाएका कारण ओसासुनाविरुद्धको खेल पनि नेमारले गुमाउनेछन्। यो सिजन नेमारले ला लिगामा चार गोलमात्रै गरेका छन्।"
बेलोन डिअर २०१६ को उपाधि क्रिष्टियानो रोनाल्डोले जित्छन्,"काठमाडौंः रियल मड्रिडका क्रिष्टियानो रोनाल्डो, बार्सिलोनाका लियोनल मेसी वा एथ्लेटिको मड्रिडका एन्टोनीयो ग्रिजम्यानले मध्ये बेलोन डिअर २०१६ को उपाधि कस्ले जित्ला? यसबारे बहस अहिले भइरहेको छ। सन् २००७ मा ब्राजिलका स्टार खेलाडी काकाले बेलोन डिअरको उपाधि जिते यता त्यो उपाधिका लागि बार्सिलोनाका मेसी र रियल मड्रिडका रोनाल्डोबीच नै मुख्य प्रतिस्पर्धा हुने गरेको छ। अन्तिम तीन खेलाडीको सूचीमा यो वर्ष स्पेनिसमा व्यवसायिकरुपमा क्लब फुटबल खेलिरहेकै खेलाडी परेका छन्। अन्तिम बेलोन डिअरको उपाधिका लागि मेसी र रोनाल्डोलाई चुनौती दिने खेलाडीका रुपमा यस वर्ष खडा भएका छन् एथ्लेटिको मड्रिडका ग्रिजम्यान। मेसी र रोनाल्डोलाई चुनौती दिने ग्रिजम्यान आठौं खेलाडी हुन्। स्पेनबाट प्रकाशित हुने एक दैनिक पत्रिकाले यस वर्षको बेलोन डिअरको उपाधि रियल मड्रिडका रोनाल्डोले जित्ने दाबी गरेको छ। अहिलेसम्म रोनाल्डोले सन् २००८, २०१३ र २०१४ गरी तीन पटक बेलोन डिअरको उपाधि उचालेका छन्, चौथो पटक उपाधि उचाल्ने दौडमा छन्, रोनाल्डो। मूख्यतः मेसी र रोनाल्डोबीच नै यो वर्ष उपाधिका लागि प्रतिस्पर्धा हुने स्पेनिस पत्रिका मुन्डो डिपोर्टिभोले उल्लेख गरेको छ। रोनाल्डोले रियल मड्रिडलाई च्याम्पियन्स लिग फुटबलको उपाधि तथा पोर्चुगललाई पहिलो पटक युरो कप फुटबलको उपाधि जिताएकाले पनि उनीले नै सन् २०१६ को बेलोन डिअरको उपाधि उचाल्ने स्पेनिस पत्रिका मुन्डो डिपोर्टिभोले दाबी गरेको छ।"
