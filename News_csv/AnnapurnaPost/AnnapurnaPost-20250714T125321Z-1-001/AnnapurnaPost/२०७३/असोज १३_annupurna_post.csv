शीर्षक,विवरण
देशभक्तहरूको मोर्चा आवश्यक,"नेपालमा कैयन् वर्षदेखि राष्ट्रियता, राष्ट्रिय सार्वभौमिकता, विदेशी हस्तक्षेप, भारतीय हस्तक्षेप आदि विषयहरूमा चर्चा भइरहने गरेको छ । तथापि यी शब्द अहिले पनि नेपालको राजनीतिमा चर्चामा छन् । यही भदौको अन्तिम र असोजको सुरुमा नेपालका प्रधानमन्त्री प्रचण्डको भारत भ्रमणका सन्दर्भमा यो प्रश्न जोडतोडका साथ उठ्यो । यी शब्द फेरि व्यापक रूपमा चर्चामा आए । आखिर एउटै विषय किन यति धेरै वर्षसम्म चर्चामा आइरहन्छ ? किन एउटै विषय यस प्रकार संघर्षको विषय बनिरहन्छ ? यसबारे स्पष्ट नहुँदा सामान्य मानिसलाई राष्ट्रघाती वा विदेशी दलालहरूले यो भनेर भ्रममा पारिरहन सक्छन् कि काम नपाउनेहरूले उठाउने विषय हो यो । उपरोक्त विषयहरू नेपालमा किन उठिरहन्छन् ? त्यसको एउटा महत्वपूर्ण कारण छ । नेपाल तेस्रो विश्वको एउटा उत्पीडित राष्ट्र हो । यसको अवस्था अर्ध वा नवऔपनिवेशिक छ । यो देश कैयन् वर्षदेखि ब्रिटिस साम्राज्यवादको अर्ध औपनिवेशिक अवस्थामा रह्यो । सन् १९४७ मा भारतमा प्रत्यक्ष ब्रिटिस सरकारको शासन हटेर भारतीयहरूको शासन आएपछि पनि त्यही स्थितिकै निरन्तरता रह्यो । त्यसपछि पनि नेपाल भारतको अर्ध वा नव औपनिवेशिक अवस्थामा नै रह्यो । आज पनि नेपालको त्यो स्थिति कायमै छ । युगौंयुगदेखि नेपाल यस प्रकारको दुर्भाग्यपूर्ण अवस्थामा रहँदै आउनुपरेकाले तिनै शब्दहरू आज पनि दोहोरिइरहेका छन् वा दोहोर्याइरहनुपर्ने आवश्यकता हुन गएको छ । आफूले माया गरेको देशलाई यस प्रकारका नराम्रा शब्दहरूले सम्बोधन गर्नुपर्दा कसैलाई पनि राम्रो र मीठो त लाग्दैन । त्यसो हुँदाहुँदै पनि यिनै शब्दहरूद्वारा सम्बोधन गरिरहनु सबैको बाध्यता हो । के यी शब्दहरू नेपाली राजनीतिमा चर्चामा आइरहलान् ? जबसम्म नेपाल नव औपनिवेशिक वा अर्ध औपनिवेशिक अवस्थाबाट मुक्त हुँदैन, तबसम्म यी शब्दहरूको प्रयोग पनि भइरहनेछ । लोकतन्त्र' र राष्ट्रघात निरंकुश राणाशासनभन्दा बहुदलीय व्यवस्था कैयन् गुणा राम्रो हो र तुलनात्मक किसिमले एक कदम अगाडिको व्यवस्था हो । तर नेपालमा भने यो लोकतन्त्रको अभ्यास अर्कै किसिमले हुन पुगेको छ । सन् १८१६ को सुगौली सन्धि एकजना पाखण्डी र सोचविहीन राजाका पालामा भएको थियो । अहिलेसम्म भएका राष्ट्रघाती सन्धि, सम्झौतामध्ये सबैभन्दा बढी घातक सुगौली सन्धिलाई नै मानिन्छ । सन् १९५० को नेपालभारत सन्धि राणाशासनको अन्त्यतिर, भारतलाई खुसी राख्न सकेको खण्डमा आफ्नो निरंकुश शासन जोगिन सक्छ कि भन्ने स्वार्थले गरेको देखिन्छ । ती सन्धिहरू त निरंकुश शासनका समयमा भएका थिए । तर कोशी नदी सन्धि, गण्डक नदी सन्धि, एकीकृत महाकाली नदी सन्धि, माथिल्लो कर्णाली परियोजना, अरुण तेस्रो परियोजना आदि सबै लोकतन्त्र' अन्तर्गतकै सरकारका पालामा भएका हुन् । नेपालको मुख्य सम्पत्ति भनेकै जलस्रोत हो । जलस्रोत जति सबै भारतको हातमा सुम्पने काम आफूलाई लोकतान्त्रिक भन्ने पार्टीहरू र तिनीहरूकै नेतृत्वमा बनेका सरकारहरूले नै गरेको इतिहास साक्षी छ । यसका साथै भारतले सुस्ता महेशपुर, कालापानीलगायत लगभग ७० ठाउँमा नेपालको भूभाग मिचेको कुरा पनि जगजाहेर छ । यसबारे नेपालको कुनै पनि लोकतान्त्रिक सरकार' भारतसँग चूँ गरेर बोल्न पनि सक्दैनन् । त्यसैले प्रश्न उठ्ने गरेको छ, नेपालको राष्ट्रिय स्वाधिनता र सार्वभौमिकताको दृष्टिले लोकतन्त्र र निरंकुशतामा के फरक भयो र ? ' प्रचण्डमोदी संयुक्त विज्ञप्तिमा भएको राष्ट्रघात आफूलाई प्रधानमन्त्री बन्न सबै चाँजोपाँजो मिलाइदिने भारतीय प्रधानमन्त्री नरेन्द्र मोदीको दर्शन गर्न आतुर प्रचण्ड पदमा आसीन भएको एक महिना नपुग्दै दिल्ली भ्रमणमा गए । यो भ्रमणको चर्चाले मात्र पनि अब प्रचण्डले राष्ट्रिय स्वाधिनता, नदीनाला आदि भारतको हातमा सुम्पिनेछन् भन्ने चिन्ताले देशभक्त नेपालीको हुर्मत नै लिएको थियो । प्रचण्डलाई नयाँ सन्धि, सम्झौता गर्न नपाइने वाचा कबोल त गराए, त्यति दबाब त सृष्टि भयो नेपालमा । तर मोदीले अर्कै तरिका अपनाए । उनले सुगौली सन्धि', १९५० को नेपालभारत सन्धि' जस्तो सन्धिमा त हस्ताक्षर गराएनन्, तर लगभग त्यही स्तरको नेपालको लागि राष्ट्रघाती संयुक्त विज्ञप्तिमा प्रचण्डलाई ल्याप्चे ठोक्न लगाए । सुगौली सन्धि र सन् १९५० को सन्धिको राष्ट्रघाती पक्षको उजागर हुन पनि केही समय त लाग्यो नै, यो २०१६ मा भएको संयुक्त विज्ञप्तिको राष्ट्रघाती पक्षका विषयमा नेपालमा जति आक्रोश देखिनुपर्ने हो त्यति देखिएको छैन, त्यसको घातक पक्षबारे स्पष्ट नभएर नै होला । प्रचण्डको दिल्ली भ्रमणका दौरानमा हस्ताक्षर गरिएको संयुक्त विज्ञप्ति नेपालको ठूलो भूभाग तात्कालिन अंग्रेज सरकारलाई सुम्पेर गरिएको सन् १८१६ को सुगौली सन्धि र नेपालमा रजाइँ गर्ने आधार तयार पार्ने १९५० को नेपालभारत सन्धिकै हाराहारी घातक असर पार्ने खालको छ र यी तीनवटाका बीचमा तुलना गर्न सकिन्छ । कूटनीतिक र काइते भाषामा लेखिएको उक्त संयुक्त विज्ञप्तिको ११ औं बुँदामा लेखिएको छ, दुवै प्रधानमन्त्रीहरू विश्वास गर्दछन् कि दुवै देशले प्रमुख अन्तर्राष्ट्रिय विषयहरूमा समान धारणा राख्दछन् ।' यदि यो संयुक्त विज्ञप्तिलाई जस्ताको तस्तै कार्यान्वयन गर्ने हो भने अब आइन्दा नेपालले भारत सरकारका विदेशसम्बन्धी सबै नीतिको पक्षमा आफूलाई उभ्याउनुपर्ने छ । कसैले आफू प्रधानमन्त्रीको पद हासिल गर्नकै लागि वा आफ्नो नेतृत्वमा सरकार बनाउनकै लागि राष्ट्रलाई जोखिममा लैजाने काम गर्छ भने त्यो कसरी क्षम्य हुन सक्छ ? केही दिनअघि कश्मीरमा भारतीय सैनिक क्याम्पमा झण्डै ३० जना भारतीय सेनाको ज्यान जानेगरी भएको आक्रमणका कारण भारत र पाकिस्ताका बीच कुनै न कुनै स्तरको लडाईं हुने कुराको आशंका गरिँदैछ । यो नीतिअनुसार अब यो प्रचण्ड नेतृत्वको सरकारले भारत सरकारको पक्ष लिएर पाकिस्तानसँग लड्ने नीति अवलम्बन गर्यो भने आश्चर्य मान्नु पर्दैन । त्यो अवस्थामा नेपाल विदेशीहरूको क्रिडास्थल र रणभूमि बन्ने खतरा पैदा हुनेछ । नेपाल दुई विशाल राष्ट्रहरू र विगतमा आपसमा ठूला लडाइँ भएका देशहरू भारत र चीनका बीचमा आफ्नो अस्तित्व कायम गर्नका लागि नेपालले अपनाउनुपर्ने असंलग्न परराष्ट्र नीति नै हो । तर प्रचण्डले ल्याप्चे लगाएको विज्ञप्तिले नेपाललाई अब असंलग्न राष्ट्रको रूपमा होइन भारतको एउटा ब्लकमा सामेल गराउने छ । हालै चिनियाँ विदेश मन्त्रालयले भारत र पाकिस्तानका बीचमा भएको द्वन्द्वमा आफ्नो सरकारले पाकिस्तानलाई सहयोग गर्ने भन्ने नीति सार्वजनिक गरिसकेको अवस्थामा नेपालको चीनसँगको सम्बन्ध कस्तो हुने हो भविष्यमा ?यो गम्भीर विषय हो । उक्त बुँदामा भारतको संयुक्त राष्ट्र संघको स्थायी सदस्यतामा दिएको उमेदवारीको समर्थन गर्दै भनिएको छ, नेपाली पक्षले संयुक्त राष्ट्र संघको सुरक्षा परिषद्को स्थायी सदस्यताको भारतको उम्मेदवारीलाई समर्थन दोहोर्याउँछ ।' यस प्रकारका विषय भारत सरकारले लबिङ गरेका बेला आन्तरिक रूपमा आश्वासनका रूपमा भन्न सकिन्छ । तर अन्तर्राष्ट्रिय स्तरमा समेत जाने दुई प्रधानमन्त्रीका बीचमा भएको संयुक्त विज्ञप्तिमा यसको किटानी हुनुले पनि नेपाललाई भारतको सुरक्षा छातामुनि लैजान खोजेको कुरा स्पष्ट हुन्छ । कसैले आफू प्रधानमन्त्रीको पद हासिल गर्नकै लागि वा आफ्नो नेतृत्वमा सरकार बनाउनकै लागि यस प्रकारको राष्ट्रलाई जोखिममा लैजाने काम गर्छ भने त्यो कसरी क्षम्य हुन सक्छ ? देशभक्तहरूका बीचमा मोर्चा नेपाल राष्ट्रमाथि भएको गम्भीर राष्ट्रघात र राष्ट्रिय स्वाधिनतामाथि भएको गम्भीर हस्तक्षेपका बारेमा चर्चा गरियो । अब प्रश्न यस प्रकारको स्थितिमा देशलाई कसरी बचाउने भन्ने हो । कसरी यो मातृभूमिको रक्षा गर्ने भन्ने प्रश्न यतिखेर केन्द्रीय प्रश्न बनेको छ । निश्चित रूपमा यो देशका देशभक्त शक्तिहरू जुर्मुराएका छन्, उनीहरू गम्भीर बनेका छन् र गम्भीर चासो लिइरहेका छन् । यो राम्रो पक्ष हो । तर यो प्रश्न विश्वकै एउटा ठूलो र शक्तिशाली मानिने भारतका नेपाली दलाल र भारतसँगै जोडिएको विषय हो । चानेचुने दबाबबाट यो संयुक्त विज्ञप्ति खारेज हुन सक्दैन । यो कार्यान्वयन हुनेतिर जान सक्छ । यसको निमित्त ठूलै उथलपुथल गर्ने किसिमको आन्दोलनको आवश्यकता छ । अतः देशमा छरिएर रहेका, छरिएर आवाज उठाइरहेका सबै देशभक्तहरू एकताबद्ध हुनु समयको माग हो । त्यसैले सबै देशभक्तहरूका बीचमा मोर्चा बनाउने काममा लाग्नु आवश्यक हुन गएको छ । कुरा मात्र होइन, यसका निमित्त ठोस काममा लाग्नुपर्ने अहिलेको आवश्यकता बनेको छ ।"
मुद्दा फिर्ता र सत्तासँग साटिएको सिद्धान्त,"जसको लाठी उसको भैँसी ! पुरानो तर व्यावहारिक उक्ति हो । यो विडम्बना अहिले पनि कुनै न कुनै स्वरूपमा जीवितै छ । राज्यले न्यायप्रशासनको जिम्मेवारी लिनुपूर्व आफूविरुद्ध भएको आपराधिक क्रियाकलापको उपचार व्यक्ति आफैँको दायित्वभित्र पर्दथ्यो । जसको सिधा अर्थ हुन्थ्योसक्छौ, बदला वा प्रतिकार गर, सक्दैनौँ रामधुलाइ खाऊ र म नै उस्तो रहेछु भनी चित्त बुझाऊ ! यस्तो बर्बरता वा अन्यायलाई तह लगाउन आजको फौजदारी न्यायप्रशासनको विकास भएको पाइन्छ । नागरिकको ज्यान तलमाथि पर्न नदिन वा जीउज्यानमा कतै खतबात लाग्न नदिन, लागिहालेमा पीडकमाथि कानुनी दण्डा बर्साउन, निजी र सार्वजनिक सम्पत्तिको सुरक्षा गर्न वा शान्तिसुरक्षा एवं सभ्य र सुसंस्कृत समाज वा राज्यको राज्यको स्थापना राज्यको प्राथमिक दायित्व हो । विषयप्रसंग होमुद्दाफिर्ता ! यसै दैनिकको असोज ७ को शुक्रबारको अंकमा शीर्षक लेखियोटीकापुर मुद्दाफिर्ता प्रकरणः, गृहमन्त्रीआईजी चर्कियो विवाद ! पेटबोलीमा भनिएको एउटा अंश यस्तो छमहानिरीक्षक उपेन्द्रकान्त अर्यालले गृहमन्त्री निधिसँग गम्भीर प्रकृतिका मुद्दा फिर्ता लिए प्रहरी संगठन र प्रहरीको कार्यशैलीमा असर पर्ने बताएको स्रोतले उल्लेख गरेको छ । महानिरीक्षकको सुझाव सुनेपछि असन्तुष्ट बनेका गृहमन्त्री निधिले राजनीतिक विषयवस्तु भएकाले राजनीतिक ढंगले सुल्झाउन जसरी पनि उनीहरूको मुद्दा फिर्ता गरिने बताए । जवाफमा महानिरीक्षक अर्यालले भनेहत्या गरिएका ती प्रहरीका पत्नीहरू आए भने के जवाफ दिनुहुन्छ ? म ती सेता लुगा लगाएका एकल महिलालाई तपाइँकोमा ल्याइदिन्छु । महानिरीक्षकको जवाफबाट क्रुद्ध बनेका गृहमन्त्री निधिले आन्दोलनकारी पनि मारिएका छन्, ती सबैको जिम्मा लिनुहुन्छ ? भन्दै महानिरीक्षक आर्याललाई प्रतिप्रश्न गरेको स्रोतले बताएको छ । मुद्दाफिर्ता कुनै नविन विषय होइन । राणाशासनमा मुलुकी ऐन १९१० लगायत कानुनको बारेमा उल्लेख गरिए पनि श्री ३ को हुकुम वा आदेश सर्वोच्च हुन्थ्यो । लिखित कानुनको पनि मौखिक आदेशको सामुमा कुनै दाल गल्दैनथ्यो । मुद्दा फिर्तासम्बन्धी लिखित इतिहास खोतल्ने हो भने २००७ मा श्री ५ त्रिभुवनद्वारा गरिएको घोषणालाई स्मरण गर्र्नुपर्ने हुन्छराजनीतिक अपराधमा परेका सबैलाई निजहरू २००७१२२०२ अघि आफ्ना घर फर्की शान्तिमय कामकाजमा लागे भने निजहरूलाई माफी र विस्मृति दिने, त्यस्ता अपराधमा जफत भएको निजहरूको जायदाद तिनीहरूलाई नै फिर्ता दिने हाम्रो शाही इच्छा छ भनी उल्लेख छ । मुद्दा फिर्तासम्बन्धी व्यवस्थालाई २०१८ कात्तिक २९ मा राजपत्रमा प्रकाशित भई मंसिर १ बाट लागू न्यायप्रशासन (विविध व्यवस्था) अन्तर्गत दफा १३ को ३ मा उल्लेख भएको पाइन्छ । अहिले यसको ठाउँ सरकारी मुद्दासम्बन्धी ऐन २०४९ ले लिएको छ । मुद्दा वापस गर्नै हुँदैन र नियमकानुन, पद्धति र परिपाटीसमेत पोलपाल पारी जस्तोसुकै प्रकृतिका मुद्दा पनि फिर्ता गर्नैपर्छ, दुवै अतिवाद हुन् । अहिले हामी बढी दोस्रो अतिवादसँग नातासम्बन्ध गाँस्दै आइरहेका छौँ । स्वाभाविक हो, निरंकुशतन्त्र, विद्रोहावस्थामा वा सामान्यवस्थामा पनि विपक्षीमाथि अवगाल आइलाग्न सक्छ । आमा र मामाको साइनो नजोडिएका मुद्दा आइलाग्छन् । यसबाट उसले फुर्सद पाउनुपर्छ, तर जब अपराधमा राजनीतीकरण र राजनीतिमा आपराधीकरण बोलबाला हुन्छ, गडबड यहीँबाट आरम्भ हुने हो । विशुद्ध आस्था वा राजनीतिक विचारधारा, मुलुक र समाजको बृहत्तर हित, दीर्घकालीन शान्ति, समाजमा अमनचयन आदि उपमा पहिर्याएर मुलुकमा जुन तमाशा भइरहेको छ, चिन्ता त्यहाँ हो । मुद्दा वापसका आधार ? सामान्यतया मुद्दा वापससम्बन्धी राजनीतिक र कानुनी दुई अवधारणाहरू प्रचलनमा रहेको पाइन्छ । विशुद्ध राजनीतिक प्रतिशोधको आधारमा आफूइतरका नेता, कार्यकर्ता वा समर्थकलाई आन्दोलन, जनआन्दोलन, क्रान्तिमा परोक्ष वा अप्रत्यक्ष रूपमा सहभागी भए वा नभए वापत मुद्दा लगाइएका हुन्छन् । प्रकृतिका मुद्दा स्वाभाविक रूपमा फिर्ता हुन्छन् । जसभित्र राजनीतिको आवरणमा खतबात लागेको मुद्दाहरू पर्दैनन् भने कानुनले माफी दिन मिल्ने भनी तोकेका निश्चित मुद्दाहरू फिर्ता लिन सकिन्छ । मुद्दाफिर्तासम्बन्धी प्रावधानहरूलाई अन्तर्राष्ट्रिय, राष्ट्रिय अदालती निर्णय आदिको आधारमा हेर्नुपर्ने हुन्छ । अन्तर्राष्ट्रिय प्रावधान मुद्दा फिर्ताको विषय कतिपय अवस्थामा पीडित र पीडकमात्र सीमित नरही राष्ट्रिय र अन्तर्राष्ट्रिय चासोको विषय बन्न पुग्छ । मानव अधिकारको विश्वव्यापी घोषणापत्रको धारा८ नागरिक तथा राजनीतिक अधिकारसम्बन्धी आलेख १९६६ को धारा २ (३) मा मा प्रत्येक मानिसलाई संविधान वा कानुनद्वारा प्रदत्त मौलिक अधिकारहरूको उल्लंघन गर्ने कार्यका विरुद्ध सक्षम राष्ट्रिय न्यायाधिकरणबाट प्रभावकारी उपचारको व्यवस्था हुनुपर्ने उल्लेख छ । त्यसैगरी अपराध र अख्तियारको दुरुपयोग पीडितका लागि न्यायसम्बन्धी आधारभूत सिद्धान्तको घोषणापत्र, १९८५ ले अपराधबाट पीडितलाई न्यायमा पँहुच र स्वच्छ व्यवहारको अधिकार, प्रतिपूरण एवम् क्षतिपूर्तिको अधिकारको सुनिश्चित गरेको छ । अन्तर्राष्ट्रिय न्यायका लागि ब्रसेल्स समूह द्वारा अंगालिएका दण्डहीनताविरुद्व र अन्तर्राष्ट्रिय न्यायका लागि ब्रसेल्स सिद्धान्तहरूको सिद्धान्त १० मा आममाफी र माफीसम्बन्धी व्यवस्था गरिएको छ । जसमा (१) आममाफी, माफी एवं अन्य यस्ता किसिमका उपायहरूले अन्तर्राष्ट्रिय कानुनद्वारा गम्भीर अपराधमा अनुसन्धान गर्न, आशंकित सूत्रधारहरूलाई न्यायसामु ल्याउन र पीडितलाई क्षतिपूर्ति प्रदान गर्न राज्यहरूलाई दिएका दायित्वलाई नजरअन्दाज गर्न सक्दैन । (२) यो सिद्धान्त सशस्त्र द्वन्द्वको अन्त्यतिर र मेलमिलापको वा प्रजातन्त्रतर्फ संक्रमणको प्रक्रियामा पनि लागू हुन्छ । (३) उचित किसिमले उत्प्रेरित भएमा र घटित अपराधहरूको गम्भीरतालाई मनन गरी गरिएको खण्डमा यो सिद्धान्तले माफीको कुनै उपाय वा सजायको पुनरावलोकनलाई रोक्न सक्दैन भनी उल्लेख गरिएको छ । त्यसैगरी अन्तर्राष्ट्रिय मानवअधिकार कानुनको व्यापक उल्लघंन र अन्तर्राष्ट्रिय मानवीय कानुनको गम्भीर उल्लघंनका पीडितहरूका लागि उपचार तथा परिपुरणका अधिकारसम्बन्धी आधारभूत सिद्धान्त र मार्गनिर्देशनहरूको धारा ६ ले पीडितहरूप्रतिको व्यवहार र ७ मा पीडितका उपचारको अधिकारमा (क) न्यायमा समानता र प्रभाकारी पहुँच (ख) हानी पुगेमा पर्याप्त, प्रभावकारी र शीघ्र परिपूरण र (ग) उल्लघंन र परिपूरणका संयन्त्रहरूसँग सम्बन्धित जानकारीमा पहुँचको बारेमा चर्चा गरिएको छ । त्यसै गरी दण्डहीनताविरुद्ध लड्ने कार्यमार्फत मानवअधिकारको संरक्षण र प्रबद्र्धनका सिद्धान्तअन्तर्गत प्रस्तावना र सिद्धान्त २ मा जान्न पाउने अधिकारमा सत्यको अहरणीय अधिकार, ४ मा जान्न पाउने पीडितको अधिकार र ५ मा जान्न पाउने अधिकार प्रभावकारी बनाउने प्रत्याभूतिको बारेमा चर्चा छ । राष्ट्रिय प्रावधान नेपालको संविधान २०७२ को धारा १५२ (२) नेपाल सरकारको हक, हित वा सरोकार निहित रहेको मुद्दामा महान्यायाधिवक्ता वा निजको मातहतका सरकारी वकिलबाट नेपाल सरकारको प्रतिनिधित्व गरिनेछ । यस संविधानमा अन्यथा व्यवस्था भएकोमा बाहेक कुनै अदालत वा न्यायिक निकाय वा अधिकारीसमक्ष नेपाल सरकारको तर्फबाट मुद्दा चलाउने वा नचलाउने भन्ने कुराको अन्तिम निर्णय गर्ने अधिकार महान्यायाधिवक्तालाई हुनेछ । (३) नेपाल सरकारको तर्फबाट दायर भएको मुद्दा फिर्ता लिँदा महान्यायाधिवक्ताको राय लिनुपर्नेछ । जुन विधि र पद्धतिबाट मुद्दा फिर्ताको खेती चलिरहेछ । यसको सिधा अर्थ होभावी दिनमा हत्या आतंक, अराजकताबाट शासनमा आऊ । सकेजतिलाई सिध्याऊ । त्यसमा महिला, बालबालिका जोसुकैलाई पारे पनि हुन्छ ! त्यसैगरी सरकारी मुद्दासम्बन्धी ऐन २०४९ को दफा २९ सरकारी मुद्दाफिर्ता लिने वा मिलापत्र गर्नेः (१) प्रचलित कानुनबमोजिम नेपाल सरकार वादी भई हेरिने वा नेपाल सरकारको तर्फबाट चलाइएको वा नेपाल सरकारउपर परेको मुद्दा मामिला नेपाल सरकारको आदेश भएमा सरकारी वकिलले अरू पक्षको सहमतिले त्यस्तो मुद्दा मिलापत्र गर्ने वा अदालतको मञ्जुरीले त्यस्तो मुद्दामध्ये नेपाल सरकारवादी भएको फौज्दारी मुद्दा फिर्ता लिन हुन्छ र सो भएमा देहायका कुरामा देहाय बमोजिम हुनेछः(क) मुद्दामा मिलापत्र गरेकोमा कसैलाई बक्सौनी लाग्ने छैन । (ख) मुद्दा फिर्ता लिएकोमा फौजदारी अभियोग वा सरकारी दाबी समाप्त भई प्रतिवादीले फुर्सद पाउँछ । (२) उपदफा (१) मा जुनसुकै कुरा लेखिएको भए तापनि कुनै गैरसरकारी व्यक्तिको सम्पत्तिसम्बन्धी कुरामा असर पर्ने रहेछ भने त्यस्तो मुद्दा यस दफाबमोजिम अदालतबाट फिर्ता लिन हुँदैन भनी व्यवस्था गरेको छ । अदालती निर्णय सामाजिक, धार्मिक वा साम्प्रदायिक तनाबबाट उत्पन्न हुने असाधारण स्थितिमा तत्कालीन आवेश वा उन्मादको फलस्वरूप भएका अपराधसम्बन्धी मुद्दाहरूलाई सामाजिक, धार्मिक वा साम्प्रदायिक सहिष्णुता वा सद्भाव पुनः स्थापित गर्न वा कायम राख्नको लागि वापत लिनु राष्ट्रिय हितमा आवश्यक हुन्छ । कहिलेकाहीँ कूटनीतिक सम्बन्ध राख्न वा सद्भाव कायम राख्ने दृष्टिकोणबाट पनि मुद्दा फिर्ता लिनुपर्ने हुन्छ । मुद्दा फिर्ता लिनुपर्ने यस्ता अरू कारणहरू पनि हुन सक्छन्, तर कारण जेसुकै भए पनि त्यो उचित तथा देश र समाजको हितको लागि हुनुपर्छ । मुद्दा वापस लिने उक्त अधिकारको प्रयोग व्यक्तिगत पक्षपात, मोलाहिजा वा स्वार्थबाट प्रेरित हुनुनहुने भनी उल्लेख छ । (नेकाप २०५१ पृष्ठ ५०४५०५) अपराधको फलस्वरूप सम्बन्धित व्यक्ति, परिवार र समाजलाई परेको पीडा वा क्षतिलाई तुच्छ ठानी वा त्यसको उपेक्षा गरी विना कुनै उचित कारण मुद्दा वापस लिने अधिकारको प्रयोग गर्न खोज्नु अधिकारको दुरपयोग गर्न खोज्नु हो । त्यसरी दुरुपयोग गर्नको लागि कानुनले कसैलाई अधिकार दिँदैन । निष्कर्ष जुन विधि र पद्धतिबाट मुद्दा फिर्ताको खेती चलिरहेछ । यसको सिधा अर्थ होभावी दिनमा हत्या आतंक, अराजकताबाट शासनमा आऊ । सकेजतिलाई सिध्याऊ । त्यसमा महिला, बालबालिका जोसुकैलाई पारे पनि हुन्छ ! मलाई विश्वासको मत देऊ, म तिमीलाई सातखुन माफ दिन्छु । तिमी पनि सत्ता आऊ । जब लोकतन्त्रमा हिंसा, हत्या, आतंकको मात्रा बढी हुन्छ, स्वाभाविक हो, शासनभित्र जब कुशासनको बोलवाला हुन्छ । फरियावाद, नातावाद, दलवाद, सत्तावाद मुद्दाफिर्ताको आधार बन्नु भनेको राजनीतिमा अपराध र अपराधमा राजनीतिको बिगबिगी हुनु हो । अहिलेसम्मको अवस्था हेर्दा मुद्दाफिर्ता गर्नमा सत्तामा उक्लिएका दलहरू माहिर सावित भएका छन्, संख्यामा तलमाथि होला । फिर्ता लिइएका र लिइने सबै मुद्दा आपराधिक प्रकृतिका थिए, छन् र हुनेछन् भनिएको होइन तर संविधान, नियम, कानुन, मानव अधिकारका मूल्यमान्यताबाहिर गएर मुद्दा फिर्ताको आधार बन्नु लोकतन्त्रलाई बजाउनु हो । हत्या, डाका बलात्कार, डकैती आदि मुद्दा राजनीतिक मुद्दा हुन् भने सीधा प्रश्न छसरकारको नेतृत्व कसले गयो र गरेको छराजनीतिले कि अपराधले ? स्मरण रहोस्अपराधको कुनै जात, वर्ण, लिंग, धर्म, सम्प्रदाय एवं सीमा हुँदैन । लोकतन्त्रको भाका हाल्नेहरूको आत्मा छ भने सोधज्यान धुतिएका बालबालिका तिम्रा सन्तति भएका भए के गथ्र्यौ ?"
सिंहदरबारले खाइदिएको छत्तीस वर्ष,"तिमी सधैँ क' बाट कलम', क' बाट कमल' मात्र भनिरहेछौ, क' बाट कर्णाली' किन भन्दैनौ ? ' भूगोल र राज्य दुवैबाट ठगिएको कर्णालीको एउटा सानो बालकको अभिव्यक्ति हो यो । यो अभिव्यक्ति कर्णालीको आँसुको कथा बोकेर सिंहदरबारले खाइदिएको आफ्नो ३६ वर्ष आयु खोज्दै काठमाडौंमा मञ्चन भएको नाटक चाँदीको घेरा' को अन्तिम संवाद हो । न कलमले कर्णालीको दुःख हरण गर्न सकेको छ न कर्णालीबाट उठाइएको हतियारले कर्णालीबासीको मुहारमा हाँसो र खुसी ल्याउन सकेको छ । कर्णाली पुगेर फर्कनेहरूका कलमले कर्णालीको गरिबी र दुःखका कथा थुप्रै लेखे र ती कथाले देशविदेशको सयर पनि गरे, तर कथाका पात्रहरूको नियति जहाँकोतहीँ रह्यो । कर्णालीको भोक, रोग र गरिबी हटाउने कसम खाएर कर्णालीबाटै युद्धको आगो सल्काउनेहरूले पनि कर्णालीबासीका यी समस्या हटाउन पहल गर्न सकेनन् बरु उनीहरू त्यो आगोको न्यानो ताप्दै सत्ताको स्वादमा रमाइरहेछन् । उता कर्णालीवासीलाई भने जनयुद्धको भुंग्रोले पोलिरहेछ अझै । सुन्दा तीतो लाग्ला तर सत्य यही हो । काठमाडौंका जनताले जीवनको करिब आधा उमेरको अनुभूत गरिरहँदा नेपालको कर्णालीका जनता मृत्युको ढोकैमा पुगिसकेका हुन्छन् भन्ने सुन्दै आएको कति वर्ष भयो अनुमान लगाउन सकेकी छैन यतिबेला । सायद स्कुल पढ्दादेखि नै होला । तर वर्षौंपछि आज पनि त्यही सुनिरहेछु र सुन्नुपर्दा दुःखको अनुभूत हुन्छ । देशले राजनीतिका अनेक पाना पल्टायो । कर्णाली बनाउँछौं' भनेर, कर्णालीको रोग, भोक र शोक मेटाउँछौं भनेर जहाँबाट जनयुद्धको शंखघोष भएको थियो, जहाँका हजारौं सर्वसाधारण नागरिकले मीठा सपना देख्दै युद्धको भुमरीमा हामफाले, त्यही कर्णालीका जनताको जीवन आज पनि नुन र चामलको लाइनमा बस्दाबस्दै मृत्युन्मुख हुन्छ, जीवन जल र सिटामोल नपाएर बिसर्जन हुन्छ । सुरक्षित सुत्केरी हुने सेवा नपाउँदा साल अड्केर र रक्तस्राव भएर अझै पनि कर्णालीका महिलाहरू मरिरहेछन् । ३५ वर्षमै ७० वर्षको जस्ता देखिने कर्णालीका महिलालाई संविधानको ठेलीमा सजाइएका मौलिक हकका बुँदाबुँदाले गिज्याइरहेछन् । सुरक्षित मातृत्व र प्रजनन् अधिकारका कुरा कर्णालीका कुनामा पुग्नै सकेको छैन । सुत्केरी बेथा लागेका महिलालाई बच्चा जन्माउन स्वास्थ्यचौकी पुर्याउन पनि डोकोमा बोकेर दुई तीन दिन पैदलयात्रा गर्नुपर्छ । जसका कारण कति गर्भवती महिलाले स्वास्थ्यचौकीमै प्राण छोडिसकेका हुन्छन् भने कतिलाई नेपालगन्ज वा काठमाडौं लैजानुपर्ने अवस्था आएपछि जहाजको टिकट कुर्दाकुर्दै प्रशव बेथाले प्राण हरिसकेको हुन्छ । कथंकदाचित घरैमा बच्चा जन्माएका आमाहरू स्वास्थ्य चेतना र पोषणको अभावमा कमजोर र रोगी बन्न पुग्छन् अनि आधा उमेर नपुग्दै वृद्धावस्थामा पुगेजस्ता देखिन्छन् र असमयमै उनीहरूको जीवन समाप्त हुन्छ । नाटक चाँदीको घेरा' को एउटा दृष्यमा बच्चा जन्माउन नसकेर छट्पटिएकी एक युवतीलाई नेपालगन्ज लैजान जहाजको टिकट कुर्दाकुर्दै विमानस्थलमै उसको प्राण जान्छ । यो दृष्यले दर्शकका आँखा भिजाइदिन्छ मात्र होइन, मुटु नै हल्लाइदिन्छ । पटकपटक नुन र चामलको लाइनमा बस्दा पनि निरास भएर फर्कनुपर्दा दिक्क भएको युवक परिवारको पेटको आगो निभाउन गाउँलेहरूसँगै कालापहाडमा मजदुरी गर्न भनी हिँड्छ । यता उसकी श्रीमती प्रशव पीडाले छटपटिँदै अन्तिम अवस्थामा पुग्दा सासूसँग भन्छे म मरेपनि मेरो बच्चालाई केही नभईदिए यसका बाबाले यसको अनुहार हेरेर बस्ने थिए । मेरो अनुहार त अब देख्न पाउने छैनन् ।' यो हृदयविदारक दृष्य नाटक मात्र नभएर कर्णालीको वास्तविकता हो । कर्णाली टेक्न नपाए पनि पत्रपत्रिकालगायत विभिन्न सञ्चारमाध्यममा आउने कर्णालीका यस्ता खबरले दुःखी बनाउँछ । अनि प्रायः हरेक एक किलोमिटरको दूरीमा सुविधासम्पन्न अस्पतालहरू भएको राजधानीबाट छापिने पत्रिकामा कर्णालीलगायत नेपालका दुर्गम जिल्लाका महिला बच्चा जन्माउन नसकेर, साल अड्किएर र रक्तस्राव भएर मरेका खबर पढ्नु पर्दा खपिनसक्नु पीडा हुन्छ । अनि प्रश्न गर्छ यो मनलेखोइ उनीहरूको बाँच्न पाउने अधिकार ? कसले खोसिरहेछ ? के भूगोल मात्रै यसको जिम्मेवार हो त ? अहँ ! हुनै सक्दैन । भूगोल विकासको बाधक हुने भए कयौं देशले कर्णालीजस्ता दुर्गम ठाउँलाई सडक र बिजुलीले जोडेर त्यहाँका नागरिकलाई भोक, रोग र गरिबीबाट मुक्त गरिरहेका छन् । बिडम्बना ! यहाँ त राज्य नै दुर्गमप्रति उदासीन छ । हरेक वर्षको बजेट वक्तव्यमा कर्णालीजस्ता दुर्गम क्षेत्रका लागि बजेट छुट्याएर राज्यले कर्मकाण्ड पूरा गर्छ तर हरेक आर्थिक वर्ष सकिँदा बजेट पनि सकिएको हुन्छ तर त्यो बजेट कहाँ जान्छ कसैलाई थाहा हुँदैन । कर्णालीबाट राजनीति गर्ने नेताहरूले त्यहाँका जनतालाई केवल भोटबैंकको रूपमा हेर्छन् । चुनाव जितेपछि अर्को चुनाव नआउन्जेलसम्म नेताहरूको लागि जनता गौण बन्छन् । कर्णालीवासीलाई भने जनयुद्धको भुंग्रोले पोलिरहेछ अझै । सुन्दा तीतो लाग्ला तर सत्य यही हो । न कर्णालीले, न देशले गतिलो नेता' पाउन सकेको छ । चाँदीको घेरा' नाटकमा कर्णालीको कथा लेख्न बसेका लेखकको भूमिका निर्वाह गरेका पात्र राम केसीकै अभिव्यक्ति सापट लिएरभन्दा यदि नेता असल भयो भने जस्तोसुकै संकटग्रस्त देशले पनि काँचुली फेर्न सक्छ । लि क्वान, महाथिर मोहम्मद, नीतिशकुमार आदिले आआफ्नो देश र प्रदेशको काँचुली नै फेरिदिए । तर नेपालमा भने जति पनि नेता (? ) बनेर निस्कन्छन्, उनीहरूले बोल्न मात्र जानेका छन्, जनतालाई ढाँट्न र झुटो आश्वासन बाँड्न जानेका छन् तर काम गरेर देखाउन जानेका छैनन् । नेपालको मौलिक सभ्याता र संस्कृति बोकेको, अनेकौं अनुपम प्राकृतिक छटाहरूले भरिएको, अनेकौं सम्भावनाहरू बोकेको कर्णालीमा त्यहाँका नेताहरूले आजसम्म केवल नुन र चामलको राजनीति मात्र गरेको गुनासो कर्णालीवासीहरूबाटै सुनिन्छ । राज्यस्तरबाट विकासका योजना लगेर कार्यान्वयन गराउने भन्दा महँगोमा नुन र चामल खरिद गरेर खान कर्णालीवासीलाई बाध्य पारिन्छ । त्यही पाउन पनि कति मुश्किल छ भन्ने कुराको मार्मिक चित्रण गरेको छ नाटक चाँदीको घेराले । सडक अभावमा प्राथमिक स्वास्थ्यचौकी पुग्नै दुईतीन दिन लाग्ने कर्णालीमा सदरमुकामको अस्पताल पुग्न झन् कति दिन लाग्ला ? बल्लतल्ल सञ्चालनमा आएको कर्णाली स्वास्थ्यविज्ञान प्रतिष्ठानमा सबै कर्णालीवासी पुग्न सडक निर्माण भएको खोइ ? अनि कसरी पाउने स्वास्थ्य सुविधा ? सडककै अभावमा कर्णालीका रसिला स्याउ भैंसीलाई खुवाउनुपर्ने बाध्यता छ उता भने यता हामीहरू महँगो मूल्यमा विषादी प्रयोग भएका विदेशी स्याउ किनेर खान बाध्य छौं । कर्णालीका स्याउलाई मात्र पनि राज्यले बजारको राम्रो व्यवस्था गरिदिने हो भने पेटको आगो निभाउन कालापहाड जाने लर्कोमा कमी पक्कै आउँथ्यो । कर्णालीलाई सम्भावनाको पहाड भन्छन् देख्ने र लेख्नेहरू तर कर्णालीको नियति कालापहाड बनिरहेछ अझै । कर्णालीको यार्चाको आम्दानी व्यवस्थित गर्ने र कर्णालीवासीलाई नै त्यसको प्रतिफल दिनेतिर सोच्ने हो भने उनीहरूको जीवनस्तरमा पक्कै सुधार आउँथ्यो होला । यतिमात्र होइन, शिक्षा र चेतनाको उज्यालोले प्रकाशित गर्नसके कर्णालीजस्ता दुर्गमका नागरिकले पक्कै पनि अकाल मृत्युवरण गर्नुपर्ने थिएन होला । राजधानीका जनताको औसत आयु ८२ वर्ष हुँदा कर्णालीका जनताको किन ४६ वर्ष मात्र हुन गयो ? किन कर्णालीवासीले सिंहदरबारसँग आफ्नो ३६ वर्ष आयु मागिरहेछन् ? गम्भीरतापूर्वक सोच्नुपर्ने र कारण खोज्नुपर्ने दायित्व राज्यको र कर्णालीबाट राजनीति गर्नेहरूको हो कि होइन ?"
संविधान दोस्रो संशोधन जटिल,"मुलुकमा फेरि संविधान संशोधनका कुरा उठेका छन् । अब फेरि ९० प्रतिशतभन्दा बढीको स्वीकृति संविधानले खोज्यो भने त्यसलाई अन्यथा मान्न पनि हुँदैन । संवैधानिक व्यवस्था जे भए पनि नेपालले संविधान बनाउँदा यति ठूलो प्रतिनिधि जनमत सायद विश्वका कुनै लोकतान्त्रिक संविधानले पाएको थिएन होला । पहिलो संशोधनमा पनि झन्डैझन्डै त्यही नै प्रतिनिधि जनमत संविधानले पायो । भन्नैपर्छ, दोस्रो संशोधन भने असजिलोमा परेको छ । संसद्मा प्रतिपक्षको भूमिका निर्वाह गर्दै आएको अहिलेको नेकपा एमालेले छापामा भनिएजस्तै गरी संशोधन हुने हो भने आफ्नो पार्टीलाई स्वीकार्य नहुने भन्दै आएको छ । संसद्भित्रका कतिपय बहसहरू आफ्ना दल, जिल्ला, क्षेत्र र गाउँमा केन्द्रित हुने गरेका छन् । भन्नैपर्छ, राजनीतिबाट आदर्श र नैतिकता हराउँदै गएको छ । हामी नितान्त स्वार्थकेन्द्रित राजनीतिमा अल्मलिएका छौं । सांसद् होस् या बाहिर, कुनै पनि पेसाको व्यक्ति आफूलाई स्वतन्त्र त भन्ठान्छ तर कुनै न कुनै दलको मान्यता र व्यवहारसँग ऊ जोडिएको छ । यो अवस्थामा संविधान संशोधन एउटा जटिल कार्य हुँदै हो । त्यसमा पनि बाहिर आएका हल्ला र प्रतिपक्षले देखाएको चासोले संशोधनलाई अझ जटिल बनाएको छ । शान्त एवं अघोषित संविधानसँग विमति राख्नेहरू मुलुकमा धेरै छन् । धर्मको मामिलामा संसद्को प्रस्तावनामा लेखिएको समाजवादउन्मुख भन्ने शब्दाबलीमा सबै नेपाली समान छन्, यी कुराहरूसँग संविधानका विविध धारा तर्कसंकत रूपले उपस्थित हुन सकेका छन् या छैनन् भन्ने विषय पनि बौद्धिक बहसको विषय हुन सक्छ । सबैलाई समान अधिकारसम्पन्न बनाउनुपर्छ भन्ने लोकतान्त्रिक व्यवस्थाको दायित्व हो । तर सबै समान छन्, केही अझ बढी नै समान छन्, भन्ने भावार्थ संविधानका धेरै धाराले देखाएका छन् । सरकारको नीतिसित सम्बन्धित विषयलाई पनि संविधानभित्र पारिएको छ । सबै समान त हुन्, तर महिला, मुसलमान, आदिवासी जनजाति, दलित, मधेसी आदि भने अलि बेग्लै हुन् । तिनका लागि संविधानले बेग्लै व्यवस्था गरेको छ । एउटै संसद् विभिन्न दल र विभिन्न दलका ह्विप आदिका कारण क्षमता' संसद्मा नितान्त न्यून छ । त्यसैगरी अरू क्षेत्रमा जस्तै निजामती कर्मचारी, प्रहरी हुँदै जाँदा सेनामा पनि समानुपातिक उपस्थितिको व्यवस्था गर्नुपर्ने माग भएको कसैबाट लुकेको छैन । त्यसोभए अब व्यक्तिको क्षमताले के अर्थ राख्छ (? ) महिला होस् या पुरुष, कुनै जातिको होस् या क्षेत्रको, कुनै सिद्धान्तको होस् या सिद्धान्तविहीनहरूको । सबैको प्रतिनिधित्व सुनिश्चित गर्ने व्यवस्थाको परिकल्पना संविधानले गर्नु धेरै अस्वाभाविक त भन्न सकिन्न, तर स्वाभाविकताको कसीमा पनि यो आउन सक्दैन । राज्यको सोच क्षमताबाट पर पारिएका या हुन पुगेकाहरूको क्षमतालाई कसरी वृद्धि गर्नेभन्दा पनि संवैधानिक ग्यारेन्टी गर्ने भन्ने कुरा सबै नेपाली समान हुन् भन्ने कुरोसित यथार्थमा मेल राख्दैन । लोकतन्त्रको सुन्दर पक्ष भनेको अदनाभन्दा अदना नागरिकले पनि आफ्नो आवाज मुखरित गर्न सक्ने व्यवस्था हो । आफ्नो क्षमता अभिवृद्धि गर्ने माग उसको स्वाभाविक माग हो । तर यी कुराहरूभन्दा पृथक जातजाति, भाषाभाषी र क्षेत्रको आधारमा यही नै अधिकार चाहिन्छ भनेर माग गर्नु भनेको एउटा क्षेत्रको नागरिकबाट अर्को क्षेत्रको नागरिकलाई राज्यले बढी संरक्षण दिनु देखिन्छ । मुलुकमा मधेस आन्दोलन भयो, जसका कारण नाकाबन्दी पनि भयो र सिंगो मुलुकलाई त्राहीमाम बनाउने किसिकको प्रयत्न पनि नभएको होइन, मुलुकभित्रै मुलुकबाट अलग हुने सोच राख्नेहरूले पनि यहाँ स्थान पाएकै हुन् । राज्यले उनीहरूलाई थुन्नछेक्न सकेन । एउटा खास ठाउँको आन्दोलनलाई अरूसित जोड्ने क्रममा नियोजित रूपमा सुरक्षाकर्मीको हत्या गरिएकै हो, तर त्यो त्यसरी जोडिन सकेन । आज मधेसलाई दृष्टिगत गरेर संविधान संशोधनको कुरा उठेको छ । भोलि झन्डै ९० प्रतिशतको ओमकार समाजले या भनौं हिन्दु वा बौद्धधर्मावलम्बीले आन्दोलन गरे भने त्यसलाई सम्बोधन गर्ने कि नगर्ने ? हिमाली क्षेत्रका जनता हिमालवारि र पारि एउटा संस्कृति एवं संस्कारमा बस्दछन्, जसको बिहेवारीसमेत पनि मुलुकपारि हुने गरेको छ, तिनीहरूले बेल्लै माग ल्याए भने त्यसलाई सम्बोधन गर्ने कि नगर्ने ? जातजाति र भाषभाषीले माग गरेअनुसारको एक भाषालाई राष्ट्रिय भाषाको मान्यता दिँदै जाने हो भने भोलि अरू भाषा पनि उठ्न सक्छन्, त्यसबेला फेरि संविधान संशोधनका कुरा आउन सक्छन् । कुन त्यस्तो महान् तर्क थियो जसले मुलुकलाई ७ वटा प्रदेशमा विभाजित गर्दै संघीयतामा जानलाई प्रेरित गर्यो ? संविधान बनाउन संलग्न दल, तिनको नेतृत्व र पंक्तिकार स्वयं यसको जबाफ खोज्दछ । कुन तर्क हो जसले चुरेदेखि दक्षिणको भुखण्डलाई छुट्टै प्रदेशको माग गर्दछ ? यो कसको स्वार्थ र रूचीमा भएको विषय हो ? निर्वाचनमा प्रतिनिधित्व नपाउने, बनेको संविधान जलाउने र च्यात्ने, आफ्नो छरछिमेकलाई संविधान पढ्नसमेत नदिने, यो संविधानमा यस्तो र उस्तो लेखिएको छ भनेर जुलुस निकाल्ने, जुलुसमा सहभागी हुन वाध्य गराउने, पहाडका हुन् या मधेसका ती सबैसँग पंक्तिकार एउटा गम्भीर प्रश्न गर्न चाहन्छ संविधानका कुनकुन धारा उनीहरूलाई ग्राह्य छैन र केके थप्दा उनीहरूकै मात्र वर्चश्व कायम हुन्छ ? एउटा अपवादबाहेक त्यस्तो कुनै मुलुक छैन, जो एउटा औपनिवेशिक दासत्वबाट स्वतन्त्र हुँदाहुँदै आफूलाई संघीयतामा लगेको होस् । राष्ट्र, राष्ट्रियता र देशभक्ति यी तीनवटै शब्दले विशेष अर्थ राख्छन् एउटा स्वाभिमानी मुलुकका लागि । अघिल्लो शताब्दीका प्राज्ञिक व्यक्तित्वले पनि राष्ट्रियताको व्याख्या गर्दा उनीहरूलाई एउटा भूखण्डमा बसेको जनता जो आपसमा एकअर्काको नजिकको सम्झन्छन्, दुःखसुख बाँड्छन्, सहयोगीभाव राख्छन् र एउटा प्रतिनिधिमूलक व्यवस्थाको सरकार स्वीकार्छन्, सँंगसँगै आफ्ना सोच पनि व्यक्त गर्न पाउँछन् र यो भूखण्डमा हामीले पनि शासन गर्न पाउनुपर्छ भन्ने आकांक्षा राख्दछन् । त्यसैले बनेको हुन्छ त्यो भूखण्ड । संघीयता यो मुलुकमा धेरै दिन चल्दैन, या त यसले कलह निम्त्याउँछ या त नेताहरूको तुच्छ अभीष्ट अपराध कर्म र मुलुकलाई समेत बन्धक राखेर आफ्नो अहं तुष्टिको आधार निर्माण गर्छ । केही त्यस्तो सम्बन्धसूत्र हामी पनि गाँसौं, विशाल र शक्तिशाली मुलुकका बीचमा हामी पनि स्वतन्त्र र सार्वभौम भएर बस्न सकौं । अब गरिने संविधान संशोधनले त्यसको प्रत्याभूति गर्न सक्छ कि सक्दैन ? भौगोलिक सीमा स्वाभाविक रूपमा निर्धारित हुन्छन्, तर त्यसको पहिचान भनेको आफ्नो मुलुकको इतिहास र देश कसरी बन्यो भन्ने कुराप्रतिको सोच, खुसी र दुःखी हुनुबीचको निरपेक्षता । यी सबैबाट माथि उठेर मात्र कुनै देश देशजस्तो हुन्छ । अझ थपौं कुनै राष्ट्र राष्ट्रजस्तो हुन्छ । सानाभन्दा साना मुलुक नेपालभन्दा धेरै छन् । बेल्जियम, लक्जमवर्ग, स्विट्जरल्यान्ड आदिमा पनि आजभोलिको राष्ट्रियताको व्याख्याभन्दा बेग्लै प्रकृतिको समि श्रणबाट मुलुक बनेको छ, भाषा बेग्लाबेग्लै छ, संस्कार संस्कृति पनि बेग्लाबेग्लै छ, ठूला शक्तिशाली मुलुकका बीच च्यापिएका छन्, जर्मनी, फ्रान्स र बेलायत यी सबै कुनै बेलाका महाशक्ति हुन् र पनि बाँचेका छन् । आउनोस् संविधान संशोधन गरौं, संविधानले संशोधनपछि यी सबै कुरालाई सम्बोधन गर्न सक्छ या अहिले यत्रो ठूलो जनमतले स्वीकार गरेको संविधान फेरि अर्को जनमतले विरोध गर्यो भने त्यसको परिणाम के हुन्छ ? पंक्तिकारलाई लागेको छ, संघीयता यो मुलुकमा धेरै दिन चल्दैन, या त यसले कलह निम्त्याउँछ या त नेताहरूको तुच्छ अभीष्ट अपराध कर्म र मुलुकलाई समेत बन्धक राखेर आफ्नो अहं तुष्टिको आधार निर्माण गर्दछ । पहिलो भुल त भई नै गयो, त्यसमा माओवादी नेतृत्वलाई नै दोष दिनुपर्छ, उनीहरूले स्टालिनको भाषामा जातीय राज्यको कल्पना सबैमा बाँडे । स्टालिन जर्जियन थिए तर सोभियत युनियनको प्रशासक हुन पुगे । आखिर अधिनायकवादी सोच सामान्यतयः कसैबाट पनि हराउँदैन, जो त्यो स्कुलमा पढेका विद्यार्थी हुन् । माक्र्सबाट लेनिन आउँदासम्म धेरै ठूलो परिवर्तन भएको थियो, सोच र विचारमा लेनिनबाट स्टालिन आउँदासम्म झन् ठूलो परिवर्तन । माओत्झेदुङ, झियान झिङ क्रान्तिको उन्मादमा गरिने र क्रान्ति सफल बनाउने दुस्वप्नका साथ यी दुर्घटना विश्व इतिहासले कहिल्यै बिर्सने छैन । त्यही स्कुलबाट आएकाहरूले मुलुकमा अहिले जातीय राष्ट्रवादको विषय पहिले उठाए, यो उनीहरूका लागि पनि पश्चातापको क्षण हो । अब मुलुक त्यसरी चल्छजस्तो देखिँदैन, यो संशोधनले संशोधनको शृंखला जन्माउँछ, छापाका कुरा मान्दै जाने हो भने यो संशोधन नितान्त घातक छ मुलुकका लागि । त्यसो त संविधानमै लेखिएका कतिपय धाराहरू मुलुकको दीर्घकालीन पहिचानको पक्षमा नभएको स्पष्ट देखिन्छ । सामान्यतः रोटीबेटीको सम्बन्ध भन्नेहरू उत्तरमा पनि छन् तर दक्षिणमा अलि बढी । त्यसपछि नागरिकताको प्रश्न आउला, नेपालमा जागिरको प्रश्न आउला, अनि त्यसपछि नेपालको पहिचानमा कुन भाषाभाषी बढी छन् कुन कम छन् भन्ने पनि प्रश्न उठ्ला । यी समस्यालाई आज गर्ने संविधानको संशोधनले सम्बोधन गर्न सक्छ कि सक्दैन ? हामी सबैले जानेबुझेको विश्वको शक्ति, सबैभन्दा ठूलो आर्थिक शक्तिसमेत रहेको अमेरिकामा विश्वभरका मान्छेहरू बसोबास गर्दछन् । एउटा समय थियो महिलालाई मतदानको अधिकार पनि दिइँदैनथ्यो, अर्को एउटा समय थियो कालाहरूले मतदानसमेत गर्न पाउँदैनथे । एउटा त्यो पनि समय थियो जहाँ आदिवासीले दासत्व जीवन बिताउनुपथ्र्यो । समय बित्दै जाँदा गोराहरूको मुलुकमा कालो राष्ट्रपति आठ वर्षसम्म बसेको पनि हामीले देखिरहेका छौं । गोरी महिला कालो राष्ट्रपतिपछिको राष्ट्रपति हुने सम्भावना पनि हामी देख्छौं । सिंगो मुलुक जहाँ कोही जर्मन छन्, कोही आइरिस, कोही इङ्लिस, फे्रन्च, स्पेनिस र कोही इटालियन । त्यो कसरी अहिले एउटै सूत्रमा बाँधियो र विश्वको सबैभन्दा शक्तिशाली मुलुक हुन सक्यो ? केही त्यस्तो सम्बन्धसूत्र हामी पनि गाँसौं विशाल र शक्तिशाली मुलुकका बीचमा हामी पनि स्वतन्त्र र सार्वभौम भएर बस्न सकौं । अब गरिने संविधान संशोधनले त्यसको प्रत्याभूति गर्न सक्छ कि सक्दैन ? पंक्तिकारको जिज्ञासा त्यतिमात्र हो ।"
चरिकोट अस्पतालको इमर्जेन्सी सेवा पनि बन्द,चरिकोट: दोलखाको चरिकोटमा सञ्चालनमा रहेको प्रस्तावित चरिकोट अस्पतालले इमर्जेन्सी सेवा समेत बन्द गरेको छ। अस्पतालका सबै सेवा बन्द भएपछि बिरामीहरु मर्कामा परेका छन्। करिब एक वर्षअघि प्राथमिक स्वास्थ्य केन्द्र चरिकोटको सम्पूर्ण व्यवस्थापनको जिम्मा न्याय हेल्थ नामक एक गैरसरकारी संस्थाले लिएको थियो। जनतालाई सम्पूर्ण सेवा निशुल्क दिने भनेर सञ्चालनमा रहेको अस्पतालमा एक साता अघि साढे दुई वर्षीय बालकको मृत्यु भएको थियो। भीनपा१० बस्ने नवराज रिजालका छोरा महादेव रिजालको मृत्यु भएपछि मृतका आफ्न्तहरु अस्पतालप्रति आक्रोशित बनेका थिए। आक्रोशित भिडले बालकको मृत्यु डाक्टरकै लापरबाहीको कारण भएको भन्दै माफी मगाउन लगाएका थिए। आफन्तहरुको आग्रहपछि अस्पताल प्रशासनकै रोहबरमा अस्पताल प्राङगणमा आएर सबै सामु आफुहरुले गल्ती गरेको भन्दै हात जोडेर माफी मागेका थिए। माफी मागेको भिडियो एक स्थानीयले खिचेर सामाजिक सञ्जालमा राखेपछि सो भिडियो भाइरल भएको थियो। भिडियो भाइरल भएपछि अस्पताल प्रशासनले आफूहरुको बेइज्ज भएको भन्दै अस्पतालका सबै सेवा बन्द गरेको जनाएको छ। यता चिकित्सकहरुले भने बालको मृत्यु आफुहरुको कारण नभएको र दुध सर्केर मृत्यु भएको बताउँदै आएका छन्। अस्पताल सञ्चालन गर्दै आएको न्याय हेल्थका प्रशासन प्रमुख भुषण प्रसार्इँले अहिलेकै अवस्थामा चिकित्सकहरुले काम गर्न नसक्ने जनाएपछि इमर्जेन्सी सेवा नै बन्द गराउनु परेको बताए। यसैबीच निमित्त प्रमुख जिल्ला अधिकारी औलखबहादुर आलेले चिकित्सकहरुलाई आफुहरुले पटक पटक माफी नमाग्न आग्रह गरेको बताउँदै अस्पताल प्रशासनकै कारण माफी मागेकाले यसमा आफूहरुको कुनै पनि हात नभएको बताए।जिल्ला अस्पताल दोलखाका प्रमुख डाक्टर राजेन्द्रकुमार शाहाले आफुले माथिल्लो निकायमा जानकारी गराइसकेको बताउँदै तत्काल इमर्जेन्सी सेवा सुचारु गर्ने बताए। मृतकका आफ्न्त घनश्याम रिमालले भने अस्पतालले सबै सेवा सुविधा बन्द गराएर आफुहरुको रिपोटलाई ढाकछोप गर्न खाजेको आरोप लगाएका छन्।
संरक्षक र मायांका च्याम्पियन,"काठमाडौः संरक्षकभूषण वज्राचार्य र मायांका राणा प्रथम राष्ट्रिय खुला लनटेनिस प्रतियोगिताको एकलतर्फ च्याम्पियन बनेका छन् । सातदोबाटोस्थित टेनिस कोर्टमा बुधबार तीन घन्टा १५ मिनेटसम्म चलेको पुरुष एकलतर्फको फाइनलमा संरक्षकले नेपाल पूर्वनम्बर एक खेलाडी कमल भण्डारीलाई ४६, ७५, ६४ को सेटमा पराजित गरे । उक्त स्पर्धामा सन्तोष खत्री र नवीन पुन तेस्रो भए । ललितपुर जिल्ला लनटेनिस संघद्वारा आयोजित उक्त प्रतियोगिताको महिला एकलतर्फको उपाधि भिडन्तमा मायांकाले इरा रावतलाई ६७, ६२, ६३ को सेटमा पराजित गरिन् । उक्त फाइनल खेल तीन घन्टा पाँच मिनेट चलेको थियो । महिला एकलतर्फ माहिका राणा र भगवती विक तेस्रो भए । मायांकाले प्रतियोगितामा दोहोरो स्वर्ण जितिन् । मायांकाले जुम्ल्याहा बहिनी माहिकासँग मिलेर महिला डबल्सतर्फको उपाधि पनि हात पारिन् । महिला डबल्सतर्फ विभूति कार्की र विजिशा श्रेष्ठको जोडी तेस्रो भयो । यसैगरी पुरुष डबल्समा श्रीराम मगर र कमल भण्डारीको जोडी पहिलो भयो । उक्त स्पर्धामा संरक्षकभूषण वज्राचार्य र महेश श्रेष्ठको जोडी दोस्रो तथा सन्तोष खत्री र आत्माराम कार्की तथा शक्ति शर्मा र अनिल शाहीको जोडी तेस्रो भए । कुल नगद पुरस्कार राशि एक लाख ६० हजार रुपैयाँ रहेको उक्त प्रतियोगिताका प्रत्येक स्पर्धाका विजेताले २० हजार, उपविजेताले १० हजार र तेस्रो हुने खेलाडीले जनही पाँच हजार रुपैयाँ पाए । पाँचदिने प्रतियोगितामा विभिन्न चार स्पर्धामा ९० जना खेलाडीले प्रतिस्पर्धा गरेका थिए । समानका समारोहमा विभिन्न विद्यालय र क्लब गरी १६ संस्थालाई जुनियर टेनिसको विकास र विस्तारका लागि अन्तर्राष्ट्रिय टेनिस महासंघ (आईटीएफ) बाट प्राप्त र्याकेट र बल हस्तान्तरण गरिएको थियो । लनटेनिस संघका केन्द्रीय महासचिव मनोहरदास मुलले ती सामग्री हस्तान्तरण गरे ।"
