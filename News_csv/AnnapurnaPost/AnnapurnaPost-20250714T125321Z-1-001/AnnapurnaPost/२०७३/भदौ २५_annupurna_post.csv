शीर्षक,विवरण
नेपाली लेखन पद्धति कि पद्हति,"नेपाली भाषाको लेखन पद्धति पनि बडा गजबको छ । भाषाविज्ञान एक थोक भन्छ । भाषाविद् भनिएकाहरू अर्को थोक भन्छन् । लिपि र परम्पराले अर्कै थोक सिकाएको छ । उच्चार्य वर्ण गँडेस् हो भनिन्छ अनि गणेश लेखिन्छ । गङ्गा उच्चारण गरिन्छ, गंगा लेखिन्छ । यतिमात्र होइन । श्रीलंका, डुंगा, ढुंगा लेखनसमेत स्वीकृत भइसक्यो । गुरागाञि उच्चारण गरिन्छ, गुरागाईं लेखिदिन्छन् । नेपालीमा ञ वर्णको उच्चारण हुँदैन भनेर फर्मान जारी गरिन्छ । उर्दूको नुक्ता उपवर्ण जोडिएको 'ड' (तलथोप्ली) को उच्चारण नेपाली भाषामा भए पनि 'ड' को संवर्ण भएकाले 'ड' बाटै काम चलाउनुपर्छ भनेर जबरजस्ती 'ड' (तलथोप्ली) लाई वर्णमालामा प्रवेश निषेध गरियो । त्रिभुवन विश्वविद्यालयले ५८ वर्ष नेपाली भाषा पढाउँदा व्यञ्जनका सट्टामा समेत प्रयोग हुनसक्ने चिह्न शिरविन्दु ( ं ) र स्वरलाई नाके बनाउने चिह्न चन्द्रविन्दु ( ँ ) को फरक सिकाउन सकेन । पदयोग र वियोगमा पनि उस्तै झमेला छ । ललितपुरको लक्ष्मीप्रसाद प्रसाद खान्छ हो कि ललित पुरको लक्ष्मी प्रसाद प्रसाद खान्छ हो भन्ने विवाद छँदै छ । विवादको एउटा पक्ष भन्छ, भाषाविद्हरूले नेपाली भाषामाथि बलात्कार गरेका छन् । परम्परागत वर्णविन्यास बिगारेका छन् । संयुक्त अक्षर कुच्याएर तोडमरोड गरेका छन् । अर्को पक्षको भनाइ छ, भाषा परिवर्तनशील छ । बोलीअनुसार लेखाइमा परिवर्तन गर्दै लानु हाम्रो उद्देश्य हो । परिवर्तन हुँदा कहिले उच्चारण, कहिले हिज्जे र कहिले वर्ण परिवर्तन हुन्छ । उनीहरू आरोप लगाउँछन्, नयाँ नियम नमान्नेहरू अबुझ हुन् । तर भाषिक विवादका चर्चा परिचर्चाले देवनागरी लिपिको एनाटोमी केलाएर स्पष्ट निर्देशन पहिल्याउन सकेको छैन । कुनै पनि लिपिको एनाटोमी हुन्छ । त्यो भनेको लिपिको स्थलाकृतिक संरचना विज्ञान हो । स्थलाकृतिक शरीर रचना विज्ञानले मानव शरीरका अङ्गहरूको स्थान र त्यसका विभिन्न भागहरू एवम् फिजियोलोजीले त्यसका प्रकार्यलाई बुझाए जस्तै भाषाको लिपि एनाटोमीले भाषामा लिपिको संरचना प्रकार वा डिजाइन भन्ने बुझाउँछ । लिपि एनाटोमीले भाषाका लिपिको अङ्ग वा त्यसका स्थान र आकृतिको अध्ययन गर्छ । लिपि भनेको मानव शरीरको हड्डी जस्तै हो भने भाषा वा भाषिक व्यवहार भनेको मानव जीवनको स्नायविक प्रणाली, मांसपेशी र रक्तसञ्चार आदिले गर्ने कार्य जस्तै हो । कुनै पनि लिपिमा मानक वर्णाकृति (टाइपफेस) हुन्छ । लिपिमा त्यस भाषाका वर्णहरूको आकार प्रकार निर्धारण गरिएको हुन्छ । वर्णाकृतिका अङ्ग वा भागलाई अक्षरांश वा ग्लिफ भनिन्छ र ग्लिफहरूको संयोजनबाट फन्ट वा वर्णको आकृति निर्धारण हुन्छ । नेपाली भाषाका व्ऋद्धि, याद्ऋच्छिक, बुद्धिमान, उत्धरण, पद्हति आदि देवनागरी वर्णाकृतिका अप्रशोधित अङ्ग हुन् । यिनलाई मानक लेख्य चिह्नअनुसार लेख्दा वृद्धि, उद्धरण, यादृच्छिक, बुद्धिमान, उद्धरण, पद्धति लेखिन्छ । ब्राह्मी लिपिबाट जन्मिएको देवनागरी लिपि दक्षिण एसिया र दक्षिणपूर्व एसियाका विविध सांस्कृतिक धरोहरसँग जोडिएको छ । यस भौगोलिक क्षेत्रका भारत, पाकिस्तान, अफगानिस्तान, बङ्गलादेश, श्रीलङ्का, नेपाल र भुटानका सांस्कृतिक, ऐतिहासिक, प्रागैतिहासिक, धार्मिक, साहित्यिक र वैज्ञानिक सामग्रीहरू देवनागरी लिपिमा सङ्कलित छन् । देवनागरी लिपिको एनाटोमीमा परिवर्तन गर्दा यो धरोहर समेत प्रभावित हुने कुरा निश्चित छ । देवनागरी लिपिका केही महत्वपूर्ण विशेषताहरू छन् । यस लिपिमा एक वा अधिक वर्णले अक्षर वा सिलेबल बनाउँछ । स्वरको सहायताले मात्र वर्ण निर्माण हुन्छ । स्वर वर्णको सहायताले मात्र वर्ण निर्माण हुनाले व्यञ्जनमा लाग्ने स्वर र स्वतन्त्र स्वर गरी दुई किसिमका स्वर वर्ण हुन्छन् । सबै स्वर वर्णका दुई रूप छन् । एउटा स्वतन्त्र रूप, अर्थात् व्यञ्जनसँग नजोडिने रूप अर्को आश्रित रूप जुन व्यञ्जन वर्णसँग जोडिने रूप । यस्ता व्यञ्जन आश्रित रूपहरू व्यञ्जनको दायाँ, बायाँ, माथि, तल जता पनि जोडिएर बस्न सक्छन् । व्यञ्जन व्यञ्जन, व्यञ्जन स्वर आदि मिलेर संयुक्ताक्षर निर्माण हुन्छ र यसरी संयुक्ताक्षर बन्दा व्यञ्जन वर्णको आकार परिवर्तन हुन्छ । देवनागरी लिपिमा वर्ण छनोटको पनि सुविधा छ । हिन्दीमा ह्रस्व 'ए' का लागि ए (शिरमा अर्धवृत्त) प्रयोग गरिन्छ भने नेपालीको 'र' का लागि कोङ्कणीमा र (तलथोप्ली) प्रयोग गरिन्छ । देवनागरी लिपिमा लेखिने नेपाली भाषाको वर्णविन्यासमा एकरूपता ल्याउने भनेर २०६९ साउन २३ गते नेपाल सरकार शिक्षा मन्त्रालयले विद्यालयस्तरीय पाठ्यपुस्तकमा नयाँ निर्देशिका लागू गरेको छ । त्यसमा निर्देशित गरिएका कुराहरूमा १, नेपाली भाषाको वर्ण र लिपि (आकृति) फेर्दा भाषा सरल हुन्छ र सिकाइमा सजिलो हुन्छ भन्ने मान्यता देखिन्छ । २, संस्कृत स्रोतबाट जस्ताको तस्तै आएका शब्द नेपाली तत्सम शब्द हुन् । अरू स्रोतबाट जस्ताको तस्तै आएका शब्द आगन्तुक शब्द हुन् भनिएको छ । ३, नेपाली शब्द लेख्दा संयुक्त वर्णलाई छुट्याएर लेख्नुपर्छ । निर्देशिकाको बुँदा नं ५२ मा भनिएको छ, संस्कृतमा जस्तो विद्या होइन विद्या, उद्योग होइन उद्योग लेख्नु पर्छ । हाललाई द को खुट्टा काटेर लेख्ने र अन्य वर्णको लेखाइमा पनि हलन्त वर्ण छुट्याएर लेख्न प्रोत्साहन गर्ने भनिएको छ । सोही नियमअनुसार द छुट्याउँदा पद्धति होइन पद्हति र सदृश होइन सद्ऋश वा सद्रिश लेख्नुपर्छ । ४, संस्कृत स्रोतबाट जस्ताको तस्तै आएका शब्द नेपाली तत्सम शब्द भनिए पनि नेपाली भाषामा श, ष, ण, ञ, ऋ आदि वर्ण नभएको हुनाले नेपाली तत्सम शब्द लेख्दा संस्कृतकै वर्णविन्यासअनुसार लेख्नु पर्छ भनिएको छ तर पद्हति र सद्ऋश वा सद्रिश संस्कृत वा नेपाली कुनै पनि वर्णविन्यासको नियम अन्तर्गत पर्दैन । अर्को पक्षमा रहेकाहरूको भनाइ छ १, तथाकथित भाषाविद्हरूले भाषामाथि बलात्कार गरेका छन् । २, देवनागरी लिपि बिगारेर विदेशी भाषा र रोमन लिपि भित्र्याउने षड्यन्त्र भएको छ । ३, विदेशी डलर खाएर यस्तो फर्मान जारी गरिएको हो । ४, परम्परागत रूपमा ह्रस्व र दीर्घको स्वरूपलाई बिगार्न पाइँदैन । र ५, संयुक्ताक्षर कुच्याउन र बिगार्न पाइँदैन इत्यादि इत्यादि । नेपाली लेखाइमा ठूलो समस्या छ । लेखाइमा एकरूपता नभएकै कारणले यस्तो भएको कुरामा दुईमत छैन । तर हालको विवादमा एकरूपता नहुनुको लिपि वैज्ञानिक कारण खोजिएको पाइँदैन । कि यो कि त्यो भन्ने आरोपले नेपाली भाषा भद्रगोल बन्दै छ । फर्मान गरिएको निर्देशिका ठिक छैन भन्ने कुरा बजारमा छताछुल्ल भएको छ । कहाँ, कसरी र किन ठिक छ वा छैन भनेर केलाइएको पाइँदैन । फूल, फुल, शहीद, सहिद शब्दको ह्रस्व दीर्घ र स, श, ष को बहसमात्र होइन निर्देशिकामा भएको के कुरा के कति कारणले ठिक छैन, त्यसमा के हुनुपर्ने आदि निदानात्मक बहस अहिलेको आवश्यकता हो । देवनागरी एनाटोमी अर्थात् देवनागरी स्थलाकृतिक संरचनामा प्रत्येक वर्णलाई एउटा ठाडो रेखामा सात ओटा तेर्सो रेखाले छुट्याएको हुन्छ । कम्प्युटरमा फन्ट डिजाइन गर्दा समेत यसलाई आधार मानिएको हुन्छ । ती रेखा हुन् १, उध्र्वरेखा २, शिरोरेखा ३, स्कन्धरेखा वा काँधको रेखा ४, नाभिरेखा वा पेटको रेखा ५, जानुरेखा वा घुँडाको रेखा ६, पदरेखा वा खुट्टाको रेखा र ७, तलरेखा वा पैतालाभन्दा मुनिको रेखा । स्वरवर्णलाई आधार मानेर यस्तो विभाजन गरिएको हो । इकार, ईकार, एकार र ऐकारका मात्रा शिरोरेखाभन्दा माथि उध्र्वरेखामा बस्दछन् । डिको शिरोरेखा हो । इ, ङ, द, ट आदि वर्ण स्कन्धरेखाले छुट्याउने वर्ण हुन् । अ, आ, उ, ओ, क, व, ब, ल आदि नाभिरेखामा पर्दछन् । ए, ष, य प, म को आकार जानुरेखाले छुट्याएको हुन्छ । मात्राबेगरको वर्ण डिकोबाट सुरु हुन्छ र पदरेखामा पुगेर अन्त्य हुन्छ । तर पदरेखामा अन्त्य भए पनि देवनागरी वर्णको पदरेखामा शिरोरेखामा जस्तो डिको दिनु पर्दैन । तलरेखाअन्तर्गत मात्रा स्वरको उकार, ऊकार र रेफ पर्दछन् । मात्रा इकार, ईकार र पर्यायको रेफ उध्र्वरेखा अन्तर्गत पर्दछन् । ईश्वर, पिरो, जीवन, दिनचर्या आदि । शिरोरेखा भनेको डिको हो जस्तै क ख आदिको डिको । सामान्यतया देवनागरी संयुक्त वर्णको निर्माण हुँदा आधार वर्ण हलन्त वर्णको बुई चढेर बस्छ । जस्तै द्वन्द्व, शुद्ध, द्वार, अनिरुद्ध आदि । तर स्कन्धरेखा वा काँधको रेखाले छुट्याउने वर्णहरू ङ, छ, ट, ठ, ड, ढ, द, ह हुन् र यी वर्णहरू 'य' सँग मिलेर संयुक्त वर्ण निर्माण हुँदा हलन्त वर्ण आधार वर्णको बुई चढेर बस्छ, जस्तै ङ्यारङ्यार, ट्याम्को, ठ्याक, ड्याम, ढ्याउ, विद्या, उद्योग, ह्याकुलो आदि । नाभिरेखामा पर्ने च, ज, त, न, ब, ल, व, स वर्णहरू दायाँपट्टि अलग्गै बस्छन् र आधार वर्णलाई बिगार्दैनन् । पोक्याउनु, कुच्याउनु, ज्यादती, त्याग, न्याय, ब्याधा, ल्याकत, व्यवहार, स्याल आदि । जानुरेखा वा घुँडाको रेखाको स्थान पदरेखाभन्दा माथि र जानुरेखाभन्दा तल मध्यतल हो । संयुक्त वर्णमा यो रेफको स्थान हो । प्रसाद, श्रवण, केस्रा, कोक्रो आदि । पदरेखा वर्णको अन्तिम भागमा पर्दछ । मात्रा उकार र ऊकार तलरेखामा बस्ने अङ्ग हुन् । यो स्थान आश्रित मात्रा उ, ऊ, र रेफको स्थान हो । विद्युत्, अच्युत, राष्ट्र आदि । खासगरी विद्यालाई विद्या र उद्योगलाई उद्योग लेख्ने भनेर 'द' को खुट्टो काट्नु पर्छ भन्ने कुरा निर्देशिकामा उल्लेख भएकाले खुट्टा काट्नु पर्छ वा पर्दैन भन्ने विवाद धेरै मात्रामा देखिएको हुँदा यहाँ 'द' लाई मात्र केलाउने काम भएको छ । 'द'सँग संयुक्ताक्षर निर्माण हुँदा बन्ने केही शब्दको उदाहरण हेरौँ । जस्तै अदृष्ट, अनिरुद्ध, अन्तद्र्वन्द्व, अल्पदृष्टि, अशुद्ध, आबद्ध, उद्धरण, उद्धव, उद्धारक, उद्यान, ऋद्धि, खाद्यान्न, पद्धति, पूर्वार्ध, प्रद्युम्न, बुद्धिमान, यादृच्छिक, वाग्द्वार, विद्या, विद्युत्, वृद्धि, शुद्ध, श्राद्ध, सदृश, सिद्धान्त आदि । अदृष्ट लेख्दा निर्देशिकामा भएको नयाँ नियम अर्थात 'द' को खुट्टो काट्ने नियमअनुसार अद्ऋष्ट लेख्नु पर्छ तर नेपालीमा ऋ छैन भनिएको छ । अतः अदृष्ट लेख्दा अद्रिष्ट लेख्नु पर्छ । तर नेपालीमा ष पनि छैन भनिएको हुँदा 'अदृष्ट' को मानक नेपाली लेख्य रूप अद्रिस्ट हुने भयो । 'द' को खुट्टो काट्ने नियम पालन गर्दा अनिरुद्धलाई अनिरुद्ध, अन्तद्र्वन्द्वलाई अन्तर्द्वन्द्व, अल्पदृष्टिलाई अल्पद्रिष्टि वा अल्पद्रिस्टि, अशुद्धलाई अशुद्ध यसै गरी आबद्ध, उद्द्योग, उत्धरण वा उद्धरण, उद्धव, उत्हारक वा उद्धारक, उद्द्यान, ऋद्धि वा रिद्धि, खाद्द्यान्न, पद्हति, पूर्वार्द्ध, प्रद्द्युम्न, बुद्धिमान, याद्ऋच्छिक वा याद्रिच्छिक, वाग्द्वार, विद्या वा विद्द्या, विद्द्युत्, वृद्धि, शुद्ध, श्राद्ध, सद्ऋश वा सद्रिश र सिद्धान्तलाई सिद्धान्त लेख्नु पर्छ नत्र अशुद्ध हुन्छ । ब्राह्मी लिपिबाट जन्मिएको देवनागरी लिपि दक्षिण एसिया र दक्षिणपूर्व एसियाका विविध सांस्कृतिक धरोहरसँग जोडिएको छ । यस भौगोलिक क्षेत्रका भारत, पाकिस्तान, अफगानिस्तान, बङ्गलादेश, श्रीलङ्का, नेपाल र भुटानका सांस्कृतिक, ऐतिहासिक, प्रागैतिहासिक, धार्मिक, साहित्यिक र वैज्ञानिक सामग्रीहरू देवनागरी लिपिमा सङ्कलित छन् । देवनागरी लिपिको एनाटोमी अर्थात् देवनागरी लिपिको स्थलाकृतिक संरचना विज्ञानअनुसार यस्तो लेखाइ भनेको मानव अस्थिपञ्जर एनाटोमीमा गोलीगाँठाको हड्डी कुहिनामा लाउनु जस्तै हो । निर्देशिकामा दिइएको नियमअनुसार 'द' को खुट्टो काट्ने हो भने सबैतिर काट्नु पर्यो नत्र लेखाइमा एकरूपता हुँदैन । यसरी नलेख्ने हो भने निर्देशिकाको 'द' को खुट्टो काट्ने नियम फिर्ता लिनुपर्ने हुन्छ । अबको समय पेपरबेस नभएर पेपरलेस लेखनको समय हो । अब विद्युतीय लेखाइले भाषाको प्रतिनिधित्व गर्ने हुनाले लेखाइमा एकरूपता भएन भने नेपाली इतिहास, भाषा, साहित्य, नेपाल र यसका छिमेकी राष्ट्रको सांस्कृतिक सम्पदाको आदान प्रदानमा समेत बाधा उत्पन्न गर्छ । वर्णविन्यास भनेको भाषाको व्याकरण नभएर परम्परागत चलन हो । दुई शब्द वा वर्णसँग सन्धि हुँदा देखा पर्ने ध्वनि परिवर्तनलाई चाहिँ भाषाको व्याकरणसँग जोड्न सकिन्छ । जस्तै पद् र हतिको सन्धि हुँदा पद्धति हुन्छ । यस्तै उत् र धारकको सन्धि हुँदा उद्धारक हुन्छ । यस्ता सन्धिजनित परिवर्तन बाहेक बाँकी सबै वर्णविन्यास चलन वा परम्परा मात्र हो । वर्णविन्यासमा भाषावैज्ञानिक उच्चारणमात्र हेरेर हुँदैन । लिपि र परम्परागत चलन पनि हेर्नुपर्छ । सामाजिक मान्यता पनि हेर्नुपर्छ । वर्णविन्यास भनेको रुढि वा चलन हो तर हिजोआज यो रुढी अर्थात् सङ्क्रामक रोग भएको छ । यो विवादले राजनीतिक रूप लिने सम्भावना देखिँदै छ । निर्देशिका स्वीकृत गर्ने तत्कालीन मन्त्रीले अनजानमा भएको गल्तीले यस्तो हुनगएको हो भनिसकेका छन् । त्रिवि नेपाली विभागले असहमति जनाइसकेको छ । यसले पक्ष र विपक्ष गरेर राजनीतिक आड पाउँदै गयो भने निर्देशिका जारी गर्ने शासकवर्गलाई अप्ठ्यारोमा पार्ने छ । बेलैमा सबै सरोकारवाला पक्ष बसेर निकास खोज्नु आजको आवश्यकता हो । अन्यथा नेपाली भाषा सरकारी कामकाजको भाषासमेत भएकाले भाषिक झगडाले गर्दा नेपाल राष्ट्र र नेपाली जनता लज्जित हुनुपर्ने देखिँदै छ ।"
टोपीः मेरो शिरपोस,"टोपी' मेरो शिरपोस । शिरपोस' मेरो टोपी । कत्रो अन्योन्याश्रित सम्बन्ध ! टोपी शिरपोस भइदिन्छ । शिरपोस अनि टोपी । उत्तिनै खेर लाग्न थाल्छ शिरपोस र टोपी दुई अलग शब्द । अंशबन्डा भएर दुई फ्याक भएर होइनन् यी दुई । होइनन् यिनीहरू सौतेनी सन्ताने नाम संज्ञा पनि । आआफ्नै अस्तित्वधारी लवजहरू । शिरपोस शिरलाई छोप्ने आभूषण । शिरलाई सजधज सजाउने साजसइया । शिरपोस सामान्य जनताका श्रीपेच अनि राजाहरूका त शिरताज नै भयो श्रीपेच । श्री हराएर पेच बन्ने यो, तीन अक्षर शब्द पेचिला बन्छन् । वर्षातका बाढीजस्तै । गृष्मका खडेरीतुल्य । मलाई भने टोपी औधी मन पर्छ । लगाइरहन्छु हर मौसम । शिरपोसमा पोज देख्ने म नेपालको छोरो । टोपी नभाको मेरो टाउको मुढुलो भएको भान पर्न थाल्छ । नेपाल आमाको छोरो टोपी लाएरै शान भर्छु । आत्मग्लानि भावनाले कहिल्यै छोएन । हीनत्वले हानेन रत्तिभर मलाई । मभित्रको चेतलाई नि तिलभर छोएन । हीनत्ववबोधले । पराई आग्रहले थिचिएर आउँदो रहेछ हीनताबोध । आफ्नै भोगाइसित सिकिरहेछु । छेवरको साइतसितै लाउन थालेको शिरपोस निरन्तर यो शिरमा परेको पर्यै छ । देशविदेशभरि लाएको लायै छु, टोपी मेरो । अन्तर्राष्ट्रिय सभा, गोष्ठी र अध्ययन अध्यापन कक्षामा मेरो टोपीले मलाई वर्चस्ववान थपथपाइदिएको दियै छ । मैले शिरमा टोपी र टोपीमा शिर हालेर आमा नेपालको छोरो नेपाली बन्न पाएको यो जीवन सार्थक लाग्छ । संयुक्त राज्य अमेरिकाको मेसिगन विश्वविद्यालयको विद्यार्थी जीवनमा शिरपोससहित कक्षा प्रवेश गरेको मुहूर्त सार्थक सम्झन्छु । सार्थक संवेदनशील अमेरिकी साथीको जिज्ञासा पूरा गर्न सक्नुबाट अनुभूत गरेँ । शिरका शिरपोस हेर्दै रिचर्ड हवेलले जिज्ञासा राखे । तेजेश्वर टोपीसित कुनै धार्मिक अर्थ छ कि ? ' तिनीहरू त हामीलाई सदैब धार्मिक आँखा लाउँदा रहेछन् हगि । मनमा पर्यो । संयमवश भनेँ, धर्मभन्दा बढी पर्यावरणीय अर्थ छ । धर्मको अर्थमा गलगन्ठ' नेक टाईमा पो देख्छु, म । तिनले अर्को जिज्ञासा जाहेर गरे, मैले फेरि भनेँ । रिर्चड, म नेपाली । नेपाल मेरो जन्मभूमि । पहाडै पहाडको देश नेपाल । विश्वको सर्वोच्च शिखर सगरमाथा मेरै देशको शिर । पर्वत पहाड भनेछि हुरुक्कै हुन्छौं हामी । पहाडलाई आदरपूर्वक माया गर्छौं । यति माया गर्छौं कि शब्दले नभ्याउने सम्झी पुर्खाले टोपी लगाएर गहिरो आदर व्यक्त गर्न सिके । व्यवहारमा उतार्न पुगे । टोपी संस्कृति सर्वोच्च संस्कार बन्यो । संस्कृति त सार्थक विचारको प्रत्यक्ष संस्कार हो । संस्कार भन्नु आचरणको अनुष्ठान हो । अनुनयन हो । परिशिलन हो । निरन्तर परिपालन हो । सांस्कृतिक परिशीलनबाटै संस्कृति जीवन्त रहन्छ । तपाईंले जिज्ञासा राख्दा मैले यति भन्ने अवसर पाएँ । हाम्रा अन्तरक्रियाले अरू सहपाठीबीच पनि त एउटा तरंग जगाउन पाइयो । जिज्ञासाको लागि धन्यवाद । मैले भनेँ । रिचर्डको मन शान्त भएनछ । अर्को उत्कण्ठा जाहेर गरे । शिरपोस लगाएर पहाडप्रति कसरी सम्मान व्यक्त हुन्छ ? राम्रो, उत्तम जिज्ञासा रिचर्ड । हामी त सूर्यलाई दीप दिएर आराधना गर्छौ । सूर्य ब्रह्माण्डकै दियो । हाम्रो सम्पूर्ण सौर्यमण्डल सूर्यकै दीपले प्रज्ज्वलित छन् । सानो दीप बालेर श्लोक पारायण गर्छौं । त्वदिय वस्तु गोविन्द तुभ्यमेव सर्मपये' । अर्थात्, तपाईंको वस्तु गोविन्द तपाईंलाई नै सुम्पन्छौं, समर्पण गर्दछौं। भनौं मेरो टोपीको आकार पर्वतको चुचुरोजस्तै छ । शिरपोस पहाडको शिरकै ढाँचा र आकारमा ढालिएको छ । मैले सलक्क शिरबाट टोपी उठाएँ । चटक्क टेबुल र डेस्क माथि राखेँ । हेर्नुस् मेरो टोपीको आकार । यो पर्वतको चुचुरो जस्तो छैन र ? हो, उस्तैउस्तै छ । हामी विश्वस्त भयौं । तेसो भए त्यो रंगीन बुट्टा के हो नि ? रिचर्डले सोधे । हाम्रामा उतुंग शिखरहरू कति छन् कति । आठवटा त संसारकै चरम चुलीहरू छन् । तिनमा हिउँ कहिले खाली हुन्नन् । हिमाच्छादित सेताम्य रहन्छन् । सोह्र हजार फिटसम्मका हिमचुलीहरू त हिमालै भए । पन्ध्र हजार मुनिकामा जेठ असार (मे, जुन) तिर हिउँ पग्लन्छन् । नदीहरू मोटाउँछन् । हिउँ पग्लेको चुचुराहरूमा एकदम छिटो प्राकृतिक झारबिरुवाहरू पलाउन थाल्छन् । शून्य डिग्री सेल्सियस तापक्रममा हिउँ हराएपछि एकदम हर्लक्क बिरुवा बढेर प्राकृतिक फूलहरू ढकमक्क फुल्दा रहेछन् । साउन, भदौ (जुलाई अगस्ट) तिर चुलीहरू त सुन्दरमय कार्पेटझैं रंगीचंगी रंगमय देखिन्छन् । तिनै प्राकृतिक छटा हेरेर पुर्खाले यी टोपीहरूका कपडाहरूमा समाहित गरे । यिनै त हुन् पर्यावरणीय प्रभाव भन्नुको तात्पर्य । शिरपोसको आकार शैली शिखर बन्नु पर्यावरणीय प्रभाव । टोपीमा प्राकृतिक फूलबुट्टा प्रतिविम्बित हुनु, गर्नु पनि पर्यावरणको प्रभाव हो । कोर्स क्रस कल्चरल कम्युनिकेसन । अन्तर सांस्कृतिक संवाद । एउटा संस्कृतिलाई अर्को संस्कृतिको दृष्टिले हेर्दा कस्तो देखिँदा हुन् ? टोपी मेरो । दृष्टिकोण उसको । व्याख्या विश्लेषण मेरो । टोपी मेरो शिरपोस । दृष्टिकोण रिचर्डको । ऊ अमेरिकी, म नेपाली । मेरो अन्तरकुन्तर आफ्नै मेरो । मेरोे देशको भूगोल मेरो आफ्नै । भूगोलभित्रको नेपाल । नेपाली पहाडी वातावरण पर्यावरण भूगोल सटिक । भूगोलमा आधारित वातावरण अनि स्थानीय पर्यावरण । स्थानअनुसार बन्ने पर्यावरण । तर पनि टोपी राष्ट्रिय चिह्नजस्तै मेरो । तराई, पहाड र हिमालव्यापी बनेको छ टोपी मेरो शिरपोस । पहाड, पर्वत, हिमालका शृंखलालाई प्रतिनिधित्व गर्ने टोपी मेरो शिरपोस । सधैंसधैं नेपाली शिर शोभा बनिरहून् । लोकतन्त्रको मन्त्र रहून्! लोक भन्नु हाम्रो पहिलो लोक नेपाल र नेपाली लोक । नेपाल लोक सीमापारि यत्रतत्र विश्व लोक अनि हाम्रो लोक व्यापक लोक । व्यापक लोक हाम्रो विश्व लोक । अनि त नेपाल, नेपाली समाज र राष्ट्रले विश्वलोकबाट नेपाल आगमनमा आमन्त्रित महामहिमहरूको शिरैमा शिरपोस सजाइदिन्छौं हामी । मानौं, हाम्रा अतिथि र पाहुना आदरणीय हुन् । अतिथि देवो भवः मन्त्र लेखिएको हुन्छ यसमा । यो टोपी संस्कार नेपाली जीवका उदात्त संस्कृति । पहाडजत्तिकै चुलिएको । हिमशिखरजत्तिकै उतुंग उम्मेश बोकेको । शिरपोस लगाएर म हिमालको चुचुरोलाई मेरो माथामा थाप्छु । आफ्नो माथामा चढाएर शिरपोसलाई म सगरमाथाको चुलीमा अलिकति उचाइ जोडिदिन्छु । मनमनै जप्न थाल्छु, हाय टोपी मेरो शिरपोस! शिरमा नेपाली शिरपोस लगाइदिएर संसारलाई संकेत दिइरहेका हुन्छौं कि पहाड नेपाली पर्यावरणको अभिन्न अंग । कि नेपालको अभिन्न पर्यावरणीय अंग हिमाल पहाड पर्वत शृंखला विश्व पर्यावरणको पनि अन्योन्यास्रित अंग! हिमाल पग्लिएर उजाड ढुंगेलो पहाड बने नदीहरू सुक्नेछन् । नदीहरू सुके समुद्र सुक्नेछन् । समुद्र सुके महासागरहरू खोँच र बगर बन्नेछन् । पानीबिनाका पृथ्वी, पृथ्वी रहनेछैनन् । यत्रो सार्थक र सजीव लोक, धुराहरू ग्रहझैं शून्यशून्य निर्जीव रहनेछन् । मेरो यो टोपीको चिन्तन गर्दागर्दै कत्रो चिन्ताको भँगालोमा पर्न पुगेछु । पहाडैपहाडको देश नेपाल । विश्वको सर्वोच्च शिखर सगरमाथा मेरै देशको शिर । पर्वत पहाड भनेछि हुरुक्कै हुन्छौं हामी । पहाडलाई आदरपूर्वक माया गर्छौं । यति माया गछौं कि शब्दले नभ्याउने सम्झी पुर्खाले टोपी लगाएर गहिरो आदर व्यक्त गर्न सिके । मेरो यो टोपी नेपाली राष्ट्रिय पोसाकको निसंदिग्ध शिरको ताज । राष्ट्रिय ताज बनेको मेरो शिरपोस रंगीन छैन । काला गाढाले टकेको भादगाउँले टोपी उर्दीको पोसाक । आकारप्रकारमा उस्तैउस्तै । रंग बुनोट र बुनाइमा फरकफरक । मेरो भादगाउँले टोपी मेरो शिरपोस । हिउँ पग्लेपछिको कालो पहाडको पत्थरीलो चुचुरो देखेर गौरवशाली बन्छु म भादगाउँले टोपी पहिरेर । लाग्न थाल्छ, कालो भादगाउँले टोपी लगाएर म मेरो जन्मस्थल भादगाउँ, भक्तपुरलाई शिरैमा वरण गरिरहेको हुन्छु । टोपीको महिमा अपरम्पार छ । अपरम्पार अझै लाग्छ यस निमित्त कि शिरपोस महात्म्य अपूर्ण तवरले गाउन थालिरहेछु । कि मेरो शिरपोस, मेरो टोपी पहिरेरै अन्तिम सास फेर्न सकूँ । शिरपोसले मलाई र मैले शिरपोसलाई सशक्त रूपमा संपोषण गरिरहन सकूँ ! म टोपीका लागि र टोपी मजस्ता सबै नै महरूका लागि बनिरहून् । अनेक धरातलको रेसा र रेखाहरूले बुने बनाइएको यो मेरो टोपी मेरो शिरपोस । अनेक अनुभूतिगम्य संस्मण लिएर झकझकाउँछ मलाई । अहिले भने लोकप्रिय उनै दिवंगत कवि भूपि शेरचन बोकेर आइरहेछ । २०१९ सालतिर सिंहदरबारको भित्री मूलद्वार । एकजना पुड्के नागरिक पहिरनमा छडी लिएर बसेका । सिंहदरबारको पुड्के नितान्त कर्तव्यनिष्ठ पाले । लवेदा सुरुवाल टोपी तत्कालीन श्री ५ को सरकारको कर्मचारीको राष्ट्रिय पोसाक । सर्वसाधारणलाई टोपी अनिवार्य । मानौं, टोपी प्रवेश आज्ञापत्रझैं । विचरा कवि भूपि आफ्नै पारामा भावनाको टोपी लगाएर प्रवेश गर्न आएथे । पुड्के सुबेदारले रोके उनलाई छडी ढकढकाएर । म त कवि मान्छे । जागिरे होइन । मलाई नभए नि हुन्थ्यो । भूपिको प्रस्ताव सुनिएन । लुखुरिनु पर्यो । भूपि मथिंगलमा भुइँचालो आएछ र लेखेथे तेरो राष्ट्रियतालाई टोपीले थिचिराख । यो राष्ट्रियतालाई इजारले बाँधिराख । मलाई लाग्यो कविका कविता त समय, परिवेश र भोगाइ पो रहेछन् । तत्काल एकै क्षण त रन्न रन्थनिएर भन्न पुगेँ, यत्रो महिमामय टोपी त छोप्ने बिर्को पो बनाइए । वादविवाद गर्न जाऊँ भूपि पूरा ठेगाना छैन । नत्र ईमेल गर्र्दो हुँ । भेट्न जाऊँ भने भूपिले कोन्याक पेग ठम्याइदेला डर । मदहोस भएर त्यही लडिए सासूको छोरीले वैधव्य बेहोर्नु पर्लाको पीर साहसको लगुडोकै लंगडो भयो । उत्ति नै खेर गोविन्दराजजीका डाक्टरी भट्टराई वाणी कानभरि भुनभुनाइरहेको रह्यै रह्यो । दाइ तपाईंको जन्मकुण्डली पनि कोर्नुस् है । क्या फसाद ! सामान्य एउटा रचना निमित्त ज्योतिषशास्त्र जान्नुपर्ने । ज्योतिषी जानिँदो भए किन लेखक बन्थेँ हुँला । लुसुक्क चिनो कोर्दो थिएँ । मनमनै गुन्न थालेँ । टोपी पुराण कसले पो लेखेथेँ । पौराणिक युगमा टोपी थियो थिएन ? भए नि मेरो खाले थियो, थिएन ? विचारका लागि अचार चाट्न खोजेँ । यसो भन्छामा पुगेको त रातो गोलभेडाको अचार फेला पारेँ । एक चम्चा चाटेको तीन त्रिभुवन देख्न थालेँ । हत्तरपत्तर वास बेसिनमा कुल्ला नगरेको भए बाउको बिहे देखिने । एकैछिन घोरेँ । गोविन्दराजजीलाई केले टाल्ने? सम्झनाका पाना फर्रर पल्टाएँ । पौराणिक युगमा घामपानी र चिस्यानबाट टाउको जोगाउन फिरंगी पुर्खाले भोर्लेको रातले छोपेको टोपी महात्म्य त फेला पारेँ । गोविन्दजीले दाइ, दाइ नबिर्सि है टोपी कुण्डली भनेथे । खाई नपाई छालाको टोपी लगाई उखान सम्झेँ । आफू परे एकासी वर्षे ठिटो । कुद्न भनेपछि बिछट्टै मन लाग्ने । खुट्टाचैं जहाँको त्यहीँ । पाइलै नहाली पुगिने कुण्डली बेत्ताको उपासना आराधना गरेँ । उनले भने कपडा आविष्कार भएपछि मान्छेले भोर्लापातको ठाउँ घरबुन्न कपडालाई दिए । अनेक ढाँचाका कनफत्ता टोपी लगाए । लिच्छवीकालीन शिरपोसको ढाँचा बेग्लै थिए रे । मेरो टोपी त मध्यकालीन पहिरन संस्कृतिका रूप । त्यसो नहुँदा हुन् त भादगाउँले टोपी नेपाली राष्ट्रिय पोसाकको शिरपोस बन्ने कसरी? पृथ्वीनारायण शाह भक्तपुरका राजा रणजित मल्लको मित छोरो । युवराज वीरनरसिंह मल्लका मीत । बयालीस महिने भक्तपुर बसाइले आर्जेको राजनीतिक संस्कारले पृथ्वीनारायण शाहलाई भयंकर सघाए । भादगाउँले टोपीलाई उनले उर्दीको शिरपोसमा सजाएर मीत बाबुलाई ऋण तिरे । टोपी मेरो शिरपोस महात्म्यको जन्मकुण्डली यो शुभम् समाप्तम् !"
सालको वैज्ञानिक व्यवस्थापन,"तीन चार दशकअगाडि प्रचलनमा रहेको हरियो वन, नेपालको धन' आह्वान आजकल असान्दर्भिक जस्तै बन्दै गएको छ । नेपालबाट विदेश निर्यातसमेत हुने गरेको काष्ठजन्य पदार्थ हाल प्रतिवर्ष ४० अर्बभन्दा बढीको मलेसिया, भियतनाम, इन्डोनेसियालगायतका देशबाट आयात भइरहेको तथ्यांक छ । अर्कोतिर हाम्रो आफ्नै देशमा उत्पादन भइरहेको काष्ठजन्य वनसम्पदा डँढेलोमा जल्ने, धोद्रो हुने र सडेर गल्ने गरेको छ । अझै निर्यात गर्न सक्ने सामथ्र्य हुँदाहुँदै हाम्रै व्यवस्थापनको कमजोरीका कारणले विदेशी मुद्रा खर्चेर पैठारी गर्नुपर्ने स्थितिमा हामी रहेका छौँ । झ्यालढोकाको निर्माण, फर्निचर तथा अन्य घरायसी प्रयोजनका लागि अरू जातका काठभन्दा सालको काठ अत्यन्तै गुणस्तरको मानिन्छ । यो प्रजातिको रूख उष्ण तथा समशितोष्ण हावापानीमा समुद्री सतहदेखि १५ सय मिटरको उचाइसम्म अत्यन्तै प्रभावशाली हुन्छ । यसको बहुआयामिक विशेषताहरूलाई हेर्ने हो भने साल प्रकृतिको वरदान नै हो । सालको बारेमा कहावत नै छ, सय वर्ष खडा, सय वर्ष लडा, सय वर्ष पडा । साल कति मजबुत छ भन्ने कुरा यसैले पुष्टि हुन्छ । सालको जंगल अत्यन्तै घना रूपले विकसित हुन सक्ने, थोरै आकाशछत्र ढाके पनि हुने र औसत उचाइ ३०५० मिटर र व्यास ३३५ मिटरसम्म रहेको पाइन्छ । यसको वन स्वतः पुनरुत्पादित भइराख्ने हुन्छ । बीउ या जराबाट पलाउने मुना बाट । सालको बिरुवामा डँढेलो तथा रोगहरूसँग अत्यन्तै प्रतिरोध गर्न सक्ने क्षमताको हुन्छ । जरामाथिको भाग मरेर गएजस्तो देखिए पनि पुनः दुईतीन वर्षपछि नयाँ मुना पलाएर लक्षित उचाइ कायम गर्न सक्ने क्षमता राख्दछ । जसलाई डाई ब्याक सिस्टम भनिन्छ । तराईको चारकोसे जंगललाई अतिक्रमणबाट बचाउनमात्र सके पुनः सालको घना जंगल पुनस्र्थापित हुन सक्छ । यसको बिरुवा हुर्काउन जान्दा अत्यन्तै सजिलो, नजान्दा अत्यन्तै गाह्रो हुन्छ । बीउ पाकेर बोटबाट झरेको एक हप्तासम्म यसको उमारशक्ति जीवित रहन्छ । बीउलाई खुल्ला हावायुक्त अवस्थामा रहन दिनुपर्छ । जमिनमुनि खनेर रोपेको स्थितिमा बीउ उम्रने क्षमता शून्य प्रायः हुन्छ । जमिनमाथि त्यत्तिकै रहन दिएमा वा छरेमा र एक हप्ताभित्र उचित वर्षा भएमा ९० प्रतिशतभन्दा बढी उमार क्षमता हुन्छ । जमिनमा उम्रिएको बिरुवा उखालेर अर्को स्थानमा सार्दा यो सर्न सक्तैन । सालको बीउ जेठ पहिलो हप्तादेखि असार पहिलो हप्तासम्म परिपक्व हुन्छ । सालको बीउ ब्याडमिन्टन र्याकेट जस्तो प्वाँखदार हुने भएकोले हावाको झोंकाले सयौं मिटर टाढासम्म पुर्याउँछ । यसको फैलावट टाढाटाढासम्म हुन पुग्छ । वातावरणीय तथा आम्दानीका हिसाबले अत्यन्तै बहुउपयोगी सालको वैज्ञानिक तरिकाले चाँडो व्यवस्थापन गर्नु जरुरी भइसकेको छ । वनमा लडेका, बुढो भई मरेका तथा उमेर पुगेका रूखलाई चाँडो आधुनिक उपकरणको प्रयोग गरी निकाल्नु पर्दछ । सालको बेर्नाको काण्ड जति जमिन माथि हुन्छ त्यसको जरा हाराहारी अनुपातमा जमिनमुनि जान्छ । जराको गहिरोपना र बिरुवाको बाक्लोपनको कारणले रूख सुरिलो भएर जाने र कम आकाशछत्र ढाक्ने गर्दछ । यसको बोक्रा एकदम बाक्लो र रसिलो हुने भएकोले डँढेकोले खान नसक्ने खालको हुन्छ । साल ढिलो बढ्छ र धेरै वर्षसम्म बाँच्न सक्छ भने यसको बायोमास उत्पादन पनि उच्च छ । अझ नेपालमा यसको उचाइ ४५ मिटर, मूल डाँठ उचाइ २५ मिटर र घेराको नाप ८ मिटरसम्म भेटिएको छ । काठमाडौंको हनुमानढोकास्थित काष्ठमण्डपको भवन एउटै सालको रूखबाट बनेको भन्ने कुरा सत्य रहेछ भन्न सकिन्छ । साल नदीको बाडले छोडेर गएको माटो वा बलौटे दोमट माटोमा राम्ररी सप्रन्छ । उष्ण हावापानी तथा वार्षिक औसत हजार मिमिदेखि दुई हजार मिमि वर्षा हुने क्षेत्रमा यसको वृद्धि राम्रो भएको पाइन्छ । साल एक बहुउपयोगी वनस्पतिमा पर्दछ । विशेषतः काठको निम्ति अत्यन्तै बहुमूल्य मानिन्छ । धमिरा नलाग्ने, अत्यन्तै कडा, नसड्ने, पानीले नखाने भएकाले घरका खाँवा, झ्याल, ढोका, दलिनका साथै फर्निचरहरूमा समेत प्रयोग गरिन्छ । विशेषता र फाइदा सालको वन आफैं रिजेनेरेट हुने भएकोले बिरुवा रोप्ने, गोडमेल गर्ने, हेरचाह गर्ने झन्झट हुँदैन । राज्यको दिगो आयस्रोतको बाटो बन्न सक्छ । पात, बोक्रा र बीउ कुहिएर माटो क्रमशः मलिलो भई पानी थाम्न सक्ने क्षमता वृद्धि हुन्छ । खोलानाला, खोल्सी, नदीमा पानीको वहाव बढ्न गई तल्लो क्षेत्रको भूभाग मलिलो, रसिलो हुनाले उत्पादकत्वमा वृद्धि हुन जान्छ । वर्षा र सालको बीचमा अन्योन्यास्रित सम्बन्ध छ । वर्षात् बढी हुने क्षेत्रमा सालको वृद्धि चाँडो हुन्छ भने यसको घना वन क्षेत्र रहेको स्थानमा जलवाष्प चिस्याउने क्षमता बढी हुने भएकाले वर्षात् पनि ज्यादा हुन्छ । सालको पातमा पोषक तत्व बढी हुने भएकोले सूक्ष्म जीवाणु, चराचुरुंगीलगायत अन्य जीवहरूको गतिविधि बढ्न गई इकोसिस्टममा अनुकूल प्रभाव पर्दछ । साल वनले प्रतिवर्ष प्रतिहेक्टर १० टन कार्वन सञ्चिति गर्न मद्दत पुर्याउँछ । अरू वनले सञ्चित गर्ने मात्रा भन्दा ज्यादा हो । साल वन व्यवस्थापन वातावरणीय तथा आम्दानीका हिसाबले अत्यन्तै बहुउपयोगी सालको वैज्ञानिक तरिकाले चाँडो व्यवस्थापन गर्नु जरुरी भइसकेको छ । वनमा लडेका, बुढो भई मरेका तथा उमेर पुगेका रूखलाई चाँडो आधुनिक उपकरणको प्रयोग गरी निकाल्नु पर्दछ । लगभग ६०७० वर्षभन्दा बढी उमेरको भएपछि भित्री भागबाट प्वाल पस्न सुरु हुनुका साथै वृद्धि पनि खासै नहुने भएकोले तिनीहरूलाई अनिवार्य रूपमा निकाल्नु पर्दछ । लामो समयसम्म साल नकुहिने भएकोले नयाँ बिरुवाको विकासमा प्रतिकूल असर गर्नुका साथै आफैं लड्ने सालको रूखले अरू धेरै बिरुवालाई समेत असर पुर्याउन सक्छ । बाढी, पहिरो र भूक्षयका साथै तराईलाई मरुभूमीकरण हुनबाट जोगाउन चुरे क्षेत्रमा यसको विशेष संरक्षण योजना कार्यान्वयनमा ल्याउनु जरुरी भइसकेको छ । सोही उद्देश्यलाई लक्षित गर्दै आएको राष्ट्रपति चुरे संरक्षण परियोजनाले पनि आशातीत सफलता हासिल गर्न सकेको छैन । निजी क्षेत्रको सहभागिता वनको संरक्षण र व्यवस्थापनमा जनताको प्रत्यक्ष सहभागिता तथा निजी क्षेत्रको संलग्नता हुनु जरुरी छ । अरू बिरुवाभन्दा ढिलो बढ्ने भए पनि उत्पादकत्वका हिसाबले साल अत्यन्तै फाइदाजनक मानिन्छ । एक बिरुवादेखि अर्को बिरुवाको दूरी कम भए पनि वृद्धि हुन सक्ने, जति बाक्लो भयो त्यति नै सुरिलो भएर जाने हुनाले थोरै जमिनमा धेरै बिरुवा अट्ने र बढ्न सक्ने हुन्छ । एक बिरुवादेखि अर्को बिरुवाको दूरी १० फिटमा रोप्ने हो भने प्रतिबिघा कम्तीमा एक हजार बिरुवासम्म अट्न सक्छ । करिब ५० वर्षमा वयस्क हुँदा आजको मूल्यमा कम्तीमा ५० हजार रुपैयाँको मूल्यमा बिक्री हुन सक्छ । प्रतिवर्ष प्रतिबिघा जमिनको उत्पादकत्व १० लाख रुपैयाँसम्म हुनसक्छ । तुलनात्मक रूपमा यो अरू खेतीभन्दा ज्यादै लाभदायक देखिन्छ । यस किसिमका बिरुवा लगाउन आम नागरिक तथा निजी क्षेत्रलाई समेत आकर्षित गर्नुपर्दछ र दिगो व्यावसायिक खेतीको रूपमा विकसित गर्नुपर्दछ । वैज्ञानिक वन व्यवस्थापन सामाजिक, आर्थिक तथा वातावरणीय हिसाबले उपयुक्त तथा वनले उत्पादन गर्ने वस्तुको निरन्तरताको सुनिश्चिततासहितको वन व्यवस्थापन नै वैज्ञानिक वन व्यवस्थापन हो । नेपालको कुल क्षेत्रफलको करिब ४५ प्रतिशत भूभाग वन क्षेत्रले ओगटेको भए पनि राष्ट्रिय आयमा आशातीत योगदान दिन सकेको छैन । उचित व्यवस्थापन गर्न सके स्थानीय तथा राष्ट्रियस्तरमा काठ तथा दाउराको सहज आपूर्तिका साथै राजस्वमा अनुमानित एक खर्बबराबरको योगदान पुग्ने छ । यसले पाँच लाखदेखि १३ लाखसम्म रोजगारी सिर्जना हुन सक्ने देखिन्छ । राष्ट्रिय वन नीति, २०३३ ले वनसम्बन्धी धेरै विषयवस्तु समेटे पनि वैज्ञानिक वन व्यवस्थापनसम्बन्धी उपर्युक्त सोच दिन सकेन । वन व्यवस्थापन गुरुयोजना, २०४६ ले पनि केही प्राथमिकताहरू तोकी कार्यक्रम सञ्चालन गरे पनि वैज्ञानिक वन व्यवस्थापनलाई समेट्न सकेको देखिँदैन । वन ऐन, २०४९ तथा नियमावली, २०५१ ले जिल्ला वन कार्यालय तथा सामुदायिक वनहरूलाई नै तिनीहरूको उचित व्यवस्थापन गर्ने जिम्मेवारी दिएको देखिन्छ । वैज्ञानिक वन व्यवस्थापनले व्यवस्थापनमा दूरदृष्टि राख्ने, उद्देश्य प्राप्तिका निम्ति रणनीति बनाउने र नतिजा निर्धारण गर्नुका साथै वनको मौज्दात विश्लेषण, वार्षिक रूपमा उत्पादन हुने काठ दाउराको परिमाण निर्धारण तथा आर्थिक, सामाजिक तथ्यांक संकलन र विश्लेषण गर्न सकिन्छ । भूउपग्रहको माध्यमबाट खिचिएका तस्बिरहरूको उपयोग गरी वन क्षेत्रको प्रजातिगत नक्सांकन गरी दिगो वन व्यवस्थापन गर्न सकिन्छ । वन संवद्र्धन प्रणालीद्वारा वनमा रहेका परिपक्व रूखहरूलाई हटाई नयाँ बिरुवाले प्रतिस्थापन गराउनु पर्दछ । बीचबीचमा बढी हाँगाहरू भएको वयस्क रूखलाई माउ रूखको रूपमा त्यत्तिकै छोडिदिएमा केही वर्ष पछि खालि भएको ठाउँमा पुनः घनाजंगलको सिर्जना हुन जान्छ । वन व्यवस्थापन गर्ने विधि अपनाउन सके राष्ट्रिय आयमा भरपर्दो टेवा हुन सक्ने देखिन्छ ।"
ढुंगाखानीले हैरानी,"कानुनी रूपमा दर्ता भए पनि गैरकानुनी रूपमा वर्षौंअघिदेखि सञ्चालन हँदै आएका काभ्रेका अधिकांश ढुंगाखानी तथा क्रसर व्यवसायप्रति प्रशासन रमिते बनेको छ । पटकपटक हुने अनुगमनमा ढुंगाखानी तथा क्रसर सञ्चालकले अनुमतिपत्र दुरुपयोग गर्दै राज्यलाई तिर्नुपर्ने लाखौं रुपैयाँ राजस्व (भ्याट) छली गर्दासमेत प्रशासन बेखबर छ । मापदण्डविपरीत सार्वजनिक जग्गा, बाटो, खोला, वन अतिक्रमण गर्नु व्यवसायीका लागि सामान्य बन्दै गएको छ । दर्तावाल केही ढुंगाखानीको प्रारम्भिक वातावरणीय परीक्षण (आईई) र माइनिङ इन्जिनियरिङ स्किमसमेत शंकास्पद देखिएको छ । खानी सञ्चालन र कागजमा उल्लेख गरिएको कुरा धेरै फरक रहेको तथ्य खुले पनि प्रशासन भने मौन छ । उच्च तहका सरकारी कर्मचारीसहित चर्को राजनीतिक दबाबले सञ्चालकहरूलाई कारबाही गरिएको छैन । आर्थिक प्रलोभन देखाउँदै कारबाही रोक्न सञ्चालकहरूले राजनीतिक नेताहरूसहित उच्च तहका सरकारी कर्मचारीबाट दबाब दिने र सञ्चालकहरूलाई कारबाहीबाट उन्मुक्ति दिलाउन व्यवसायीले गर्ने लाखौं रुपैयाँको चलखेल प्रत्येक वर्ष निरन्तर छ । प्रहरीले काभ्रे जिल्लाको भूमीडाँडा र कुशादेवी क्षेत्रमा सञ्चालित अवैध ढुंगाखानीमा पटकपटक मापदण्डविपरीरत भएको भन्दै ब्रेकर र स्काइभेटरको चाबी नियन्त्रणमा लिए पनि जिविसका कर्मचारीले फिर्ता गराउने गरेका छन् । प्रहरीले केही समयअघि उडुवादेवी रोडा ढुंगा उद्योग प्रालि भूमीडाँडा७ लाई नियमविपरीत उत्खनन गरेको भन्दै पटकपटक मेसिनको चाबी नियन्त्रणमा लिएर रोक लगाए पनि जिल्ला विकास समिति अनुगमनै नगरी कुनै गैरकानुनी काम नगरेको भन्दै व्यवसयीको पक्षमा उभिँदै आएको छ । केही समयअघि सञ्चालकमाथि कारबाही गर्ने भन्दै जिल्लास्तरीय अनुगमन समितिले दोलालघाट, सिपाघाट, भकुण्डे, मंगलटार, चलाल गणेशस्थान, भूमिडाँडा र कुशादेवीमा सञ्चालित दुई दर्जनभन्दा बढी ढुंगाखानी र क्रसर उद्योगको अनुगमनसमेत गरेको थियो । अनुगमन नभएका होइनन्, प्रत्येक वर्ष आउने नयाँ प्रमुख जिल्ला अधिकारी, एसपी र स्थानीय विकास अधिकारी जिल्लामा आउँदा सुरुसुरुमा अनुगमन गरे पनि पुराना हुँदै गएपछि व्यवसायीकै हितमा बोल्ने परम्परा र अवस्थाबारे काभ्रेवासी नै चकित पर्ने गरेका छन् । प्रमुख जिल्ला अधिकारी, एसपी र स्थानीय विकास अधिकारी जिल्लामा आउँदा सुरुसुरुमा अनुगमन गरे पनि पुराना हुँदै गएपछि व्यवसायीकै हितमा बोल्ने परम्परा र अवस्थाबारे काभ्रेवासी नै चकित पर्ने गरेका छन् । व्यवसायीको गल्तीकमजोरी भेटिए पनि जिल्ला प्रशासन कार्यालय र जिल्ला विकास समिति भने एकअर्काको कार्यक्षेत्र र अधिकार नभएको भन्दै कारबाही गर्नबाट पन्छिँदै आएका छन् । जिविसले खानीबाट राजस्व उठाउँदै आएकाले सम्पूर्ण व्यवस्थापन, नियन्त्रण जिम्मा जिविसको भएको प्रशासनले बताउँदै आएको छ । जिविस आफू कारबाही गर्ने निकाय नभएको भन्दै पन्छने गरेको छ । राजस्व संकलन र व्यवस्थापनको सम्पूर्ण जिम्मा जिविसलाई रहन्छ । जिविसले प्रत्येक वर्ष १५ देखि २० करोडसम्म यहाँका खानी तथा क्रसर व्यवसायबाट राजस्व संकलन गर्दै आएको छ । हामीले अनुगमन र असहज परिस्थितिमा मात्र हेर्ने हो', प्रमुख जिल्ला अधिकारी बालकृष्ण पन्थी भन्छन्, पटकपटक राष्ट्रिय दैनिकहरूमा खानी र क्रसरबारे समाचार प्रकाशित भएसँगै स्थलगत अनुगमन सत्यतथ्य बुझेर कानुन र मापदण्डविपरीत रहेछ भने तुरुन्त कारबाही गर्न लिखित पत्र पठाएको छु ।' स्थानीय विकास अधिकारी टेकराजन निरौला भने मापदण्ड र कानुनी दायरामा आउन व्यवसायीलाई पत्रचार गरिसकेको बताउँछन् । पटकपटक लिखित जानकारी गराएका छौं, अब स्थलगत अनुगमन गरेर सत्यतथ्य बुझ्छौ' भन्दै उनी मुक्त हुन चाहे । पूर्ववातावरणीय परीक्षणसमेत पैसाको चलखेल र नक्कली बनाएर खानी तथा भूगर्भ विभागमा दर्ता भएका सञ्चालित अधिकांश खानीले गाविस र जिविसका कर्मचारीलाई मोटो रकम दिएर स्वीकृति र सफाइ पाउने गरेका छन् । सञ्चालित यस्ता खानीले स्थानीवासीको स्वास्थ्यमा समेत गम्भीर असर पुर्याइरहेका छन् । अवैधानिक र अव्यवस्थित खानी सञ्चालन भएका क्षेत्रमा ढुंगा निकाल्ने क्रममा पटकपटक सार्वजनिक सडक अवरुद्ध हुने, नदी थुनिने र अकालमा मानिसको मृत्युसमेत हुने गरेको छ । जिल्ला विकास समिति काभ्रेले असार मसान्तअगाडि जिल्लामा दर्ता भएर सञ्चातिल १४ वटा ढुंगा खानी कुशादेवी, भूमीडाँडा, चलालगणेशस्थान, खार्पाचोक, काशीखण्ड नगरपालिकालगायतमा सञ्चालित खानीहरूको प्रभावकारी अनुगम नगर्दा अधिकांश ढुंगाखानीले मापदण्ड मिचेर जनतालाई सास्ती दिइरहेका छन् । कुशादेवीमा सञ्चालित ढुंगाखानीहरू रोशी खोलामाथि दोहन गरिरहेका छन् भने भूमीडाँडा, चलालगणेशस्थान, खार्पाचोक र काशीखण्ड नगपालिकामा सञ्चातिल खानीले सार्वजनिक जग्गासमेत अतिक्रमण गरेका छन् । ढुंगाखानीबाट मात्रै जिल्लामा झन्डै १४ करोड रुपैयाँभन्दा बढी आम्दानी हुने गर्छ । जिविस काभ्रेमा १७ वटा ढुंगाखानी दर्ता भएका छन् । तीमध्ये १४ वटा सञ्चालनमा छन् । भूकम्पपछिको पुनर्निर्माणका लागि अत्यधिक माग बढेपछि यति बेला ढुंगा रोडा र बालुवाको मूल्यसमेत उच्च पारिएको छ । नागरिकलाई नै सास्ती हुने गरी उद्योग सञ्चालन गर्नु कति न्यायोचित हो भन्ने प्रश्न यहाँको नागरिक समाजको छ । अवैध ढुंगाखानीका कारण सरकाले करोडौं रुपैयाँ लगानी गरेर निर्माण गरेको सडक ओभरलोड ढुवानीले कमजोर भएका छन् । कच्चा पदार्थ बोक्दा अरनिको, बीपी र अन्य सहायक राजमार्गसमेत बिग्रन थालेका छन् । अवैधानिक र अनियन्त्रित तवरले ढुंगा निकाल्ने खानीबाट दैनिक क्षमताभन्दा सयौं ट्रिपर गुड्नाले सडक जीर्ण बनेको सडक विभागका कर्मचारी बताउँछन् । सार्वजनिक बाटो, राजकुलो, नदीनाला अतिक्रमण गरेर खानी सञ्चालन भइरहेका छन् । अहिले सार्वजनिक जग्गा कब्जा गरेर खानी सञ्चालन भइरहेका छन्', स्थानीय एक बुज्रुकले भने, पूर्ववातावरणीय परीक्षणसमेत नगरी सञ्चालित खानीले गाविसबाट समेत कुनै स्विकृति लिएका छैनन् । अडिटसमेत नगरी एकलौटी रूपमा जिविसका केही कर्मचारीलाई हातमा लिएर खानी सञ्चालकले काम गर्दै आएका छन् ।' भूमेडाँडा७ स्थित उडवादेवी रोडाढुंगा उद्योगले ब्रेकर प्रयोग गर्दै पहाड फोरेर, निस्केको माटो, ग्राभेल र डस्स रोशीखोला छेउमै थुपारेर सार्वजनिक जग्गासमेत अतिक्रमण गरेको जानकारी पटकपटक स्थानीयले प्रशासनलाई गराए पनि कुनै सुनुवाइ भएको छैन । नक्सामा भएको बाटोसमेत छैन । खोलामा डस हालेर खोला साँघुरिएको छ', पनौती९ का अमृत केसीले भने, खानीबाट नदी, बस्ती र विद्यालय नजिक छन्, दिनरात लगाएको ब्रेकर र डोजरको आवाजले धेरै समस्या हुने गरेको छ ।' कुशादेवीका ५ र ६ वडाको सिमानामा रहेको डायमन्ड स्टोन प्रालिले डोजर र ब्रेकर लगाएर डाँडो खोतल्दा निस्कने ढुंगा र धुलोले स्थानीयवासीलाई असर गर्नुका साथै पहिरोको जोखिम बढाएको छ । बैरामाहादेव रोडा ढुंगा उद्योग, काठमाडौं रोडाढुंगा उद्योग, कोहिनुर रोडाढुंगा उद्योगले पहाड फोरेर ढुंगा निकाल्ने गरेका छन् । त्यस क्रममा निस्केको माटो, ससाना ढुंगालाई र डसलाई व्यवस्थित नगरी रोशी खोलामा फाल्ने गरेका छन् । यसले नदीको बाहव परिवर्तन हुनुका साथै प्रदूषण बढाएको स्थानीयवासीको गुनासो छ । खानी व्यवसायीको मनोमानीले स्थानीयवासीको घरजग्गामात्रै नभएर खानीछेउबाट बगिरहेको रोशीखोला साँघुरिनुका साथै सतहसमेत बढेको छ । बर्खामा बाढी बस्तीमा पस्ने र डुबान हुने समस्या बढेको छ । ढुंगाखानीले मनपरी डाँडा खोतलेपछि गाउँ कुरूपमात्रै नभएर जोखिममा पारेको छ । खानी दर्ता र नवीकरण गर्दा इजाजतपत्रको सर्तमै स्थानीय समुदायसँग समन्वय गरी वातावरणमैत्री पद्धति अपनाउनुपर्नेलगायत प्राबधान भए पनि यी कुरालाई बेवास्ता गर्दै बाहुबलका भरमा व्यवसायीले चुल्ठेमुन्द्रे प्रयोग गरेर खानी चलाउँदै आएको स्थानीयवासीको आरोप छ । भूकम्पले थिलोथिलो पारेका पहाडलाई उच्च भाइब्रेसन भएका ब्रेकर र मेसिन लगाएर उत्खनन् गर्दा बस्ती र विद्यालय ध्वनि प्रदुूषणको सिकार हुने गरेको विद्यालयका शिक्षकहरूको गुनासो छ । माहाभारत जंगलको छेउ र रोशी खोला किनारमा सञ्चालित आठवटा ढुंगाखानीले ढुंगा उत्खननमात्रै गरेका छैनन्, खोलाका किनारामा रहेका खाली जग्गा अतिक्रमण गरेर बाढी र पहिरो प्रकोपको जोखिमसमेत बढाएका छन् । खानी विभागको सहमतिमा जिल्ला विकास समितिले विभिन्न सर्तसहित ढुंगा खानीको इजाजतपत्र दिँदै आएको छ । तर, नियमित अनुगमनको अभावमा खानी सञ्चालकले सर्त मिचिरहेका छन् । खानीले प्रत्येक वर्ष तोकिएअनुसार इजाजतमा खानीको प्राविधिक एवं वातावरणीय सूचकांक लेखापरीक्षण (अडिट) गराउनुपर्ने प्रावधान भए पनि अधिकांशले त्यो गरेका छैनन् । अधिकांशले कामदारलाई सेफ्टीसमेत प्रयोग नगरी काम गराउँदै आएका छन् । दैनिक दुई सय घनमिटरभन्दा बढी परिमाणमा ढुंगा उत्खनन हुने खानीका लागि विभागले अनुमति दिए पनि पाँच सय घनमिटरसम्म निकाल्ने गरेको जानकारहरू बताउँछन् ।"
नेपालमा फिजियोथेरापीको अवस्था,"प्रत्येक वर्ष सेप्टेम्बर ८ लाई विश्व फिजियोथेरापी दिवसका रूपमा विश्वभर मनाउने गरिएको छ । फिजियोथेरापी यस्तो चिकित्सा पद्धति हो, जसमा बिरामीलाई व्यायाम गराई (एक्सरसाइजथेरापी), फिजियोथेरापिस्टले आफ्नो हातले गर्ने उपचार (म्यानुलथेरापी), पानीमा गर्ने व्यायाम (हाइड्रोथेरापी), विद्युतीय उपकरण (इलोक्ट्रोथेरापी), तातो तथा चिसोको प्रयोगले ठीक गरिन्छ । हड्डी खिइएको, नसा च्यापिएको, मांसपेशी दुख्ने, झमझमाउने, लुलो हुने, घोचेकोजस्तो दुख्ने, पोल्ने, प्यारालाइसिस, मानसिक पक्षघात, मुख बांगिएको, जिउ बांगिएको, ढाडको हड्डी भाँचिएको, जन्मँदा नै असाधारण अथवा असामान्य भएको बच्चा तथा हात खुट्टा नचल्नेजस्ता धेरै दुखाइ र जोर्नी चलाई सम्बन्धित रोगहरूको उपचार गरिन्छ । मानिसलाई यस्तो अवस्थाबाट सक्षम बनाउनु फिजियोथेरापीको प्रमुख उद्देश्य हो । जसलाई रिहाविलिटेसन अथवा पुनस्र्थापना भनिन्छ । नेपालमा भने यो चिकित्सा पद्धतिको विकास भएको धेरै भएको छैन । आजभन्दा झन्डै चार दशक अगाडि सरकारी अस्पतालमा केही नर्सहरूलाई फिजियोथेरापीको तालिम दिई यो चिकित्सा पद्धति नेपालमा सुरु भएको हो । मानिसले यो चिकित्सा पद्धतिको महत्व बुझ्दै गएपछि यसको माग बढदै गएबाट सन् १९८३ मा इन्स्टिच्युट अफ मेडिसिनले नेपालमा पनि सर्टिफिकेट लेभलको फिजियोथेरापी अध्यापन प्रारम्भ गर्यो । यस इन्स्टिच्युटले केही ब्याच फिजियोथेरापिस्ट पढाइ सञ्चालन गरेपछि १९९० तिर यो बन्द भयो । पछि धुलिखेल मेडिकल इन्स्टिच्युटले सन् २००३ मा त्यही कोर्सलाई डिप्लोमा कोर्सको नामबाट सुरु गर्यो । यसबाट नेपालमा करिब एक सय ८० जना फिजियोथेरापिस्ट उत्पादन भए । सन् २०१० को जुनमा यही इन्स्टिच्युटले ब्याचलर्स कोर्स सुरु गरी डिप्लोमा कोर्सलाई बन्द गर्यो । हाल नेपालमा रहेको एकमात्र फिजियोथेरापी पढाउने इन्स्टिच्युट यो मात्र हो । नेपालीले सन २००५ देखि भारत गई फिजियोथेरापी पढ्न सुरु गरेकोमा हाल यो संख्या उल्लेखनीय रूपमा बढेको छ । मानिसमा फिजियोथेरापीप्रति जनचेतना बढिरहेको पाइन्छ । डाक्टरहरु पनि यो चिकित्सा पद्वतिले राम्रो नतिजा ल्याउनेमा विश्वास गर्छन् । डाक्टरहरुले बिरामीलाई फिजियोथेपीकहाँ पाउन थालेका छन् । नेपाल स्वास्थ्य व्यवसाय परिषद्मा अहिले झन्डै नौ सय फिजियोथेरापिस्ट दर्ता भएकोमा अधिकांश नेपाल बाहिर गई काम गरिरहेका छन् । देशले उचित संशोधन तथा प्रोत्साहन गर्न नसकेबाट धेरैजसो फिजियोथेरापिस्टहरू बिदेसिन बाध्य भएका छन् । विशेषगरी क्यानाडामा फिजियोथेरापिस्टले सहजै बसोबास र काम पाउने हुनाले हाल क्यानाडा जाने फिजियोथेरापिस्टको संख्यामा ह्वात्तै बढेको छ । राष्ट्रले उचित सम्बोधन गर्न नसक्नु र विदेशमा यस चिकिस्ता पद्धतिको राम्रो व्यवस्था र प्रोत्साहन हुने गरेबाट फिजियोथेरापिस्टहरू बिदेसिनुको मुख्य कारण बनेको छ । हुन त अमेरिका र अस्ट्रेलियामा फिजियोथेरापीको काम पाउन क्यानाडाभन्दा धेरै गाह्रो भए पनि बाध्यतावश यी राष्ट्रहरूमा समेत फिजियोथेरापिस्टहरू जान थालेका छन । नेपालमा रहेका फिजियोथेरापिस्टहरू पनि प्रायजसो नेपालका प्रमुख सहरहरूमा मात्र सीमित छन् । काठमाडौंमा भने प्रायःजसो सबै अस्पतालमा यो सेवा उपल्ब्ध छ । काठमाडौंबाहेक विराटनगर, पोखरा, बुटवलजस्ता प्रमुख सहरमा मात्र यो सेवा उपलब्ध छ भने अन्य क्षेत्रमा यो चिकित्सा पद्धति अझै पनि परिचालित हुन सकेको छैन । जिल्ला अस्पताल तथा अञ्चल अस्पतालहरू जसमा प्रशस्त मात्रामा बिरामी आउने गरे पनि यहाँ यो सेवा उपलब्ध छैन । तर केही विदेशी र स्वदेशी संस्थाले भने थोरै मात्रामा भए पनि गाउँसहरमा यो सेवा बेला मौकामा शिविरका रूपमा पुर्याउने गरेको छ । यही विषयमा मास्टर गरेर आउने धेरैले दरबन्दीको अभावमा काम पाएका छैनन् । काठमाडौं विश्वविद्यालयमा मात्र मास्टर लेभलको दरबन्दी भएकोले अन्य ठाउँमा जागिर खोज्दै गएकालाई पढाइ धेरै भयो भनी फर्काइएको उदाहरण पाइन्छ । यस्ता दक्ष जनशक्तिलाई उपयोग गर्नु के राज्यको दायित्व होइन ? ज्ञान पनि राष्ट्रका लागि कहिले बढी हुन सक्छ र ? एकातिर यो चिकित्सा पद्धितको राम्रो सम्बोधन र प्रोत्साहन हुन सकेको छैन भने अर्कोतिर यसको उपयोगिता र आवश्यकता दिनप्रतिदिन बढदै गएको छ । मानिसमा फिजियोथेरापीप्रति जनचेतना बढिरहेको पाइन्छ । डाक्टरहरू पनि यो चिकित्सा पद्धतिले राम्रो नतिजा ल्याउनेमा विश्वास गर्छन् । डाक्टरहरूले यस्ता रोगको निदान गर्न बिरामीलाई फिजियोथेरापीकहाँ पठाउन थालेका छन् । आज भन्दा पाँच वर्ष अगाडि र अहिले फिजियोथेरापीबारे नेपाली जनमानसमा धेरै परिवर्तन आएबाट मानिसले यस पद्धतिमा विश्वास गर्न थालेका छन् । हुन पनि यो उपचार पद्धतिले यस्ता रोगहरू निदान गर्ने गरेबाट विश्वास बढ्न गएको देखिन्छ । यस पद्धतिले यस्ता रोगहरू निको मात्र नगरी रोगलाई बल्झिनसमेत नदिने भएकाले यसको विशेष महत्व छ । यस उपचार विधिमा बिनाऔषधि शरीरका अंगलाई मात्र चलाएर उपचार गरिने हुँदा यसको कुनै नकारात्मक असर पनि हुँदैन । (लेखक फिजियोथेरापिस्ट हुन् ।)"
काठमाडौंका गल्लीमै प्रतिघण्टा एक सय किलोमिटर बाइक रेस,"काठमाडौंका सडकमा प्रायः उनी उकुसमुकुस हुन्छन्, किनभने यी प्राय 'जाम' हुन्छन् । यहाँका सडकमा उनले आफूले चाहेअनुसार मोटरबाइक चलाउन पाउँदैनन् । त्यसैले उनलाई कत्तिखेर खुला सडकमा पुगौं हुन्छ । जब खाली सडक पुग्छन्, उनले बाइक कुदाएको देख्नेहरू आत्तिन्छन् । विक्रम थापाले कोटेश्वरबनेपा सडक खण्डमा कुदाएको बाइकको 'फुटेज' हेर्दा यस्तै लाग्छ । उनी आफैंले रेकर्ड गरेको उक्त भिडियोमा सुजुकी जीएसएक्सआर सिक्स हन्ड्रेड बाइक दुई सय ४० किलोमिटर प्रतिघन्टा गतिसम्म कुदाएको देखिन्छ । 'मैले कुदाउँदा भिडियो गेम हेरेको जस्तो लाग्छ रे । मान्छेहरू तर्सिएको प्रतिक्रिया सुन्ने गरेको छु', मोबाइलमा रहेको भिडियो देखाउँदै यी २१ वर्षे तन्नेरी मतिर फर्किएर हल्का मुस्कुराए । सार्वजनिक सवारी कुदिरहने यस्तो सडकमा अगाडि फ्याट्टै केही आइहाले ? मेरो प्रश्न भुइँमा झर्न नपाउँदै यी राइडरले मेरो कौतुहल मेटाइहाले, 'त्यो त आत्मविश्वास होे, क्षमता हो ।' ओभर स्पिड र लेन मिचेका कारण उनले केही पटक ट्राफिकको 'चिट' पाएका छन् । आफूले कानुन मिचेको जान्दाजान्दै पनि बाइक अधिकतम गतिमा दौडाउन मन लाग्छ रे, उनलाई । अनि दुर्घटना भएको छैन अहिलेसम्म ? 'सडकमा कुदाउँदा लडेर घाइतेसम्म भएको छैन', उनले भने । विक्रमका अनुसार, उनी सुरक्षित भएर बाइक दौडाउँछन् । 'बाइक कुदाउँदा बाइक बिग्रियोस् तर चालक नबिग्रियोस', उनको सिद्धान्त छ । उनको तीव्र राइडिङ काठमाडौंका गल्लीहरूले पनि देखेका छन् । यी गल्लीमा एक सय किलोमिटर प्रतिघन्टाको गतिसम्म आफूले बाइक कुदाएको अनुभव छ उनीसँग । 'नेपालमा जतिसुकै छिटो बाइक कुदाउनेले राइडर बन्ने, अन्तर्राष्ट्रिय प्रतियोगितामा सहभागी हुने सपना बुन्नु, राइडरखेलाडी बन्ने सपना देख्नु सुन्दा अचम्म लाग्ने विषय होइन ? ' मेरो जिज्ञासा सुनेर उनी केवल मुसुक्क मुस्कुराए । केही छिन रोकिएर भने, 'सायद म बाइक रेसर बन्न जन्मिएको हुँ ।' उनले भनेजस्तै, विक्रमले नेपाली खेलकुदले थाहै नपाई मोटरबाइक रेसिङमा परिचय बनाउँदैछन् । उनको परिचय प्रोफेसनल बाइक रेसरका रूपमा व्यापक बन्दैछ । विक्रमले एसिया रोड रेसिङ च्याम्पियनसिप खेलिरहेका छन् । एसिया रोड रेसिङ च्याम्पियनसिप खेल्ने उनी पहिलो र एकमात्र नेपाली बाइक रेसर हुन् । र, यो सामान्य सफलता होइन । 'राइडर जो कोही बन्न सक्छ, तर रेसर बन्न निकै गाह्रो छ । रेसरले सर्किट र विशेष किसिमको बाइक दौडाउनुपर्ने हुन्छ' उनी भन्छन् । विक्रम लामो समयदेखि मोटर रेसिङको सपना देखिरहेका छन् । उनकै शब्दमा, उनका लागि मोटरबाइक नै प्रेमिका हो । 'मैले मोटर रेसिङभन्दा बाहिरको सपना देखेको छैन', उनले भने । नेपालमा मोटरसाइकल रेसिङ भएकै छैन भने पनि हुन्छ, न यहाँ कुनै रेसिङ सर्किट नै छ । यी युवाले कसरी प्रोफेसनल मोटो रेसर बन्ने सपना देखे ? उनको यो सपना सुन्ने जो कोहीले जिज्ञासा राख्छ ।  बनेपामा होन्डा एक्सएल दुई सय ५० सीसी बाइकको अगाडि राखेर बुबा (कपिलदेव थापा) ले चलाउँदा चलाउँदै विक्रमले थाहै नपाए बाइक चढ्ने सपना देखे । बाइकको अगाडि ट्यांकीमा बसेर हुइँकिएको क्षण उनी कहिल्यै बिर्सदैनन् । त्यतिबेला हावाको जोड प्रहारले उनको अनुहार आँसुले ढपक्कै हुन्थ्यो । बाइक तीव्र गतिमा हुन्थ्यो । बाइक जति तीव्र बन्दै गयो , विक्रम त्यति नै खुसी हुँदै जान्थे । यसरी नै तीव्र गतिमा बाइक कुदाउने सपना त्यतिबेलै देखेका हुन् । उनकी ठूलीदिदीले पनि तीव्र गतिमा बाइक कुदाउँथिन् । दिदीले केटाले तीव्र गतिमा बाइक कुदाउने भएकाले विक्रम उनको पछाडि बस्न रुचाउँथे । स्कुलमा कम्प्युटर क्लास सुरु भएपछि उनको ध्यान इन्टरनेटमा नयाँनयाँ बाइकको तस्बिर खोज्नु, बाइक रेसिङ हेर्नु बढी बित्थ्यो । त्यतिबेला मोटर जीपी (मोटरसाइकल रेसिङको सबैभन्दा ठूलो प्रतियोगितामा) मा सुजुकी हायबुसा भन्ने नीलो बाइक सबैभन्दा तीव्र गतिको बाइकका रूपमा परिचित थियो । उनी इन्टरनेटमा त्यही बाइक खोजेर बस्थे । विश्व मोटर रेसिङमा भ्यालेनटिनो रोम्सीले त्यतिबेला निकै चर्चित थिए । उनले धेरै रेस जित्ने गर्थे । निकै स्टाइलिस्ट भएका कारण पनि रोम्सी विक्रमलाई निकै मन पर्थे । इन्टरनेटमा रोम्सीलाई पनि खोजी बस्थे । उनी घरमा पनि च्यानल खोजीखोजी बाइक रेसिङ हेर्थे । मोटो जीपी टेनस्पोर्टसमा दिने भएकाले उनी त्यसैमा झुम्मिरहँन्थे । कसैलाई पनि च्यानल फेर्न दिँदैनथे । यस्तै रुचिले उनी चार कक्षामा पढ्दा नै बाइक चलाउन जान्ने भए । त्यसको एक वर्षपछि उनी बाटोमै कुदाउन थाले । उनी कक्षा सातमा पढ्दा दिदीले एक सय ६५ सीसीको स्कुटर किनिन् । बनेपामा त्यही स्कुटरले पल्सरसँग प्रतिस्पर्धा गथ्र्यो । फराकिलो सडक र लामो यात्रामा विक्रम विस्तारै 'ड्राइभिङ सिट'मा सर्न थालिसकेका थिए । तर अभिभावकलाई डर पनि बढ्दो थियो । 'मेरो रुचिलाई लिएर उहाँहरू चिन्तित हुनुहुन्थ्यो । बाइक रेसिङ भएकाले दुर्घटनाको चिन्ता उहाँहरूलाई थियो ', उनले भने । उनकै आफन्त केही पनि गम्भीर किसिमका बाइक दुर्घटनामा परिसकेका थिए । बाल्यकालदेखि नै उनले आफ्नै घरमा निजी बस र कारहरू देखे पनि यसले तान्न सकेन । तर उनको रुचि बाइकमा बढ्दो थियो । साथीले नयाँ बाइक किन्नेबित्तिकै उनी टेस्ट ड्राइभ गर्थे । घरमा कोही नयाँ बाइक लिएर आए हुइँकिहाल्थे । चार वर्षअघि एक दिन उनले आमालाई बाइक किनिदिन अनुरोध गरे । उनको आग्रह तत्काल स्वीकृत भयो । उनले केटीएम ड्युक दुई सय सीसी नेपालमा भित्रिन लागेको थाहा पाएका थिए । त्यही बाइक बुक गर्ने गए । यसपछि उनीसँग आफ्नै बाइक भयो । बाइकसँगै खेल्न थाले । च्यासलमा मेन्टल डिगर्स भन्ने रेसरको समूह नै बनाए । उक्त समूहले स्टन्ट गथ्र्यो । त्यसबीचमा उनले बाइक राइडिङ र रेसिङबारे खोजी खोजी पढ्थे । यससम्बन्धी फेसबुक पेजलाई लाइक गरी अधिकतम जानकारी लिने प्रयास गर्थे । 'तर, यतिबेलासम्म बाइक रेसिङमा भाग लिने, अन्तर्राष्ट्रिय प्रतियोगिता खेल्ने कुनै सपना देखेको थिएन । बाइकसम्बन्धी केवल रुचि थियो', उनले भने । सन् २०१३ मा नेपाल अटोमोबाइल स्पोटर््स एसोसिएसन (नासा) ले रेसमान्डु आयोजना गरेपछि रेसिङको भूत उनमा चढ्यो । 'त्यही प्रतियोगिताबाट सोही वर्ष भारतमा आयोजित एफएमएससीआई इन्डियन नेसनल मोटरसाइकल रेसिङ च्याम्पियनसिपमा नेपाल पनि सहभागी भयो । नेपालको यो पहिलो अन्तर्राष्ट्रिय सहभागिता थियो । सन् २०१४ मा नासाले दोस्रो रेसमान्डु आयोजना गर्यो, विक्रम दोस्रो भए । यतिबेलासम्म उनी रेसिङको दुनियाँबारे निकै जान्ने भइसकेका थिए । एसियास्तरमा हुने प्रतियोगितामा नेपालीलाई कहाँकहाँ अवसर छ र के के आवश्यक हुन्छ भन्नेबारे पनि थाहा पाइसकेका थिए । उनको इच्छा अन्तर्राष्ट्रिय सहभागितामा अग्रसर हुँदै थियो ।  एसियामा सञ्चालन हुने रेसिङ प्रतियोगितामा एसिया रोड रेसिङ च्याम्पियनसिप र एसिया कप अफ रोड रेस चर्चित हुन् । एसिया रोड रेसिङ च्याम्पियनसिपअन्तर्गत सुजुकी एसिया च्यालेन्ज, होन्डा एसिया ड्रिम्स कप, सिक्स हन्ड्रेड सीसी सुपर स्पोर्टलगायत छन् । यी हरेक प्रतियोगिता चार पाँच देशमा सञ्चालन हुन्छन् । हरेक देशमा प्रत्येक प्रतियोगिताको दुईवटा रेस हुन्छ । होन्डा, सुजुकीलगायत कम्पनीले आफ्नो रेसिङ टिम नै बनाएका हुन्छन् । र यी कम्पनीको टिम नभएको देशका खेलाडीले फर्म भरी सेलेक्सन (प्रिसेसन टेस्ट) मा सहभागी हुने प्रयास गर्छन् । सेलेक्सनमा छनोट हुने त्यसमा पाए उनीहरूले लाइसेन्स प्राप्त गर्छन् र प्रतियोगिता खेल्न योग्य हुन्छन् । यति लामो प्रक्रिया पूरा गरी उनी कसरी एसिया रोड रेसिङमा सहभागी भए त ? विक्रम सन् २०१४ मा जापान गएको समयमा त्यहाँ फेडेरेसन इन्टरनेसनल डे मोटरसाइकलिज्मी (एफआईएम) एसिया कप अफ रोड रेसअन्तर्गत जापानको रेस हुन लागेको थियो । उनी जापानमै रहेका बुबा कपिललाई लिएर मोटरसाइकल फेडेरेसन अफ जापानको कार्यालय पुगे । सात दिनपछि रेस हुँदै थियो । विक्रमले सेलेक्सनमा पास भए त्यो रेस खेल्न पाउने आश्वासन पाए । जापानको मोटो जीपी सर्किटमा खेल्नु विक्रमका लागि निकै ठुलो चुनौती थियो । उनले वन डे कोर्स गरे । आठ घन्टाको प्रशिक्षणपछि उनी भोलिपल्ट प्रिसेसन टेस्टमा सहभागी भए ।उनको यो छनोट हेर्न बुबाआमा पनि पुगेका थिए । छनोटमा दुई पटक लडे पनि उनी पास भए, प्रतियोगिता खेल्न पाउने भए । 'यो निकै खुसी भएको दिन थियो । तर खेल्दा लडेकाले बुबाआमा केही डराउनु भएको मैले बुझेको थिएँ' उनले भने । यसअघि नेपालबाट नीर राईले सुजुकी च्यालेन्ज कपका लागि प्रिसेसन टेस्ट दिए पनि असफल भएका थिए । त्यहाँ जानु अघि नीरले भारतमै गएर प्रशिक्षण लिएका थिए । 'लाइसेन्स प्राप्त गर्नु, प्रतियोगिता खेल्न पाउनु निकै ठुलो कुरा थियो ' विक्रम भन्छन् । प्रतियोगिताअन्तर्गत जापानको दुवै रेस खेले पनि उनी पछि प्रायोजक अभावमा थाइल्यान्ड र ताइवानको रेसमा सहभागी हुन सकेनन् । त्यसको झन्डै एक वर्षपछि उनले सुजुकी एसिया च्यालेन्जका लागि प्रिसेसन टेस्टका लागि अनलाइन फर्म भरे । त्यसका लागि छनोट भएपछि उनी प्रिसेसन टेस्ट दिन मलेसिया पुगे । उनको तीव्र राइडिङ काठमाडौंका गल्लीहरूले पनि देखेका छन् । यी गल्लीमा एक सय किलोमिटर प्रतिघन्टाको गतिसम्म आफूले बाइक कुदाएको अनुभव छ उनीसँग । तर टेस्टको छैटौं चरणमा उनी घाइते हुन पुगे । चिकित्सकको रिपोर्टमा लिगामेन्ट च्यातिएको देखियो । उनले भने 'म छनोट हुने लगभग पक्का थियो तर घाइते भएपछि पुनः खेल्न नसक्ने भएँ ।' तर उनले सपना देख्न छाडेनन् । सन् २०१६ को संस्करणको प्रिसेसन टेस्टका लागि पनि अनलाइन फर्म भरे । फेरि मलेसिया बोलाइए । यस पटक भने प्रिसेसन सफल भए । मलेसिया, थाइल्यान्ड, जापान, इन्डोनेसियालगायत देशमा सञ्चालन हुने यो प्रतियोगिताअन्तर्गत उनी भर्खरै इन्डोनेसियाको रेसमा सहभागी भएर फर्किएका छन् । चारवटा देशको रेस समाप्तिमा उनी सहभागी १८ खेलाडीमध्ये १७ औं स्थानमा छन् । ००० यी प्रतियोगितामा सहभागी हुन जाँदा एउटा देशको सहभागितामा विक्रमको खर्च दुईदेखि चार लाख रुपैयाँसम्म हुन्छ । आउनेजाने खर्चदेखि लिएर निजी मेकानिक र निजी चिकित्सकको खर्च उनी आफैं व्यहोर्छन् । 'मोटर रेसिङमा खेलाडीले आम्दानी गर्ने भनेको प्रायोजकबाट हो', आफू सहभागी भइरहेको खेल महँगो भइरहेको उनलाई थाहा छ । एकदिन आफूले पनि प्रायोजक पाउनेमा उनी आशावादी छन् । उनले राम्रोसँग बुझेका छन्, 'रेसमा माथिल्लो क्रममा रहन सके प्रायोजक पाउने सम्भावना हुन्छ ।' उनलाई कम्तीमा के थाहा छ भने, आफ्नो यो आँटले भावी दिनमा अन्य नेपाली रेसरको आत्मविश्वास बलियो हुनेछ । नेपालमा आफू खेलाडी हो भन्ने महसुस हुन्छ कि हुन्न ? उनी फेरि मुस्कुराए । केही छिन गमेर भने, 'नेपालमा रहँदा भन्नुहुन्छ भने मलाई कसैले पनि यो महसुस गराउँदैनन् तर मलाई भने अधिकतम रूपमा महसुस हुन्छ । म आफ्नै खर्चमा, आफ्नै प्रयासमा देशलाई चिनाइरहेछु ।' यी प्रतियोगितामा भाग लिँदा अन्य प्रतिद्वन्द्वीले विक्रमलाई सोध्छन् रे, नेपालमा पनि बाइक रेसिङ हुन्छ र ? 'त्यतिबेला म राम्रो उदाहरण बनेको छु भन्ने लाग्छ', विक्रम फेरि मुस्कुराए ।"
"रोनाल्डोले भने,म पूर्णरुपमा फिट भइसके","काठमाडौंः क्रिष्टियानो रोनाल्डोले आफू सय प्रतिशत नै चोटमुक्त भएको बताएका छन्। रोनाल्डोले आफू पूर्णरुपमा फिट भएको र ओसासुनाविरुद्धको खेलका लागि मैदान उत्रन तयार रहेको बताएका छन्। फ्रान्समा भएको युरोकप फुटबल २०१६ को फाइनल खेलमा चोटग्रस्त भएका रोनाल्डो त्यसयता मैदान उत्रिएका छैनन्। रोनाल्डोले सिजनको पहिलो खेलका लागि मैदान उत्रिन आफू आतुर रहेको समेत बताए। रोनाल्डोले शुक्रवार रियल मड्रिडको अभ्यास खेलमा पुरै समय बिताएका थिए। ३१ वर्षीय स्टार खेलाडी रोनाल्डोले रियल मड्रिडका लागि यो सिजनको पहिलो खेल खेल्दैछन्। ओसासुनाविरुद्धको खेलका लागि आफू तयार रहेको रोनाल्डोले बताएका छन्। तर, प्रशिक्षक जिनेदिन जिदानले उनलाई मैदानमा उतार्ने निर्णयमा भने अझै पुगिसकेका छैनन्। रियल मड्रिडले शनिवार ला लिगाको तेस्रो खेलमा ओसासुनाको सामना गर्दैछ।"
