शीर्षक,विवरण
राष्ट्रवादीको गम्भीरता !,"२६ नोभेम्बर १९७५ मा सीआईएले एउटा प्रतिवेदन पेस गरेको थियो, अमेरिकी राष्ट्रपति र राष्ट्रिय सुरक्षा निकायमा जसको शीर्षक थियो, इन्डियन क्यापिबेलिटिज् फर इन्टरभेन्सन इन बंगलादेश ।' यसै दिन बिहान ढाकामा भारतीय उच्चायुक्त समर सेनलाई जसदेर गणवाहिनीको एउटा सशस्त्र जत्थाले अपहरणको चेष्टा गरेको थियो । यसअघि ८ नोभेम्बरको एउटा प्रतिवेदनमा भनिएको थियो, बंगलादेशमा भारतीय हस्तक्षेपको आशंका बढेको छ ।' तर नोभेम्बर २६ को प्रतिवेदनमा भारतको योजना के छ, बंगलादेशमा भारतीय हस्तक्षेपको सम्भावना के छ, बुझ्ने कोसिस गरिएको छैन । तर यो प्रतिवेदनमा भनिएको छ, बंगलादेशमा सशस्त्र फौजको अवस्था अवनतितिर ढल्किएको छ । यदि चाँडै यसलाई नसम्हाले यसले गृहयुद्धको रूप लिन सक्छ र सीमापारि भारतमा शरणार्थीको ओइरो लाग्न सक्छ । यसको फलस्वरूप भारतले खुलमखुला सैनिक हस्तक्षेप गर्न सक्छ ।' त्यो समयअवधिमा बंगलादेशमा एकपछि अर्को यस्ता घटना भइरहेको थियो, जसबाट भारत उत्तेजित थियो । १९७५ को १५ अगस्तमा सैनिक विद्रोहमा राष्ट्रपति शेख मुजिबुर रहमान र उनको परिवारका धेरैको हत्या हुन्छ । नोभेम्बर ३ देखि ७ सम्म सेनामा पटकपटक विद्रोह हुन्छ । सँगसँगै ढाकाको केन्द्रीय कारागारभित्र चारजना अवामी लिगको शीर्ष नेताको हत्या हुन्छ । एउटा सफल सैन्यविद्रोहबाट जनरल जियाउल रहमानले शक्ति आफ्नो हातमा लिएर मार्सल ल लागू गर्छन् । सीआईएले नोभेम्बर ८ को प्रतिवेदनमा भनेको छ, भारत बंगलादेशमा कुनै किसिमको सामरिक हस्तक्षेपको निर्णय गरेको छ, यसबारेमा हामीलाई आशंका छ । किनकि अदालतबाट जित हासिल गरेपछि इन्दिरा गान्धी अहिले स्वदेशमा निकै सशक्त अवस्थामा छिन् । मुलुकभित्र आफ्नो इज्जत बढाउन उनलाई छिमेकमा जित हासिल गर्न जरुरी छैन । त्यसैले इन्दिरा गान्धीले मुलुकभित्र फाइदाको लागि बंगलादेशमा हस्तक्षेप गर्लिन् भनेर हामी सोच्न सक्दैनौं ।' यसको अर्थ हुन्छ, उनले मुद्दा नजितेको भए, मुलुकभित्र आफू कमजोर भएको भए आफ्नो साख बढाउन बंगलादेशमा सैनिक हस्तक्षेप गरेर बंगलादेशलाई भारतमा गाभ्ने थिइन् । न्युयोर्कका एकजना लेखक बी जेड खसरूले २०१४ मा इन्डियन डिफेन्स रिभ्यु' मा प्रकाशित एक लेखमा विभिन्न सूत्रहरूको हवाला दिँदै भारतबाट बंगलादेशमा सैनिक हस्तक्षेपको आशंकाबारे लेखेका छन् । बंगलादेशको युद्धलाई लिएर उनले एउटा किताब लेखेका छन्, मिथ्स एन्ड फ्याक्ट्स, बंगलादेश लिबरेसन वार, हाउ इन्डिया, यूएस, चाइना एन्ड यूएसएसआर सेप्ड द आउट कम ।' बी जेड खसरूले दाबी गरेका छन्, जियाउर रहमान शक्तिमा आएपछि भारतीय हस्तक्षेपको आशंका गरेका थिए । तिनले पटकपटक यो आशंका संयुक्त राष्ट्रसंघमा राखेका थिए । उनले राष्ट्रसंघलाई भारतीय हस्तक्षेप रोक्न लगाउन तात्कालीन बंगलादेशी परराष्ट्र सचिव नजरुल इस्लामलाई भनेका थिए । बंगलादेशका तात्कालीन राष्ट्रपति अबु सादात मोहम्मद सायमको सल्लाहकार महबाबुल आलम चासीले ढाकामा अमेरिकी राजदूत डेभिस इ बोस्टरलाई यसप्रकारको धम्कीविरुद्ध आस्वस्थता खोजेका थिए भन्ने दाबी छ, खसरूको । बोस्टरले त्यसपछि अमेरिकी स्टेट डिपार्टमेन्टमा खबर पठाएका थिए, चासी जुन बाहिरी धम्कीको कुरा उठाइरहेका छन्, त्यो यद्यपि अस्पष्ट छ, तर स्पष्टसँग बुझ्न सकिन्छ कि उनले चाहेका छन्, बंगलादेशमागिथ हस्तक्षेप गर्नबाट भारतलाई टाढा राखौं ।' भारतमा तत्कालीन अवस्थामा इन्दिरा गान्धी कमजोर भएको भए राष्ट्रवादको नारा दिएर बंगलादेशमा सैनिक आक्रमण गरेर बंगलादेशलाई भारतमा गाभिसक्ने थिइन् । किनकि त्यसबेला बंगलादेशमा राजनीतिक अस्थिरता थियो र सेनाको अवस्था कमजोर थियो । सरदार बल्लभभाइ पटेल भारतीय गृहमन्त्री हुँदा उनले सैन्यबलमा स्वतन्त्र ५५ वटा राज्यलाई भारतमा गाभ्न सफल भएका थिए । त्यसैबाट प्रभावित भएर उनले नेपाललाई पनि सैन्यबलमा गाभ्न तम्सिएका थिए । नेपाल भारतमा गाभ्न स्थिति अनुकूल नभएकाले उनले सकेनन् । सिक्किमलाई भारतमा गाभिसकेपछि नेपालको तराईमा विद्रोह गराएर भारतमा गाभ्ने इन्दिरा गान्धीको दाउ रअ' का जी अधिकारी आरएस यादवले नै खुलस्त पारिसकेका छन् । सरदार बल्लभभाइ पटेललाई आफ्नो आदर्श ठान्ने भारतीय प्रधानमन्त्री मोदी पनि पश्चिम पाकिस्ताबाट पूर्वीपाकिस्तान अलग गरेर स्वतन्त्र गरे झैं नेपालबाट तराई टुक्र्याउन नेपाली कांग्रेस र माओवादी केन्द्रमा रहेका लेन्डुपहरूलाई प्रयोग गरेर कथित मधेसीहरूलाई अधिकार दिने नाममा तराईलाई टुक्र्याउने षड्यन्त्र गरिरहेका छन् । यसको लागि उनले पुष्पकमल दाहाल, शेरबहादुर देउवा र बाबुराम भट्टराईलाई प्रयोग गरिरहेका छन् भने तराईका राजनीतिक दलका नेताबाट संविधान संशोधनको माग उठाएर र सीके राउत, जयकृष्ण गोइतलगायतका सशस्त्र समूहलाई प्रयोग गरिरहेका छन् । क्रान्तिका नायक नै खलनायक भएपछि राष्ट्र जोगाउन जनताको समर्थनमा सेनाले सत्तामाथि हस्तक्षेप गर्नु राष्ट्रप्रतिको दायित्व हो । राउत र सशस्त्र समूहलाई भारतमा सैन्य तालिम दिएर गृहयुद्धको थालनी गर्ने र मधेस स्वतन्त्रताको नाममा भारतीय सुरक्षा फौजलाई सादा पोसाकमा नेपाल पठाएर युद्धमा सहभागी गराउने भारतको दाउ छ । भारतबाट सिर्जित गृहयुद्धबाट बच्न तराईका जनता भारतमा शरणार्थी भएर ओइरो लाग्न थाले । जसरी पूर्वी पाकिस्तानमा भारतीय फौजलाई सादा पोसाकमा पठाएर पाकिस्तानी सेनाविरुद्ध भारत लडेर बंगलादेशको निर्माण गरेको थियो । ठीक त्यही बाटो नेपालको तराईमा भारतले अवलम्बन गर्नेछ । पाकिस्तानमा समातिएका रअका अधिकारी कुलभूषण यादवले समेत नेपालको तराईका विद्रोहीलाई भारतले बिहारमा सैन्यतालिम दिएको स्वीकार गरिसकेकाले यो योजना भारतको पहिलादेखि नै थियो भन्ने प्रमाण हुन्छ । भारतले सिंहदरबारमा स्थापित गराएको पुष्पकमल दाहाल नेतृत्वको सरकारले भारतको सैन्य योजनालाई सहयोग गर्न भारतीय विमानमा सैन्य मार्सल राख्न दिएर नेपालमाथि भारतलाई सैन्य हस्तक्षेपको निम्तो दिएको छ । बाबुरामले गर्न नसकेको काम दाहालले गरेर देखाइदिएका छन् । अहिले भारतमा मोदी सरकारको विरोध दिनप्रतिदिन बढिरहेको छ । उसले लागू गरेको नोटबन्दीले मोदी सरकारप्रतिको विरोध झन्झन् बढिरहेको छ । यदि फेब्रुवरी र मार्चमा हुन गइरहेको यूपीलगायतको विधानसभा चुनावमा भाजपाको नराम्रो पराजय भए मोदी सत्तामा टिकिरहन र २०१९ मा हुने संसद्को चुनावमा भारी बहुमतले भाजपालाई जिताउन तराईलाई टुक्र्याएर नेपाललाई सिक्किमीकरण गर्ने योजनामा नजाला भन्न सकिँदैन । उसलाई डर केवल चीनको छ । चीनसँग सम्बन्ध बढाएर उसले चीनलाई यसबीच आफ्नो पक्षमा गर्ने कोसिस गर्नेछ । ताकि उसले नेपालमाथि आक्रमण गर्दा चीन तटस्थ रहोस् । पश्चिमा शक्तिको उसलाई आशीर्वाद प्राप्त छ । पश्चिमा शक्ति पनि नेपाल टुक्र्याउन वा भारतमा गाभ्न सकारात्मक भएको अवस्था छ । नेपालको राजनीतिक अस्थिरता र सेनाको मौनताले उसलाई साथ दिनेछ । तर नेपाली जनतामा राष्ट्रियताको तथा भारतविरोधी भावना प्रबल हुँदै गइरहेको वर्तमान अवस्थामा नेपालको विखण्डन र सिक्किमीकरणको योजना सफल पार्न भारतले फलामको चिउरा नै चपाउनुपर्नेछ । राजनीतिकरूपमा एमाले र जनमोर्चा खुलेरै राष्ट्रियताको पक्षमा उभिएको स्थिति छ भने पूर्वराजा ज्ञानेन्द्रको विज्ञप्तिबाट उनी नेपालको राष्ट्रियता तथा सार्वभौमिकता रक्षाको लागि संवेदनशील भएको अवस्था छ । नेपाली सेनाले आफ्नो गौरवपूर्ण इतिहास नबिर्से भारतको कुत्सित योजना असफल हुनेछ । क्रान्तिका नायक नै खलनायक भएपछि राष्ट्र जोगाउन जनताको समर्थनमा सेनाले सत्तामाथि हस्तक्षेप गर्नु राष्ट्रप्रतिको दायित्व हो । नाथुराम गोड्सेले अदालतमा दिएको बयान हेर्दा उनले गान्धीको हत्या नगरेको भारत आजको विशाल भारत बन्ने थिएन । पचपन्नभन्दा बढी साना राज्य र शक्तिशाली हैदराबाद निजाम भारतमा मिस्सिन नचाहनु, गान्धी हिन्दुहरूको हत्या हुँदा शान्ति, शान्ति भन्ने, मुसलमानको हत्या हुँदा उनीहरूप्रति सहानुभूति राख्ने र पाकिस्तानलाई उल्टै ५५ करोड आर्थिक सहायता गर्नु आदि कारणले भारतको अस्तित्व नै खतरामा परेकोले हत्या गरेको भनेका छन् । गान्धीको हत्यापछि भारतले साना राज्यमात्र होइन, विशाल हैदराबाद निजामलाई समेत सैन्यबलमा भारतमा गाभेर भारतलाई विशाल बनायो । सैन्यबलमा भारत विस्तार भएकोले उसको नीति नै विस्तारवादी छ । पुष्पकमल दाहालले अचेल कु' हुने शंका गरिरहेका छन् । वास्तवमा नेपालको अस्तित्व जोगाउन अहिले राष्ट्रवादी शक्तिले भूमिका खेल्नु अपरिहार्य छ । बंगलादेशबाट शिक्षा लिने कि ? यसै सन्दर्भमा बंगलाका विद्रोही कवि नजरुल इस्लामको कविताको एउटा पंक्ति आमरा जदि ना जागि मा केमने सकाल हबे ? अर्थात् हामी नब्युँझे आमा बिहान कसरी हुन्छ ?"
"नेता गलगाँड, जनता सर्जन","घुम्नाले घुमन्ते भयौं, माग्नाले भाँड भयाँ, राखे राख, फाले फाल, गलाका गाँड भयाँ' यो सुदूरपश्चिम जुम्ला र कर्णाली अञ्चलका अन्य भागमा अक्सर अभिव्यक्त हुने लोकोक्ति' हो, लाचारी व्यक्त गर्न । पारिवारिक या सामाजिक दायित्व पूरा गर्न असफल या अपेक्षित उपलब्धि देखाउन असफलहरूले यी अभिव्यक्ति दिने गर्छन्, तर त्यसमा दुइटा सकारात्मक पक्ष छन् । पहिलो त्यसमा जवाफदेहिताको अंश छ, अपेक्षित भूमिका पूरा गर्न म असफल भएँ । दोस्रो अब मप्रति कस्तो व्यवहार गर्ने, त्यो तपाईंको हातमा छ ।' नेपालको राजनीति र राज्य सञ्चालनमा रहेका नेताहरूसँग आम जुम्ली' का यी स्पष्टता र इमानदारीको एउटा सानो अंश भइदिएको भए सम्भवतः राजनीतिलाई गलाको गाँड' मान्न त्यति हुने थिएनन् । आफ्नो गलाको गाँड' फाल्न या त्यसप्रति लापरबाही अपनाउन सबैले कठिन मात्र हैन, असम्भव नै हुन्छ । किनकि त्यसमा लापरबाही भएमा ज्यान जोखिममा पर्न सक्छ । तर अरूको लागि त्यो कुरूपता' को एउटा प्रतीक र त्याज्य वस्तु मात्र बन्न सक्छ, यदि गाँड' भएको व्यक्तिको शारीरिक जटिलता र संवेदनशीलताको अभाव या शून्यता भयो अरूमा भने । नेपालमा राजनीतिक पात्रहरू खासगरी ०६३ यता राजनीति र शासनमा चाहे संस्थापनामा या प्रतिपक्षमा अनि शान्ति प्रक्रियायता एकाधिकार जमाएका माओवादी र मधेसकेन्द्रित दलका साथै नेपाली कांग्रेस र एमालेलाई आम नेपाली जनताले कुन रूपमा हेर्लान् या हेरिरहेका छन् त अहिले ? वास्तवमा उनीहरूको सम्बन्ध आम नेपाली जनताको गला र गाँड नभई उनीहरूलाई भालूजसरी नचाउने विदेशी शक्तिकै गलाको गाँड' भइदिएको भए नेपाल कति भाग्यमानी हुन्थ्यो होला ? परराष्ट्रमन्त्री प्रकाशशरण महतले हालै विदेशी कूटनीतिज्ञहरूलाई नेपालको वस्तुस्थितिबारे ब्रिफ' गरे । उनले संविधानमा उल्लिखित मितिमै निर्वाचन सम्पन्न गर्न छिटै घोषणा हुने बताए । अर्कोतिर संसदीय समितिभित्रैबाट परराष्ट्रमन्त्री र सरकारमाथि ऊ भारतपरस्त भएको र चीन त्यसका कारण नेपालसँग असन्तुष्ट बनेको आरोप लगाएका छन् । मन्त्री महतले नेपाल भारत या चीनको स्वार्थबाट नभएर आफ्नै स्वार्थबाट मात्र ऊ निर्देशित भएको र आफ्नै पार्टीलगायतका सांसद्हरूको आरोपमा सत्यता नभएको स्पष्टीकरण दिए । तर के त्यसलाई ती सांसद र आमजनताले स्विकारे होलान् ? मन्त्री बनेपछि डा महत कतिपल्ट भारत गए होलान् ? कतिपल्ट चीन ? अनि व्यक्तिगत र एउटा मन्त्रीका रूपमा के उनले दुवै छिमेकीका आगन्तुक उच्च स्तरीय अधिकारीहरूसँग समान व्यवहार प्रदर्शन गरेका होलान् ? यी महत्वपूर्ण कसी हुने गर्छन्, कूटनीतिमा कसैप्रतिको निकटता, दूरी या समदूरीको दाबी नाप्न । नेपाली नेताहरूले सत्तामा रहँदा कस्तो व्यवहार गर्छन् र प्रतिपक्षमा रहँदा कस्तो, त्यसको विवेचना जनस्तरमा चेतना बढ्दा वस्तुनिष्ठ तरिकाले भइ नै रहन्छ । मानवअधिकारवादी कृष्ण पहाडी किन विवश भए माघ १९' गते विमलेन्द्र निधि मुलुकका गृहमन्त्री हुन् कि विखण्डनकारीका नेता हुन् ? ' भनेर सोध्न । त्यसलाई अझ बुझ्ने गरी उठाउँदा सीके राउत कोबाट परिचालित छन् ? उनका गतिविधि यथावत् रहेमा के गृहमन्त्रीले आफ्नो विवेक र अधिकार प्रयोग गरी उनीविरुद्ध कारबाही गर्न सक्लान्, स्वतन्त्र रूपमा ? यदि गृहमन्त्री या मुलुकको अग्रगमन यात्राको नेतृत्व गरेका व्यक्ति मुलुक विखण्डनको शक्तिविरुद्ध कारबाही गर्न सक्दैन भने के उनीहरूको हैसियत जुम्ली लोकोक्तिको परिवेशमा केसँग तुलना गर्ने ? अहिले अझ बढी तथ्यहरू रहस्योद्घाटन भइरहेका छन् । माओवादी, एमाले, राजावादी र फेरि अर्को राजनीतिक यात्राको तयारीमा रहेका राधाकृष्ण मैनालीको पुस्तकमा भारत सरकारले ०४६ सालमै हतियारमार्फत नेपालमा गणतन्त्र ल्याउन समर्थनको प्रतिबद्धता जनाएको खुलासा गरेको छ, माधव नेपालको हवाला दिँदै । नेपाली जनतालाई के माधव नेपालले जानकारी दिनु आफ्नो दायित्व मान्लान् उनलाई त्यो आश्वासन कसले दिएको थियो ? अन्यथा नेपाली राजनीतिज्ञलाई बाह्य मर्सिनरी' किन नमान्ने ? वास्तवमा गलगाँड' ले त्यसबाट प्रभावित व्यक्तिलाई मात्र असहज बनाउँछ, तर राजनीतिक मर्सिनरीबाट समग्र मुलुक, त्यसको राष्ट्रियता र जनताको सामूहिक आत्मनिर्णयको अधिकारको अवमूल्यन हुन जान्छ । त्यो नबुझ्दा या बुझी नेपालका उच्चस्तरीय नेताहरू आफ्नै जनताको सामूहिक आत्मनिर्णयको अधिकारविरुद्ध लागिपर्दा या विदेशी व्यक्तिहरूबाट प्रयोग या परिचालित हुँदा नेपालको राष्ट्रियता कमजोर हुन पुगेको हो । अर्कोतिर नेताहरूले सम्मानित बन्नुको साटो राखे रात फाले फाल, गलाको गाँड भयो' भन्नुपर्ने स्थिति बन्दै जानुको कारण जनताले बुझ्दै आएका छन् । गणतन्त्रले बाह्य हैकम भित्र्याउने छुट दिँदैन नेताहरूलाई र त्यस्तो गरेको सावित हुँदा उनीहरूलाई राजनीतिबाट पन्छाउनु जनताको राष्ट्रिय दायित्व बन्न जान्छ । माघ १९ किन आयो, त्यसबारे केही प्रतिक्रियाहरू आएका छन् । राष्ट्रिय राजनीतिक दलहरू तथा तिनका नेता अलोकप्रिय हुँदा राजाले शासन लिएको स्वीकार गरेका छन्, माओवादी नेता नारायणकाजी श्रेष्ठ तथा एमालेका युवराज ज्ञवालीलगायतले । अहिले त नेताहरू अलोकप्रिय मात्र हैनन्, राष्ट्रघाती नै भएको मान्नेहरूको संख्या धेरै बढेको छ । अर्थात् उनीहरू स्वयंले पनि जनतासँग दयाको याचना गर्ने एउटै बहाना या तर्क बनेको छ, हामी तिम्रो गलाको गाँड हौं, राखे राख, फाले फाल ।' अति भएपछि जनताले के निर्णय लेलान्, स्पष्ट छ । एमाले नेता वामदेव गौतम माओवादी अध्यक्ष तथा प्रधानमन्त्री पुष्पकमलविरुद्ध खनिएका छन् । उनीभन्दा अनैतिक अर्को नेता कोही छैन' गौतमले भनेका छन्, तर कुन सन्दर्भमा किन र केका आधारमा, त्यो स्पष्ट पारेका छैनन् । राजनीतिक दलहरू गलाका गाँड' सावित भइरहेका या भइसकेको अवस्थामा संविधानको कुनै किसिमले हिफाजत या रक्षा गर्ने आशा गर्न सकिन्छ कि सकिन्न, न्यायपालिका र खासगरी सर्वोच्च अदालतबाट ? तर प्रधानन्यायाधीश र प्रधानमन्त्रीबीचको पटकपटकको भेटघाट, दलीय आधरमा अन्तिम न्यायकर्ता' को नियुक्ति, त्यो पनि मध्यरात्रिमा र गल्ती भयो पछि सुधार्नेछौं' भन्ने न्यायालयका नेतृत्वको आश्वासनले न्यायपालिका पनि गलगाँड सिन्ड्रोम' ले ग्रस्त त छैन ? अब निर्णयको अवसर राजनीतिक दल र सम्भवतः न्यायपालिकाको हैन, छुरी उदाएर बसेका जनताका हातमा नजाला र ? नेपालमा महामारीको रूपमा फैलिँदो राजनीतिक गलगाँडको डाइलोसिस' चीनले पनि गरेको छ । पक्कै पनि यो परिस्थितिलाई सम्बोधन गर्न या दक्ष सर्जन' को भूमिका नेपाली जनताले नै निर्वाह गर्नुपर्छ । तर त्यसो हुन ढिलाइ भएमा उसको उपस्थिति नेपालमा अझै बढ्ने संकेत चीनले दिएको छ । नेपालको संसद्भित्रैबाट सरकार एउटा छिमेकीप्रति लम्पसार परेको आरोप लागेकै बेला चीनको एउटा महत्वपूर्ण संस्थालाई प्रतिनिधित्व गर्ने सिचुआन विश्वविद्यालयअन्तर्गतको दक्षिण एसियाली अध्ययन संस्थानका प्रमुख ली ताओले नेपाली नेता, भारतको अत्यधिक चासोसँगै धर्म निरपेक्षताका नाममा धर्म परिवर्तनमा पैसाको खोलो बगाइरहेका पश्चिमा दातृ निकाय या गैरसरकारी संस्थालाई दोष लगाएका छन्, नेपालको वर्तमान स्थितिका कारक पनि यी तीनवटा फ्याक्टर' लाई मान्दै । अर्थात् नेपालको राजनीतिमा भारतको चासो र चीन घेर्ने उद्देश्यका साथ पश्चिमी शक्तिहरू नेपालमा सक्रिय रहेको अवधारणा चीनमा विकास हुँदैछ । नेपालमा महामारीको रूपमा फैलिँदो राजनीतिक गलगाँडको डाइलोसिस' चीनले पनि गरेको छ । पक्कै पनि यो परिस्थितिलाई सम्बोधन गर्न या दक्ष सर्जन' को भूमिका नेपाली जनताले नै निर्वाह गर्नुपर्छ । तर त्यसो हुन ढिलाइ भएमा उसको उपस्थिति नेपालमा अझै बढ्ने संकेत चीनले दिएको छ । नेपालमा स्थायित्व आफ्नो चाहना भएको बताएको छ चीनले । त्यसलाई सुनिश्चित गर्ने एउटा उपाय हो, बहिस्कार र निषेधको वर्तमान राजनीति त्यागी राष्ट्रिय सहमति, समझदारी र वार्ताको राजनीति तत्काल सुरु गर्ने वर्तमान संविधान निलम्बन गरेर । अन्यथा चीनको उपस्थिति बढ्ने मात्र हैन, नेपालमा अनावश्यक' उपस्थितिद्वारा चीन घेर्ने रणनीति लिएका शक्तिहरूसँग नेपालमै भिड्ने संकेत उसले दिएको छ, जुन नेपाल र यहाँ अस्थिरता उक्साउँदै आएका अन्य शक्तिहरूका लागि पनि हितकर हुने छैन । त्यसलाई रोक्न अब बाह्रबुँदेकै हस्ताक्षरकर्ता शक्तिहरू आत्मसमीक्षा र आत्मालोचनाका साथ तत्काल अगाडि आउनैपर्ने बेला भएको छ । त्यो नै उनीहरूको गलगाँडको उचित र अपेक्षित शल्यक्रिया सावित हुनेछ ।"
अमरावती कि नर्कपुरी ?,"फोहोरमैलाबाट मुक्ति भनेको विकास र समृद्धिको बाटो खोल्नु हो, तर खोइ ? आदिकवि भानुभक्त आचार्यले पहिलोपल्ट नेपालको राजधानी काठमाडौं देख्दा स्वर्गजस्तो कान्तिपुरी अमरावती नगरी' भनेर वर्णन गरेका सहर आजको दिनमा आइपुग्दा नर्कमा परिणत भएको छ । यो सहरले कुनै समय, कालमा स्वर्ग' को उपाधि पाए पनि आज नर्कसरिको संज्ञा पाउनुमा यो सहरका नेता, प्रशासक र व्यवसायीको असभ्य, लोभी, भ्रष्टाचारी, फोहोरी र अनुत्तरदायी मानसिकतामा परिणाम हो । फोहोरमैला भनेको के हो ? यसको उपयुक्त व्यवस्थापन र समाधान कसरी गरिन्छ ? फोहोरको व्यवस्थापनमा कस्तो भूमिका निर्वाह गर्ने भन्नेबारेमा जनतामा मात्र होइन, राजनीतिक नेतृत्व र प्रशासकसमेतलाई चेतनशील बनाउनु आवश्यक छ । फोहोरमैलाबाट हाम्रो स्वास्थ्य, शिक्षा, आचरण, नैतिकता, आर्थिक, सामाजिक क्षेत्रमा र नेपालीको पहिचानमा कस्तो असर पर्छ भन्नेबारे कोही पनि जानकार भएजस्तो लाग्दैन । काठमाडौंको फोहोर र प्रदूषणको अवस्था हेर्दा नेतृत्वको अनुहार स्पष्ट झल्किन्छ । फोहोर व्यवस्थापनको जिम्मेवार लिएर बसेकाहरूको सास कोटेश्वरको धुलो र कार्बन बोकेको धुँवाजस्तो विषालु भइसकेजस्तो आभास भएको छ । त्यसैले त अमरावती नगरी नर्कपुरीमा परिणत भएको छ । मेरो देशको राजधानीलाई नर्कपुरीको संज्ञा दिनुपर्दा मेरो मुटु नागबेलीका काँडाले घोचे झैं दुख्छ । दुर्भाग्यवश पंक्तिकार काठमाडौंवासीलाई फोहोरमैलाको असर बुझाउनको लागि नर्कपुरीको संज्ञा दिन विवश छ । फोहोरमैला व्यवस्थापन र समस्या समाधान गर्न सन् १९९० देखि आजसम्म धेरै व्यवसायी र कम्पनीहरूले नेपाल सरकारलाई गुहारे । फोहोरको व्यवस्थापन गर्न अनुमति माग्दै स्थानीय विकास मन्त्रालय, प्रधानमन्त्रीको कार्यालय, फोहोरमैला व्यवस्थापन विभाग, नगरपालिका आदि सरकारी निकायमा बारम्बार निवेदन, प्रस्ताव र योजना पेस गरे पनि न कसैले सरकारी निकायबाट स्वीकृति पायो न अनुमति नै । सम्बन्धित सरकारी निकाय भने फोहोर व्यवस्थापन र समाधान गर्ने काम आजसम्म यथावत् राखेर बसेका छन् । विशेष गरेर फोहोर व्यवस्थापन गर्ने विभाग या कार्यालयका कर्मचारी फोहोरको व्यवस्थापन अरू कसैले गरिदियो भने खाइपाइ आएको जागिर र काम जाला भनेर सशंकित छन् । उनीहरूको सोचाइमा काठमाडौंका तीनै सहरमा जति धेरै फोहोर भयो उति उनीहरूको जागिरको आयु बढ्छ । फलस्वरूप यी सहरलाई कर्मचारीले फोहोरबाट मुक्त हुन दिँदैनन् र चाहँदैनन् । कर्मचारी र प्रशासकको लागि फोहोर व्यवस्थापन खाने माध्यम बनेको छ । न आफू समस्याको समाधान गर्छन् न गर्न चाहनेलाई गर्न दिन्छन् । यस्तो अवस्थामा काठमाडौंवासीले फोहोरबाट मुक्त हुन सकिन्छ भनेर कसरी सोच्न सकून् ? फोहोर नेताहरूको राजनीतिक आकांक्षा र पार्टीहरूको स्वार्थपूर्ति गर्ने साधन बनेको पनि छ । देशमा धेरै शासक र नेता आएर गए । सबैले फोहोरको अगाडि उभिएर भाषण दिँदै आँखा, नाक, कान थुने बाटो लागे । बेलायत, जापान, अमेरिकाजस्ता देशमा पढेर, देखेर र बुझेर आएका राजाले राज्य गर्दा पनि यो सहरमा फोहोरको डंगुर नै थियो, तर उनीहरूले फोहोर देख्न सकेनन् । अनगिन्ती नेता जो प्रधानमन्त्री या मन्त्री भएर देश चलाउने उत्तरदायित्व लिएर आए पनि उनीहरू कसैले राजधानी र वरिपरिका सहरमा न फोहोर देखे न फोहोरबाट उन्मुक्तिका लागि ठोस परिणाममुखी कदम नै चाले । वर्तमान फोहोरको अवस्था र दृष्टिकोणले भन्ने हो भने उनीहरू सुतेरै, खाएरै र पिएरै यो सराप बोकेको देशको शासक मात्रै बनिरहे । फोहोरको व्यवस्थापन त्यति ठूलो गर्नै नसक्ने काम होइन, तर यो घातक समस्या सुल्झाउन नचाहने र नसक्ने नेता र प्रशासकले देश विकास गर्छन् र जनताले सुख पाउँछन् भन्ने आशा शासक, प्रशासक र जनताको मानसिकतामा परिवर्तन नगरी सायद पूरा नहोला । सबै नेपालका शासक फोहोरको थुप्रोको छेउमै उभिएर रमाउँदै, जोसिँदै भाषण छाँट्छन् तर फोहोर देख्दैनन् । फोहोर तह लगाएर सफा गर्नुपर्छ भन्ने उनीहरूको विवेकले देख्नै सकेन । उनीहरूले जनतालाई सरकारले कस्तो सेवा दिनुपर्छ भन्ने भेउ नै पाउन सकेनन् । विडम्बना, तलदेखि माथिसम्म नीतिनिर्माण तहमा बसेकाहरू विदेशीको नक्कल गर्न पारंगत छन्, तर फोहोर सफा गरेर आफ्नो सहर र गाउँ सफा र सुन्दर बनाउन अरूको नक्कल गर्न सक्दैनन् । पार्टी या घरमा ब्ल्याक लेबल, सिभास रिगल हुस्की, रेड वाइन गिलासमा हालेर न्याप्किनमा बेरेर पिउन विदेशीबाट तुरुन्त सिक्न सक्छन्, तर घरअगाडिको फोहोर सफा गर्नुपर्छ भन्ने सिक्न सक्दैनन् । विदेशमा निकालिएका र देखिएका लुगा, कपाल र शृंगारको तुरुन्त नक्कल गर्न साथै भ्यालेन्टाइनमा फूल र चक्लेटका गिफ्ट साट्न सक्ने नेपाली आफ्नो घर, गल्ली, टोल सफा राख्नुपर्छ भन्ने सिक्न सक्दैनन् । नेपालमा मात्र होइन, फोहोरको समस्याले विकराल रूप लिएको छ संसारभर । विश्व बैंकको सोसियल, अरवान, रुरल एन्ड रिजिलियन्स ग्लोबल प्राक्टिस भन्ने कार्यालयका डिरेक्टर एडि इजास्ज भाष्केज भन्छन्, प्रत्येक वर्ष संसारमा एक बिलियन तीन मिलियन टन फोहोर उत्पादन हुन्छ ।' अनुमान गरेअनुसार यो परिमाण वर्षैपिच्छे बढ्दै गएर सन् २१०० सम्ममा चार बिलियन टन पुग्नेछ । प्रत्येक दिन सबैभन्दा धेरै ६२४,७०० मेट्रिकटन फोहोर अमेरिकाले उत्पादन गर्छ । त्यस्तै अरू देश चीन, ब्राजिल, जापान र जर्मनीले पनि क्रमशः प्रतिदिन ५२०,५४८ टन, १४९,०९६ टन, १४४,४६६ टन, १२७,८१६ टन फोहोर उत्पादन गर्छन् र फोहोरको परिणाम बढी नै रहेको छ । तर यी सबै देशमा कुनै न कुनै प्रोग्रामअन्तर्गत फोहोर समस्या व्यवस्थित किसिमले सुल्झाएका छन् । भर्खरै मात्र नेपालको राजधानी काठमाडौं सहर छोडेर करिब १२ हजार माइलको दौडानपछि अमेरिकाको युटा स्टेटको राजधानी साल्टलेक सिटीमा आइपुगेर यी दुई सहरका फोहोरको अवस्था र व्यवस्थापनको सर्सर्ति अध्ययन गर्दा आकाशजमिनको अन्तर देखियो । काठमाडौं फोहरैफोहोरले, धुलैधुलोले र धुँवैधुवाँले भरिएको फोहोरी सहर छ भने साल्ट लेक सिटीको फोहोर प्रत्येक घर र सहरबाट व्यवस्थित तरिकाले उठाएर ल्यान्डफिल्डमा लगेर नफ्याँकी वैज्ञानिक प्रकारले वातावरणलाई नकारात्मक असर नपर्ने गरी यो सहरलाई फोहोरबाट मुक्त गर्दै सुन्दर राखिएको छ । साल्टलेक सिटीका जनताले फोहोर भनेको के हो र यसको व्यवस्थापन नगरे स्वास्थ्य, शिक्षा, वातावरण, जनताको पहिचान र चरित्रमा नकारात्मक असर पर्छ र फोहोर जताततै फाल्नु हुँदैन भन्ने बुझेका छन् । उनीहरू फोहोरप्रति उत्तरदायी छन् । बाटामा फोहोर देखे टिपेर उपयुक्त ठाउँमा लगेर फ्याँक्छन् । तर नेपालजस्तो घरछेउको गल्लीमा या छिमेकीको घर कम्पाउन्ड र घरअगाडि लगेर कहिल्लै फ्याँक्दैनन् । यसो गर्नु उनीहरूको लागि अनैतिक, असभ्य, गैरकानुनी, अनुत्तरदायी र चरित्रहीन काम गर्नु हो । त्यसैले सर्वसाधारणले घरदेखि नै फोहोर छुट्ट्याउँछन् र व्यवस्थापनलाई सहज बनाउँछन् । जबकि काठमाडौंका सर्वसाधारण जनता भने घरको फोहोर, घरबाहिर लगेर सडकमा या अर्काको कम्पाउन्डमा फ्याँके आफ्नो घर सफा भएको सोच्छन् । दोस्रो कुरा, काठमाडौंका जनताले फोहोर जतासुकै फाल्दा आफूले फ्याँकेको फोहोरले अरूलाई मात्रै होइन, अन्नतः आफैंलाई पनि नकारात्मक असर पार्छ भन्ने परिणाम नसोची आफ्नो क्षणिक दुनो सोझ्याउने काम मात्र गर्छन् । साल्टलेक सिटीका फोहोर व्यवस्थापन गर्ने संस्था राजनीति र भ्रष्टाचारबाट मुक्त भई स्वतन्त्र रूपले आफ्नो उत्तरदायित्व बहन गरेर सफा, सुन्दर, सुरक्षित र स्वच्छ बनाउने कामको निर्वाह गर्छन् । काठमाडौंको सहरमा भने फोहोरमा भ्रष्टाचार गरेर यो सहर र सर्वसाधारण जनतालाई फोहोरभित्र चुपचाप जिउन बाध्य बनाएका छन् । वातावरणलाई नकारात्मक असर नपर्ने गरी दीर्घकालीन योजना बनाई राजधानीका फोहोरको समस्या समाधान गर्नुपर्छ । फोहोरसम्बन्धी सर्वसाधारणलाई व्यापक रूपमा शिक्षित, सचेत, सजग र उत्तरदायी बनाउनुपर्छ । त्यसरी नै जनता पनि यो सहर जतिसुकै फोहोरले घेरिए पनि न सम्बन्धित निकायसँग प्रश्न गरेर घच्घच्याउँछन् न विरोधको ठूलो आवाज नै उठाउँछन् । कहिलेकाहीं कसैले प्रश्न गरे पनि न उनीहरूले सरकारी निकायबाट परिणामरूपी उत्तर पाउँछन् न उनीहरूले ठोस चासो देखाउँछन् । उदाहरणको लागि ग्वार्को र बालकुमारीका बीचमा खरीको बोटको पूर्वपट्टि विभिन्न पसल, व्यापार र मानिस बस्ने घरको बीचमा दिनहुँ फोहोर बटुलेर त्यहाँ राखिन्छ । सुरुमा यो ठाउँमा केवल नगरपालिकाका फोहोरमा उपयोग गरिने उपकरण र औजार मात्रै राख्ने भनेको आधारमा स्थानीयले स्वीकृति दिए र नगरपालिकाले उपकरण राख्न सुरु गर्यो । केही समय नबित्दै नगरपालिकाका कर्मचारीले त्यो ठाउँलाई जहाँ पसल र व्यक्ति बस्ने घरका बीचमा फोहोर ल्याउने र लैजाने ट्रान्सफर स्टेसनमा परिणत गरियो । परिणामस्वरूप छेउका व्यापारी र घरधनी दुर्गन्धित र हानिकारक फोहोरको मारमा परेका छन् । छेउका घर आफ्ना घरका झ्याल, ढोका खोल्न पनि नसक्ने अवस्थामा पुगेका छन् । बालबालिका र वृद्धवृद्धा त दुर्गन्धित र दूषित हावाका कारणले श्वास नै फेर्न नसक्ने अवस्थामा पुगेका छन् । वरिपरिका उपभोक्ता मिलेर नगरपालिकाका कर्मचारीलाई पटकपटक भेटेर फोहोरको ट्रान्सफर स्टेसन यो ठाउँबाट हटाउन निवेदन गरे । नगरपालिकाका कर्मचारीले प्रत्येक भेटमा कोसिस गर्ने र फोहोरको ट्रान्सफर स्टेसन नबनाउने आश्वासन दिए पनि ट्रान्सफर स्टेसन भने अझैसम्म चालू छ । नेपालको भइहाल्छ नि' तर कहिल्यै पनि नहुने संस्कृतिको नगरपालिकाले पनि राम्ररी नक्कल गरेको छ । समस्याको समाधान नगर्दा नै कर्मचारी आफ्नो कल्याण देख्छन् । मेलम्ची खानेपानी परियोजना जसरी लम्बिएको छ र अझै लम्बिँदै छ त्यसरी नै खरीको बोटको छेउको जस्तै राजधानीको फोहोरको व्यवस्थापन र समाधान पनि अनिश्चितकालका लागि लम्बिँदैछ । आजका दिनमा आएर फोहोर नै' नेपालीको एउटा पहिचान भइसक्यो भन्दा अतिशयोक्ति नहोला, तर यो समस्यालाई कसरी परिवर्तन र समाधान गर्न सकिन्छ ? सर्वप्रथम सम्पूर्ण नेपाली जनता, नेता, शासक, प्रशासक, सल्लाहकार, विशेषज्ञ र व्यवसायीको सोचाइमा व्यापक परिवर्तन ल्याउन आवश्यक छ । फोहोरमाथि भ्रष्टाचारी र कुटिल राजनीतिक सोचाइ र गराइमा परिवर्तन आउनुपर्यो । सहरलाई फोहोरमुक्त बनाउने योजना र परियोजनाको नियत शुद्ध, स्वच्छ र निस्वार्थ सेवाको भाव हुनुपर्यो । हाम्रो राजधानीले करिब ४५० देखि ४७७ मेट्रिक टन उत्पादन गरेको फोहोर केबल खोलाका किनारमा र ओखरपौवामा लगेर फ्याँकेर फोहोरको समस्या दीर्घकालीन समाधान हुन सक्दैन । त्यसैले वातावरणलाई नकारात्मक असर नपर्ने गरी दीर्घकालीन योजना बनाई राजधानीका फोहोरको समस्या समाधान गर्नुपर्छ । फोहोरसम्बन्धी सर्वसाधारणलाई व्यापक रूपमा शिक्षित, सचेत, सजग र उत्तरदायी बनाउनुपर्छ । तत्पश्चात् मात्र राजधानीले फोहोरबाट मुक्ति पाउने वातावरण बन्छ, नत्र भने हामी नरकपुरीतिर निरन्तर गइरहनेछौं ।"
जनशक्तिको अवमूल्यन,"लोकतन्त्रको मेरुदण्ड हो निर्वाचन । लोकतन्त्र स्थापित गर्ने सशक्त र सार्थक अभ्यास पनि । लोकतन्त्रमा निर्वाचन अपरिहार्य मानिन्छ । परिवर्तन संस्थागत गर्ने माध्यम पनि भएकाले निर्वाचनबाट जनताको भावना प्रतिबिम्बित हुन्छ भनिएको हो । सत्ता हस्तान्तरणको माध्यम पनि निर्वाचन नै भएको संसारको उदाहरणले देखाएको छ । मेरिकामा भर्खर निर्वाचन भई आठ वर्षदेखि शासन गर्दै आएका डेमोक्र्याट बाराक ओबामाले रिपब्लिकन डोनाल्ड ट्रम्पलाई सहजै सत्ता हस्तान्तरण गरे । व्यापारिक पृष्ठभूमिका, राजनीतिमा त्यति धेरै दखल नभएका ट्रम्पले संसारका मिडियालाई पराजित गर्दै राष्ट्रपतिमा निर्वाचित भए । जनताअगाडि कसैको केही लाग्दैन भन्ने प्रमाण अमेरिकी निर्वाचनले देखाएको छ । जनताकै निर्णयअनुसार बेलायत युरोपेली युनियनबाट बाहिरिने निर्णयमा पुग्यो । यस्तै परिस्थितिको सामना गर्नुपर्ने डरले यहाँका प्रमुख क्रियाशील राजनीतिक पार्टी जनतामा जान डराइरहेका त छैनन् ? खालि निर्वाचन भन्ने तर निर्वाचनका आधारभूत मूल्य र मान्यता अंगीकार गर्न नसक्ने भएपछि निर्वाचनको सान्दर्भिकताले मात्र संवैधानिक संकट निरूपण गर्न सक्दैन । राजनीतिक दलको प्रभाव कति छ भन्ने निरूपण निर्वाचनले नै गर्छ । जनताबाट सरकार गठनको अभिमत पाएका दलले जनभावनाअनुसार काम गर्न सकेनन् भने निश्चितरूपमा सत्ताबाट बाहिरिनुपर्छ । आवधिक निर्वाचनको व्यवस्था पनि त्यसैको लागि राखिएको हो । तर यहाँ निर्वाचनलाई दलको विशेष सुविधा र उपयोगको रूपमा हेरिन थालिएको आभास भएको छ । यो अवस्थालाई निर्वाचन प्रणाली र पद्धतिमा हस्तक्षेप भएको मान्नुपर्छ । नेपालको सन्दर्भमा वर्तमान निर्वाचन प्रणाली बसाल्दादेखि नै राजनीतिक तहको वर्चस्व कायम रहँदै आएको अनुभूत भएकै हो । जसका कारण विशुद्ध र विस्तृत जनप्रतिनिधित्वको सिद्धान्तमा प्रहार हुन थालेको छ । नागरिक स्वतन्त्रतालाई अधिकतम प्रयोग हुन दिनु निर्वाचन प्रणालीको मूलभूत आधार हो, किनकि लोकतन्त्रमा सार्वभौम अधिकार नागरिकमै निहित रहन्छ । नेपालको प्रयोगमा नागरिकभन्दा राजनीतिक दल, वर्गविशेष र समुदाय तथा क्षेत्रलाई प्र श्रय दिने प्रणाली हामीले अपनाउन थालेका छौं । फलस्वरूप जनप्रतिनिधिद्वारा गठित भनिएको विधायिका निस्क्रियप्रायः हुन गएको छ । कतिपय समय र परिस्थितिमा विधायिकालाई अनिर्णयको बन्दी बनाइएको छ । यस्तो स्थितिले मुलुकको सही प्रतिनिधित्व त नहुने छँदैछ, यसका साथै अन्योल, अस्थिरता र द्वन्द्व सिर्जना हुने स्थिति पनि बढ्दै गएको छ । मुलुकको जनमत प्रभावित गर्ने राजनीतिक दल लगभग चार'पाँचवटाबाहेक देखिँदैन । तर संकट समाधान र सरकार टिकाउने नियतले जनआधार नभएका राजनीतिक दल र व्यक्ति हावी हुँदै आएको वर्तमान अवस्थाले स्पष्ट पारेको जगजाहेर छ । तसर्थ दलहरूले लोकतन्त्रको स्थायित्व र विकासको लागि योगदान दिने हो भने निर्वाचन प्रणालीको सिद्धान्त र मर्यादाविपरीत क्रियाकलाप देखाउन र गर्न मिल्दैन । वर्तमान संवैधानिक संरचनाले यसलाई निषेध गर्नुपर्ने थियो, तर व्यवहारमा त्यो देखिएन । मुलुकमा संक्रमणकाल अन्त्य गरी स्थायी शान्ति कायम गर्ने हो भने संविधान संशोधन र परिमार्जनको ठाउँ यसै सेरोफेरोमा देखिँदै मात्र आएको छैन, अनुभवसमेत भएको छ । तर यो कुरा नउठाएर क्षेत्रीय र साम्प्रदायिक राजनीतिलाई प्र श्रय दिन थालिएको छ । सबभन्दा पछिल्लो समाचारले त राजनीतिक संगठनको आधार नै क्षेत्रीयता र साम्प्रदायिकता बनाई लोकतन्त्र र नागरिक स्वतन्त्रताको धज्जी उडाउने काम सुरु भएको छ, जसबाट हाम्रो राजनीति र समाज विघटनको सँघारमा पुग्न बेर लाग्ने छैन, तर यसतर्फ कसैको ध्यान जान सकेको छैन । निर्वाचन जनहितको लागि हो, तर यहाँ दलको सुविधाको लागि मात्र निर्वाचन गर्ने परम्पराको विकास गरिएको छ । स्थानीय निर्वाचन १९ वर्षसम्म नहुनु निर्वाचनको तिथिमिति तोक्ने विषयमा विवाद बढ्नु र संवैधानिक संकटमा पुर्याउने गरी विवाद रहिरहनु शुभसंकेत होइन । साना तथा र मधेसकेन्द्रित दल जसले जनमतको पूर्णतामा प्रभाव पारेको छैन, तिनीहरूको पछाडि लागेर मुलुकको राजनीतिक अवस्था बिथोलिनु, अनि विकासको क्रममा व्यवधान ल्याउनु, राष्ट्रहितविपरीत प्रस्तावलाई आत्मासात गरेर अनेक उपायद्वारा समर्थन जुटाउने प्रयास गर्नु यी सबै वर्तमान विसंगतिका प्रारूप हुन् । अझै पनि दलहरूको अत्यधिक उपस्थिति, जनमतको आधार नभएको दलको बढ्दो उपस्थिति र उनीहरूलाई रिझाउनको लागि थ्रेसहोल्डको व्यवस्था गर्न हिच्किचाउनु स्वतन्त्र र निष्पक्ष निर्वाचन प्रणालीमाथिको परोक्ष प्रहार मान्नुपर्छ । यस्ता विषयमा दलको नेतृत्व वर्गमा विवेकशीलता तथा राष्ट्रप्रति जिम्मेवारीको भावना प्रस्फुटित नहुनु मुलुकको लागि घातकसिद्ध हुन सक्छ । यद्यपि यस्तो स्थिति भए पनि यदाकदा राजनीतिक जागरण र सचेतनाका आभासहरू नपाइएको भने होइन । अहिले पनि मुलुकमा जिम्मेदार बौद्धिक क्षेत्र, कलाकार, साहित्यकार, सञ्चारकर्मी, प्राज्ञिक क्षेत्र तथा पेसागत संघसंगठनहरू संवेदनशील देखिएका छन् । उनीहरू द्वन्द्व, संक्रमणकाल र संकटको अन्त्य चाहन्छन् । दिगो विकासको मार्गप्रशस्त गर्न उत्साहित कवि र साहित्यकारले आफ्नो रचनाद्वारा, पत्रकारले आफ्नो कलमबाट, युवाले चेतनशील उद्गारले मुलुकको सुरक्षा, संरक्षण र विकासको संवद्र्धनको लागि आआफ्नो क्षेत्रबाट योगदान गर्दै आएका छन् । यस्ता आशाका किरणलाई राजनीतिक तहले सजिलै आत्मासात गरेनन् भने उनीहरूले निश्चित रूपमा पश्चात्तापको स्वास लिनुपर्ने दिन नआउला भन्न सकिन्न । किनकि उनीहरूका अहिलेका व्यवहार एकातिर छ भने जनमत अर्कैतिर देखिन्छ । त्यसैले निर्वाचन भाषणको विषय मात्र बन्न गएको त होइन ? बहुदलीय संस्कार बुझेका आमनागरिक राजनीतिक दल नै सुध्रियून् भन्ने पक्षमा देखिन्छन् । दललाई पश्चात्ताप गर्नुपर्ने त्यस्ता दिन नआऊन् भन्नेमा नागरिक स्पष्ट र दृढ पनि छन् । संविधान बनेको १६ महिना बितिसक्दा पनि कार्यान्वयन हुन सकेको छैन । नयाँ संविधानअनुसार ०७४ माघसम्म तीन तहको निर्वाचन गरिसक्नुपर्ने संवैधानिक व्यवस्था छ, तर एउटा निर्वाचनबारे पनि सहमति जुट्न सकेको छैन । नयाँ संविधानअनुसार स्थानीय तह, प्रदेश र संघीय संसद्को निर्वाचन हुनुपर्छ, तर राज्यको पुनर्संरचनासम्बन्धी विवादका कारण कुन निर्वाचन कसरी गर्ने भन्ने विषयकै विवादका कारण संविधान जारी गर्दा एकमत भएका दलबीच नै सहमति जुट्न सकेको छैन । अहिले गरिएको भनिएको स्थानीय पुनर्संरचनाले जनतालाई सुविधा पुर्याउने भन्दा विकासबाट वञ्चित गराउने स्थिति देखिएको छ । धेरै गाविस जोडेर एउटा बनाउँदा जनताले सेवा पाउन सक्दैनन् । हिजोको संरचनाअनुसार राज्यको आधारभूत सेवाबाट समेत बञ्चित रहँदै आएका जनताले बृहत् आकारको नयाँ संरचनाबाट सुविधा पाउँछन् भनेर कसरी विश्वास गर्ने ? पुनर्संरचनाले झन् विवाद थप्दै गएको छ । संवैधानिक प्रावधानविपरीत गाविस गाभ्ने, जिल्ला खारेज गर्ने काम नयाँ झगडाको बीउ बनेको छ । सात प्रदेशबारेको विवाद यथावत् छ । संविधान संशोधन प्रस्ताव दर्ता भएपछि पाँच नम्बर प्रदेशका जनताले देखाएको एकताले संघीयताले देश कतै असजिलोमा त पर्दैन भन्ने संकेत गरेको छ । त्यसैले जनता नै सबैथोक हुन् भन्ने मान्यताको वास्ता गरिएन भने दलहरूले ठूलो मूल्य चुकाउनुपर्नेछ । साना तथा र मधेसकेन्द्रित दल जसले जनमतको पूर्णतामा प्रभाव पारेको छैन, तिनीहरूको पछाडि लागेर मुलुकको राजनीतिक अवस्था बिथोलिनु अनि विकासका क्रममा व्यवधान ल्याउनु, राष्ट्रहितविपरीत प्रस्तावलाई आत्मासात गरेर अनेक उपायद्वारा समर्थन जुटाउने प्रयास गर्नु यी सबै वर्तमान विसंगतिका प्रारूप हुन् । संवैधानिक संरचनाले जनप्रतिनिधित्वको आभास दिन सकेको छैन । कानुनी निकायलाई नै झगडाको बीउ बनाउँदा देशको हित कसरी हुन्छ ? अख्तियार दुरुपयोग निवारण आयोगलाई पनि कमजोर पारिएको छ । हो, हामीले चाहेको अख्तियार नै नचाहिने समाजको निर्माण हो । तर किन अख्तियार बलशाली बनाउने काम गरिँदैछ, राजनीतिक तहबाट ? भ्रष्टाचारमुक्त समाजको परिकल्पनामा सबै एकमत हुने हो भने यसको आवश्यकता नै पर्ने छैन । आफैंले रोजेर पठाएका प्रतिनिधिबाट पनि उत्तरदायीपूर्ण व्यवहार र स्थायी सरकार गठन गर्ने हैसियत नदेख्दा आम नागरिक निराश देखिन्छन् यतिबेला । लोकतन्त्रको मुहान मानिने स्थानीय निर्वाचन नभएको १९ वर्ष भयो । यसबीचमा बनेका प्रत्येक सरकारले आफ्नो पहिलो प्राथमिकता निर्वाचनलाई नै बनाए, तर दुईपटक संविधानसभाको निर्वाचन हुँदा पनि स्थानीय निर्वाचन हुन सकेको छैन । यही विषयलाई लिएर देशमा संवैधानिक संकट उत्पन्न हुनु भनेको राष्ट्रको अस्तित्व र गरिमामा आँच आउन सक्ने सम्भावना बढ्नु हो । यस्तो राजनीतिक संकट, दलीय अन्तरसंघर्ष र विवादले विदेशी शक्तिहरू सल्बलाउनु स्वाभाविक हो । यसले राष्ट्रिय अखण्डता र सार्वभौमिकतामा समेत प्रतिकूल प्रभाव पार्नेछ । दलहरू अझै पनि अनिर्णयको बन्दी हुनु, राजनीतिक दल र नेतृत्वको निजी स्वार्थ, क्षेत्रीय र साम्प्रदायिक प्रभावमा पर्नु, असुरक्षा बढ्नु, संविधान कार्यान्वयनमा विभिन्न शंकाउपशंका जन्मिँदा संक्रमणकाल अझै लम्बिनु अवान्छित गतिविधि हुन् । विदेशी शक्तिको अन्धभक्त भएर उनीहरूको आडभरोसामा राज्य सञ्चालन भइरहेका आरोप लाग्ने गरेका छन् दलहरूमाथि । यो आरोपमा सत्यता छैन भन्ने आधार पनि विकास हुन सकेको छैन । यही अवस्था विद्यमान हो भने जनताको शक्ति र राष्ट्रिय स्वाभिमानको अवमूल्यन हुनेछ । मुलुकले अहिले पनि एकातिर राजनीतिक अस्थिरताको अवस्था बेहोरिरहनुपरेको छ भने अर्कोतिर सामाजिक विखण्डनको मानसिकता । बहुदलीय व्यवस्था अंगीकार गरेपछि एउटा दलले अर्को दललाई निषेध गर्ने राजनीति, राजनीति होइन । दलको परीक्षा जनताले निर्वाचनको माध्यमबाट गर्छन् । त्यसैले निर्वाचन पहिलो एजेन्डा बनाउनुपर्छ । सत्तासीन दल सत्ता टिकाउन जनाधार नभएका दललाई उपयोग गर्दै अघि बढ्ने सत्तामा नभएका दल सत्तामा जान जस्तोसुकै सम्झौता पनि गर्न पछि नपर्ने हो भने राजनीति दलीय लिक छोडेर बाहिर जान सक्छ । त्यसैले थ्रेसहोल्डको व्यवस्था गरी यथास्थितिमा स्थानीय निकाय निर्वाचन गरेर स्थानीय विकासको जिम्मा दलका प्रतिनिधिलाई सुम्पिन सकियो भने लोकतन्त्र सुदृढ मात्र हुने छैन, जनताले घरदैलोमै सरकारी सुविधा पाउने सम्भावना बढ्नेछ ।"
नेपालको पहिलो जित,"नयाँ दिल्लीः सुनील रानामगरको अल राउन्ड प्रदर्शन तथा सुनील सुवेदीको उत्कृष्ट ब्याटिङ प्रदर्शनमा नेपालले दोस्रो दृष्टिविहीन टीट्वेन्टी विश्वकप क्रिकेटमा पहिलो जित हात पारेको छ । प्रतियोगिताअन्तर्गत बिहीबार भएको खेलमा नेपालले दक्षिण अफ्रिकालाई ६ विकेटले पराजित गर्यो । नेपालको जारी प्रतियोगितामा तेस्रो खेलमा यो पहिलो जित हो । नेपाल आफ्नो पहिलो खेलमा अस्ट्रेलियासँग १० विकेट तथा दोस्रो खेलमा बंगलादेशसँग ५९ रनले पराजित भएको थियो । नेपालको यो दक्षिण अफ्रिकाविरुद्ध पनि पहिलो जित हो । सन् २०१२ मा भएको पहिलो टीट्वेन्टी विश्वकपमा नेपाल दक्षिण अफ्रिकासँग पराजित भएको थियो । टीट्वेन्टी विश्वकपमा भने नेपालको यो दोस्रो जित हो । सन् २०१२ विश्वकपको पहिलो खेलमा बंगलादेशलाई नौ विकेटले पराजित गर्न बाहेक नेपालले अन्तर्राष्ट्रिय प्रतियोगितामा जित हात पार्न सकेको थिएन । नेपालले त्यसयता विश्वकपमा ११ खेल तथा समग्रमा १५ खेल खेलेको छ । विश्वकपबाहेक नेपालले चार खेल एसिया कपमा खेलेको थियो । साकेटस्थित दिल्ली विकास प्राधिकरण (डीडीए) को खेलमैदानमा टस जिती पहिले फिल्डिङ गरेको नेपालले दक्षिण अफ्रिकालाई निर्धारित २० ओभरमा पाँच विकेट लिँदै एक सय ४६ रनको योगफलमा रोकेको थियो । प्रत्युत्तरमा नेपालले १७३ ओभरमा चार विकेट गुमाउँदै जित पक्का गरेको हो । नेपालको जितमा सुनील रानामगरले ३५ बलमा ३८ रन जोडे भने बलिङतर्फ दुई विकेट लिए । उनी म्यान अफ दी म्याचसमेत चुनिए । यस्तै सुनील सुवेदी क्षेत्रीले ३३ बलमा ४६ रनको महत्वपूर्ण योगदान दिए । उनले चौका प्रहार गर्दै नेपालको जित पक्का गरेका थिए । सुनील राना बी टु (पाँच मिटरसम्म देख्न सक्ने) तथा सुनील सुवेदी बी वान (पूरै आँखा नदेख्ने) क्याटेगोरीका खेलाडी हुन् । नेपालका लागि उनीहरूबाहेक सुरुआती ब्याट्म्यान रमेशबहादुर बानियाँले २८ बलमा २४ रनको योगदान दिए । रमेश र सुनील राना दुवैले एकएक चौका प्रहार गरेका थिए । त्यसपछि लोकबहादुर थापाले नौ रन तथा सुनील थापामगरले पाँच रन जोड्दा कप्तान कीर्तन श्रेष्ठ दुवाल शून्य रनमा अविजित रहे । नेपालले २७ अतिरिक्त रन उपहार पाएको थियो । सुनीलले चार ओभरमा २६ रन दिएर दुई विकेट लिएका थिए । नेपालका लागि अर्को एक विकेट कप्तान कीर्तनले लिए । नेपालले अन्य दुई विकेट रन आउटमा लिएको थियो । दक्षिण अफ्रिकाका लागि भने सोनवाबाइल बिडलाले ५७ रनको योगदान दिए । यस्तै डोमिनिक स्कटले ३३ रन जोड्दा बुहले भिड्लाले ३२ रनको योगदान दिए । अन्य ब्याट्सम्यानले गतिलो प्रदर्शन गर्न सकेनन् । बलिङतर्फ दक्षिण अफ्रिकाका बुहले, सोनवाबाइल, डक्टर विलियम र टेफो लेस्लेले एकएक विकेट लिए । नेपालले दक्षिण अफ्रिकाविरुद्ध ब्याटिङ लाइन अपमा परिवर्तन गरेको थियो । अघिल्लो दुई खेलमा लगातार पराजित भएपछि नेपालले दक्षिण अफ्रिकाविरुद्ध सुनील रानामगर र रमेशबहादुर बानियाँलाई सुरुवातमा ब्याटिङ गर्न पठाएको थियो ।नेपालले आफ्नो चौथो खेलमा शुक्रबार पाकिस्तानसँग प्रतिस्पर्धा गर्नेछ ।"
