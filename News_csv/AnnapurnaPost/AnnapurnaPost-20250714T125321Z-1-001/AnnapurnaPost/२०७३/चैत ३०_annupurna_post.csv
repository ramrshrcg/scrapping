शीर्षक,विवरण
हीरक महोत्सवमा झोले प्राज्ञहरू,"चैत २५ र २६ गते नेपाल प्रज्ञा प्रतिष्ठानले आफ्नो हीरक महोत्सव नेपालगन्जमा मनायो । मध्य र मध्यपश्चिम विकास क्षेत्रको स्रष्टाहरूको सहभागितामा गद्य तथा पद्य साहित्यमा कार्यपत्र पेस गर्नेदेखि लिएर कवि गोष्ठी, सांस्कृतिक कार्यक्रम र मुसायराको महफिल छायो कार्यक्रममा । कार्यक्रममा कुलपतिदेखि प्राज्ञहरूको सहभागिता थियो । नेपालगन्जको लागि यो ऐतिहासिक क्षण मान्नुपर्छ । ०४६ सालपछि हेर्ने हो भने प्रज्ञा प्रतिष्ठान विवादास्पद रहँदै आएको छ । झन् गणतन्त्र आएपछि त यसले नेपाल र नेपाली भाषाको मौलिकता हत्या गर्ने षड्यन्त्र गर्दै आएको छताछुल्ल भएको छ । प्राज्ञहरू प्राज्ञ नभई ठूला नेताहरूको झोले कार्यकर्ता हुनु यसको विशेषता भएको छ । राजनीतिक नियुक्तिबाट आफ्ना विश्वास पात्र कार्यकर्तालाई सरकारले प्राज्ञको पगरी भिराइदिने गरेको छ । प्राज्ञिक रूपमा उनीहरू न स्वतन्त्र नै हुन्छन् न त नेपाली भाषा, संस्कृति, कलाको ज्ञाता नै । न यसको मौलिक विकासको लागि महत्वपूर्ण योगदान दिने क्षमता नै राख्छन् । जसरी नेपालमा बन्ने अधिकतम सरकारहरू भारतबाट स्थापित हुने गरेका छन् भने अर्कोतिर संविधान र कानुन बनाउन आईएनजीओहरूबाट निर्देशित हुने गरेका छन्, त्यसरी नै प्राज्ञहरू पनि आफूलाई नियुक्ति दिनेप्रति बफादार हुँदै नुनको सोझो गर्दै आइरहेका छन् । दोस्रो विश्वयुद्धपछि साम्राज्यवादी देशहरूले कुनै कमजोर मुलुकलाई सोझै गुलाम बनाएर आफ्नो उपनिवेश बनाउने नीति त्यागेर आईएनजीओमार्फत ती मुलुकलाई आफ्नो दास बनाउँदै लगेको छ । विशेषगरी गरिब र पिछडिएका मुलुक आज आईएनजीओमार्फत साम्राज्यवादी मुलुकको शोषण र दोहनको पात्र बनेका छन् । राजा महेन्द्रले स्थापना गरेको प्रज्ञा प्रतिष्ठानको प्राज्ञको बिल्ला भिर्दै तलब, भत्ता र अन्य सुविधा उपभोग गर्दै आएका छन् आजका झोलेहरू । आईएनजीओमार्फत गरिब मुलुकहरूको धर्म, भाषा, कला, संस्कृति र प्राकृतिक स्रोतसाधनमाथि नजानिँदो तरिकाले आक्रमण गरेर ती मुलुकलाई ध्वस्त पारी आफ्नो गुलाम बनाएका छन् । नेपाल पनि यसको अपवाद होइन । आईएनजीओ र एनजीओहरू साम्राज्यवादको डरलाग्दो रूप हो । प्रज्ञा प्रतिष्ठान एकातिर राज्यवाट निर्देशित छ भने अर्कोतर्फ साम्राज्यवादीहरूको चक्रव्युह आईएनजीओमार्फत परिचालित छ । माओवादीलाई प्रयोग गरेर जनयुद्धको नाटक मञ्चन गर्दै नेपालको धर्म, भाषा, कला, संस्कृति, एकता र सद्भावमाथि आक्रमण गरेर नेपाललाई तहसनहस बनाउने उसको प्रयास जारी छ, जसलाई नेपाली कांग्रेस र एमालेले सहयोग गरिरहेको छ । नेपालका कथित विद्वत् वर्ग, अधिकारवादी संस्थाहरू, अदालत, मिडिया र सांसदहरूलाई किनेर आफूअनुकूल प्रयोग गरिरहेको अवस्था छ, नेपालमा आईएनजीओहरूले । आज प्रज्ञा प्रतिष्ठान पनि त्यही साम्राज्यवादीको चक्रव्युहमा फसेको अवस्था छ । त्यसैले उसले नेपाली भाषामाथि ठाडो आक्रमण गर्न सक्यो । विद्वान् तथा प्राज्ञ वर्गले आफ्ना जन्मदाता, गुरुजनहरूलाई सम्मान गर्न सिकाउनुपर्ने हो । मुलुकलाई नैतिक पथतिर लग्न सक्नुपर्ने हो । तर प्रज्ञा प्रतिष्ठानले नेपालगन्जमा आयोजना गरेको हीरक महोत्सवमा यो देखिएन । ००७ सालपछि नेपालको राज्य सत्ताको प्रत्येक कुनामा भारतको एकाधिकार थियो । नेपाली विद्यार्थीहरूले नेपालमा भारतीय पाठ्यक्रमअनुसार पढेर पहिला कोलकाता र पछि पटना बोर्ड र विश्वविद्यालयअन्तर्गत रहेर परीक्षा दिनुपथ्र्यो, कापीहरू उतै जाँचिन्थे । ०१७ सालपछि राजा महेन्द्रले नेपाललाई भारतीय एकाधिकार हस्तक्षेपबाट मुक्त मात्र गरेनन्, नेपाली भाषा, कला र संस्कृतिको उत्थान र पुनर्जीवनको लागि आफ्नै हकभोगको जग्गा दान गरेर प्रज्ञा प्रतिष्ठानको स्थापना गरे, उद्योग, कलकारखानाले नेपाललाई ढाक्दै गए, महेन्द्र राजमार्गको शिलान्न्यास गरी राजमार्गको जग खने, भारतीय रुपैयाँको चलनचल्ती रोकी नेपाली रुपैयाँ नेपालभरि प्रचलनमा ल्याए । उनकै प्रयासले त्रिभुवन विश्वविद्यालय र राष्ट्रबैंकको स्थापना भयो । ०४६ सालपछि नेपालमा कतिवटा उद्योगहरू खुले ? बरु महेन्द्रले खोलिदिएका उद्योग र कलकारखाना कौडीको मोलमा कांग्रेस नेतृत्वको सरकारले बेच्यो । राजा महेन्द्रले सुरु गरेका कामलाई राजा वीरेन्द्रले विस्तार गर्दै लगेका थिए ।नेपालगन्जमा प्रज्ञा प्रतिष्ठानले हीरक महोत्सव मनाइरहँदा न प्रज्ञा प्रतिष्ठानले न प्राज्ञहरूले नै प्रज्ञा प्रतिष्ठानका जनक राजा महेन्द्रलाई सम्झे, न उनको तस्बिर राखेर माल्यार्पण गरेर उनलाई सम्मान गरे । जसले आफ्नो जन्मदातालाई सम्मान गर्न सक्दैन ऊ कहिल्यै पनि सम्मानको पात्र हुँदैन । राजा महेन्द्रले स्थापना गरेको प्रज्ञा प्रतिष्ठानको प्राज्ञको बिल्ला भिर्दै तलब, भत्ता र अन्य सुविधा उपभोग गर्दै आएका छन् आजका झोलेहरू । के उनीहरूले प्राज्ञ भनेर सम्मान पाउने थिए ? ०६३ सालयता बनेका सरकारहरू नेपाल र नेपालीको सरकार होइनन् । यी विदेशीले गद्दीमा राखी दिएर आफ्नो स्वार्थअनुसार काम गराउने आज्ञापालक मात्र हुन् । हैन भने जुन राजाले नेपाललाई एकीकरण गरेर सिंगो नेपाल स्थापना गरे, आज तिनलाई सम्झिन चाहन्नन् । तिनको जन्मदिनलाई राष्ट्रिय चाड मनाउने गरी बिदा दिन चाहन्नन् । पृथ्वीनारायणले नेपालको एकीकरण गरेका थिए, आज यी कृतघ्नहरूले नेपाललाई जातजाति, क्षेत्र र धर्मका आधारमा विखण्डन गर्दै सिंगो राष्ट्रलाई विखण्डनको दिशातिर लगिरहेका छन् । सयौं फूलका थुंगा हामी नेपालीलाई छुट्ट्याएर राज्य नै समाप्त पार्न थालेको छ । यसको जिम्मेवार मूलतः माओवादी र उसलाई साथ दिने कांग्रेस र एमाले नै हुन् । जसको रिमोट साम्राज्यवादीहरूका हातमा छ । प्रज्ञा प्रतिष्ठानले महोत्सवको अन्तिम दिन साँझ कवि गोष्ठी आयोजना गरेको थियो । महोत्सवले थुंगाथुंगा गाँसेर गजल र कविताको माला नै बनायो, चाहे ती महाकालीदेखि राप्तीसम्मका बूँद राना, ज्ञानुवाकर पौडेल, अब्दुल लतिफ शौक जस्ता स्रष्टाहरू नै किन नहोऊन् ।"
खुला अर्थतन्त्रका दिन सकिएकै हुन् ?,"पहिलेदेखि विश्वभरि पुँजीवाद, खुला अर्थतन्त्र, स्वतन्त्र वैदेशिक व्यापार र विश्वव्यापीकरण अभियानको नेतृत्व गर्दै आएको संयुक्त राज्य अमेरिकामा २०१७ को जनवरीमा डोनाल्ड ट्रम्पले राष्ट्रपति पद सम्हालेपछि यो नीतिले कोल्टे फेर्न लागेको छ । राष्ट्रपति ट्रम्प स्पष्ट रूपमा खुला व्यापारको विपक्षमा र संरक्षणवादको पक्षमा दह्रोसँग उभिएका छन् । अमेरिकाबाट आइरहेका यस्ता समाचारले विश्वभरका उसका सहयोगी राष्ट्र र अन्तर्राष्ट्रिय मुद्रा कोष (आईएमएफ), विश्व बैंक, विश्व व्यापार संगठन जस्ता अन्तर्राष्ट्रिय वित्तीय तथा व्यापारिक संस्थाहरूमा खैलाबैला मच्चिएको छ । ती सबै राष्ट्र र संस्था किंकर्तव्यविमूढको अवस्थामा छन् । त्यति मात्र होइन, अमेरिकाकै मुर्धन्य अर्थशास्त्रीहरू र कतिपय नीतिनिर्मातासमेत राष्ट्रपति ट्रम्पको यस्तो धारणाबाट अचम्मित छन् । राष्ट्रपति ट्रम्पको यस्तो धारणा बिनाआधार भने छैन । उनको निष्कर्ष छ यो नीतिले अमेरिका र त्यहाँका जनताको हितमा काम गरिरहेको छैन । यो नीतिको अवलम्बनबाट अमेरिकाले ठूलो नोक्सान बेहोर्नु परिरहेको छ । हजारौं अमेरिकी उद्योग बन्द भएका छन्, अमेरिकी नागरिक बेरोजगार भएका छन् र व्यापार घाटा धान्नै नसकिने स्तरमा पुगेको छ । आप्रवासीले अमेरिकी जनताको रोजगार खोसेका छन् । आप्रवासीकै कारणले अमेरिका असुरक्षित मुलुक भएको छ । उनले चुनाव प्रचारका क्रममा यिनै मुद्दा जनतासामु उठाउँदै आफू निर्वाचित भएमा यस्ता नीतिहरू परिवर्तन गर्ने वचनबद्धता व्यक्त गरेका थिए । अमेरिकी जनताले उनका यी कुरा मन पराए । किनभने यी मुद्दा अमेरिका र त्यहाँका जनताले लामो समयदेखि अनुभूत गर्दै आएका मुद्दा थिए । अमेरिकाका वास्तविक चुनौती थिए । त्यसैले त्यहाँका जनताले उनलाई राष्ट्रपतिमा निर्वाचित गरे । उनका यस्तै अपरम्परावादी अभिव्यक्तिको कारणले अमेरिकाका सीएनएन, न्युयोर्क टाइम्स जस्ता प्रभावशाली सञ्चारमाध्यम, प्राध्यापक, वरिष्ठ अर्थशास्त्रीहरू र उनकै पार्टीका वरिष्ठ नेताको समेत चर्को विरोध हुँदाहुँदै पनि अमेरिकी जनताले उनलाई निर्वाचित गरे । त्यसैले राष्ट्रपति ट्रम्प आफ्ना यी धारणाले जनादेश पाएको वा जनताले अनमोदन गरेको ठान्छन्, जुन सर्वथा स्वाभाविक पनि हो । त्यसैले उनी यो नीति लागू गर्न प्रतिबद्ध देखिन्छन् । साथै विश्वको सबैभन्दा ठूलो अर्थतन्त्र भएको मुलुकको शक्तिशाली राष्ट्रपति जनादेशका आधारमा यस्तो नीति अख्तियार गर्छन् भने उनलाई कसले रोक्ने ? त्यसैले समष्टिगत आर्थिक नीतिका सम्बन्धमा अहिले विश्वभरिका खुला बजार, स्वतन्त्र व्यापार र विश्वव्यापीकरणका पक्षधरहरू ठूलो द्विविधा र असमञ्जसमा परेका छन् । स्वयं आईएमएफले पनि अमेरिकी राष्ट्रपतिको यस्तो दृष्टिकोणले विश्वमा आर्थिक क्षेत्रमा नीतिगत अनिश्चितता ल्याएको आफ्ना प्रमुख प्रकाशनमा उल्लेख गरेको छ । हुन पनि अमेरिकाको व्यापार घाटा विकराल अवस्थामा पुगेको छ । उसको सन् २०१६ को वार्षिक व्यापार घाटा पाँच सय अर्ब डलर र औषत मासिक घाटा ४१७ अर्ब डलर छ, जुन उसको १८ ट्रिलिअन (एक हजार बिलियनको एक ट्रिलियन हुन्छ) डलरको कुल गार्हस्थ्य उत्पादनको २८ प्रतिशत हो । यसमध्ये चीनसँगको व्यापारमा मात्र उसलाई सन् २०१६ मा ३४७०४ बिलियन डलर (कुल घाटाको ६९४ प्रतिशत) र मासिक औसत घाटा २८९ बिलियन डलर छ । यो उसको एक वर्षको मात्र स्थिति होइन । चीनसँग त उसको व्यापार घाटा सन् १९८५ देखि नै रहँदै आएको छ । चीन डिसेम्बर २००१ मा विश्व व्यापार संगठनको सदस्य भई अति सौबिध्य प्राप्त राष्ट्रको आधारमा विश्व बजारमा आबद्ध भएपछि अमेरिकाको चीनसँगको व्यापार घाटा तीव्र रूपमा बढेर गयो । त्यही भएर पनि राष्ट्रपति ट्रम्प खुला व्यापार नीति र विश्वव्यापीकरणको विरुद्धमा गई आफ्नो अर्थतन्त्रको संरक्षण गर्ने कुरामा जोड दिइरहेका छन् । यसमा उनी कति सफल होलान्, त्यो त भविष्यले नै बताउला । विश्वको सर्वाधिक ठूलो अर्थतन्त्र भएको मुलुक समष्टिगत आर्थिक नीतिमा यु टर्न गर्नु सोचेजस्तो सहज हुने देखिँदैन । किनभने अहिले विश्वले उदारीकरण र विश्वव्यापीकरण नीतिलाई लगभग आत्मसात गरिसकेको अवस्था छ । विश्वभरि त्यसका संस्थागत र कानुनी संरचना बनेका छन् । अमेरिकाकै सहमति र समर्थनमा सन् १९९५ मा विश्व व्यापार संगठनको स्थापना भएको छ र त्यसमा अहिले विश्वका १६४ राष्ट्र सदस्य छन् । यो संगठनले यी सदस्य राष्ट्रहरूमा खुला व्यापार र विश्वव्यापीकरणका प्रावधान लागू गराइरहेको छ । त्यही संस्थाको विरुद्धमा जान अमेरिकालाई त्यति सहज हुने छैन । अर्कोतर्फ आईएमएफ र विश्व बैंकले सन् १९८६ देखि नै संरचनात्मक समायोजन कार्यक्रमको माध्यमबाट सदस्य राष्ट्रमा उदारीकरण कार्यक्रमलाई सक्रियतापूर्वक अगाडि बढाए । चीन, भियतनाम, कम्बोडिया, लाओस जस्ता समाजवादी मुलुकहरूसमेत उदारीकरण र विश्वव्यापीकरणकै प्रवाहमा समाहित भइसकेका छन् । युरोप र अमेरिकाका प्रतिष्ठित विश्वविद्यालयका प्रसिद्ध अर्थशास्त्रीले यो उदार आर्थिक नीतिका सिद्धान्तहरू प्रतिपादन गरेका छन् । अमेरिकासमेत प्रमुख सदस्य रहेको जी २० को बैठकले यो नीतिबाट पछि फर्कन नहुने प्रतिबद्धता व्यक्त गरिहेका छन् । साथै ठूलो र समृद्ध बजार भएको मुलुक नै संरक्षणवादतर्फ जाँदा त्यसले अरू मुलुकलाई अमेरिकी उत्पादनप्रति पनि त्यस्तै व्यवहार गर्न बाध्य पार्नेछ, जसबाट सबैलाई नोक्सान हुनेछ । त्यसैले राष्ट्रपति ट्रम्प संरक्षणवादतर्फ साँच्चिकै अगाडि बढे भने उनले यी सबैसँग प्रतिवाद गर्नुपर्नेछ । यसलाई विडम्बना नै मान्नुपर्छ, अहिले चीन खुला व्यापार र विश्वव्यापीकरण नीतिको पक्षमा उभिएको छ र उसले उल्टै संरक्षणवादमा नजान अमेरिकालाई सम्झाइरहेको छ । संरक्षणवादबाट कसैलाई पनि फाइदा नहुने सल्लाह दिइरहेको छ । हिजोसम्म खुला व्यापार र विश्वव्यापीकरणबाट फाइदा नै फाइदा देखिरहेको अमेरिका अहिले एक्कासि त्यसबाट बेफाइदा नै बेफाइदा मात्र देखिरहेको छ भने चीन विश्वमा खुला व्यापार र विश्वव्यापीकरण नीतिको नेतृत्व गर्न अग्रसर भएको छ । चीनका राष्ट्रपति सी जिनपिङले सेप्टेम्बर २०१६ मा चीनको हाङझाओमा आयोजित बी २० शिखर सम्मेलनमा प्रमुख वक्ताको रूपमा सम्बोधन गर्दै भनेका छन् खुलापनले प्रगति ल्याउँछ भने एक्लाएक्लै अघि बढ्न खोज्दा पछि परिन्छ । उनी अगाडि भन्छन् हामी संरक्षणवादको विरुद्ध पुनः प्रतिबद्धता व्यक्त गर्दछौं । यसरी हिजो पश्चिमा पुँजीवादी मुलुकले पूरा जोड लगाएर ल्याएको आर्थिक नीति अवलम्बन गरेर चीनले बाजी मारेको छ भने सूत्रपात गर्ने मुलुक गल्ती महसुस गरेर पछाडि फर्कन खोज्दैछ । हुन पनि यही नीति अवलम्बन गरेर चीनले वैदेशिक व्यापारको माध्यमबाट तीन हजार अर्ब (तीन ट्रिलियन) डलरबराबरको विदेशी मुद्राको पहाड खडा गरेको छ भने एक ट्रिलियन डलरभन्दा बढीको अमेरिकी ऋणपत्र खरिद गरेको छ वा अमेरिकालाई ऋण दिएको छ । अमेरिकामा देखिन लागेको यस्तो नीतिगत विचलनले विश्वमा हाल कायम रहेको आर्थिक सन्तुलन (अर्डर) गम्भीर ढंगले खल्बलिने सम्भावना बढाएको छ । सन् २००८ को वित्तीय संकटबाट धिमा गतिमा तंग्रिन लागेको विशेषगरी युरोप र अमेरिकी अर्थतन्त्रलाई ट्रम्पको यस्तो नीतिगत परिवर्तनले उल्टै पछाडि धकेल्ने अनुमान छ । अहिले विश्वमा बहाल रहेको खुला अर्थतन्त्र, खुला व्यापार र विश्वव्यापीकरणको नीति सन् १९७९ मा बेलायतमा मार्गरेट थ्याचर र सन् १९८० मा अमेरिकामा रोनाल्ड रेगन सरकार प्रमुखमा निर्वाचित भएपछि उनीहरूले लागू गरेका नीति हुन् । ती दुवै नेता आआफ्ना देशका अनुदारवादी पार्टीका (थ्याचर बेलायतको कन्जरभेटिभ पार्टी र रेगन अमेरिकाको रिपब्लिकन पार्टी) सरकार प्रमुख थिए । अहिले त्यही पार्टीको तर्फबाट राष्ट्रपति निर्वाचित भएका ट्रम्पले त्यही नीति उल्ट्याउँदै छन् । यो अर्को विडम्बना हो । यो खुला नीति अतिकम विकसित र विकासमा पछि परेका मुलुकको निमित्त उपयुक्त छैन र हँुदैन भनेर सुरुदेखि नै भनिँदै आएको हो । वास्तविकताले त्यसको पुष्टि पनि गर्यो । त्यसलाई सच्याउन संयुक्त राष्ट्रसंघ, विश्वबैंक र आईएमएफले सहस्राब्दी विकास लक्ष, गरिबी न्यूनीकरण कार्यक्रम, फराकिलो विकास नीति र समावेशी आर्थिक नीति ल्याए । ती नीतिले खुला आर्थिक नीतिका विसंगतिलाई केही मात्रामा भए पनि सच्याउने काम गर्यो । तर अहिले आएर विश्वको विकसित र सम्पन्न मुलुकका साथै यो नीति लागू गर्ने नेतृत्व गरेको मुलुक स्वयंले त्यो नीति ठीक भएन भनिरहेको छ । यो अर्को विडम्बना हो । यो घटनाले पश्चिमा पुँजीवादीले ल्याउने नीतिको अन्धानुशरण गर्नु बुद्धिमानी हुँदैन भन्ने पुनः पुष्टि गरेको छ । हाइलाइट सन् २००८ को वित्तीय संकटबाट धिमा गतिमा तंग्रिन लागेको विशेषगरी युरोप र अमेरिकी अर्थतन्त्रलाई ट्रम्प नीतिले उल्टै पछाडि धकेल्ने अनुमान छ ।"
सावधान : डन र माफियाले टिकट हत्याउलान् !,"स्थानीय निर्वाचनको दिन नजिकिँदै गर्दा ३१ वैशाख आउन अब एक महिना मात्र बाँकी छ । गाउँसहरको वातावरण चुनावमय बनिरहेको छ । चुनावका प्रतिस्पर्धीहरू सल्बलाउन थालेका छन् । दलीय व्यवस्थामा संगठित शक्ति राजनीतिक पार्टीहरू नै भएकाले त्यसको साथ नभई निर्वाचनमा सशक्त प्रतिस्पर्धा गर्न सकिँदैन ! राजनीतिक पार्टीको जन्म संगठित अपराधीलाई नियन्त्रण तथा निर्मूल पार्नको लागि भएको हो । तर दलका नेताहरू नै अपराधी, ठेकेदार, डन, बिचौलियाका मतियार बने भने के होला ? आपराधिक तत्वलाई मलजल गरेर पार्टीहरू सत्तासुखको लागि तिनीहरूसँगै मिले भने जनताले त दुःख पाउँछन् नै, पार्टीको अस्तित्व पनि समाप्त हुन्छ । अपराधीसँग पार्टी र नेतृत्व सधैं सचेत रहनुपर्छ । सम्पत्ति शुद्धीकरण गर्न कालोध न कमाउने दलाल, स्मगलर, माफिया र भ्रष्टाचार मण्डलीमा संलग्न कर्मचारीहरू जसरी लागिरहन्छन् त्यसैगरी उनीहरू राजनीतिक नेता र जिम्मेवार तहमा बसेका व्यक्तिसँग साँठगाँठ गरेर शुद्धीकरण खोजिरहेका हुन्छन् । दलमा काम गरिरहेकाहरू पार्टीको टिकट पाउन दौडधूप गर्नु स्वाभाविकै हो, तर चुनाव जित्नैको लागि दलका नेता अपराधीहरूलाई टिकट दिन थाल्छन् भने त्यो समाजको भविष्य अन्धकारमय हुन्छ । स्थानीय निर्वाचनको पूर्वसन्ध्यामा विभिन्न प्रवृत्तिका दलाल, स्मगलर, माफिया र भ्रष्टहरू पार्टीको टिकट पाउन नेतावरिपरि बाक्लै देखिन थालेका छन्। प्रवृत्ति नम्बर एक, वडा सदस्य पार्टीका सभा, जुलुसमा मान्छे जम्मा गर्ने ठेकेदारहरू यतिखेर पार्टीका नेताहरूको टाउको दुखाइको विषय बनेका छन् । जुलुस, सभा र मारपिट गर्दा मद्दत लिइएका व्यक्तिहरू स्थानीय चुनावको प्रत्याशी बन्न अभिप्रेरित भएका देखिए । वडाध्यक्ष वा सदस्य बन्दा पनि ठूलो चलखेल गर्न पाइने भेउ पाएपछि निर्वाचनमा कुनै सम्बन्ध नै नभएका हाउडेहरू उम्मेदवार बन्ने खेतीतर्फ लोभिएका छन् । म नभई पार्टीले स्थानीय चुनाव जित्न सक्दैन । अनि पार्टीले चुनाव जित्नुपरेन जस्ता कुरा गर्दै नेतासँग टोलका हाउडेहरू टिकट माग्न थालेका छन् । पार्टीका आमसभामा मान्छे जम्मा गर्ने मै हुँ । बस मात्र हो र, कति मोटरसाइकलमा पेट्रोल हालेर मान्छे जम्मा गरें । पार्टीलाई सहयोग गर्ने म जस्तो बफादारलाई पार्टीले टिकट नदिई हुन्छ ? म आफू पनि दसआठ लाख पैसा त खर्च गरिहाल्छु नि । त्यसमाथि तपाईंलाई पनि संसद्प्रदेशको चुनाव लड्दा पनि सहयोग गरौंला नेताजी भन्दै उनीहरू पार्टीसँग टिकटको मोलतोल गरिरहेछन् । प्रवृत्ति नम्बर दुई, वडाध्यक्ष पार्टीको वडा गतिविधिमा सक्रिय हुने मुन्द्रे, सानातिना जग्गा दलाल, पेट्टी ठेकेदार, हाटहुटवालाहरू पार्टीलाई यो वडामा जीवित राख्ने र विपक्षीसँग परिआएका बेला मुठभेड गर्ने मै त हुँ भन्दै पार्टी नेतासँग वडाध्यक्षको टिकटको दाबेदार बनिरहेका छन् । मलाई पार्टीले टिकट नदिने हो भने बागी उम्मेदवार बनेर पार्टी उम्मेदवारलाई हराएर छोड्छु भन्ने धम्की प्रवृत्ति नम्बर दुईले दिइरहेको छ । प्रवृत्ति नम्बर एक र तीनको साँठगाँठ र स्थानीय समर्थनमा यो प्रवृत्ति पार्टी नेतालाई बेलाबेला शक्ति प्रदर्शन पनि गरिरहेको छ । उसका आउरेबाउरेको ओहोरदोहोरले बिहान चियापसल र बेलुका भट्टी गर्माउन थालेका छन् । प्रवृत्ति नम्बर तीन, मेयरगाउँपालिका अध्यक्ष दुवै प्रवृत्ति सञ्चालन गर्ने हैसियत बनाएको तीन नम्बर प्रवृत्ति नगरमहानगरको प्रमुख वा उपप्रमुख अथवा गाउँपालिकाका प्रमुख वा उपप्रमुखकोे दाबेदार हो । पहिलेका पाँच गाविस जोडेर अहिले एउटै गाउँ वा नगर बनेपछि ठूलो क्षेत्रको जनप्रतिनिधि बनिने भएकाले ठूलै हैसियत बनाइसकेका यो प्रवृत्तिका नाइकेहरू साना कुरा गर्दैनन् । पार्टीको मेलाभेलामा पाँच गाडी मान्छे ल्याएर सभा सफल बनाउने, सभा प्रचारप्रसारका लागि सयौं मोटरसाइकल परिचालन गर्ने मै हुँ भन्ने दाबा गर्छन् । दुई करोड रुपैयाँ खर्च गरेर भए पनि चुनाव जितिछोड्छु । त्यसैले पार्टीले मलाई टिकट दिनुपर्यो दाइ, नेतालाई उसले भन्ने यही हो । पार्टीको उम्मेदवार छान्ने कमिटीले मलाई नै जित्ने उम्मेदवार भनेर सिफारिस गर्दैछ । यसमा पार्टीको नेता र सभापतिसँग एकदम राम्रो सम्बन्ध भएको तपाईं नै हुनुभएकाले दाइले मेरो पक्षमा अलिकति लबिङ गरिदिनुपर्यो । मेरो विपक्षमा उठ्छु भन्ने फलानोले त चुनावमा दुई लाख पनि खर्च गर्न सक्दैन । त्यसैले दाइले मलाई धाप मारिदिनुभयो भने म जसरी भए पनि चुनाव जितेरै देखाउँछु । मैले वडैपिच्छेका मुख्यमुख्य मान्छेलाई टुर पनि गराइसकें । खर्चको तपाईंले चिन्ता गर्नुपर्दैन दाइ । जसरी पनि चुनाव मैले नै जित्नुपर्छ । म यसमा ढुक्क छु । तीनवटा म्यानपावरमा मेरो सेयर छ दाइ । दुइवटा हाइड्रो बनिरहेका छन् । नयाँ अर्को एउटाको लाइसेन्स पनि लिइसकें । जग्गा प्लटिङ मात्र होइन, पोखरा विमानस्थल निर्माणमा पनि मेरो राम्रै पहुँच छ । फास्ट ट्र्याकवरिपरि मेरो जग्गा कारोबार छ । काठमाडौंमा मात्रै तीनवटा घर छन् । पार्टीलाई खर्च नियमित रूपमा दिइरहेकै छु । नेताहरू बाहिर जानुपर्यो भने हवाईजहाजको टिकट किनिदिने मैं हुँ । बेलाबेला सुरा र सुन्दरीको रहर गर्नेहरूलाई पनि मैले सयर गराएको छु, दाइ पो त्यस्तो हुनुहुन्न । नदीको बालुवा, रोडा ढुंगाको क्रसरमा पनि मेरो लगानी छ । काठ गोदाम भाइले चलाइरहेको छ । पार्टीमा त हाम्रो पुर्खा पहिलेदेखि लागेको हो । हजुरबुबा, बुबा, ठुल्दाइहरूको यो पार्टीमा ठूलो योगदान रहेको छ । म नयाँ भए पनि पारिवारिक पृष्ठभूमि भएको व्यक्ति हुँ । ठुल्दाइको निजी कलेज छ । भाउजूको सहकारी छ । अनि म यहाँको पानी, गिट्टी बालुवा, काठको व्यापारमा संलग्न छु । मलाई थाहा छ दाइ, यहाँको प्राकृतिक स्रोत कति महत्वपूर्ण छ । मैले यही थाहा पाउन जीवन व्यतीत गरें । अब यी चिज हात पार्न स्थानीय नेतृत्वमा म नपुगी हुँदैन । एकातिर स्थानीय नेतृत्वको मान्यता र अर्कोतिर यी स्रोतहरूलाई दोहन गर्ने मेरो पेसा व्यवसाय । मेरो क्षमता र प्रभाव कसलाई थाहा छैन ? दाइ भएकाले म यो पार्टीबाट उम्मेदवार बन्न खोजेको हुँ, होइन भने अर्को पार्टीले मलाई उम्मेदवार बनिदिन बिन्तीभाउ गरिरहेको छ । मलाई यही पार्टी मन पर्छ । मेरो परिवार जस्तो त्यागी राजनीतिक परिवारको मजस्तो युवाले टिकट नपाए कसले पाउने ? म तपाईंलाई वचन दिन्छु दाइ, तपाईंले यो चुनावमा मलाई टिकट दिलाउनुभयो भने तपाईंको चुनावमा पार्टीलाई एक पेटी (एक करोड) सहयोग दिने विचार गरेको छु । अहिले म एउटा आकर्षक रिसोर्ट खोल्ने अभियानमा छु दाइ । ९० रोपनी जग्गा किन्न ३० लाख त बैना नै गरिसकें । हामी युवाले नगरे यो देशमा रोजगार सिर्जना कसले गर्छ ? सयौं युवायुवतीलाई रोजगार कसले दिन्छ, होइन ? अनि हामी राजनीतिमा आउनुपरेन दाइ ? मैले चुनाव जित्नु भनेको दाइले नै चुनाव जित्नु हो । अहिले पनि सयजना केटाहरू परिचालन गरेको छु दाइ । तिनको खाने, पिउने बन्दोबस्ती मैबाट भइरहेछ । यस काममा मलाई यहाँका मस्सुर डनले पनि सघाइरहेछन् । दाइले मेरो सिफारिसमा अलिकति पहल गरिदिनुभयो भने दाइको यो भाइले दाइलाई केके गर्छ ? यो पार्टीको नामलाई कहाँ पुर्याउँछु, दाइले पछि देख्नु हुनेछ । अहिले पार्टीको उम्मेदवार भनेर पत्रपत्रिकामा प्रचार आइरहेको उम्मेदवार पनि कहीं उम्मेदवार हो र दाइ ? चुनावमा पार्टीका सिद्धान्त आदर्शका कुरा गरेर मात्र के हुन्छ र दाइ ? चुनाव लडेपछि जित्नु नै पर्छ दाइ । चुनाव जित्न नसक्ने, पैसा खर्च गर्न नसक्ने, कार्यकर्तालाई पाल्न नसक्ने र स्थानीय डनहरू परिचालन गर्न नसक्ने नेता र पार्टीलाई मैले भन्द्या छु दाइ, तिनले यो चुनावमा धुलो चाट्छन् । हाम्रो गौरवशाली, लोकतान्त्रिक र क्रान्तिकारी पार्टीलाई अहिले म जस्तै चुनाव जसरी पनि जितिछोड्ने कर्मठ उम्मेदवारको खाँचो छ । ज्यान दिएर भए पनि चुनाव त जितिन्छ दाइ । दाइको पार्टीले टिकट दिएन भने पनि म अर्को पार्टीको टिकट लिएर चुनाव त जित्छु जित्छु दाइ । म जहाँको उम्मेदवार भए पनि चुनाव जित्ने मै हुँ दाइ । तपाईंलाई मेरो बानी थाहा छँदै छ नि दाइ, यो ठाउँमा कसैलाई बस्नु छैन र ? त्यसैले दाइ, चुनाव त मैले नै जित्ने हो । मेरा दसवटा डोजर छन् दाइ, चलाउनुपरेन ? अबको स्थानीय निकाय भनेको सबै अधिकार भएको निकाय हो दाइ । पाँच गाविस मिलेर यो गाउँपालिका बनेको छ । पानी, ढुंगा गिट्टी, काठ, बालुवा, सिफारिसका काम मात्र होइन, राजस्व असुलीदेखि शिक्षा, स्वास्थ्य, विकासका काम र राष्ट्रिय बजेट पनि स्थानीय निकायमै आउने भएपछि म त यहाँ पैसा नै पैसा देखिरहेको छु । पर्ती जग्गा, सहकारी, प्लटिङ, डोजर, सामुदायिक बन सबै त गाविसअन्तर्गत छन् दाइ, अनि म त्यहाँ नपुगी कसरी काम होला ? अपराधी, ठेकेदार, डन, बिचौलिया माथिका तीनै प्रवृत्ति यतिखेर कांग्रेस, एमाले र माओवादी पार्टीमा हावी हुन खोज्दैछन् । प्रतिबद्ध, पारदर्शी समर्पित, क्षमता र निष्ठावान् कार्यकर्तालाई पाखा पारेर टिकट हत्याउन खोज्दैछन् । उनीहरूले थाहा पाएका छन्, पार्टीको टिकट पाइयो भने अनेक तिकडम लगाएर स्थानीय नेतृत्वमा पुग्न सकिन्छ । लोक गणतान्त्रिक नेपालको पहिलो स्थानीय निकायको चुनाव भएकाले यसमा कुनै तरिकाले पस्न पाइयो भने स्थानीय निकायलाई दुहुनो गाई बनाउन सकिन्छ । अपराधी, डन, ठेकेदार र बिचौलियाले यही ठानेका छन् । उनीहरूलाई थाहा छ, बेलाबेलामा आफ्नो मद्दतबाट नेताहरूले केकति फाइदा लिए ? राजनीतिमा लागेपछि केके हात पार्न सकिने रहेछ भन्ने यिनले थाहा पाएका छन् । त्यसैले उनीहरू स्थानीय चुनावमा नेतृत्व हत्याउन सकियो भने राजनीतिलाई पूरै अपराधीकरण गर्न सकिन्छ भन्ने हिसाबकिताबमा चुर्लुम्म डुबेका छन् ।फरक ढंग र स्वशासनको अधिकार भएको निकायको रूपमा स्थानीय निकाय आइरहेको छ । ०७४ वैशाख ३१ गते हुने स्थानीय निर्वाचन युग परिवर्तनको द्योतकको रूपमा आइरहेको छ । त्यसैले दल र नेताहरू यतिखेर एकदमै सचेत हुनुपरेको छ । संवैधानिक रूपमा २२ अधिकारसम्पन्न बनेर आएको छ स्थानीय निकाय । युग परिवर्तनको अन्तरवस्तु बोकेर आएकाले स्थानीय निकाय प्रदेश र केन्द्रभन्दा पनि सशक्त हुनेवाला छ । सही नेतृत्व चुनिएर पुगे भने यो व्यवस्थाले स्थानीय निकायलाई कायापलट गराउनेवाला छ, एक समाज अध्येताले भने । त्यसैले महानगर, उपमहानगर र नगरपालिका तथा गाउँपालिकाहरूलाई अपराधी, ठेकेदार, डन र बिचौलियाबाट जोगाउनैपर्छ । सकिएन भने नेपाली जनताको सबै कुरा सकिनेछ । संविधानसभा निर्वाचनमा उम्मेदवार र समानुपातिक सभासद् बनाएजस्तो होइन स्थानीय निकायमा पार्टीहरूले अगाडि बढाउने उम्मेदवारहरू । स्थानीय निकायको निर्वाचन सम्पन्न भएर जनप्रतिनिधि चुनिएर पद बहाली गरिसकेपछि खासमा सिंहदरबारको अधिकार एकैपटक गाउँनगरमा पुग्दैछ । यस्तो अधिकारसम्पन्न निकायको नेतृत्व गर्ने पदाधिकारी चुनिने निर्वाचन हो, वैशाख ३१ गते हुने स्थानीय निर्वाचन । स्वशासन र समृद्धिको अभियानलाई यही चुनावले निर्धारण गर्ने हो । यस्तो समयमा पार्टी नेतृत्व चनाखो र संवेदनशील बनेनन् र गलत व्यक्तिलाई उम्मेदवार बनाए भने सबै कुरा सकिनेछ । पार्टीहरू नै अपराधीकरण भएर सकिनेछन् । नेपाल यस्तो संवेदनशील अवस्थामा छ । त्यसैले अक्षम्य भूलबाट जोगिन प्रत्येक उम्मेदवारको विगत हेरेर, मापदण्ड बनाएर मात्र स्थानीय उम्मेदवारको छनोट गर्नुपर्छ । यस्तो बेलामा पार्टीहरू अलमलिए, गलत व्यक्तिलाई पार्टीको टिकट दिए र तिनले चुनाव पनि जिते भने त्यो लोकतन्त्रप्रतिको गद्दारी हुनेछ । किनभने यो 'पार्टीलाई सहयोग गरेको, समानुपातिकमा परेको' जस्तो चुनाव होइन । स्थानीय निर्वाचन स्थानीय निकायको चुनाव मात्र होइन, यो त लोकतान्त्रिक गणतन्त्रको कार्यान्वयन र संक्रमणकाल अन्त्य गरेर आर्थिक समृद्धिमा फड्को मार्ने संवेदनशील चरण पनि हो । त्यसैले यो निर्वाचनमा सबैलाई खबरदारी गर्न नागरिक समाज र मिडियाको अत्यन्त ठूलो भूमिका रहेको छ । स्थानीय निकायको नेतृत्वमा आदर्शवान्, सफल, इमानदार, अनुशासित र कार्यकौशलसहितका व्यक्ति आए भने जनताका मागहरू सम्बोधन गर्ने मात्र होइन, तिनलाई कार्यान्वयन गरेर लोकतन्त्रको फल एउटै कार्यकालमा चखाउन पनि सक्छन् । स्थानीय निर्वाचन छलाङ मार्ने आधार भएकाले यतिबेला नागरिक समाज, बुद्धिजीवी र मिडियाले यी कुरा बहसमा ल्याउन सक्नुपर्छ । यो प्रत्येक चेतनशील नागरिकको दायित्व पनि हो । असारमा धान रोप्न किसान चुक्यो भने जसरी उसले वर्षभरि खाद्य अभाव सामना गर्नुपर्छ, त्यसैगरी सही उम्मेदवार उठाउन र योग्य उम्मेदवारलाई मत दिनबाट त्यस दिन मतदाता चुके भने तिनले पाँच वर्षसम्म नालायक प्रतिनिधिलाई झेलिरहनुपर्छ । त्यसैले लामो अस्थिरताबाट स्थिर स्थानीय निकायको प्रणालीमा रूपान्तरण हुने समय अहिले भएकाले निर्वाचन अगाडि बहस, छलफल, चिन्तनमा प्रत्येक मतदाता सचेत नागरिकको रूपमा सशक्त हुनुपर्छ । यस्तो भयो भने मात्र स्वच्छ, स्वतन्त्र र निर्भयका साथ मतदाताले मतदान गर्न र अनि योग्य र सक्षम जनप्रतिनिधि चुनिन सक्छन् । नयाँ वर्ष २०७४ मा सबै पार्टीहरू खास गरेर कांग्रेस, एमाले र माओवादीहरू स्वच्छ प्रतिस्पर्धा गर्दै जिम्मेवार राजनीतिक दलको भूमिका निर्वाह गर्न सकून् । नयाँ वर्षमा जिम्मेवारी बोध गर्दै मुलुकको समृद्धि र नागरिकको सशक्तीकरणतर्फ सबैथरि अगाडि बढून् । सबैमा यही शुभकामना !"
बार्सिलोना युभेन्टससँग स्तब्ध,काठमाडौः च्याम्पियन्स लिग फुटबलमा इटालियन क्लब युभेन्ट्सले स्पेनिस क्लब बार्सिलोनालाई पराजित गरेको छ। मंगलबार विहान भएको च्याम्पियन्स लिग फुटबलको क्वाटरफाइनलको पहिलो लेगमा युभेन्ट्सले बार्सिलोनालाई ३० गोल अन्तरले पराजित गरेको हो। खेलको ७ औं मिनेटमै पाउलो डायबालाले गोल गर्दै घरेलु टोली युभेन्टसलाई सुरुवाती अग्रता दिलाएका थिए। खेलको २२ औं मिनेटमा डायबालाले व्यक्तिगत दोस्रो गोल गरेपछि युभेन्टसले पहिलो हाफमै २० को अग्रता लिएको थियो। खेलको ५५ औं मिनेटमा डिफेन्डर जिर्जियो चेलिनीले गोल गर्दै युभेन्टसलाई ३० को अग्रता दिलाएका थिए। बाँकी समयमा दुवै टोलीले गोल गर्न नसकेपछि युभेन्टस बार्सिलोनामाथि ३० को सहज जित निकाल्न सफल भयो। बार्सिलोना र युभेन्टसबीच क्वाटरफाइनलको दोस्रो लेग बार्सिलोनाको घरेलु मैदान नाउ क्याम्पमा हुने छ।
