शीर्षक,विवरण
ऐतिहासिक अवसर,"समयले सबैलाई अवसर दिन्छ तर इतिहास कसैकसैले मात्र कोर्न सक्छन् । नेपालका तीन महिला नेत्रीहरूले विश्वकै इतिहासमा आफ्नो नाम स्थापित गर्ने सुनौलो अवसर एकैचोटी अहिले प्राप्त गर्दैछन् । देशको राजनीतिलाई स्थायित्वतर्फ डोर्याउने, नयाँ संविधानलाई सही बाटोतिर सहज ढंगबाट हिँड्न दिने र दलहरूलाई विकृत राजनीतिको बाटो हिँड्नबाट रोक्ने । यस्तो अद्भुत मौका सधैँ आउँदैन । यो नयाँ संविधानले महिला नेतृत्वमाथि सुम्पेको ठूलो संवैधानिक जिम्मेवारी पनि हो । अब हेर्नु छ राष्ट्रपति विद्यादेवी भण्डारी, प्रधानन्यायाधीश सुशीला कार्की र सभामुख ओनसरी घर्तीमगरले मौकाको सदुपयोग कसरी गर्नुहुन्छ, उहाँहरूसामु यो नयाँ इतिहास रच्ने चुनौती पनि हो । यसको सामना गर्ने क्षमता कुन नेत्रीमा कति छ, त्यसको पनि जाँच हुने नै छ । सबैभन्दा पहिले उहाँहरूले आफूलाई दलीय प्रभावबाट मुक्त राख्न सक्नुपर्छ । दोस्रो, संविधान, संवैधानिक सिद्धान्त, विधिको शासन र संवैधानिक विश्वव्यापी मान्यता एवं परम्परा उहाँहरूले छोड्नु हुँदैन । अन्त्यमा संविधान तथा कानुनप्रति आफूले खाएको शपथ एवं राष्ट्रिय हितमा अडिग रहनुपर्छ । विभिन्न दलीय धारमा विभाजित राजनीति शास्त्री, कानुन व्यवसायी, संसदीय विषयका विज्ञ तथा अर्थविद्हरूको परामर्शले केही अन्योल सिर्जना नगर्ने होइन, तर विशुद्ध व्यवसायी तथा विषयगत विज्ञहरूको राय मनन गर्नु आफ्नै जिम्मेवारीभित्र पर्छ । आफ्नो अध्ययन र मनन अन्त्यमा निर्णायक हुन्छ र ऐतिहासिक पनि । राष्ट्रपति विद्यादेवी भण्डारीको सन्दर्भ सम्माननीय राष्ट्रपति विद्यादेवी भण्डारीको काँधमाथि राष्ट्रप्रमुख र संविधानको संरक्षक एवं पालकसहितको सामूहिक जिम्मेवारी संविधानले नै तोकेको छ । उहाँले राष्ट्राध्यक्षको हैसियतलाई सधैँ प्रमुख स्थानमा राख्नुपर्छ । उहाँको दायित्व नयाँ संविधानका धारा ६१ र ६६ लगायत अन्य प्रावधानले स्पष्ट गरेको छ । संविधानमा भएका प्रस्ट व्यवस्थालाई कार्यान्वयन गर्न र पूर्णता दिन विधायिकासंसद्ले सर्वसम्मतिबाट निर्माण गरेको संसदीय नियमावली विद्यमान छ । उहाँको जिम्मेवारी पूरा गर्न थप सहायक हाम्रा आफ्नै परम्परालगायत विश्वव्यापी परम्परागत संसदीय शासन पद्धतिका मान्यता पनि छन् । सम्बन्धित विषयका विज्ञहरू, नेपाल सरकार, महान्यायाधिवक्ताको कार्यालय, सर्वोच्च अदालतका निर्णय तथा पूर्व न्यायाधीशहरू पनि रायसल्लाहका लागि सहयोगी हुन सक्छन् । उहाँले मूल रूपमा निर्णय गर्नुपर्ने तीन विषयवस्तु पर्छन् । संविधानको सर्वोच्च संरक्षकका हैसियतले प्रधानमन्त्रीलगायत सबै राजनीतिक नेतृत्व तथा संवैधानिक संस्थागत नेतृत्वलाई संविधान र संवैधानिक मान्यताभित्र रहेर काम गर्न सल्लाह दिने । साथै सचेत पनि गराउने । दोस्रो, महत्त्वपूर्ण जिम्मेवारी संविधान र संसद् नियमावलीअनुसार संसदीय प्रक्रियाबाट अविश्वासको प्रस्ताव' माथि संसद्ले गरेको निर्णय लागू गर्न प्रधानमन्त्रीलाई सल्लाह दिने र सहयोग गर्ने । प्रधानमन्त्री संविधानको धारा २९८ (८) (१३) (१४) र संसद् नियमावलीको नियम १६० बमोजिम पदमुक्त' भए भने सहज रूपमा देशलाई अर्को प्रधानमन्त्री दिन संवैधानिक तथा संसदीय मान्यताअनुसार सहयोग गर्ने । एउटा प्रधानमन्त्री पदमुक्त' भएपछि देशले अर्को प्रधानमन्त्री खोज्छ । यस विषयको स्पष्ट व्यवस्था संविधानको संक्रमणकालीन धारा २९८ ( १०), (११), (१३), (१४) तथा संविधानको नियमित प्रावधान ७६ र ७७ एवं १०० ले गरेकै छ । थप प्रक्रियात्मक स्पष्टताको लागि व्यवस्थापिका संसद् नियमावली २०७३ को नियम ४९ (१), (१४) ले संक्रमणकालमा पदमुक्त प्रधानमन्त्रीको विस्थापनको सहज व्यवस्था गरेको छ । हाम्रा धेरै कानुनविद्ले राष्ट्रपति र सभामुखको पद रिक्त भएमा धारा २९७(४) र २९९(८) ले नै केही स्पष्ट व्यवस्था गरेझैँ प्रधानमन्त्रीको हकमा स्पष्टता नगरेको भने तर्क राखेको देखिन्छ । तर उहाँहरूले संविधानका अरू प्रावधानले जस्तै धारा २९७(५) ले राष्ट्रपतिको कार्यकाल किटेको छ र यसैगरी राष्ट्रपति र सभामुखविरुद्ध प्रधानमन्त्री झैँ बारम्बार अविश्वासको प्रस्ताव आउँदैन भन्नेतर्फ ध्यान दिनुभएको छैन । विश्वभरमै नियुक्तिको प्रावधान एकपटकको लागि मात्र हुन्छ । सोही प्रक्रिया पद रिक्त भएपछि पुनः अवलम्बन गरिन्छ । संसारभर मात्र नभई हामीले हाम्रै देशमा यही परम्परा प्रत्येक संविधानमा अवलम्बन गर्दै आएका छौँ । संसद् नियमावलीको नियम ४९(१४) ले यही कुरा स्पष्ट पनि गरेको छ । तसर्थ राष्ट्रपतिले संविधान, नियमावली र संवैधानिक परम्पराअनुसार धारा २९८(२) र नियमावलीको नियम ४९(१) बमोजिम सात दिनभित्र सहमतिबाटै सकेसम्म प्रधानमन्त्री रोज्न आह्वान गर्ने र सहमति जुट्न नसके धारा २९८(३) र नियम ४९(२) को प्रक्रिया अगाडि बढाउन संसद्लाई सहयोग गर्नेबाहेक अर्को संवैधानिक बाटो हाम्रो संविधानले संक्रमणकालीन अवस्थामा परिकल्पना गरेको देखिँदैन । विकल्पमा राष्ट्रपतिले धारा २९६(३) लाई ध्यानमा राखी प्रतिनिधिसभाको भूमिका विधायिका संसद्ले नै खेल्ने भएकाले धारा ७६ को बाटो रोज्ने हो भने उक्त धाराको उपधारा २ र ३ को प्रक्रिया अवलम्बन गर्दा सोझै माओवादी केन्द्रका अध्यक्ष पुष्पकमल दाहाल वा कांग्रेस सभापति शेरबहादुर देउवालाई प्रधानमन्त्री नियुक्त गर्ने प्रक्रिया अवलम्बन गर्नुपर्ने हुन्छ । तर नियमावलीले त्यो सम्भावनालाई रोकेको छ । किनभने यो नियमावलीले संक्रमणकालीन व्यवस्थापिकासंसद्लाई नियमित गर्न खोजेको छ । सभामुख ओनसरी घर्तीमगर संविधान, संसद् नियमावली, हाम्रा आफ्ना र विश्वव्यापी संसदीय परम्परालाई ध्यानमा राखी राष्ट्रपति र प्रधानमन्त्री तथा संसद्को सहयोग र विश्वासमा आवश्यक दलीय परामर्श तथा विज्ञहरूको रायलाई ध्यानमा राखी संसद्भित्र प्रवेश गरेका विषयलाई संसदीय ढंगबाट अगाडि बढाउने र निष्कर्षमा पुर्याउने जिम्मेवारी सम्माननीय सभामुखको काँधमा छ । संसदीय मामिलामा सभामुखलाई संविधान तथा नियमावलीले निर्णायक भूमिका प्रदान गरेको हामी पाउँछौँ । नियमावलीको अन्तिम व्याख्याता सभामुखलाई मानेको र आन्तरिक संसदीय कारबाही सम्बन्धमा अदालतमा समेत प्रश्न उठाउन पाइँदैन (नियम २६१ र २६६) । यसरी व्यवस्थापिकासंसद्ले सर्वसम्मतिबाट पारित गरेको नियमावलीको कानुनी मान्यता ऐनसरह अझ व्यवहारमा संविधान र ऐनबीचको हुन्छ । संक्रमणकालीन संवैधानिक व्यवस्था (धारा २९५ (३०५) को विशेषगरी व्यवस्थापकीय प्रक्रियाअन्तर्गत पर्ने हर विषय व्यवस्थापिकासंसद् नियमावली २०७३ द्वारा परिचालित हुने हुँदा राष्ट्रपति, सभामुख र प्रधानमन्त्रीको संक्रमणकालमा हुने परिवर्तन वा निर्वाचन सम्बन्धमा संविधानलाई पूर्णता दिने कार्य नियमावलीले गर्छ । नियमावलीले पनि नपुगेमा आफ्ना तथा अन्य लोकतान्त्रिक मुलुकका परम्पराको सहयोग लिने हो । नियमावलीको परिच्छेद ४, ५ र ९ ले सभामुख, राष्ट्रपति र प्रधानमन्त्रीको निर्वाचन प्रक्रिया त्यसैले नै अलग अलग गर्नुपरेको हो । त्यसरी नै राज्यका प्रमुख सर्वोच्च संवैधानिक पदाधिकारीलाई महाभियोग लगाई पदमुक्त गर्ने अपवादीय व्यवस्था पनि अलगअलग नै गरेको हुन्छ । यसको प्रक्रियात्मक परिचालनको अभिभारा सभामुखको हुने गर्छ । त्यही व्यवस्था नेपालको संविधान र संसदीय नियमावलीले गरेको हो । तसर्थ संक्रमणकालीन संवैधानिक व्यवस्थाअनुसार धारा २९८(८), (१३), (१४) र संसदीय नियम १६० बमोजिम अविश्वासको प्रस्तावमाथि व्यवस्थापिकासंसद्बाट निर्णय गराई प्रधानमन्त्री पदमुक्त भएको अवस्थामा पुनः संविधानको धारा २९८(२), (३) बमोजिम संसदीय नियम ४९ को प्रक्रियाद्वारा नयाँ प्रधानमन्त्री देशलाई प्रदान गर्ने जिम्मा राष्ट्रपति व्यवस्थापिकासंसद्कै हो । यसमा निर्णायक र सहयोगात्मक भूमिका राष्ट्रपति, सभामुख, प्रधानमन्त्री र संसद्मा प्रतिनिधित्व गर्ने दलका नेताहरूको हुन्छ । तर संसदीय वाहन सञ्चालनको जिम्मा मूलरूपमा सभामुखकै हुन्छ र त्यसको परिपालनमा राष्ट्राध्यक्षको निष्पक्ष भूमिका अपेक्षा गरिन्छ । अविश्वासको प्रस्ताव सामना गर्नुपर्ने बाध्यता बोकेको प्रधानमन्त्रीको मन्त्रिपरिषद्ले प्रस्तुत गरेको विधेयकले संसद्मा प्राथमिकता पाउने स्थिति सामान्यतया हुँदैन । प्रधानन्यायाधीश सुशीला कार्की यद्यपि सरकार परिवर्तन, विस्थापन, गठन र संसदीय परिचालनमा अदालतको कुनै भूमिका रहँदैन, सभामुख नै निष्पक्ष न्यायाधीशसरह रहेको हुन्छ तापनि यस्तो राजनीति र संसदीय प्रचलनसँग जोडिएको संवैधानिक विषयमा के सर्वोच्च अदालतको कुनै भूमिका हुन सक्दैन ? यो प्रश्न बारम्बार उठ्ने गर्दछ र कानुन व्यवसायीबीच पनि यो विवाद कायम छ । सर्वोच्च अदालतको संवैधानिक राय लिन मिल्छ, मिल्दैन ? यो प्रश्न पनि उठिरहेको छ । राष्ट्रपतिले धारा २९६(३) लाई ध्यानमा राखी प्रतिनिधिसभाको भूमिका विधायिका संसद्ले नै खेल्ने भएकाले धारा ७६ को बाटो रोज्ने हो भने उक्त धाराको उपधारा २ र ३ को प्रक्रिया अवलम्बन गर्दा सोझै माओवादी केन्द्रका अध्यक्ष पुष्पकमल दाहाल वा कांग्रेस सभापति शेरबहादुर देउवालाई प्रधानमन्त्री नियुक्त गर्ने प्रक्रिया अवलम्बन गर्नुपर्ने हुन्छ, तर नियमावलीले त्यो सम्भावनालाई रोकेको छ । अन्य कैयन् मुलुकमा झैँ हाम्रो देशमा नयाँ संविधानले राष्ट्राध्यक्षलाई सर्वोच्च अदालतको राय माग्न सक्ने व्यवस्था गरेन । यसको पछाडि मूल कारण राजनीतिक विषयमा अदालतलाई मुछ्न नखोजेको भनी हामीले बुझ्नुपर्छ । तर मुद्दामामिलाका सन्दर्भमा अदालतबाट प्रतिपादित सिद्धान्तको मान्यता सबैले पालना गर्नुपर्ने बाध्यता संविधानको धारा १२६ ले गरेको छ । साथै सर्वोच्च अदालतलाई नै धारा १२८ ले अभिलेख अदालत मात्र भनेको छैन, संविधान तथा कानुनको अन्तिम व्याख्यातासमेत भनी सर्वोच्च स्थानमा राखेको छ । साथै गम्भीर संवैधानिक विषयमा संविधानको व्याख्या गर्ने विशेष संवैधानिक इजलास गर्न सक्ने प्रावधान १३७ धारा मा व्यवस्थित छ । साथै सार्वजनिक सरोकारको विषयमा कुनै पनि नागरिकले सर्वोच्चबाट कानुनको व्याख्या गराउन सक्ने परम्परालाई धारा १३३ (२) ले कायम नै राखेको छ । एकातिर सर्वोच्च अदालतको निष्पक्षता एवं स्वतन्त्रताको भूमिकालाई प्रभावकारी बनाउन खोजेको देखिन्छ भन्ने अर्कोतिर सर्वोच्च अदालतको प्रधानन्यायाधीशलाई संवैधानिक परिषद्मा प्रधानमन्त्रीअन्तर्गत अन्य राजनीतिक नेताहरूसरह नै राखेर राजनीतिक नियुक्ति प्रक्रियामा संलग्न पनि गरेको छ । साथै संसदीय सुनवाइको व्यावस्था धारा २९२ मा गरेर राजनीतिक निकायसमक्ष समर्पण गर्नुपर्ने बाध्यता पनि सिर्जना गरेको छ । साथै संविधानमा संक्रमणकालीन प्रावधानले व्यवस्था नै नगरेको प्रधानन्यायाधीश तथा अन्य न्यायाधीशसमेतलाई महाअभियोग लगाउन पाउने व्यवस्था संसदीय नियमावलीको परिच्छेद २२ मा गरी न्यायिक स्वतन्त्रतामा हस्तक्षेपको ठाउँ राखेको पाइन्छ । अदालतको मर्यादामा थप आँच आउने प्रावधान धारा १०१ र १३१(ग) (घ) ले गरेको छ, जसमा संवैधानिक परिषद् र न्यायपरिषद्ले समेत शारीरिक र मानसिक अस्वस्थताका आधारमा पदमुक्तिको निम्ति सिफारिस गर्न पाउने व्यवस्था छ । यसरी न्यायपालिकालाई राजनीतिक क्षेत्रसमक्ष एकातिर झुक्नुपर्ने व्यवस्था छ भने अर्कोतिर संघीय निकायहरूको अधिकार क्षेत्रका सम्बन्धमा उठेका विवाद पनि अन्तिम टुंगो लगाउने जिम्मा संवैधानिक बेन्चलाई नै धारा १३७ मार्फत प्रदान गरेर राजनीतिक विषयमा संलग्न गरेको पाइन्छ । यस स्थितिमा राष्ट्राध्यक्षले सर्वोच्च अदालतको राय लिन सक्ने व्यवस्था गरेको भए संविधान लागू गर्ने कार्यमा सर्वोच्च अदालत सहायक हुन सक्थ्यो । वर्तमान संवैधानिक प्रावधानकै परिधिभित्र रहेर राष्ट्राध्यक्षले पदमुक्त भएपछि नयाँ प्रधानमन्त्री चयनको सन्दर्भमा भएको संक्रमणकालीन प्रावधान २९८ र सो प्रावधानलाई प्रस्ट्याउने नियमावलीको नियम ४९ को व्यवस्थाबारे राय मागेमा सर्वोच्च अदालतले के गर्ने ? यो अर्को विवादको विषय बन्न सक्छ । यसमा राष्ट्रपतिले आफैँ निर्णय लिनुपर्छ, राय माग्नु उपयुक्त हुँदैन । अन्यथा सर्वोच्च अदालतका अगाडि दुइटा विकल्प देखिन्छन् । पहिले, संविधानमा राष्ट्राध्यक्षलाई राय दिनुपर्ने व्यवस्था नभएकाले राय दिन अस्वीकार गर्ने । दोस्रो, यो संसद्को अधिकार क्षेत्रभित्र पर्ने राजनीतिक विषय भएकाले अदालतले हेर्न नमिल्ने भन्ने । तेस्रो विकल्पमा सर्वोच्च अदालतको फुलकोर्ट बसी सबै न्यायाधीशको सल्लाहबाट एउटा निष्कर्ष निकाल्ने । सायद पहिलो विकल्प संवैधानिक हुनेछ । अहिलेको संवैधानिक एवं राजनीतिक तरलताको वातावरणमा राष्ट्रको पहिलो महिला प्रधानन्यायाधीशले सर्वोच्च अदालतलाई राजनीतिक विवादबाट मुक्त राख्नुपर्ने ज्यादै कठिन तर महत्त्वपूर्ण जिम्मेवारी आइपरेको छ । त्यो भूमिका निर्वाह गर्न संविधान र संवैधानिक मान्यताका आधारमा राजनीतिक विषय राजनीतिक क्षेत्रबाटै समाधान गर्न दिनु नै उपयुक्त हुने देखिन्छ । राष्ट्र पनि स्वयं राष्ट्राध्यक्ष भएकाले अदालतलाई राजनीतिबाट जोगाउन पनि राजनीतिक निर्णय आफैँ गर्नुपर्छ । डा ढुङ्गेल कानुनका प्राध्यापक तथा वरिष्ठ अधिवक्ता हुन् ।"
एउटा छुट्टै राज्य निर्माण गर्ने सपना,"हाम्रा दुई विद्यार्थी चेली त्रिशला गुरुङ र सुलक्षणा तामाङले विश्वको सर्वोच्च शिखर सगरमाथाको चुचुरो चुमेर भारत र नेसनल केडेट कोर (एनसीसी) का झन्डा फहराए । हर्षोल्लास दार्जिलिङ, चकित गोर्खा समुदाय र गर्वित भारतको लागि त्रिशला र सुलक्षणा गौरवको केन्द्र बन्न पुगे । यही दार्जिलिङमा कसैले रक्सी, जाँड खान्छन्, कोही धतुरा, भाङ, ड्रग्स सेवन गर्छन्, कोही फोहोर तिर्लिङ झोलले छोपेको राजनीतिक दलमा लिप्त हुन्छन् र कोही बिहानदेखि बेलुकीसम्म अर्थहीन गफ दोहोर्याउँदै चौक, बजार र चौरास्ताको फन्को मारिरहन्छन् । सन् १९६० र १९७० को दसकमा दार्जिलिङको वातावरण अर्कै थियो । संगीत, पढाइलेखाइ, खेलकुद, साहित्य, पर्यावरण संस्था आदिमा दार्जिलिङ भारतमै अग्रिम दर्जामा आएको थियो । कसले प्रशंसा गर्दैनथ्यो, सानो रेल, विश्व प्रसिद्ध चियाखेती, औले ज्वरोलाई जरैबाट फ्याँक्ने कुइनेनको खेती, स्कुल, कालेज, हिलकार्ट सडक र देशकै पुरानो म्युनिसिपालिटीको ? के थिएन दार्जिलिङमा ? विश्वका विभिन्न राष्ट्रबाट आएका गन्यमान्यहरू दार्जिलिङलाई रातभरि उज्यालो राख्थे । नेपाली भाषाको संवैधानिक मान्यताको लागि आन्दोलन हुन्थ्यो दार्जिलिङ । प्रधानमन्त्री मोरारजी देशाईलाई दार्जिलिङ भ्रमणका क्रममा कालो झन्डा देखाइन्थ्यो । प्रधानमन्त्री इन्दिरा गान्धी, राजीव गान्धीहरू दार्जिलिङका मायादेवी क्षेत्री, थियोडर मनेन सबै कांग्रेसका वरिष्ठ सदस्यहरूलाई याद गर्थे । उनीहरू दार्जिलिङलाई विशेष स्थान दिन्थे र मौका पाउनासाथ दार्जिलिङ आउँथे । यस्तै, खेलकुद क्षेत्रमा के गरेन दार्जिलिङले ? एउटा सानो जिल्लाले ६८ जना आलम्पिक खेलाडी जन्मायो । तेन्जिङ शेर्पा र नवाङ गोम्बुसँगसँगै कैयन पर्वतारोहीहरू जन्मायो । हिमालयन माउन्टनियरिङ इन्स्टिच्युटका अध्यक्षसमेत प्रधानमन्त्री पण्डित जवाहरलाल नेहरू रहे । अति नै रमाइलो वातावरणमा हुक्र्यौं हामी । सफा दार्जिलिङ उज्यालो ठाउँ र पर्वतकी रानी नै थियो । विश्व नै ओर्लेर आउँथ्यो दार्जिलिङ । फादर स्ट्यानफोर्ड, लेक्लेयर, भ्यान, बन्र्स, फ्यारेल, मदर ड्यामियन र बोर्डिङ स्कुलका मिससाहेब एकातिर र अर्कोतिर हाम्रै महेन्द्र, खालिङ, हेमचन्द्र, सीके, पारस, पीपी, सुखनम, लक्खी, सेरा, फिलोमिना, सूर्यकला, उमा उस्तै उम्ता शिक्षकहरू थिए । वर्षैभरि व्यस्त रहन्थ्यौँ । सरस्वती, भानु, संक्रान्ति, दसैँ, त्यौहार, बडादिन, हासेल हुसेल, फगुवा रमाइलाका पोकाहरू थिए । हर्ली, मल्ला, गोल्डकप फुटबल हुन्थ्यो । विक्रम, रने, मिनी, कुले, कपिल, ग्याल्दुङ, ग्यात्सोला, अभय, महेन्द्र, उदय, बेनु, जीवन प्रेमसिंह, डाइनामो, पुलिस, जी आरहरूले खेलै देखाएर बर्खा र दसैँ काटिदिन्थे । पहिलोपटक ब्याडमिन्टन खेलेका प्रकाश पाडुकोन, सैयद मोदीहरू सन्त रोर्वट्स स्कुलमा देखिएका थिए । मोनोतोष रोय, गनु गिरी, याङकाई नेपाली र शरद प्रधानहरूलाई बडी बिल्लिङ प्रतियोगितामा दार्जिलिङमा देखेका थियौँ । संसारै देखाउने दार्जिलिङ थियो त्यो । घरघरमा प्रभाव पथ्र्यो । साहित्य, कला र संगीत के थिएन यहाँ ? अम्बर, अरुणा, गोपाल, दिलमाया, शरण, दावा, नयन, गगन, कुमार, कर्म, मनबहादुर, अर्जुन, गणेश, नीना, मोहन पुकारहरूले मिलेर विश्वकै संगीतको धरोहरस्थल बनाइदिए । साहित्यमा त्यति नै माथि पुग्यो दार्जिलिङ । होल्यान्डमा बनेको फिलिप्सको ट्रान्जिसटरवरिपरि भुटेको मकै र सिमल तरुल खुवाउँदै हाम्रा पिताजी हकी खेलबारे धाराप्रवाह विश्लेषण दिन्थे । यहीँ, यसरी नै चिन्यौँ पाकिस्तानका समिउल्ला र इस्लाउद्दिन, भारतका अशोक कुमार, माइकल किन्डो, अजितपाल, मुहम्मद सैयद, जफर इकवाल, प्रेम माया, बीएस क्षेत्री र असलम शेर खान । होल्यान्डको पल लिट्जेन र जर्मनीको बोभगार्जले गोल गर्नासाथ, आकाशवाणीबाट रनिङ कमेन्ट्री दिने जसदेव सिंह र मेलमिभल डि मेलोहरू और एक सानदार गोल' भन्थे, हामी लरभन्दै बुरुक्क उफ्रिथ्यौँ । ज्ञान बढ्थ्यो, सपना देख्थ्यौँ वार्सिलोना, एम्स्टरडम, क्वालालम्पुर, मस्को र दिल्ली कस्तो छ भनी । पछि गएर सबैसबै सपना विपना नै भए । दिल्लीमा सन् १९८२ मा भएको एसियायी खेलमा भारतका प्रकाश पाडुकोण, चीनका हान जियान र इन्डोनेसियाका रुडि हार्टोनोसँग हात मिलाउन पायो दार्जिलिङले । भारत सरकारले खेलकुदमा चासो राख्ने दिल्ली र जवहारलाल नेहरू विश्वविद्यालयका विशेष खेलाडी विद्यार्थीहरूलाई लियाजन अफिसरको रूपमा एसियन गेम्समा सामेल गर्यो । खेलगाउँमा प्रथमपटक भेटिएका थिए, प्रधानमन्त्री राजीव गान्धी, सितार सम्राट् पण्डित रविशंकर अनि फिल्म अभिनेता अमिताभ वचनहरू । फिलिपिन्सको सबैभन्दा द्रूत दौडने लिडिया डी भेगा, हाम्रै बक्सर बीएस थापा र कौर सिंघ र तैरनका रानीहरू, एड्ना अधिकार, बुला चौधरी र जसलाल प्रधानहरू सबैसँग लगभग १५ दिन मिलेरै बितायौँ । नेपालको राजा वीरेन्द्रपुत्र दीपेन्द्रलाई पहिलोपटक एसियायी खेलगाउँमा भेटेका थियौँ हामीले । राजीव गान्धीले अन्तिम दिन एसियायी खेलगाउँमै मसँग अँगालो हालेर भनेका थिए, यो खेलको सुसमाचार तिमीले दार्जिलिङवासीलाई पनि भनिदेऊ है !' तस्बिरहरू अझै पनि आलै छन् । सन् १९८० को मध्यतिर भत्किने, विनाश गरिने, लुटिने जो शृंखला दार्जिलिङमा सुरु भयो, त्यो ३० वर्षपछि आज पनि जारी छ । साहित्यिक, शैक्षिक, सामाजिक, खेलकुद, संगीत, स्वास्थ्य सबैसँग जोडिएका संस्थाहरू एकएक गर्दै भत्काइए । भानु जयन्ती नगरोस्, भनेर मूर्ति नै चोरियो । खेलकुद नगरोस् भनेर दाजिलिङ डिस्ट्रिक्ट स्पोर्ट्स एसोसिएसन नै खत्तम बनाइदिए । बाहिरबाट विद्यार्थीहरू नआओस् भनेर स्कुल, कलेजका रूपरङ नै परिवर्तन गरिदिए । मान्छे एकत्रित भएर विरोध नगरोस् भनेर गन्दै चुन्दै जानेमाने बोल्न सक्ने सबैको हत्या नै गरिदिए । घर नै जलाइदिए । युवायुवती अघि नबढून् भनेर घिनलाग्दो राजनीतिमा डुबाइदिए अनि बाँकी रहेकालाई बाहिर जान बाध्य गराइदिए । त्यति मात्रै कहाँ हो र, अझै नेतामाथि निर्भर रहोस् भनेर सबैलाई एडहोकअस्थायी बनाइदिए र फेरि कतिलाई ड्रग्स र नशामा डुबाइदिए । बंगाल सरकार स्थानीय राजनीतिक दलसँग भत्काउने र ध्वंस गर्ने कार्यमा काँधमा काँध मिलाएर अघि बढ्यो । त्रिशला र सुलक्षणाले पर्खाल भत्काएर एउटा नयाँ बाटो निकालेका छन्, अर्को मूल फुटाएका छन् र एउटा नयाँ भविष्यको सपना देखाएका छन् । हाम्रा घरघरमा छन् त्रिशला र सुलक्षणाहरू । अब मात्र बाँकी छ त्रिशला र सुलक्षणाहरूलाई बाहिर निकालेर पर्खाल भत्काउने सेनामा कसरी सामेल गर्ने ? सरकार, नीति, विकास, सिस्टम र भविष्य नै नभएको दार्जिलिङमा फेरि त्रिशला र सुलक्षण जन्मिए । यो नै परिवर्तनको आशाको नयाँ किरण हो । अर्थात् सरकार पनि छैन, राजनीतिक दलले पनि घुँडा टेक्यो, जातजात माग्ने भएर हात पसार्न थाले, बंगालले भानु जयन्तीसमेतमा भुतभुती खेल्न थाल्यो र नेताहरू फोहोरमैलाको दंगमा पसे । सम्पूर्ण क्षेत्र, समाज र जाति नै दिशाहीन भएर हिँड्न लाग्दा पनि त्रिशला र सुलक्षणाले सगरमाथा ताके । यो नै सोच परिवर्तनको एउटा सग्लो झलक हो । त्रिशला र सुलक्षणा हाम्रा महान् नेताले हामीलाई अघि बढाउँछ भनेर पर्खेका भए र बंगला सरकारले हामीलाई समुद्रको भुमरीबाट पार लगाउँछ भनी आशा राखेका भए यी दुई चेलीले सगरमाथा त के, भाले ढुंगासमेत चढ्न सक्ने थिएनन् । यिनीहरू कस्सिए, संसार चिन्ने, दार्जिलिङ बदल्ने कार्यमा आफूलाई होम्ने र जाति, क्षेत्र, राष्ट्रको लागि केही गर्ने अब्बल प्रयास लिएर । हाम्रा विद्यार्थी र युवायुवती अति नै होनाहार छन्, तर मौका पाउँदैनन् । घरभित्र घरकै पिर, बाहिर वनको पीडा । चारैतिर गोर्खाल्यान्ड भएको दार्जिलिङमा जनताचाहिँ भोकको मर्काल्यान्डमा डुबेका छन् । अतीत र भविष्य दुइटै नभएका नेताहरूचाहिँ मौजमज्जा ल्यान्डमा बाँचेका छन् । यो केवल दार्जिलिङमा मात्रै हुन सक्छ । तर त्रिशला र सुलक्षणाले त्यो पर्खाल नै भत्काइदिए । हाम्रा विद्यार्थी चेलीहरू पारम्परिक कामधन्धा र नोकरी गर्दै आएका आएका थिए । दार्जिलिङमा लोग्नेमान्छेहरू नै धेरैजसो काम गर्थे । तर आज त्रिशला र सुलक्षणा सगरमाथाको चुचुरोमा पनि लोग्नेमान्छेसँगै पुगे । यी चेलीले त्यो सानो सोचको पर्खाल नै भत्काइदिए । उता बंगालको शासनमा एउटा महिला चुचुरोमा पुगिन्, यता विश्वको टाकुरामा दुई चेलीले विजय हासिल गरे । तर हाम्रा नेताहरूले सानो सोचको पर्खाल भत्काउने कामसमेत गर्न सकेनन् । नेताहरूले सानो सोचको पर्खाल नभत्काउँदा नै पार्टी, जाति र गोर्खाल्यान्डको यस्तो हालत भएको हो । त्रिशला र सुलक्षणाले दस डाँडा काटे । अघि देखेको पर्खाल र अड्चनहरू एकाएक भत्काइदिए । नेताहरू पर्खाल देख्नासाथ हरेश खान्छन् । फेरि पर्खालको उतापट्टि के छ, थाहै छैन नेताहरूलाई । र त बंगाल र भारत सरकार मुसा झैँ खेलाउँछन् यी नेताहरूलाई र ३० वर्षसम्म खेलाए पनि अनि अझै कति खेलाउलान् । नेताहरू पर्खाल भत्काउनै मान्दैनन् किनकि उनीहरूसँग पर्खाल भत्काउने न आँट छ न शरीर छ, न क्षमता छ, न सोच नै छ । पर्खालमा दुलो पारे भने पनि झ्यालखानामा पस्छन् भन्ने डर छ । मेरो रातो बत्ती, मौजमज्जा र इज्जत एकै खेपमा स्वाहा पार्लान् भन्ने डर, त्रास छ । बंगाल र भारतलाई हाम्रा नेताको कलेजो र पित्तको रङ तथा बनावटसम्म थाहा छ र नै, यिनीहरू पर्खाल भत्काउन सक्तैनन् । हामीलाई पर्खालै भत्काउनु छ । हाम्रो यो प्रयासमा त्रिशला र सुलक्षणाको सम्मिलन अति नै घतलाग्दो हो । हामी देशको केन्द्रीय विश्वविद्यालयको सबैभन्दा कान्छो कुलपति भएर र राष्ट्रको नै राष्ट्रिय सुरक्षा सल्लाहकार समितिका सदस्यहरू दुइटा पर्खाल एकएक गर्दै भत्काइदियौँ । हिजोसम्म खुकुरी र बन्दुक मात्रै चलाउन सक्छ भन्ने यो जाति अब बौद्धिक र प्रशासनिक क्षेत्र पनि हाँक्न सक्ने भएछ भन्ने कुराले टुसो हालेको छ बंगाल र भारतका शासकहरूमा । हिजोसम्म यो जातिले सीमामा लडेर बलिदान दिने परिचय मात्रै बनाएको थियो भने आज देशको राष्ट्रिय सुरक्षा नीति निर्धारणमा भूमिका खेल्ने भएको छ । अब हाम्रा युवायुवती अनेकौँको संख्यामा विश्वविद्यालयको कुलपति, सुरक्षा परिषद्को सदस्य र आईएएस र आईपीएस छान्ने इन्टरभ्यु बोर्डको सदस्य हुन सक्छन् । हाम्रा साथीहरू ती पर्खाल भत्काउँदैछन्, पत्रकारिता, चिकित्सा क्षेत्र, खेलकुद, साहित्य, संगीत र व्यापार, वाणिज्य, उद्योग क्षेत्रबाट । हाम्रा अगाडि रहेका पर्खालहरू एकएक गरी भत्काएपछि मात्रै हामी छुट्टै राज्यको सुन्दर दृश्य देख्न सक्छौँ । त्रिशला र सुलक्षणाले पर्खाल भत्काएर एउटा नयाँ बाटो निकालेका छन्, अर्को मूल फुटाएका छन् र एउटा नयाँ भविष्यको सपना देखाएका छन् । हाम्रा घरघरमा छन् त्रिशला र सुलक्षणाहरू । अब मात्र बाँकी छ त्रिशला र सुलक्षणाहरूलाई बाहिर निकालेर पर्खाल भत्काउने सेनामा कसरी सामेल गर्ने ? एउटा ठूलो सामाजिक, राजनीतिक र नैतिक चुनौती हो हामी सबैलाई । बंगाली, बिहारी, तामिल, मराठी, गुजरातीहरू यी पर्खालहरू भत्काएर धेरै अघि बढिसके । उनीहरू अहिलेको स्थितिमा पुगिसके । नयाँ यात्राका निम्ति त्रिशला र सुलक्षणा हाम्रो निम्ति प्रतीक हुन् । यस्तै प्रतीकहरूलाई सबै क्षेत्रमा जन्माएर एउटा छुट्टै हाम्रै राज्य निर्माण गर्ने सपना पूरा गर्नु छ । यी दुई चेलीहरूलाई भारतवासीकै अशेष शुभकामना एवं न्यानो अभिवादन !"
श्री ८ हरूको बिगबिगीबाट उदासीन जनता,"राजनीतिक अस्थिरताले संविधानलाई अल्पायु बनाएको छ या संविधानको अपूर्णताले राजनीतिक अस्थिरता जन्माएको हो ? नेपालमा यो बहस बीचबीचमा हुने गर्छ । तर संविधानले या संविधानवादले जिम्मेवारीमा रहेका पात्रहरूबाट तदनुकुलको आचरण र व्यवहार पनि अपेक्षा राख्छ भन्ने मान्यतालाई आत्मसात नगर्दा अक्सर संविधान निसहाय कागजी खोस्टोमा विसर्जन हुन पुग्छ । कम से कम नेपालको भोगाइ र अनुभव यही छ । श्री ३ पद्मशमशेरको प्रयासदेखि अभ्यास गरिएको संविधानवाद बाह्रबुँदेका हस्ताक्षरकर्ता श्री ८ हरूको समयमा अर्थात् पहिलो प्रयासको झन्डै सात दसकपछि किन अराजकताको कुइरोमा हराउँदै गएको छ त ? संविधानवादको अवसानमा रमाउने कि त्यो बाक्लो कुइरोलाई सदाको लागि हटाउने वातावरण बनाउने ? यी दुई विकल्पमध्ये एक रोज्नुपर्ने र तदनुसारको गन्तव्यमा पुग्न नेताहरूलाई जवाफदेही बनाउनु आजको आवश्यकता हो । अहिले उत्पन्न परिस्थितिमा हामीले केपी ओलीको सरकार सदनमा पराजित होला कि बच्ला ? पराजित भएपछि उनी नै कामचलाउ प्रधानमन्त्री रहलान् या उनको विकल्पका रूपमा प्रस्तुत गरिएका पुष्पकमल दाहाल चुनिएलान् ? यो अर्थहीन विषयमा मात्र हामीले ध्यान केन्द्रित गर्यौँ अर्थात् टालटुले समाधान खोज्यौँ भने फेरि दुई महिनापछि अर्को समीकरणअन्तर्गत नयाँ विकल्पको खोजी हुनेछ । प्रधानमन्त्रीकै खोजीमा यस मुलुकका समस्त सम्भावना, स्रोत र समय खर्च हुनेछ । नेपाल र नेपालीहरूलाई अस्थायी र अल्पकालीन सत्ता निर्माणको अन्त्यहीन शृंखलामा फसाउनुलाई नै आफ्नो सफलता र विजय मान्ने प्रवृत्ति देखा परेको छ, यी ८ हरूमा । किनकि उनीहरूको लगाम, उनीहरूको विवेक र मुलुकप्रतिको वफादारीबाट नियन्त्रित छैन । राजा महेन्द्रको सम्बन्ध सुमधुर हुन सकेन राजनीतिक दलका नेताहरूसँग, खासगरी नेपाली कांग्रेसका नेता बीपी कोइरालासँग । भारतीय भूमिबाट सशस्त्र क्रान्ति' को असफल प्रयास र धम्की दोहोरिँदा त्यो सम्बन्ध बढी तीक्त र अविश्वसनीय हुन पुग्यो । महेन्द्र विकासप्रेमी, राष्ट्रियताका पक्षधर र निम्नस्तरका जनताको लागि सोच राख्ने राजनेता थिए । पूर्वपश्चिम राजमार्ग, अन्तर्राष्ट्रिय जगत् सार्वभौम र स्वतन्त्र राष्ट्रका रूपमा मुलुकको प्रवेश, भूमि सुधार कार्यान्वयन (सीमित रूपमै भए पनि), छुवाछूत उन्मूलन र वैकल्पिक ऊर्जा उत्पादन प्रयासले उनलाई समकालीन विश्व नेताहरूको हाराहारीमा उभ्याउँछ । महेन्द्रको राष्ट्रवाद भारत विरोधमा सीमित थियो भन्ने एकथरीहरू अहिले स्वयं नै उग्र भारत विरोधमा लागेका छन्, यद्यपि त्यो अकारण हैन । भारत विरोध मात्र महेन्द्र राष्ट्रवादको समग्र स्वरूप थियो भन्नु उनीप्रति मात्र हैन, राष्ट्रिय स्वतन्त्रता र सम्मानप्रति समर्पित एउटा राजननेतामाथि अन्याय हुनेछ । त्यति हुँदाहुँदै पनि नेपालको सार्वभौम हैसियत र स्वतन्त्रता आन्तरिक कलहका कारण त्यसबेला खतरामा नपर्नुको एउटा मुख्य कारण थियो । राजा महेन्द्रसँग मतभेद भए पनि नेपाली कांग्रेस र अन्य दलका उच्च नेतृत्व तहमा राष्ट्रप्रति र नेपालको सार्वभौम हैसियतप्रति प्रतिबद्धता र वफादारी थियो । उनको राजनीतिक रोजाइ (०१७ सालको कदमलगायत) सम्भवतः एउटा अल्पकालीन अभ्यास या प्रयास थियो भन्ने केही संकेत युवराज गौतमलाई हात लागेको राजा महेन्द्रका डायरीबाट प्राप्त भएका छन् । तर त्योभन्दा महत्त्वपूर्ण कुरा उनले बेलायती विज्ञमार्फत तयार गरेको २०१९ को संविधानमा गरेको स्वतन्त्र' न्यायपालिकाको व्यवस्था दक्ष प्रशासनिक संयन्त्र र कूटनीतिक जिम्मेवारीमा छानिएका व्यक्तिहरूको स्तरीयताले उनी निजी स्वार्थबाट निर्देशित तानाशाह' थिए भन्नै मिल्दैन । आखिर प्रजातन्त्र क्रमिक विकासको गतिबाट स्थापित हुँदै जान्छ र त्यो विकासको गति र दिशा नेतृत्व (त्यसमा प्रतिपक्ष पनि पर्दछ) को निर्णय र चरित्रबाट निर्देशित हुन्छ । राजा महेन्द्रले प्रतिबन्धित दलहरूलाई फेरि राजनीतिमा ल्याउन तयार गरेको र महान्यायाधिवक्ता शम्भुप्रसाद ज्ञवालीलाई बुझाएको भनिएको मस्यौदाले व्यावहारिक रूप लिन सकेन । किनकि प्रस्तावित मितिभन्दा करिब एक महिनापहिल्यै अल्पायुमा उनको निधन भयो । प्रधानमन्त्रीले तथ्यगत विवरण जनतासमक्ष राख्ने साहस गरे भने राजा महेन्द्रपछिका साहसी र राष्ट्रवादी नेताका रूपमा पक्कै पनि भावी इतिहासले उनलाई स्मरण र सम्मानित गर्नेछ । तर त्यो अवस्थामा र सम्भवतः उनका केही निम्नवर्गीय तथा विकासपक्षीय नीतिका कारण कम्युनिस्टहरूको ठूलो हिस्साले अन्तर्राष्ट्रियवादबाट ओर्लेर नेपाली राष्ट्रवाद अँगाल्यो । त्यसले पछिसम्म पनि निरन्तरता पायो । चीनले त्यसलाई सरायो । पुष्पलालका सहयोगी ओमराज कोइराला मदन भण्डारीलाई कम्युनिस्ट पार्टी' बाट साम्यवाद' को सम्बन्धविच्छेद गराई जबज' मार्फत प्रजातन्त्र र राष्ट्रवादबीच नीतिगत नाता जोडेको श्रेय दिन्छन् । कांग्रेसका आमूल परिवर्तन पक्षधर विमलेन्द्र निधि केपी ओलीलाई पूर्वराजा ज्ञानेन्द्रसँग सहकार्य गरेको आरोप लगाउँदै छन् । अहिलेको विकृत संविधान र संवैधानिक व्यवहार कताबाट निर्देशित छ, त्यो निधिले नबोले पनि सामान्य चेतना भएका नेपाली नागरिकले बुझेका छन् । त्यसैले अहिलेको संसद्भित्रको टक्करमा धेरै विषयहरू उठ्नेछन्, उठनैपर्छ र नेपाली जनताले ०६३ यताका राजनीतिक विचलनका कारकतत्व र शक्ति र प्रवृत्तिबारे पनि बुझ्नैपर्छ । न्यायपालिकालाई कसरी दलीय नियन्त्रणमा ल्याइएको छ, कसरी कुपरम्परा स्थापित गरेर संविधानबाट संविधानवादलाई असान्दर्भिक तुल्याइएको छ र कसरी श्री ८ हरूले नेपाली सार्वभौम क्षेत्राधिकारबाट राजनीतिको तालाचावी सीमापारि पुर्याएर महत्त्वपूर्ण निर्णयमा जनतालाई बाहेक गरेका छन्, ती सबै विषयमा सदन प्रवेश गर्नैपर्छ । ओलीले यी विषयमा तथ्यगत विवरण जनतासमक्ष राख्ने साहस गरे भने राजा महेन्द्रपछिका साहसी र राष्ट्रवादी नेताका रूपमा पक्कै पनि भावी इतिहासले उनलाई स्मरण र सम्मानित गर्नेछ । ०४७ को संविधानलाई विधिविहीन तरिकाबाट फ्याँक्ने पात्रहरू नेपाली जनतासँग जोडिएका छन् कि सीमापारिका शक्तिहरूसँग ? संविधानभन्दा माथि बाहिरबाट निर्देशन लिन तयार दल र नेताहरूलाई स्थापित गरियो ०६३ पछि ? ०४७ सालको संविधान फ्याँक्नुको पछाडिको मुख्य उद्देश्य त्यही थियो । यी समग्र प्रकरणमा गई यसको जवाफदेही निर्धारण गर्ने बेला बल्ल अब आएको छ । जवाफ दिनैपर्ने बाध्यता नेताहरू अर्थात् श्री ८ हरूसमक्ष उपस्थित भएको छ । यो परिस्थिति र संकटलाई प्रधानमन्त्री ओलीको विकल्प खोजीको सीमित अभ्यासका रूपमा मात्र हेरिनु हुँदैन । संविधानवाद हैन श्री ८ हरूले चालेका गलत अभ्यासलाई पूर्व दृष्टान्तकै रूपमा भावी नयाँ कार्यकारी प्रमुख संसदले छान्यो भने यो संसदको अनि उसले चुनेको नयाँ प्रधानमन्त्री र नेपालको संविधान २०७२ को सामूहिक र विधिवत् मृत्यु सावित हुनेछ । को कसको सती गयो, तर गर्नुको औचित्य रहने छैन । अर्को शब्दमा श्री ८ बाट संविधानवाद माथि भएका नियोजित र निर्देशित षड्यन्त्र' लाई अब ढिलाइ नगरी अस्वीकार गर्नु जरुरी छ । अनि मात्र संविधानवाद अँगाल्ने प्रयास सही ट्र्याक' मा अगाडि बढ्नेछ र त्यसको लागि व्यापक सहमति र राष्ट्रिय मेलमिलापको मार्गप्रशस्त हुनेछ । १ ०६५ वैशाखको (पहिलो) संविधान सभा निर्वाचनपछि प्रधानमन्त्रीको रूपमा गिरिजाप्रसाद कोइरालाको निरन्तरता (पुष्पकमल दाहाल प्रधानमन्त्री बन्नुपूर्वका तीन महिना) असंवैधानिक थियो । त्यो सरकारको सदनभित्रको उपस्थिति असंवैधानिक थियो, संविधानवादमा आधारित थिएन । त्यसको करेक्सन' हुनैपर्छ । २ दुईदुई ठाउँबाट पराजित माधवकुमार नेपाललाई चोर बाटोबाट प्रतिनिधिसभामा छिराउनु नैतिक रूपले गल्ती थियो र सम्भवतः त्यसलाई संविधानले सुधार्न नसक्ला । तर त्यो दबाबको स्रोत र नेताहरूको निरिहताको कारण के थियो, अहिले बाहिर आउनु जरुरी छ । त्यससँगै कामचलाउ' प्रधानमन्त्रीको रूपमा ६ महिनाभन्दा बढी पदमा रहनु र बाबुराम भट्टराईले माधव नेपालको त्यो संविधानवादविरोधी आचरणलाई निरन्तरता दिनुमा केही अन्तरसम्बन्ध थियो कि थिएन ? बहसको विषय बन्नुपर्छ । ३भट्टराईले किन आफू प्रधानमन्त्री नरहे अर्को राजनीतिज्ञ बन्न नहुने अडान राखे ? कसको आडमा ? नेपाली जनताको थाहा पाउने अधिकारलाई यो संसद्ले सम्मान गर्ने आँट देखाउला ? यसै प्रसंगको अन्त्यमा प्रधानन्यायाधीशका रूपमा खिलराज रेग्मीले पहिलो संविधानसभालाई २०७१ चैत मसान्त' को आयु किन कोरे ? उनलाई प्रधानमन्त्री बनाउने खेल र त्यो निर्णयबीचको अन्तरसम्बन्ध के ? आखिर बाबुराम भट्टराई प्रधानमन्त्री हुँदा प्रधानन्यायाधीश र प्रधानमन्त्री निवासबीचको पर्खाल ढलेको हैन र ? त्यसको कुपरिणाम अहिले न्यायापालिकाले त भोगी नै रहेको छ तर नेपालको राजनीति र हाम्रो सर्वोच्च नेतृत्व समेत कसरी, कोबाट र कहाँबाट सञ्चालित भएका रहेछन् भन्ने तथ्य स्विकार्दै, आत्मालोचनामार्फत नेताहरूले नेपाली जनतालाई जानकारी दिएनन् भने यो संसद् एउटा असफल र अर्थहीन कर्मकाण्डमा रुमलिनेछ, हराउनेछ, नेपालको वर्तमान संविधान अराजकताको कुइरोमा हराएजसरी नै । गिरिजाप्रसादबाट भएको त्यो सत्ता कब्जा' अनि त्यसबेला लिइएका दूरगामी परिणामका असंवैधानिक निर्णय र पछि रेग्मीद्वारा भएको अर्को सत्ता कब्जालाई ढिलै भए पनि नाजायज र अस्वीकार्य अभ्यास नमान्ने हो भने मुलुकमा कुनै पनि बेला आन्तरिक र बाह्य चलखेलअन्तर्गत कसैले पनि सत्ता कब्जा' को प्रयास गर्न सक्नेछ । किनकि बाह्रबुँदेबाट जन्मिएका श्री ८ हरूको अस्थिर र परिचालित राजनीतिबाट जनता वाक्क भएका छन् । प्रजातन्त्रका नाममा यी नेताहरूद्वारा र पछि रेग्मीद्वारा भएको अर्को सत्ता कब्जालाई अहिले पनि नाजायज र अस्वीकार्य अभ्यास नमान्ने हो भने मुलुकमा कुनै बेला आन्तरिक र बाह्य चलखेलअन्तर्गत कसैले पनि सत्ता कब्जा' को प्रयास गर्न सक्नेछ । श्री ८ हरूको अस्थिर र परिचालित राजनीतिबाट जनता वाक्क भएका छन् र उनीहरूको विश्वास प्रजातन्त्रका नाममा भएका यी सत्ता कब्जा' का भन्दा राष्ट्रप्रेमी अधिनायकवादी' तिर ढल्केको स्पष्ट देख्न बुझ्न सकिन्छ । यस सन्दर्भका ओलीले आफूलाई यो अवस्थामा अरूभन्दा फरक र फरक मान्यता बोकेको रूपमा प्रस्तुत गर्लान् कि नगर्लान् ? गरे कसरी गर्लान्, त्यसले पनि मुलुकको भावी राजनीतिक नक्सा कोर्न भूमिका खेल्नेछ । तर संसद्मा नेपाल र नेपालीका प्रतिनिधि छन् भन्ने विश्वास जनतामा छैन ।"
सातौं राष्ट्रिय खेलकुदमा ३२ खेल,"काठमाडौं: आगामी मंसिरमा पूर्वाञ्चलमा आयोजना हुने सातौं राष्ट्रिय खेलकुद प्रतियोगितामा ३२ वटा खेल समावेश गरिने भएको छ । सातौं राष्ट्रिय खेलकुद कार्यकारी समितिको बिहीबार सातदोबाटोमा बसेको बैठकले उक्त निर्णय गरेको हो । समितिका अध्यक्ष एवं राष्ट्रिय खेलकुद परिषद् (राखेप) का सदस्यसचिव केशवकुमार विष्टको अध्यक्षतामा बसेको बैठकले शारीरिक सुगठन, पौडी र ट्रायथलन खेलको राष्ट्रिय प्रतियोगिता यसअघि नै सम्पन्न भइसकेकाले मंसिरमा हुने प्रतियोगितामा ३२ वटा खेलमात्र समावेश गर्ने निर्णय गरेको जानकारी राखेपका प्रेस सल्लाहकार रोहितकुमार दाहालले दिए । सातौं राष्ट्रिय खेलकुदको एथलेटिक्सअन्तर्गत म्याराथन पनि यसअघि नै आयोजना भइसकेकाले आगामी मंसिरमा हुने प्रतियोगितामा म्याराथनको स्पर्धा पनि समावेश गरिने छैन । मंसिरमा हुने राष्ट्रिय खेलकुदमा म्याराथनबाहेकको एथलेटिक्स प्रतियोगिता सञ्चालन हुनेछ । यसैगरी बैठकले खेलाडी दर्ता साउन २५ देखि भदौ २० गतेसम्म, जिल्ला छनोट प्रतियोगिता भदौ २५ देखि असोज १४ गतेसम्म र क्षेत्रीय छनोट प्रतियोगिता कात्तिक २३ देखि मंसिर ३ गतेसम्म गर्ने निर्णय गरेको छ । गत आइतबार सम्पन्न राखेपको १०६ औं बोर्ड बैठकले सातौं राष्ट्रिय खेलकुद पूर्वाञ्चलमै मंसिर ८ देखि १५ गतेसम्म आयोजना गर्ने निर्णय गरेको थियो । यसअघि बजेटको समस्या र मधेस आन्दोलनले गर्दा दुईपटक मिति घोषणा भए पनि सातौं राष्ट्रिय स्थगित भएको थियो । २०७२ सालमा सातौं राष्ट्रिय पहिलोपटक मंसिर ११ देखि १८ गतेसम्म र दोस्रो पटक फागुन १८ देखि २३ गते हुने भनिएको थियो । तयारी समिति र निर्देशन समिति गठन नेपालले आयोजनाको जिम्मेवारी पाएको १३ औं दक्षिण एसियाली खेलकुद (साग) का लागि सरकारले दुई महत्त्वपूर्ण समिति गठन गरेको छ । यसै साता बसेको मन्त्री परिषद्को बैठकले १३ औं सागका लागि युवा तथा खेलकुदमन्त्रीको अध्यक्षतामा मूल तयारी समिति र प्रधानमन्त्रीको अध्यक्षतामा निर्देशन तथा अनुगमन समिति गठन गरेको हो । प्रतियोगिता आयोजनाको सम्पूर्ण जिम्मेवारी पाएको तयारी समितिमा राष्ट्रिय खेलकुद परिषद् (राखेप) का सदस्यसचिवले सदस्यसचिवकै भूमिका निर्वाह गर्नेछन् । यसैगरी निर्देशन तथा अनुगमन समितिले प्रतियोगिता तयारीको अनुगमन गर्ने तथा आवश्यक निर्णय र निर्देशन दिने काम गर्नेछ । उक्त समितिमा सभामुख, विपक्षी दलका नेता, मन्त्रीलगायतका विशिष्ट व्यक्तिहरू सदस्य रहनेछन् ।"
नवयुग र फुपूल्हामु सर्वोत्कृष्ट,"काठमाडौं: नेपाल खेलकुद पत्रकार मञ्चले आयोजना गरेको पल्सर स्पोर्ट्स अवार्ड२०७२ अन्तर्गत सर्वोत्कृष्ट पुरुष खेलाडीको अवार्ड फुटबलर नवयुग श्रेष्ठ र सर्वोत्कृष्ट महिला खेलाडीको अवार्ड जुडोकी फुपूल्हामु खत्रीले जितेका छन् । बिहीबार आयोजित कार्यक्रममा अवार्ड विजेताको घोषणा गरिएको हो । सर्वोत्कृष्ट पुरुष खेलाडीको अवार्डमा फुटबलकै विकेश कुथू, भारोत्तोलनका विकास थापा, उसुका राजेश चौधरी र तेक्वान्दोका वीरबहादुर महरा पनि मनोनयनमा परेका थिए । सर्वोत्कृष्ट महिला खेलाडी अवार्डका लागि भने उसुकी निमा घर्तीमगर, ट्रायथलनकी रोजा केसी, तेक्वान्दोकी रेजिन कार्की र पौडीकी गौरिका सिंह पनि मनोनयनमा परेका थिए । १२ औं दक्षिण एसियाली खेलकुद (साग) मा नवयुग र फुपूल्हामु दुवैले स्वर्ण पदक हात पारेका थिए । सर्वोत्कृष्ट युवा खेलाडीको अवार्ड फुटबलर अञ्जन विष्टले हात पारे । क्रिकेटका सन्दीप लामिछाने, पौडीकी गौरिका सिंह, जुडोकी मनिता श्रेष्ठ र उसुका निमा घर्तीमगर पनि उक्त अवार्डको मनोनयनमा परेका थिए । सर्वाधिक लोकप्रिय खेलाडी पिपुल च्वाइस अवार्ड' टेबुलटेनिसकी नविता श्रेष्ठले जितिन् । फुटबलका नवयुग श्रेष्ठ, भलिबलकी प्रतिभा माली, क्रिकेटका सन्दीप लामिछाने र भारोत्तोलनकी तारादेवी पुन उक्त अवार्डको मनोनयनमा परेका थिए । सर्वोत्कृष्ट प्रशिक्षकको अवार्ड फुटबलका बालगोपाल महर्जनले जिते । फुटबलकै राजुकाजी शाक्य, उसुका प्रकाश महर्जन, क्रिकेटका जगत टमटा र जुडोका दलबहादुर गुरुङ उक्त अवार्डको मनोनयनमा थिए । एन्फाका तत्कालीन कार्यवाहक अध्यक्ष स्वर्गीय ललितकृष्ण श्रेष्ठलाई मरणोपरान्त स्पेसल अवार्ड, पूर्वखेलाडी तथा फिफा रेफ्री श्रीराम रञ्जितकारलाई लाइफटाइम अचिभमेन्ट अवार्ड र राष्ट्रिय फुटबल टोलीलाई टिम अफ दि इयर' अवार्ड प्रदान गरियो । उत्कृष्ट पारा एथलिट अवार्ड तेक्वान्दो खेलाडी सीता भण्डारीलाई प्रदान गरियो ।"
