शीर्षक,विवरण
कहाँ छैन भ्रष्टाचार ?,"ट्रान्सपरेन्सी इन्टरनेसनल नेपालको हालै प्रकाशित प्रतिवेदनले भ्रष्टाचारमा नेपाल दक्षिण एसियामा तेस्रो र विश्वका १७६ मुलुकमध्ये १३१औं नम्बरमा पुगेको देखाएको छ । नेपालले सय नम्बरमा २५ अंक प्राप्त गरेको छ । अघिल्लो वर्षको तुलनामा दुई अंकले सुधार ल्याएको तथ्यांकले देखाएको छ । जुन देशमा नेतादेखि तलमा सरकारी कार्यालयका हरेक फाँटका मान्छे भ्रष्टाचारमा लिप्त हुन्छन्, त्यो देशको गति यही हो । हालै काठमाडौं अन्तर्राष्ट्रिय विमानस्थलमा ३३ किलो सुनकाण्ड यसको सबैभन्दा पछिल्लो उदाहरण हो । स्वय अर्थमन्त्रीले यस घटनाकै सन्दर्भमा हामी त साना माछा हौं । ठूलो माछा त अरू नै छन् भन्ने अभिव्यक्ति दिएर नेपालमा भ्रष्टाचार संस्थागत भएको पुष्टि गरेका छन् । सुन गैरकानुनी रूपमा यसरी भन्सारबाट बाहिरिएको यो पहिलो घटना होइन । सुनको तस्करी पञ्चायत कालमा पनि हुन्थ्यो, बहुदलकालमा पनि हुन्थ्यो र अहिले लोकतन्त्र या गणतन्त्रमा पनि हुन्छ । सुनको तस्करी पहिलेभन्दा अहिले अरू व्यापक छ । पैसाको राजनीति छ जो अहिले । नेपाल विद्युत् प्राधिकरणको हालै कर्मचारी र व्यापारीको मिलोमतोमा करोडौंको बिजुली चोरीको भ्रष्टाचारले भ्रष्टाचारको एउटा अर्को उदाहरण प्रस्तुत गरेको छ । आफ्नै संस्थानको खुट्टामा बन्चरो हान्ने ती कर्मचारीको पक्षमा संस्थानको युनियन उभिनु राम्रो संकेत हो र ? अनि ती कर्मचारीलाई कतै सरुवा गरेर प्राधिकरणले चोख्याउने प्रयत्न गरेको छ । हरेक संस्थानमा यस्ता युनियनहरूले कारबाहीमा तगारो हालिदिँदा दण्डहीनता मौलाएर आएको छ । गलत कामलाई काँध हाल्ने ती कर्मचारी र युनियन हुन्जेल भ्रष्टाचार घट्दैन, बरु बढ्छ । राजनीतिमा हुने भ्रष्टाचार झन् डरलाग्दो हुन्छ । यसमा करोडौंको चलखेल हुन्छ । ठेक्कापट्टा राजनीतिक कार्यकर्ताको किनबेच कमिसनजस्ता कुराको व्यापक चलखेल हुन्छ । यस्तो भ्रष्टाचारले विकासलाई असर पार्छ । जनतालाई गरिब बनाउँछ । सुनिन्छ भन्सारमा घूस पाइने लोभले धेरै कर्मचारीले धेरै मान्छे घूसै ख्वाएर पनि जान्छन् । एकजना मित्र त्रिवि अन्तर्राष्ट्रिय विमानस्थल भन्सारका प्रमुख थिए । कुरैकुरामा उनले भनेको मलाई अझै सम्झना छ । म एकपटक उनलाई भेट्न उनको घर गएको थिएँ । उनी आफ्नो बाबुको पुरानो घरमा थिए । मैले सोधें, भन्सारमा काम गर्नेले त दुई वर्षमा दुइटा घर बनाउँछन् भन्थे । तपाईं त आफ्नो पुरानै घरमा हुनुहुन्छ नि ? नयाँ घर बनाउँदै हुनुहुन्छ कतै ? मित्रले हाँस्दै मलाई रोचक कथा सुनाए । अहिल्यै घर ठड्यायो भने मानिसहरूले उ हेर त्यसलाई, भन्सार गएको ६ महिना भएको छैन तीनतले घर बनाइसकेछ भन्नेछन् । त्यसैले अहिले जम्मा गरेर राख्नुपर्छ । भन्सारमा दुई वर्षभन्दा बढी बस्नु हुँदैन । त्यसपछि अन्यत्र सरुवा लिएर जाने अनि घर बनाउने । ती मित्रले मलाई एउटा अर्को आफ्नो कथा पनि सुनाए । उनी सुरुमा विमानस्थल भन्सार कार्यालय जाँद बेलुकीतिर सुब्बा हातमा पैसाको मुठो लिएर आजको हजुरको भाग भनेर दिन खोजेछन् । त्यो देखेर मित्र जंगिएछन् । मलाई के ठान्नुभएको छ ? घूस ल्याउनुभएको हो ? शिक्षा, यातायात, मन्त्रालय, संसद्, तेल, बिजुली कहाँ छैन भ्रष्टाचार ? सडकमा प्रहरीलाई, मालमा हाकिमलाई, मन्त्रालयमा मन्त्रीहरूलाई, अदालतमा न्यायाधीश र वकिललाई पैसा नख्वाई तपाईंका कुनै काम भएका छन् ? लैजानुस्, म त्यस्तो होइन । तपाईंहरू पनि नखानुस् । खाएको थाहा पाएँ भने कारबाही गर्छु । बबुरो सुब्बा पैसा नबुझाई फर्केछन् । भोलिपल्ट बेलुका पनि उनी त्यसरी नै भन्सारमा दैनिक हिसाब मिलानबाट उठ्ने रकम दस्तुर लिएर हाकिमसमक्ष अघिल्लो दिनमा जस्तै उभिएछन् । अनि हाकिम फेरि जंगिएछन् मैले यसरी पैसा लिएर नआउनुहोस् भनेको होइन ? म लिन्न अब यसरी दस्तुर पनि नउठाउनु । सुब्बा फेरि पैसा साथै लिएर खुरुक्क फर्किएछन् । दुईचार हाकिमले पैसा लिन अस्वीकार गरेपछि भन्सारका कर्मचारीमा छलफल भएछ । के गर्ने हाकिम आफू पनि खाँदैनन्, हामीलाई पनि खान दिँदैनन् । फसाद नै पर्ने भो के गर्ने भन्ने सल्लाह भएछ । हाकिमले एक दिन अर्थ मन्त्रालयमा पुग्दा त उनलाई विमानस्थलको भन्सारबाट अन्यत्रै सरुवा गर्ने हल्ला चलेको सुनेछन् । कर्मचारी पनि त्यो हाकिम भएन भन्न मन्त्रालय गएछन् । त्यसपछि खान्न भन्दा पनि नहुने र खानैपर्ने बाध्यता परेपछि बेलुकी आउने लक्ष्मीलाई किन रिसाएर फर्काउने भनेर त्यसलाई सधैं गोजीमा हाल्न थालेछन् । धेरै वर्षपछि सुनें, काठमाडौंमा उनका थुप्रै घर छन् रे ! यस्तो संस्कार भएको हाम्रो देशमा भ्रष्टाचार नबढेर कसरी घट्छ त ? अहिले राजनीतिक प्रणालीको चावी नै रकममा छ । खासगरी भन्सार, माल, वन, निर्माणजस्ता क्षेत्रमा पैसाको ठूलो चलखेल हुने गरेको सबैलाई थाहा छ । खासगरी कमाउ संस्थामा हाकिम भएर जानेले मन्त्रीलाई ठूलै रकम बुझाउनुपर्छ । पंक्तिकार पनि एकपटक एउटा मालअड्डामा तीन लाख रुपैयाँ घूस दिन बाध्य भएको सत्य कथा छ । एउटा सानो जग्गा पास गर्न मालअड्डा जाँदाको घूसको कथा मैले अखबारमा पनि लेखें तर सुन्ने कसले, पढ्ने कसले र कारबाही गर्ने कसले ? मैले दिन नचाहेको र नदिएको त्यो घूस मेरो जग्गा किन्नेले नै तिरिदिएको पछि मात्रै थाहा पाएँ । अहिले न्यायालयमा समेत राजनीति घुसेको केका लागि ? यसमा पनि हुनसक्छ पैसाकै चलखेल होस् । इलामका मेरा छिमेकी किसानले मुद्दा हराइदेऊ भन्दा पनि उनले पाँच हजारको थैली बुझाउनुपरेको कथा सुनाएका थिए । वर्षौं मुद्दा धाउँदाधाउँदा पैसा पनि रित्तिएछ र हिँड्न पनि नसक्ने भएछन् । त्यसपछि मालमा गएर उनले भनेछन् धेरै भयो मुद्दा खेपेको । मेरो थोरै जग्गाको मुद्दामा टाढाबाट आउन पनि नसक्ने भएँ । अब मलाई मुद्दा हराइदिनोस् र मलाई आउनुनपर्ने बनाइदिनोस् भनेर हाकिमसमक्ष बिन्ती चढाउँदा पनि हाकिमले पाँच हजार मागेपछि म त्यसै फर्कें । त्यसपछि जाँदै गइनँ ।नेपालमा कहाँ छैन भ्रष्टाचार ? शिक्षा, यातायात, मन्त्रालय, संसद्, तेल, बिजुली कहाँ छैन ? घूस नख्वाई सरकारको कुनै अड्डामा काम हुँदैन । सडकमा प्रहरीलाई, मालमा हाकिमलाई, मन्त्रालयमा मन्त्रीहरूलाई, अदालतमा न्यायाधीश र वकिललाई पैसा नख्वाई तपाईंका कुनै काम भएका छन् ? अनि किन नबढोस् त भ्रष्टाचारको सूचकांक नेपालमा ?"
सामाजिक न्याय र राष्ट्रिय एकता,"नागरिकको सद्भाव, प्रेम, स्नेह, साझा स्वार्थ राष्ट्रिय एकताको प्रतीक हो । संविधानतः राष्ट्रको परिभाषाभित्र जाति, धर्म, भाषा, संस्कृति, भूगोल तथा सार्वभौमिकता आदि पर्छन् । देशवासीको सहिष्णुता, सहानुभूति, त्याग र समर्पण यसका पहिचान हुन् । हरेक जनतामा यस किसिमको भावनाको विकास हुनुपर्छ । विविध पेसा तथा वर्ग र समुदायका मानिसमा हुने राष्ट्रियताप्रतिको संवेगात्मक भावनाले सामाजिक न्याय र राष्ट्रिय एकताको सन्देश दिन्छ । यस्तो भावनाको विकास गर्ने माध्यम लोकतन्त्र, राष्ट्रिय एकता र सामाजिक न्याय हो । यसले नागरिकमा उच्च आकांक्षाका साथ एउटै सूत्रमा आबद्ध गराउन मद्दत गर्दछ । यो नेपाल र नेपालीको अस्मितालाई अक्षुण्ण राख्ने अस्त्र हो । राष्टिय एकता र नैतिकतालाई सामाजिक न्याय भनिन्छ । यसमा नागरिकले गर्न हुने, सबैलाई मान्य हुने, सहज रूपमा सबैले स्विकार्ने र व्यक्तिलाई अन्याय नपर्ने तथा कसैले थिचोमिचोको अनुभूति गर्नुनपर्ने जस्ता मूल्यमान्यता पर्छन्, जसमा व्यक्तिको नैसर्गिक, मौलिक, प्राकृतिक र जन्मसिद्ध अधिकार आदि सुरक्षित रहेका छन् । व्यक्तिविशेषले राष्ट्रप्रति आफ्नो बफादारिता, कर्तव्य र उत्तरदायित्व बहन गर्नुपर्छ । अतः व्यक्तिव्यक्ति, व्यक्तिसमाज, समूहसमूह र समाजसमाजप्रतिको त्याग र जिम्मेवारीजस्ता कुरा सामाजिक न्याय र राष्ट्रिय एकताभित्र पर्छन् । यस सम्बन्धमा सबै राजनीतिक दल र तिनका नेता तथा कार्यकर्ता हुँदै समग्र नेपाली जानकार हुनुपर्छ । सामाजिक न्याय र राष्ट्रिय एकता मुलुकको सुशासनको लागि अनिवार्य पूर्वाधार हो । यसले निष्पक्ष रूपमा राष्ट्रका नागरिकलाई सांस्कृतिक, शैक्षिक, राजनीतिक, भौगोलिक आदि पक्षमा सुसूचित गरी सही मार्गमा लाग्न प्रेरित गर्दछ । यसरी धार्मिक, सामाजिक, आर्थिकजस्ता विविध परिवेश भएका नागरिकमा राष्ट्रिय भावना जगाई सबैलाई एउटै सूत्रमा आबद्ध गर्नुपर्छ । राष्ट्रिय एकताका माध्यमबाट समतामूलक तथा न्यायपूर्ण समाज स्थापना हुन गई नागरिक स्वतन्त्रताको उपयोग सबै नेपालीले गर्न पाउने अवसर सिर्जना हुन्छ । प्राधीनता र विदेशी प्रभावलाई निरुत्साहित गर्दै त्याग र निष्ठाका साथ देशभक्तिको भावनाका लागि जागरित गर्ने गराउने कार्यबाट राष्ट्र र राष्ट्रियताको मर्म, सहिदका सपना पूरा भई नेपालीको कल्याण हुन्छ । विविध राजनीतिक मूल्यमान्यता र आस्थाबाट प्रेरित हुँदै देशवासीले धर्म, संस्कृति र परम्परानुसार आफ्नो जीवनपद्धति निर्वाह गरेका हुन्छन् । विभिन्न पृष्ठभूमिको संरक्षण गर्दै समावेशी चरित्र र भाइचाराको विकास गराई एउटै सूत्रमा आबद्ध गराउने प्रमुख आधार पनि राष्ट्रियता र सामाजिक न्याय नै हो । हाल नेपालमा आर्थिक असमानता, गरिबी, अज्ञानता, अशिक्षा र राजनीतिक अहम्ताका कारण राजनीतिक दलका नेता र कार्यकर्ता तथा नेपालीमा द्वन्द्व, कलह तथा झैझगडा उत्पन्न भई राष्ट्रिय एकतामा खलल पुग्छ । यसबाट नेपालमा भौगोलिक विखण्डन हुँदै जातीयता र साम्प्रदायिकताको वीजारोपण हुन गई मुलुकको विकासमा अवरोध पुग्छ । राष्ट्रिय एकतामा अवरोध सिर्जना गर्ने कारणतर्फ आम नेपाली सजग हुनुपर्छ । नेपालको राष्ट्रिय अस्मितामाथि नकारात्मक प्रभाव पार्ने तत्वहरू आर्थिक, सामाजिक, राजनीतिक असमानता, निरक्षरता, अशिक्षा, लैंगिकता जातीयता, सामाजिक विभेद, जातिवाद, साम्प्रदायिकता, प्रान्तीयता तथा क्षेत्रीयता, भाषा, धर्म, संस्कृति आदिको गलत विश्लेषण हो । नेपाल विभिन्न जातजाति नागरिक अनेकतामा एकताको सूत्रानुसार बसोवास गर्दै आएको मुलुक हो । नेपालीबीच असमझदारी तथा असहयोगी वातावरण सिर्जना हुँदै गएमा द्वन्द्व उत्पन्न भई आआफ्नो जातीय हितलाई बढी प्राथमिकता दिने परम्परा बस्छ । त्यसैगरी धार्मिक विविधता जस्तैः हिन्दु, मुस्लिम, बौद्ध, शिख, इसाई आदि धर्म र सम्प्रदायका मानिसले आफ्नो सम्प्रदायको मूल्यमान्यता र आदर्शलाई बढी जोड दिँदै अन्य सम्प्रदायका मानिसको रीतिरिवाज र चालचलनप्रति घृणाको भावना उत्पन्न हुन्छ । नेपालमा यसरी नै राजनीतिक खिचातानी बढ्दै गएमा भौगोलिक विखण्डन हुन गई क्षेत्रीयतामा असन्तुलन हुन पुग्छ । राजनीतिक नेताकार्यकर्ता र नागरिकबीच दलीय तथा प्रान्तीय स्वार्थका कारण प्रान्तप्रान्त र क्षेत्रक्षेत्रका मानिसबीच मुठभेडको स्थिति सिर्जना हुन सक्छ । निःसन्देह, नेपाल विभिन्न भाषामा आबद्ध मानिसको उद्गम स्थल हो । नेपालीले आआफ्नो मातृभाषाप्रति बढी आस्था राख्छन् । राज्यले सबै भाषाभाषीको यथोचित विकास र संरक्षण गर्न नसक्दा विभिन्न मानिसबीच मतभेद सिर्जना हुन जान्छ । नेपालमा सामाजिक, आर्थिक असमानताले गर्दा धनीगरिब र हुनेखानेहुँदा खाने जस्तो वर्गीय स्थितिले निरन्तरता पाउँछ । कार्ल माक्र्सले भनेजस्तै समाजमा वर्गीय स्थिति सिर्जना भई धनी वर्गले गरिब वर्गमाथि अन्याय, शोषण, थिचोमिचो गर्ने र गरिब वर्गले त्यसको विरोध गर्दागर्दै द्वन्द्व भइरहने स्थिति हुन जान्छ । सामाजिक न्याय र राष्ट्रिय एकता कायम राख्नको लागि आम नेपाली शिक्षित, सचेत र सभ्य हुनुपर्छ । असहमति र अशिक्षाले राष्ट्र, राष्ट्रियता र सार्वभौमिकताका सन्दर्भमा विभिन्न किसिमका मतमतान्तरको वीजारोपण हुन गर्ई राष्ट्रिय एकतामा आँच पुग्छ । राजनीतिक वृत्तबाट दलीय सहमतिका साथ नेपाललाई अक्षुण्ण राख्ने प्रयास निरन्तर भइरहनुपर्छ । समाजमा ठूलोसानो अर्थात् उचनीच र छुवाछूतजस्ता नकारात्मक भावनाको व्यवहारबाट आपसमा तनाव र तीक्तता हुन जान्छ । संघीय नेपालको प्रमुख आधार सामाजिक न्याय र राष्ट्रिय एकता नै हो । यसमा फरक मत हुन सक्दैन र हुनु हुँदैन । परन्तुः नेपाल र नेपालीको पहिचानका सूत्राधारहरू जस्तो भाषा, धर्म, संस्कृति, जातजाति, लिंग, भाइचारा आदि नेपालका गहना हुन् । यी सबै राष्ट्रप्रति ओतप्रोत छन् । यिनको अवमूल्यन गर्नु हुँदैन । यसको अभावमा नेपाल र नेपालीको विकास सम्भव छैन । हाल क्रियाशील राजनीतिक दलले राष्ट्रिय एकता र सामाजिक न्यायको आवश्यकता बुझेर मुलुकका समस्या निराकरण गरी पद्धति, सुशासन, राजनीतिक स्थिरता तथा विधिको शासन आदिको अनुशरण गर्दै संघीय लोकतन्त्र र समावेशी चरित्रजस्ता सीमाभित्र रहेर सामूहिक एकता प्रदर्शन गर्नुपर्छ । नेपालको राज्य पुनर्संरचनाको लागि, प्राकृतिक साधनस्रोत तथा अवसरको सन्तुलित वितरण गरी मुलुकको हितको लागि प्रादेशिक संरचनाको सीमांकन तथा व्यवस्थापनजस्ता माध्यमबाट संघीय लोकतन्त्रको संस्थागत विकास भई मुलुकको सार्वभौमिकता बलियो हुन्छ । परन्तुः नेपाल र नेपालीको पहिचानका सूत्राधारहरू जस्तो भाषा, धर्म, संस्कृति, जातजाति, लिंग, भाइचारा आदि नेपालका गहना हुन् । यी सबै राष्ट्रप्रति ओतप्रोत छन् । यो नै राष्ट्रिय एकता हो, राष्ट्रियता साझा स्वार्थ हो । यस किसिमको भावनात्मक दृष्टिकोण सबै राजनीतिक दलका नेता, कार्यकर्ता तथा आम नागरिकमा हुनुपर्छ । राजनीतिक दल तथा आम नागरिकबीचको भावना बुझ्ने प्रमुख माध्यम पनि राजनीति नै हो । मूल्यमान्यताको राजनीतिमा दलीय स्थान, जनमतको कदर, नेताविशेषको ओझ, राजनेताको गुण, त्याग तथा सहिदको बलिदानी र रगतको अवमूल्यन गर्नु हुँदैन । अन्त्यमा, नेपालको सामाजिक न्याय र राष्ट्रिय एकताका प्रमुख मुद्दा एवं चुनौतीहरू क्रमशः भ्रष्टाचार, प्राकृतिक सम्पदाको दोहन, उर्वराभूमिको खण्डीकरण तथा अनावश्यक प्लटिङ, जलथलमाथि ब्रह्मलुट, कालो धनलाई सेतो बनाउने धन्दा, विधिको शासनको उल्लंघन, राष्ट्रियतालाई बन्धक बनाई विदेशी शक्तिको पूजा गरी लम्पसार पर्नु, अडानमा बिचलित तथा स्खलित हुनु, स्वार्थपूर्तिको लागि हरेक कुराको अपव्याख्या गर्नु, बेरोजगार, राजनीतिक दलले गर्ने भोट, नोट र झूटको राजनीति, अप्रजातान्त्रिक गतिविधि, असुरक्षित भौगोलिक सीमा, गलत राजनीतिक अभ्यास, दण्डहीनता र राजनेताको अभाव आदि हुन् । यसबाट नेपालीबीच आन्तरिक कलह, झैझगडा र द्वन्द्व हुन्छ । राष्ट्रिय एकता र सामाजिक न्यायमा वाधा पुग्छ । यसर्थ संघीय लोकतन्त्रको संस्थागत विकास गरी कल्याणकारी राज्यका खातिर नेपाली आम सहमतिमा पुग्नैपर्छ । यो निर्विकल्प छ । नेपाल एकीकरणका नायक पृथ्वीनारायण शाहको शब्दमा तमाम समस्या समाधानार्थ सबैमा चेतना भया !"
तेरिया र मीराबाट सिकौं,"देश यतिबेला अव्यवस्था, अराजकता र अनैतिकताको चरम अवस्थाबाट गुज्रिइरहेको छ । देशको विद्यमान अवस्था हेर्दा सामान्य नागरिकहरू निराश बन्नुपर्ने वा आक्रोशित हुनुपर्ने स्थिति रहेको छ । यो अवस्था सिर्जना गर्ने मूल कारक भनेका अरू कोही नभएर राष्ट्रका कथित अगुवा हुन् । थप कुरा देशमा यस किसिमको अवस्था सिर्जना हुन पुग्दा पनि आफूलाई चेतनशील एवं राष्ट्रवादी हौं भन्नेहरूबाट कुनै विकल्प प्रस्तुत गर्ने कुरो त छोडिदिऊँ, त्यसको विरोधमा सशक्त आवाजसम्म उठ्ने गरेको पाइँदैन । उल्टै धेरैको जोड वर्तमान अवस्थाबाट सकेसम्म फाइदा लिएर छिट्टै मालामाल बन्ने रहेको पाइन्छ । जनमानसमा व्याप्त यस किसिमको मानसिकताबाट हौसिएका समाजविरोधी, राष्ट्रघाती तत्वहरू पनि मर्यादाका सबै सीमाहरू नाघ्दै नग्न रूपमा प्रस्तुत भइरहेका छन् । अझ उनीहरू नै जनतासामु आदर्श छाँटिरहेका छन् । तर जुनसुकै बादलमा चाँदीको घेरा हुन्छ' भनेजस्तै यस किसिमको अवस्थाबीच पनि नेपाली समाज यसका दुस्मनहरूले चाहेकै गतिमा पतन भइसकेको रहेनछ भनी आशा गर्ने केही लक्षणहरू देखा पर्ने गरेका छन् । जुन कुराको प्रमाण हो, धुर्मुससुन्तली (सीतारामकुञ्जना) अनि कुलमान घिसिङजस्ता प्रतिभाहरूको उदय । नेपाली समाजमा धुर्मुससुन्तली र कुलमानहरू मात्र होइन, त्यस्ता अनेकौं सिर्जनात्मक प्रतिभाहरू छन्, जो अवसर पाउँदाबित्तिकै निहित स्वार्थको साँघुरो घेराभन्दा माथि उठेर आफ्नो क्षमताको माध्यमबाट नेपाली समाजलाई उन्नत र गर्व गर्नलायक बनाउन पछि पर्दैनन् भन्ने कुराका एकपछि अर्को उदाहरण फेला पर्दैछन्, जुन स्वाभिमानी नेपालीहरूको लागि सुखद सन्देश हो । विगत केही दिनमा दुईजना नेपाली चेलीहरूले आफ्नो लगन र क्षमता प्रदर्शन गरेर अन्तर्राष्ट्रिय स्तरमै आफ्नो मात्र नभएर देशकै प्रतिष्ठालाई उँचो पार्न सफल भएका छन् । उनीहरूले यस किसिमको कार्य कसैको दलाली गरेर नभई आफ्नै बलबुतामा सम्पन्न गरेका हुन् । यसो गरेर उनीहरूले लगन र आँट भयो भने महिलाले पनि धेरै कुरा गर्न सक्छन् । यसका लागि उनीहरूलाई आरक्षण वा त्यस्तो कुनै संरक्षणको आवश्यकता पर्दैन भन्ने कुरासमेत प्रमाणित गरिदिएका छन् । देशमा यतिबेला एकथरी महिलाले आफ्नो क्षमता प्रयोग गरेर हैसियत निर्माण गर्नुको सट्टा राज्यले हामीलाई केही दिएन । पुरुषप्रधान समाजले हाम्रो बाटो छेकिदियो भन्दै कोकोहोलो गर्ने र आरक्षणकै बलमा अवसर प्राप्त गरेर पनि खासै केही गर्न नसकिरहेका बखत यी चेलीहरूका कार्य सबैको लागि प्रेरणादायी बनेका छन् भने अर्कोतर्फ राष्ट्रिय जीवनका हरएक क्षेत्रलाई भ्रष्टीकरण गरेर कुनै सकारात्मक सोचको विकास हुन नदिई आफ्नो निहित स्वार्थ सिद्धिलाई ध्येय बनाएका कथित पुरुष अगुवाहरूको लागि दह्रो चुनौती सावित भएका छन् । नेपाली भूमिमा जन्मिई अभावमै हुर्किएर राष्ट्रको तर्फबाट प्रेरणा एवं सहयोग प्राप्त नगरी आफ्नै क्षमताको बलमा महान् कार्य गर्ने ती चेलीहरू हुन्, रूपन्देहीमा जन्मिएकी तेरिया मगर र भोजपुरमा जन्मिएकी मीरा राई । नृत्य एवं गीत संगीतप्रति रुचि राख्नेहरूलाई थाहा भएकै कुरा हो, रूपन्देहीकी तेरिया मगरले भर्खरै भारतमा सर्वाधिक चर्चित एउटा राष्ट्रिय स्तरको नृत्य प्रतियोगितात्मक कार्यक्रम झलक दिखला जा, सिजन ९' (२०१६) को उपाधि प्राप्त गरेकी छिन् । यो कार्यक्रममा उनले भारतका प्रतिभावान् कोरियोग्राफरलाई पछाडि पार्दै आफूलाई उत्कृष्ट प्रमाणित गर्न सफल भएकी हुन् । तेरियाले यसअघि अर्को त्यस्तैखाले कार्यक्रम डान्स इन्डिया डान्स, सिजन ३' (२०१४) को उपाधि समेत प्राप्त गरेकी थिइन् । प्रतिभावान् तेरियालाई उक्त कार्यक्रमका क्रममा सोधिएको प्रश्नको उत्तर दिँदै उनले, म यो प्रतियोगिता जितेर केटीहरू केटाभन्दा कुनै पनि किसिमले कमजोर छैनन् भन्ने देखाउन चाहन्छु' भनेकी थिइन् । यस किसिमको दृढ अठोट लिएर प्रतियोगितामा होमिएकी तेरियाले अन्ततः आफ्नो अठोटलाई यथार्थमा परिणत गरेरै देखाई छोडिन् । प्रतियोगिताका क्रममा तेरियाका बाबु वैदेशिक रोजगारमा कतारमा रहेका थिए भने उनी आफ्नी आमा र दिदीसँगै मुम्बईमा बसेर नृत्य अभ्यास सँगै प्रतियोगितामा सहभागी रहेकी थिइन् । तेरियाको लगन र क्षमताप्रति गर्व गर्दै उनकी आमाले तेरिया मेरी कान्छी छोरी हुन् । उनीभन्दा माथि जेठी छोरी छिन् । हामीले जेठी छोरी जन्मिएपछि अर्को सन्तान छोरा होस् भन्ने चाहना राख्दाराख्दै पनि छोरीका रूपमा जन्मिएकी तेरियाले वास्तवमा हामीलाई गर्व गर्ने अवस्थामा पुर्याएकी छिन् । जुन कुरा छोरा जन्मेको भए सम्भव हुँदैनथ्यो होला' भनेकी थिइन् । कमै उमेरकी तेरियाले प्राप्त गरेको सफलता उनको आफ्नो निजी प्रयासबाट सम्भव भएको हो । जुन कुरामा उनको परिवारको साथ रह्यो । सोसँगै उक्त कार्यक्रम हेर्ने र उनको प्रतिभावाट प्रभावित भई उनलाई मतदान गर्ने नेपालीहरूको समेत योगदान रह्यो । तर तेरियाले त्यसको बदलामा नेपाल र नेपालीहरूलाई धेरै कुरा दिएकी छिन् । उनले सानो र गरिब राष्ट्रका नागरिक भईकन पनि नेपालीहरू क्षमता र प्रतिभाको हिसाबले भारत जस्तो ठूलो मुलुकका नागरिकहरूसँग प्रतिस्पर्धा गर्न सक्षम छन् । प्रतिस्पर्धा मात्र गर्ने होइन, उनीहरूलाई पराजितसमेत गर्न सक्छन् भन्ने कुरालाई प्रमाणित गरेर देखाइदिएकी छिन् । यसर्थमा तेरिया साँच्चिकै नेपाली छोरी हुन् र उनीप्रति सम्पूर्ण नेपालीहरूले गर्व गर्नुपर्दछ । उनबाट प्रेरणा लिनुपर्छ । प्रत्येक नेपालीले तेरिया र मीराबाट सिक्दै आफूलाई अर्कोको दयामाया र गलत तरिकाबाट नभएर आफ्नो क्षमताका आधारमा स्थापित गर्न सक्नुपर्छ । यसो हुन सक्यो भने मात्र समाजमा योग्य, सक्षम र प्रतिभावान् व्यक्तिहरू अगाडि आउने वातावरण तयार हुनेछ । तेरियाले जस्तै अर्को गर्व गर्नलायक कार्य भोजपुरकी चेली मीरा राईले गरेकी छिन् । उनले भर्खरै नेसनल जियोग्राफीले प्रदान गर्ने एडभेन्चर अफ द इयर' अवार्ड हासिल गरेकी छिन् । उनी सो प्रतिस्पर्धामा अन्तिम चरणमा छानिएका दस अन्य प्रतिस्पर्धीलाई पछि पार्दै उक्त अवार्ड जित्न सफल भएकी हुन् । यसअघि इटली, हङकङ, फ्रान्स र स्पेनमा भएका प्रतिस्पर्धाहरूमा आफ्नो श्रेष्ठता सावित गर्दै आएकी मीराले अन्ततः एभरेस्ट म्याराथनसमेत जितेपछि एडभेन्चर अफ द इयर' मा छनोट भएकी हुन् । पूर्वमाओवादी लडाकुको रूपमा समेत कार्य गरिसकेकी मीरालाई शान्ति प्रक्रियाअन्तर्गत सैन्य प्रमाणीकरणमा अयोग्य ठहर गरिएपछि उनले आफूलाई अल्ट्रा धाविकाको रूपमा प्रस्तुत गरिन् र अन्ततः आफूलाई उक्त उपाधिको लागि सक्षम प्रमाणित गरेर देखाइन् । यसबाट हिजो मीरालाई अयोग्य साबित गर्नेहरू नै अयोग्य रहेका र क्षमतावान् व्यक्ति एक न एक दिन सफल भएरै छोड्छ भन्ने कुरा प्रमाणित हुन पुगेको छ । यद्यपि मीराले समेत उक्त उपाधि भोटिङका आधारमा प्राप्त गरेकी हुन्, तापनि यसमा उनको आफ्नै लगन र क्षमता प्रमुख कुरो रह्यो । यसरी मीराले नेपालकै गौरव र प्रतिष्ठा बढाउने कार्य गरेकी छन् । यसप्रति पनि प्रत्येक नेपालीले गौरव गर्नुपर्छ । उनीजस्ता प्रतिभाहरूलाई सम्मान र हौसला प्रदान गर्नुपर्छ । तेरिया र मीराले जुन प्रकारको सफलता हात पारे, त्यसप्रति राष्ट्रको कुनै लगानी परेको छैन । यो उनीहरूले आरक्षण वा सुविधाको रूपमा प्राप्त गरेको उपाधि वा सम्मान पनि होइन । तर यसले देशको शान बढाएको छ । प्रत्येक नेपालीको स्वाभिमान र प्रतिष्ठालाई माथि उठाएको छ । राज्यको जिम्मेवार पदमा रही राज्यकै ढुकुटीबाट तलब, भत्ता र सुविधा ग्रहण गर्दै राज्यको सुरक्षा घेराभित्र रहेर राज्यविरुद्ध गतिविधि जारी राख्नेहरूले हालिमुहाली गरिरहेको मुलुकमा नागरिक स्तरबाट हुने यस किसिमका योगदानहरूको विशेष महत्व रहेको हुन्छ । त्यसैले यो प्रशंसायोग्य छ । देशमा यतिखेर सामान्य अवसर प्राप्तिको लागि पनि या त कुनै सत्ताधारी दलको सदस्यता प्राप्त गर्नुपर्ने वा राज्यले प्रदान गर्ने आरक्षणको भागीदार बन्नुपर्ने अवस्था छ । त्यसो हुन नसके आफ्नो क्षमता र प्रतिभालाई नै अभिशाप ठान्नुपर्ने अवस्था र मानसिकताको विकास भइरहेको छ । अनि त्यस किसिमले कुनै पद र अवसर प्राप्त गर्नेहरूले भने आफ्नो सक्षमता प्रदर्शन गर्न नसकेर जग हँसाउने कार्य गरिरहेका छन् । यस किसिमको राष्ट्रिय परिप्रेक्षमा तेरिया र मीराले आफ्नै साहस, लगन र बलबुतामा उपाधि हासिल गर्नु भनेको चानेचुने कुरा होइन । यसको प्रत्येक नेपालीले सराहना गर्नुपर्छ । आफूहरू पनि उनीहरूजस्तै आफ्नो क्षमतामा उभिने आँट गर्नुपर्दछ । यसभन्दा बढी तेरिया र मीराको कार्यबाट देशका कथित अगुवाहरूले धेरै सिक्नुपर्दछ । कारण हामीले देखेका छौं, सहिद परिवारलाई छुट्ट्याइएका अवसरहरू नेताका सन्तानहरूले हत्याउने गरेका छन् । अनि आफ्ना सन्तानहरूलाई विदेशमा अध्ययन एवं अन्तर्राष्ट्रिय संस्थाहरूमा जागिर दिलाउने स्वार्थको लागि कथित नेता, मन्त्री तथा प्रशासकहरूले राष्ट्र हितलाई तिलान्जली दिने कुरा हामीकहाँ बहादुरीको विषय बन्ने गरेको छ । अझ आफ्नो सत्ता स्वार्थ पूर्तिको लागि मुलुकलाई विभाजन गर्नुपर्ने माग राख्नेहरू पनि यहाँ छन् । जुन कुरोलाई तेरिया र मीराहरूले चुनौती दिने कार्य गरेका छन् । त्यसैले प्रत्येक नेपालीले तेरिया र मीराबाट सिक्दै आफूलाई अर्कोको दयामाया र गलत तरिकाबाट नभएर आफ्नो क्षमताका आधारमा स्थापित गर्न सक्नुपर्छ । यसो हुन सक्यो भने मात्र समाजमा योग्य, सक्षम र प्रतिभावान् व्यक्तिहरू अगाडि आउने वातावरण तयार हुनेछ । त्यति मात्र नभएर योग्य र सक्षम व्यक्तिहरूको कदर हुने र उनीहरू जिम्मेवार स्थानमा स्थापित हुन सके समाज र राष्ट्र सकारात्मक दिशातर्फ उन्मुख हुने अवस्था तयार हुनेछ ।"
मदन सरको जुँगा र विवाहको फजुल खर्च !,"जर्मन सामाजिक प्रजातन्त्रवादीहरूको संस्था फ्रेडरिक इबर्ट स्टिफ्टुङ, एफईएसले आयोजना गर्ने समसामयिक विषय प्रस्तुति र त्यसबारे हुने मासिक छलफलले मन नै उद्वेलित बनाइदियो । गएको साता ललितपुरमा आयोजना गरिएको छलफलको विषय थियो, नेपाली अर्थतन्त्रका चुनौती र सम्भावना ! प्रस्तुत र टिप्पणीकर्ता पनि नेपाली नै रहेकाले मुलुकको अर्थतन्त्रको अवस्थाबारे खुलेरै छलफल र तर्कवितर्क भए । यथार्थ तथ्यतथ्यांकहरू बाहिर आए, जो साह्रै कहालीलाग्दा पो रहेछन् ! विषय प्रस्तोता थिए, नेपाली अर्थतन्त्रका गुरुजी प्राडा मदन दाहाल । गुरुजी किनभने उनी अर्थशास्त्रका प्राध्यापक हुन् । उनले चालीस वर्ष त्रिभुवन विश्वविद्यालयमा अर्थशास्त्र पढाए । विभागका प्रमुखसमेत बने । मुर्धन्य अर्थशास्त्री मानिन्छन् उनी । संसारका विभिन्न विश्वविद्यालयमा पढाइसकेका दाहाल मेघा बैंक नेपालका अध्यक्ष रहेर नेतृत्व गरिसकेका व्यक्ति पनि हुन् । उनले भने, नेपाल विश्वका २५ विपन्न मुलुकमध्ये सत्रौं नम्बरमा पर्छ । यो मेरो तथ्यांक होइन, वल्र्ड एटलास भन्ने संस्थाको हो । गतवर्ष विश्व मुद्राकोष, आईएमएफले भन्यो, यसैगरी नेपाल अगाडि बढिरह्यो भने पाँच वर्षमा दक्षिण एसियामा अफगानिस्तानलाई पनि उछिनेर यो भेगकै विपन्न मुलुक बन्नेछ । प्राध्यापक दाहालले देशको खोक्रो अर्थतन्त्रबारे प्रस्तुति गरेकै दिन साँझ मलाई भने न्यूनमध्यम परिवारको विवाहको निम्तो मान्न जानु थियो । गइयो । घडेरी बेचेर गरिएको सामाजिक व्यवहारमा भएको तामझाम र गरिब देशका नागरिकको बोक्रे फूर्ति देख्दा आफू कहाँ छु भन्ने लागिरह्यो । बिहेभोजका पाहुनाहरूको लबाइखवाइदेखि पियायीसम्मले मदन सरले भन्नुभएको देशमा होइन, कुनै समृद्ध मुलुकका धनवान्का छोराछोरीको बिहेमा उपस्थित भए झैं लागिरह्यो ! अनि आफू ? आफू त त्यो हुलमा स्वस्थानी व्रतकथाका दक्ष प्रजापतिले आयोजना गरेको यज्ञमा हियाइएका सतीदेवीका पति शिवजी जस्तो बनेर निम्तालाई उपयोग गरिरहे झैं लागिरह्यो । मदन सरको विश्लेषणलाई त्यसरी नै पर्गेलिइरहियो, जसरी मदन सरका फुलेका जुँगालाई त्यसमाथि लगाइएको कालोले युवक मदन दाहालको झझल्को गराए पनि उहाँ सत्तरी नाघेको मदन दाहाल नै हुनुहुन्छ । विवाहका पाहुनाहरू एकसेएक थिए । ऊ भन्दा ऊ राम्री, अर्कीभन्दा झन् अर्की सुनचाँदी हिरा जुहारत र बहुमूल्य गरगहना र कपडा लगाएर चिरिच्याट्ट । कम्मरमा हरियो पोते बाँधिएको मोटो तिलहरी छड्के पारी लगाउँदै भर्खरै ब्युटीपार्लरबाट उदाए झैं लाग्ने मोटामोटा महिला । पुरुषहरू पनि हातमा सुनका ब्रासलेटदेखि घाँटीमा सिक्री । महँगा सुट मात्र हिराजडित टाई पिनमै सजिएका थिए । त्यसमाथि महँगा अत्तर छर्किएकाले मग्मगाइरहेका थिए । राजनीतिक दलका नेतादेखि कर्मचारी, सेना प्रहरीका सकल दर्जासम्म र किसानदेखि उद्यमीसम्म नातागोता, इष्टमित्रहरू निम्तालुका रूपमा देखिए । सबै प्रसन्नचित्त, खाइलाग्दा र भोजमा सशक्त र सक्रिय रहिरहे । हाइ, हल्लो, गुड, दर्शन, नमस्तेदेखि हग गर्दै चोसो पारेर च्वाँक्क मुइको आवाजले राष्ट्रिय, क्षेत्रीय र अन्तर्राष्ट्रिय माहोलको झझल्को गराइरहेको थियो । त्यहीं क्याटरिङहोटेलका वेटरहरू ह्विस्की, वाइन, बियरलगायत कोल्ड ड्रिंक्स सर्भ गरिरहेका थिए । थरीथरीका स्न्याक्सहरूको ट्रेमात्र होइन, सिंगो बँदेल आगोमा सेकिइरहेको थियो । तात्तातो मम, भुटेका कुखुरादेखि पहाडिया खसीका आन्द्राभुँडी, मुटुकलेजोदेखि समुद्री माछाका आइटम घुमिरहेका थिए । जाडोमा पाहुनाहरूले सेकिन नपरोस् भनेर चौरहलमै नांग्लोजस्तो पातोले पाहुनाको टाउका माथितिरदेखि तातो फ्याँक्ने आयातीत ग्याँस हिटरले कुखुरा पाल्नेहरूले चल्लालाई तताउन राखेका ब्रुडरलाई सम्झना गराइरहेका थिए । त्यो ग्याँस बु्रडरमुनि पाहुनाहरू कुखुराका चल्लाजसरी बाक्लिएर चिसो बियर र आइस हालेको रक्सी तानिरहेका थिए । हाँसो, नाचगान र रामरमाइलोका आइटम बेग्लै थिए । चर्को कर्कसा स्वरमा बजिरहेका विदेशी संगीतले नझुम्ने र ओठमा त्यही गीत र बाजाको तालमा नहल्लिने कोही देखिएनन् । कहिले विदेशी कहिले लोकगीतले वातावरण मदहोस गराउने रहिरह्यो ढिलैसम्म । बेखुस, नहाँस्ने ननाच्ने कोही रहेनन् । बेहुलाबेहुली मात्र होइन, दुलाहादुलहीका बाबुआमा, दाजुभाउजूहरू पनि सँगसँगै नाचे । अँगालो मारे । कराए, चिच्याइरहे र वातावरण अझै तताए । वरिपरिकाले ताली बजाए । अझै जोस्याउन खिखो स्वरमा खलासीले बस रोक्न र चलाउन बजाएजस्तै गरी सिठी पनि फुकिरहे । डिजेले बाजाको स्वरलाई झन् घन्काइरह्यो । यो सबलाई कसरी बुझ्ने ? एक समाजमानवशास्त्री प्राध्यापकले भने, माघ लागेपछि राजधानी उपत्यकाका क्याटरिङ र होटेल कतै खाली छैनन् किनभने घरबाट सामाजिक व्यवहार गर्ने चलनले ओल्लो घरको नरे पल्ला घर सरेजस्तै घरघरमा हुने बिहे व्रतबन्ध मात्र होइन, जन्मदिन र विवाहका एनिभरसरीले पनि क्याटरिङहोटेलको ठाउँ लिइसकेका छन् । सहरबजारमा त ठाउँको पनि अभाव होला, तर काँठमा पनि अब क्याटरिङमा नबोलाउनेका व्यवहारमा पाहुनाहरू जान हिच्किचाउन थालिसकेका छन् । त्यसैले इष्टमित्र र गाउँठाउँका छरछिमेकले सरसहयोग गरेर खड्कुँला, फोसी र बाटामा भोज उतार्ने दिन सकिए । क्याटरिङलाई दियो, उसैले सबै व्यवस्था गरिहाल्छ । पुरानो चलन सम्झँदै उनले थपे, अब बारीका डल्लामा टपरीमा हालेर जन्तेबाख्रोको झोल होइन, क्याटरिङमा बूढी बाख्रीका लाम्टाले हैकम जमाउन थालेका छन् । विदेशबाट आयात गरिएका सामग्रीहरूले स्थानीय सरसामानलाई कहाँसम्म भने खाद्यान्नसमेत विस्थापित नै गर्न लागिसकेको छ । त्यसैले सामाजिक व्यवहार सहज रूपमा सकेर जिम्मेवारी पूरा गर्ने संस्कार अब लाखौंलाखको बोझमा बदलिएका छन् । भोज मात्र धान्न नसकिने गरी बढेको होइन, पहाडमा पनि तिलकले मधेसीलाई हराउने गरी जरा गाडिसकेको छ र समाजमा परिवर्तनका वाहक भनाउँदाहरूले नै त्यसलाई लालमोहर लगाएर बढावा दिइरहेका छन् । अहिलेको समाजको कुन त्यस्तो पात्र छ, जसले मर्दा र पर्दाका व्यवहारलाई सहज रूपमा सकेको छ ? उनले प्रश्न गर्दै सोधे, भर्खरै राष्ट्रपति विद्या भण्डारीकी छोरीको विवाह पूर्वराष्ट्रपतिका नातिसँग सम्पन्न भयो होइन ? त्यसलाई नेपालका परिवर्तनकामी नेताहरूले कायम गरेको मानक मान्नुहुन्छ कि हुन्न ? उनले रोस प्रकट गर्दै भने, दुःख पाएको बेला र सत्ता सुख पाएको समयलाई नै विश्वभर मानकको रूपमा हेरिने चलन छ । यस अर्थमा हाम्रा परिवर्तनकामी प्रगतिशील र प्रजातान्त्रिक नेताकार्यकर्ताले केलाई आदर्श बनाउने रहेछन् ? तर जनताले नेताका भनाइ र गराइलाई हेरिरहेका हुन्छन् । नेता र सत्तासुखमा मात्तिनेहरू रैतीको स्मरणमा केही रहँदैन भन्ठान्छन् तर सर्वसाधारणले यस्ता कुरा मनको कुनामा सुरक्षित साथ साँचिरहेका हुन्छन् । त्यसैले राष्ट्रपतिकी छोरीको होस् कि नातिको, प्रधानमन्त्री, मन्त्री र प्रशासकका सन्तानका हरेक गतिविधिको हिसाब जनसाधारणको बहीखातामा रहिरहेको हुन्छ । त्यहीकारण हो हरेक नेताप्रशासकका व्यवहारबारे वादविवाद र तर्कवितर्कहरू भइरहेका हुन् । एफईएसका नेपाल प्रमुख प्राध्यापक देवराज दाहाललाई सोधियो, के हुन्छ सामाजिक व्यवहारहरू धानिनसकिने गरी महँगा र देखासिकीमा समाजका अग्रजहरूले गर्न थाले भने । उनले भने, विवाहमा जुन हाइकस्ट लगाउने प्रतिस्पर्धा भइरहेछ, त्यसले अन्ततः डिभोर्स बढाउँछ । फजुल खर्चले बालबच्चा पीडित बन्छन् । परिवारका सदस्यहरूलाई थप पीडा उत्पन्न हुन्छ र अन्ततः सामाजिक देखासिकीले तल्लो वर्गमा आक्रोश बढाउँछ र यसले समाजमा थप द्वन्द्व निम्त्याउँछ । त्यसैले ऋण लिएर होस् वा जग्गाजमिन बेचेर अथवा भ्रष्टाचार र व्यभिचारमार्फत कमाएको अकूत सम्पत्ति खर्च गरेर प्रतिष्ठित भएँ भन्ठान्ने कुसंस्कृति निर्मूल पार्नैपर्छ । समाजशास्त्रीदेखि राजनीतिशास्त्रका प्राध्यापकहरूको पनि यसबारे समान धारणा देखियो । उनीहरूले भने, राजनीतिज्ञदेखि प्रशासकहरूका विवाहमा दुलहादुलहीले लगाएको पोसाकदेखि प्रदर्शन गरिएको राजसी ठाँटलाई पूर्वराजा ज्ञानेन्द्र गएर मात्र राष्ट्र प्रमुखले आयोजना गरेको विवाह राजसी भएको होइन । यसअघि सुजातादेखि अरू नेताहरूले सामाजिक व्यवहारमा गरेका तडकभडक र खर्चले नै त्यसलाई प्रदर्शन गरिरहेको छ । नेपाल ९१७ प्रतिशत सामान आयात गरेर जीवन धानिरहेको छ । बचत एकदमै न्यून र खर्च अत्यधिक छ । ४० लाख युवाहरू आफ्नो देश बनाउन होइन, अरूको देश बनाउन रगतपसिना बगाइरहेका छन् । देशमा उठेको राजस्वले प्रशासनिक खर्च पनि धान्दैन । अनि विकास ? यु ट्युबमा झकिझकाउ गरगहना, पोसाक, पार्टी र उपहार लेनदेनको फोटा प्रदर्शनीले कम्युनिस्ट कांग्रेसका नेताहरूको मनभित्रको दमित चाहना बाहिर आएको छ । राजाराणाहरूको चर्चा त त्यसलाई छोप्न खोजिएका पारदर्शी पर्दा मात्र भएकाले नवराजा र नवराणाहरूको चर्चा चुलिएको हो । मदन सरले त्यो दिन भनेका थिए, नेपाल भयावह आर्थिक असन्तुलनमा रहेको छ । नेपालीजनको पनि हालत त्यसभन्दा विपरीत देखिएन । दाहालले नेपाल संसारकै यस्तो देश हो, जसले ८३ प्रतिशत निर्यात गर्छ र आयात ? सबैले अचम्म मान्छन्, उनले भने, नेपाल ९१७ प्रतिशत सामान आयात गरेर जीवन धानिरहेको छ । बचत एकदमै न्यून छ र खर्च अत्यधिक छ । भारतबाट औषधि किन्न, धर्म गर्न, बच्चा पढाउन, खाद्यान्न, तरकारी र लत्ताकपडा किन्न हाम्रो देशले डलर बेचेर भारु किनिरहेको छ । ४० लाख युवाहरू आफ्नो देश बनाउन होइन, अरूको देश बनाउन रगतपसिना बगाइरहेका छन् । देशमा उठेको राजस्वले प्रशासनिक खर्च पनि धान्दैन । अनि विकास ? विकासको अवरोध नै हाम्रो फजुल खर्च र उत्पादनमूलक काममा लगानी र परि श्रम नगर्नु हो । विकासमा विनियोजित बजेट नै खर्च हुँदैन । सरकार ? सरकार भन्छ, हामी ७२ प्रतिशतले चौधौं त्रिवर्षीय योजनामा विकास गर्छौं तर अहिलेको हाम्रो विकास दर ०७७ प्रतिशत रहेको छ । एक प्रतिशत पनि वृद्धि गर्न नसक्नेले सात गुना बढी वृद्धि गर्छुभन्दा कसले पत्याउँछ, मदन सर औंला ठडिन्छन् । जब देशको हालत यस्तो छ, किन र कसरी मानिसहरू फजुल खर्ची बनिरहेका हुन् ? समाजका अग्रज भन्नेहरू नै भडकिलो र खर्चिलो व्यवहारलाई प्र श्रय दिइरहेकाले समाजको मानक नै तडकभडक बन्छ । अरू त अरू अमेरिका होस् वा अष्ट्रलिया वा बेलायतमा बस्ने पढ्ने नेपाली केटाकेटीहरू विदेशमा करणी गरेर नेपालमा वरणी गर्ने निहुँमा तडकभडकयुक्त कुसंस्कार र कुरीति थोपरिरहेका छन् । सयौं व्यक्तिहरूलाई कुरो छिन्ने, स्वयम्बर र कन्यादान भनेर तीनचोटि जन्ती बोलाउनुपर्ने, तिनलाई सामान्य होइन, सुनका सिक्का, महिलाका आभूषण, सुटटाइ, सुनहिराका गहनादक्षिणा दिने कुसंस्कृतिलाई बढावा दिइरहेछन् । त्यसमाथि जति पनि सामाजिक व्यवहार छन्, तिनमा खर्च थोपरेर बोझिलो बनाइरहेछन् । हुँदो खाँदो परिवारलाई कंगाल बनाउने चलन अहिले कति तीव्र पारिएको छ भने भर्खरै छोरीलाई अमेरिका बस्नेसँग विवाह गराएको एक परिवारले भन्यो, ज्वाइँ त फर्के तर छोरी यतै छ । एम्बेसीले भिसा दिएन के गर्ने ? यस्ता कुरीति र कुसंस्कारविरुद्ध जनचेतना जगाउन लाग्नुपर्ने नेता र प्रशासकहरू तिनकै मतियार बनेकाले कुरीति फैलिइरहेको छ । विदेश बस्नेसँग एकपटक गर्ने व्यवहार हो भनेर जायजेथा बेचेर विवाह गर्नुपर्ने चंगुलमा सर्वसाधारण परिरहेका छन् । यसले समाजमा कुरीति थपिरहेको छ र आममानिसमा तडकभडक गरेपछि समाजमा स्थापित होइन्छ भन्ने गलत मान्यताले जरा गाडिरहेको छ । यसबाट जोगिने कसरी ? ती समाजशास्त्रीले भने, यसको लागि समाजका व्यक्ति, वरबधू, परिवार, समाज, राज्य, नेता, मिडिया, बालबालिका, नागरिक समाज, एनआरएनसम्मले सशक्त भूमिका निर्वाह गर्नुपर्ने बताए । उनले भने, हरेक व्यक्तिले आफूमात्र होइन, सन्ततिको भविष्यको लागि जागरुक बनेर फजुल खर्च र कुरीतिविरुद्धको अभियानमा लाग्नुपर्छ । सचेत वरबधू दुवैले कुरीतिविरुद्ध एकअर्को परिवार, इष्टमित्रबीच जनवकालत थाल्नुपर्छ । हरेक परिवारमा तीन पुस्ता हुन्छन्, उनीहरूबीच हामी नक्कलबाजी र सौदाबाजी गरेर छोराछोरीको विवाह गर्दैनौं र आत्मगौरवका साथ इज्जत कायम गराउने व्यवहार गर्छौं भन्ने अभियान थाल्नुपर्छ । समाजले पनि को कसले कसरी सामाजिक व्यवहार गरिरहेको छ, त्यसलाई सीसी क्यामराले जसरी हेरिरहनु र तडकभडक गर्नेका व्यवहारमा सहभागी नभएर बहिस्कार गर्न थाल्नुपर्छ । राज्यले विवाह आदिमा स्थानीय निकायबाट स्वीकृति लिएर केकसरी र कति मानिसलाई बोलाउने हो त्यसको जानकारी गराएर मात्र बिहे व्रतबन्ध गर्ने नियमकानुन बनाउनुपर्छ । खर्चको स्रोत पनि खुलाउनुपर्छ । पार्टीहरूले पनि एमालेका जनवर्गीय संगठनले मालाखादा नलगाउने र नबोल्ने व्यक्तिलाई मञ्चमा नराख्ने निर्णय गरेजस्तै अब खर्चिला र भडकिला अपारदर्शी भोजभतेरमा नेता र कार्यकर्ताले सामेल नहुने अभियान चलाउनुपर्छ । उपहार र खाम बोकेर नगई असमर्थता जनाउनुपर्छ । बालबालिकालाई भडकिलो र खर्चिलो कुरीतिविरुद्ध सचेत बनाउन पाठ्यसामग्री नै बनाएर यो महारोगविरुद्ध शिक्षित र दीक्षित बनाउन थाल्नुपर्छ । गीतसंगीत र सिने कलाकारहरूलाई राज्यले भर्खरै रिलिज भएको अमिर खानको दंगलजस्तो सिनेमा होस् वा उजेली र अन्य चेतनामूलक डकुमेन्ट्री, नाटक, गीत बनाउन प्रोत्साहित र पुरस्कृत गर्नुपर्छ । नागरिक समाज र एनजीओकर्मीहरूले हातमा स्कचबियर लिएर डलर कमाउने बुद्धिजीवी हुने मात्र होइन, समाजमा यस्ता सामाजिक विषयहरूबारे बहस पैरवी चलाउने र सभागोष्ठी सेमिनार गरेर आमजनतालाई सचेत बनाउन लाग्नुपर्छ । विदेशमा बस्ने नेपालीहरू जो आफूलाई एनआरएन भन्ने गर्छन्, उनीहरूमाथि विवाह व्रतबन्धलाई झकिझकाउ र खर्चिलो बनाउने आरोप लागेको छ, उनीहरूले विदेशमा सिकेका सामान्य किसिमले गरिने सामाजिक व्यवहारलाई नेपालमा गरेर देखाउन प्रोत्साहित र कुरीति फैलाउनेलाई भण्डाफोर गर्नुपर्छ । यी सबैका विधि व्यवहारलाई मिडियाले साँच्चिकै वाचडग भएर अनुकरणीय कामलाई प्रोत्साहन र भडकिला व्यवहारवालाहरूको सम्पत्तिको स्रोतलाई समेत खोजेर प्रकाशनप्रसारणमार्फत खबरदारी गर्नुपर्छ ।"
गुजरातमा विश्वकै सबैभन्दा ठूलो क्रिकेट स्टेडियम बन्दै,"एजेन्सी: भारतको गुजरातमा संसारकै सबैभन्दा ठूलो क्रिकेट स्टेडियम बन्ने भएको छ। भारतका ठूला एवं चर्चित अहिंसावादी नेता गान्धी, पटेलदेखि हार्दिक पटेल र वर्तमान प्रधानमन्त्री नरेन्द्र मोदी समेत गुजरातकै रहेको बेला उसले अहमदाबादमा संसारकै ठूलो स्टेडियम बनाउन लागेको हो। भारतीय पत्रिका 'द हिन्दु'को अनलाइन संस्करणले उल्लेख गरे अनुसार यो स्टेडियममा एक लाख १० हजार मानिस बस्न सक्नेछन्। यसका साथै उक्त स्टेडियमभित्र ७६ वटा कर्पोरेट बक्स, ४ वटा ठूल्ठुलो ड्रेसिङ रुम, एउटा ठूलो क्लब हाउस तथा ओलम्पिककै आकारमा स्विमिङ पुल समेत रहनेछन्। यो क्रिकेट स्टेडियम बन्न करीब २ वर्ष लाग्ने बताइएको छ। स्टेडियममा तीनवटा प्राक्टिस ग्राउण्डसँऊै एकवटा इन्डोर क्रिकेट एकाडेमी समेत रहनेछ। यो ठाउँमा पहिले सरदार पटेल गुजरात स्टेडियम रहेको थियो।उक्त स्टेडियमलाई अहिले भत्काइएको छ। पहिला उक्त स्टेडियममा ५० हजार मानिस बस्ने क्षमता थियो। अब आइपीएल टीम गुजरात लायन्सको होम ग्राउण्ड यही स्टेडियम हुने बताइएको छ। यसअघि अस्ट्रेलियाका मेलबर्न क्रिकेट ग्राउण्ड सबैभन्दा ठूलो स्टेडियम रहेको थियो। उक्त स्टेडियमको क्षमता करीब १ लाख मानिस अट्ने रहेको थियो।"
क्रिकेटर आन्द्रे रसेललाई एक वर्षको प्रतिबन्ध,"एजेन्सी : वेस्टइन्डिज क्रिकेट टोलीका अलराउन्डर आन्द्रे रसेललाई विश्व क्रिकेटको सर्वोच्च निकाय आईसीसीले एक वर्षको प्रतिबन्ध लगाएको छ। उनलाई डोपिङ परीक्षणमा पटकपटक असहयोग गरेको आरोपमा एकवर्षे प्रतिबन्ध लगाइएको हो। यो प्रतिबन्धसँगै उनले क्रिकेटको कुनै पनि प्रतियोगितामा सहभागिता जनाउन नपाउने आईसीसीले जनाएको छ । रसेलले सन् २०१५ मा डोपिङका विषयमा तीन पटकसम्म असहयोग गरेको भन्दै तीन सदस्यीय न्यायिक छानबिन आयोगले उनलाई कारबाही गरेको हो। उनमाथि लगाइएको प्रतिबन्ध सन् २०१७ को जनवरी ३१ देखि देखि सन् २०१८ को जनवरी ३० तारिखसम्म कायम रहने आईसीसीले जनाएको छ। विश्व इन्टी डोपिङ एजेन्सी (वाडा) को नयाँ प्रावधानअनुसार खेल नभएको अवस्थामा पनि खेलाडीले डोपिङ परीक्षण गर्नुपर्ने हुन्छ। तर, २८ वर्षीय रसेलले वाडाको नियमलाई उल्लंघन गर्दै आएका थिए। यो प्रतिबन्धसँगै रसेलले एक वर्षसम्म राष्ट्रिय टोलीका साथै पाकिस्तानी सुपर लिग, इन्डियन प्रिमियर लिग, बंगलादेश प्रिमियर लिगलगायत कुनै पनि प्रतियोगिता र खेल खेल्न पाउने छैनन्। यसैबीच रेसलका कानुनी सल्लाहकार प्याट्रिक फस्टरले आइसीसीको उक्त प्रतिबन्धविरुद्ध पुनरावेदन गर्ने जनाएका छन्।"
आयोजक झापा ११ अन्तिम चारमा,बिर्तामोड : आयोजक टोली रमपम झापा११ ले झापाको बिर्तामोडमा जारी दोस्रो संस्करणको रमपम झापा गोल्डकपको अन्तिम चारमा आफ्नो स्थान सुरक्षित गरेको छ । विर्तामोडको डोमालाल राजवंशी रङ्गशालामा जारी मोफसलको सर्वाधिक पुरस्कारको फुटबल प्रतियोगिता अन्तर्गत बुधबार भएको खेलमा झापाले सुदूरपश्चिम११ लाई ४० को फराकिलो गोलअन्तरले हराउँदै सेमिफाइनल यात्रा तय गरेको हो । खेलको पहिलो हाफको ३० औँ मिनेटमा झापा ११ का विदेशी खेलाडी मार्टिनको प्रहार सुदूरपश्चिमका खेलाडी राकेश हमाललाई टच हुँदै गोलमा परिणत भयो। दोस्रो हाफमा झापाले ३ गोल गर्यो। खेलको ४६ औँ मिनेटमा बुद्ध चेम्जोङले गोल गर्दै अग्रता २० पुर्याए। झापाका लागि तेस्रो गोल ४८ औँ मिनेटमा विदेशी खेलाडी मार्टिनले गरे। ८८ औँ मिनेटमा मार्टिनले व्यक्तिगत दोस्रो गोल गर्दै टिमलाई ४० को जीत सुनिश्चित गरे। बुधबारको खेलको म्यान अफ द म्याच दुई गोल गर्ने झापा११ का खेलाडी मार्टिन घोषित भए। बिहीबारको खेल मनाङ मस्र्याङ्दी क्लब र न्यूरोड टिम एनआरटीबीच हुने आयोजक समितिका उपाध्यक्ष बलराम कार्कीले जानकारी दिए ।
ट्रम्पको निर्णयले : अमेरिका जाने खेलाडी तनावमा,"न्युयोर्क : अमेरिकी राष्ट्रपति डोनाल्ड ट्रम्पले हालै केही देशका नागरिकमाथि लगाएको भ्रमण प्रतिबन्धबाट खेल क्षेत्र पनि तरंगित भएको छ। यो निर्णयले दीर्घकालीन रूपमा खेल क्षेत्र प्रभावित बन्ने देखिएको छ। अमेरिकी सरकारले त्यहाँको ओलम्पिक कमिटीलाई ठूला प्रतियोगितामा सहभागी हुने विदेशी खेलाडी एक सातासम्म भ्रमण प्रतिबन्धको सिकार नहुने जानकारी दिए पनि दीर्घकालीन रूपमा खेलाडी प्रभावित बन्ने भन्दै खेल सम्बद्ध विभिन्न संघसंस्थाले विरोध गरेका छन्। अमेरिकी ओलम्पिक कमिटीद्वारा सोमबार प्रकाशित वक्तव्यमा त्यहाँ आयोजना हुने अन्तर्राष्ट्रिय प्रतिस्पर्धामा कुनै पनि देशका खेलाडीका लागि भ्रमण प्रतिबन्धको प्रभाव नपर्ने र उनीहरूले सहज रूपमा प्रवेश पाउने जनाइएको छ। अमेरिकाको लस भेगासमा यही फेब्रुअरी १० मा आर्चरीको विश्वकप आयोजना हुने पूर्व निर्धारित कार्यक्रम छ। यसका साथै अमेरिकामा बोस्टन म्याराथन, ट्र्याक एन्ड फिल्ड, विश्वकप साइक्लिङलगायतका प्रतिस्पर्धा पनि आयोजना हुँदैछ। हामी अन्तर्राष्ट्रिय ट्र्याक एन्ड फिल्ड फेडरेसन र अमेरिकी ओलम्पिक कमिटीसँग सम्पर्क गरिरहेका छौं। खेलाडीले सहज रूपमा अमेरिकामा कसरी प्रवेश पाउन सक्छन् र ठूला प्रतियोगितामा सहभागी हुनुपर्छ भनेर प्रयास गरिरहेका छौं, अमेरिकी ट्र्याक एन्ड फिल्डका जिल जियरले भने। राष्ट्रपति ट्रम्पले प्रतिबन्ध लगाएको सात मुलुकमध्ये इरान पनि एक हो। इरानका जहरा नेमाती गत वर्ष भएको रियो ओलम्पिकमा सहभागी भएका थिए। विश्वकप आर्चरीमा इरानको टोली खासै चिनिएको नाम भने होइन। यसैगरी अमेरिकाको रेस्लिङ टिम पनि अर्को महिना इरान जाँदैछ। अमेरिकी टोली विश्वकप प्रतियोगिताका लागि अमेरिका जान लागेको हो। अमेरिकी रेस्लिङ संघका अध्यक्षले प्रतियोगिताका लागि इरानभन्दा पनि अन्य स्थानको खोजी भइरहेको बताएका छन्। यस्तै परिस्थितिका बीच अन्तर्राष्ट्रिय ओलम्पिक कमिटी (आईओसी) ले भने सन् २०२४ मा आयोजना हुने ओलम्पिक खेलकुद हुने सहरको टुंगो लगाइरहेको छ। आईओसीले अमेरिकाको लस एन्जलससहित पेरिस, बुढापेस्ट र हंगेरीमध्ये एक सहरको छनोट गर्नेछ। लस एन्जल्सका मेयर इरिक गारसेट्टीले भन्छन्, कम जोखिमयुक्त खेलले राष्ट्रलाई एक सूत्रमा बाँद्छ। यस्ता कार्यले अमेरिकी मानसम्मानमा खलल पुयाउनुका साथै समुदायमा पनि नकारात्मक सन्देश प्रवाह गर्दछ। उनले थपे आईसीसीले हाम्रो आग्रहलाई मूल्यांकन गर्नेमा विश्वस्त छु। सरकारसँग भएको पछिल्लो सहमतिका बारेमा अमेरिकी ओलम्पिक कमिटीका अध्यक्ष ल्यारी प्रोब्रास्ट र प्रमुख कार्यकारी अधिकृत स्कट ब्ल्याकमनले संयुक्त विज्ञप्ति निकाल्दै ओलम्पिक आन्दोलन विविधता र समावेशिताको सिद्धान्तमा आधारित भएको बताएका छन्। हामी आफ्नो राष्ट्रको सुरक्षाका लागि कठिन कामलाई स्वीकार गर्दछौं संयुक्त विज्ञप्तिमा भनिएको छ। अमेरिकी राष्ट्रपतिको पछिल्लो कदमको अमेरिकाको विभिन्न संघसंस्था र व्यक्तिले विरोध गरेका छन्। मुस्लिम बाहुल्य भएका सात राष्ट्र लिविया, सिरिया, इराक, इरान, सुडान, सोमालिया र यमनमाथि लगाइएको भ्रमण प्रतिबन्धको अमेरिकाको प्रमुख खेलाडी संघ, अमेरिकी राष्ट्रिय फुटबल टोलीका कप्तान मिचेल ब्याडलेलगायतले विरोध गरेका छन्।"
अस्ट्रेलियासँग हार्यो नेपाल,"द्वारका (नयाँ दिल्ली): बलिङ र फिल्डिङमा कमजोर प्रदर्शनपछि नेपाली टोली दोस्रो दृष्टिविहीन टिट्वेन्टी विश्वकप क्रिकेट प्रतियोगिताको आफ्नो पहिलो खेलमा अस्ट्रेलियासँग १० विकेटले पराजित भएको छ। पराजयसँगै नेपालको लिग चरण पार गर्ने सम्भावना पनि कमजोर बनेको छ। अन्तर्राष्ट्रिय प्रतियोगितामा नेपालको अस्ट्रेलियासँग यो दोस्रो पराजय हो। सन् २०१२ मा भारतकै बैंगलोरमा भएको पहिलो टीट्वेन्टी विश्वकपमा पनि नेपाल अस्ट्रेलियासँग सात विकेटले पराजित भएको थियो। द्वारकास्थित दिल्ली विकास प्राधिकरणको मैदानमा टस जिती पहिले ब्याटिङ गरेको नेपालले निर्धारित २० ओभरमा आठ विकेट गुमाउँदै एक सय ४३ रन बनाएको थियो। अस्ट्रेलियाले १२४ ओभरमा कुनै पनि विकेट नगुमाई लक्ष्य पूरा गर्यो। नेपालले यसपटक अस्ट्रेलियाविरुद्ध पाँच वर्षअघि बनाएको जति योगफल पनि बनाउन सकेन। विकेट पनि लिन सकेन। पाँच वर्षअघि नेपालले अस्ट्रेलियाविरुद्ध एक सय ५७ रनको लक्ष्य तय गरेको थियो भने तीन विकेटसमेत लिएको थियो। अस्ट्रेलियन खेलाडी नेपाली खेलाडीभन्दा शारीरिक र मानसिक रूपमा सशक्त देखिए। नेपालले अस्ट्रेलियालाई २९ अतिरिक्त रन उपहार दिएको थियो। अस्ट्रेलियाले बलिङ, ब्याटिङ र फिल्डिङ सबै क्षेत्रमा उत्कृष्ट प्रदर्शन गर्यो। अस्ट्रेलियाका लागि सुरुआती ब्याट्सम्यान म्याथु जेम्स क्यामेरुनले ४३ बलमा ६८ र स्टेफन पाल्मरले ३९ बलमा ४८ रन बनाए। नेपालका लागि भने सुनील सुवेदी क्षेत्रीले अविजित ३४ र कप्तान कीर्तन श्रेष्ठ दुवालले २९ रन जोडे। अन्य ब्याट्सम्यानले गतिलो प्रदर्शन गर्न सकेनन्। कीर्तनले २० बलमा तीन चौका प्रहार गरे। रमेशबहादुर बानियाँले १६ बलमा १८ र सुनील थापामगरले १२ रन बनाए। सुरुआती ब्याट्सम्यान पदमबहादुर बडैला दुई, लोकबहादुर थापा एक, अब्दुल जहिद फकिर दुई र सुनिल रानामगर पाँच रनमा पेभेलियन फर्किए। जीवन गुरुङले दुई रन बनाए भने दुर्गादत्त पौडेल शून्य रनमै आउट भएका थिए। अस्ट्रेलियाका रेमन्ड स्टेफन मोक्सली र मार्क हस्केटले दुईदुई विकेट लिए। अस्ट्रेलियाविरुद्ध नेपाललाई अम्पायरको निर्णयले समेत साथ दिएन। अपांगता नभएकाहरूलाई खेलाउने रेफ्रीहरू सहभागी रहेको खेलमा दृष्टिविहीन क्रिकेटको नियमविपरीतको निर्णय दिएको देखियो। नेपाललाई पहिले फ्रि हिट दिएर पनि रेफ्रिले अस्ट्रेलियाली खेलाडीको बलिङलाई पछि डेड बल घोषणा गरेको थियो। अम्पायरले नेपालको प्रत्येक नो बल' मा अस्ट्रेलियालाई फ्रि हिट दिएको थियो। जबकि दृष्टिविहीन क्रिकेटमा बलिङ गर्दा खुट्टाले लाइन पार गरेको अवस्थामा पाएको नो बल' मा मात्रै फ्रि हिट दिने नियम छ। गलत निर्णय दिएपछि आयोजकले बारम्बार मैदानमा प्रवेश गरी अम्पायरलाई सम्झाएका थिए। नेपालले त्यसबारेमा आयोजकलाई निवेदनसमेत दिएको छ। खेलपछि नेपाली टोलीका प्रशिक्षक रिजन प्रजुले खेलाडीले योजनाअनुसार खेल्न नसक्दा पराजय बेहोर्नु परेको प्रतिक्रिया दिए। खेलाडीहरूले अभ्यासको बेला खेलेको जत्तिको पनि खेल्न सकेनन्। विशेषगरी बलिङ र फिल्डिङ निक्कै कमजोर रह्यो', प्रशिक्षक प्रजुले भने, अस्ट्रेलियाले भने सोचेकोभन्दा राम्रो प्रदर्शन गर्यो। अर्को अर्को खेलमा रणनीति परिवर्तन गरेर खेल्नेछौं।' कप्तान कीर्तनले पनि सोचेको जस्तो खेल नभएको बताए। आशा गरेका खेलाडी चाँडै आउट भएपछि हामी दबाबमा पर्यौं। ब्याटिङ र फिल्डिङ सोचेको जस्तो भएन', उनले भने, आगामी खेलमा राम्रो गर्ने प्रयास गर्नेछौं।' प्रतियोगिताअन्तर्गत नेपालले आफ्नो दोस्रो खेलमा बुधबार बंगलादेशसँग खेल्नेछ। नेपालले बंगलादेशसँग अहिलेसम्म दुई पटक प्रतिस्पर्धा गरेको छ। जसमध्ये एकमा जित र एकमा हार बेहोरेको छ। सन् २०१२ को विश्वकपमा भएको भेटमा नेपाल विजयी बनेको थियो भने गत वर्ष भएको एसिया कपमा बंगलादेश पराजित भएको थियो। घिमिरे द्वितीय उपाध्यक्ष नेपाल दृष्टिहीन क्रिकेट संघका अध्यक्ष पवन घिमिरे विश्व दृष्टिहीन क्रिकेट लिमिटेडका द्वितीय उपाध्यक्ष चयन भएका छन्। मंगलबार राति भारतको नयाँदिल्लीमा भएको लिमिटेडको १९औं साधारणसभाले घिमिरेलाई द्वितीय उपाध्यक्ष चयन गरेको हो। साधारणसभामा घिमिरेलाई द्वितीय उपाध्यक्षका लागि वेस्टइन्डिजले प्रस्ताव गरेको थियो। जसमा भारतलगायत देशले समर्थन गरेपछि घिमिरे द्वितीय उपाध्यक्ष बनेका हुन्। विश्वमै दृष्टिविहीन क्रिकेटका बारेमा क्रियाशील रहेका पुरानामध्येका घिमिरे पहिलो पटक अन्तर्राष्ट्रिय निकायको कार्यकारी पदमा पुगेका हुन्। घिमिरे सन् २०१४ अघिसम्म एसिया हेर्ने निर्देशक थिए। घिमिरेले अपांगता भएपछि अन्तर्राष्ट्रिय स्तरमा कुनै पनि नेपालीले पाएको यो नै ठूलो उपलब्धि भएको दाबी गरेका छन्। अपांगता भएपछि कुनै पनि नेपालीले पाएको यो नै ठूलो पद हो। यसमा निक्कै गौरव लागेको छ। खेलकुदमै लागेर देशलाई चिनाउन सफल भएको छु', पछिल्लो १० वर्षयता नेपाल दृष्टिविहीन क्रिकेट संघका अध्यक्ष रहँदै आएका घिमिरेले भने, 'यसले निक्कै गौरवान्वित बनाएको छ।' साधारणसभाले भारतीय दृष्टिविहीन क्रिकेट संघ (क्याबी) का अध्यक्ष महान्तेस जिकेलाई अध्यक्ष चुनेको छ भने पाकिस्तानका मोहम्मद बिलाल साथीलाई प्रथम उपाध्यक्ष चुनेको छ। अस्ट्रेलियाका रेमोन्ड मोक्सली महासचिव चुनिएका छन्। मोक्सली अस्ट्रेलियन टोलीका कप्तानसमेत हुन्।"
आर्मी क्लब सेमिफाइनलमा,"बिर्तामोड: डेढ महिनाअघि सम्पन्न सुरुंगा गोल्डकपमा भोगेको हारको बदला लिँदै त्रिभुवन आर्मी क्लब झापाको बिर्तामोडमा जारी रमपम झापा गोल्डकपको सेमिफाइनलमा प्रवेश गरेको छ। बिर्तामोडको डोमालाल राजवंशी रंगशालामा मंगलबार भएको खेलमा आर्मीले रूपन्देही ११ लाई २० गोलले हरायो। खेलको पहिलो हाफ गोलरहित बराबरी भएको थियो। आर्मीले ६०औं मिनेटमा गोलको खाता खोल्यो। आर्मीका विमल पाण्डेको पासमा नवयुग श्रेष्ठले सानदार गोल गरे। दोस्रो गोल कप्तान भरत खवासले गरे। भरतले ७३औं मिनेटमा टेकबहादुर बुढाथोकीको पासमा गोल गरेका थिए। राष्ट्रिय खेलाडीले भरिएको आर्मीले सुरुआतदेखि नै आक्रमक देखियो। तर, उसले गोल गर्ने दर्जनौं अवसर गुमाएको थियो। खेल अवधिभर आर्मीले खेललाई पकडमा राख्यो। ११औं मिनेटमा आर्मीका टेकबहादुर बुढाथोकीले हेडमार्फत गोल गर्ने अवसर गुमाए। १४औं मिनेटमा टेकबहादुरकै अर्को प्रहार रूपन्देहीका कप्तानसमेत रहेका गोलरक्षक दिलीप क्षेत्रीले बचाए। २३औं मिनेटमा आर्मीका कप्तान भरत खबासको हेड पोस्टमा लागेर फर्कियो। ३५औं मिनेटमा रूपन्देहीका शिव सुवेदीले पनि हेडमार्फत गोल गर्ने सुनौलो मौका गुमाए। दोस्रो गोल गरेका आर्मीका कप्तान भरत खवासले अन्य आधा दर्जन सुनौला अवसर गुमाए। २६औं मिनेटमा आर्मीका टंक बस्नेतले एक्लै बल अगाडि बढाए पनि गोल गर्नबाट चुके। रूपन्देहीका गोलरक्षकले उनको प्रयास विफल पारे। खेलपछि आर्मीका प्रशिक्षक नवीन न्यौपानेले खेलाडीको मेहनत नै जितको आधार भएको बताए। 'हाम्रो खेल अट्याकिङ नै हुने गरेको छ। तर धेरै आज राम्रा खेलाडीसमेत गोल गर्ने धेरै मौका गुमाए, न्यौपानेले भने। रूपन्देहीका प्रशिक्षक दयाराम सापकोटाले बलियो आर्मीसँग आफ्ना खेलाडीले खेल्न नसकेको बताए। टोलीमा अनुभवी खेलाडीको कमी भयो। पहिला हामीले हराएको आर्मी अहिले धेरै राम्रो छ', उनले भने। आर्मीका नवयुग म्यान अफ दी म्याच घोषित भए। उनलाई म्याक्स हाउजिङ प्रालिका तर्फबाट सात हजार रुपैयाँ तथा चाँदीको मेडल प्रदान गरियो। बुधबारको रमपम झापा११ र सुदूरपश्चिम फुटबल क्लबबीच प्रतिस्पर्धा हुनेछ।"
