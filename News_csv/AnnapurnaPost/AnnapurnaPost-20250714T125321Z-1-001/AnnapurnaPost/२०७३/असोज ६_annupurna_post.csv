शीर्षक,विवरण
भारत: एसियाको कमजोर कडी,"पूर्व सोभियत संघ र अफगानिस्तान, इरान र इराक, भारत र पाकिस्तानको भिडन्त गराएर एसियाको शक्ति ऐंठन र दोहन गर्दै आएको पश्चिमा धुरीको पछिल्लो कार्यसूचीमा परेको छ पुटिन र चीनविरुद्ध विभीषण प्रवृत्तिको खोजी र उपयोग । नभन्दै नाटोले रूसविरुद्ध युक्रेन पाएको छ भने चीनविरुद्धका 'रणनीतिक दास' का रूपमा भारत र जापानलाई भेट्टाएको छ । गत अप्रिलमा अमेरिका र भारतबीच एकअर्काका जल, स्थल र वायु सैन्य अखडा एकअर्काले प्रयोग गर्न सक्ने सम्झौता भएपछि चीन र भारतलाई भैँसीको मासु सिङको अचानो गरेर सिध्याउने र एसियाको गति र समृद्धि रोक्ने अमेरिकी अभीष्टलाई राहत पुगेको छ । अमेरिकी महादेशमा तत्काल तनाव नरहेकाले यस सम्झौतामा टेकेर भारतले अमेरिकी सैन्य अखडा प्रयोग गर्ने त के, छुने अवसर पनि पाउने छैन । हुने भनेको हिमालयदेखि हिन्द महासागरसम्म अमेरिकी हस्तक्षेपको ढोका खुल्ने हो । पश्चिमा शक्तिका अगाडि मोदी प्रशासनको यो भावभक्तिले के देखाउँछ भने अघिल्ला शदीमा जस्तै यो शदीमा पनि भारतेली शासक वर्ग नै एसियाको कमजोर कडी हो । एसियामाथि पश्चिमा ऐंठन र दोहनको सुरुवात ईसाको पन्ध्रौं शताब्दीबाट भयो । पोर्चुगलका नाबिक भास्को डिगामाले १७ मे १४९८ मा भारतको कालिकट उत्तरको तटमा पहिलो युरोपेली जहाज उतार्नु र सन् १५१० मा पोर्तुगली योद्धा अल्बुकर्कले दोवा बन्दरगाहमाथि आधिपत्य जमाउनुसँगै एसियाको आँगनमा औंसीको अवतरण भयो । पोर्चुगलले सुरु गरेको एसियामा युरोपेली हैकम फ्रान्स र बेलायतले मजबुत पारे भने हाल अमेरिका नयाँ विश्व व्यवस्थाको नाममा नवीकृत गर्दैछ । इतिहासको ऐना हेर्दा थाहा हुन्छ, पश्चिमाहरू एसियाली उदीयमान शक्तिविरुद्ध कसरी राजनीति, कूटनीति र युद्धनीति केन्द्रीकृत ढंगले सञ्चालन गर्छन् । अमेरिकाले युद्ध हुनुपूर्व नै शत्रु पक्षलाई कसरी एक्ल्याउने र उसका गोप्यता कसरी फुत्काउने कला उपनिवेशकालीन बेलायतबाट विरासतको रूपमा पायो । उसलाई के थाहा छ भने अंग्रेजले एसियामाथि पकड जमाउँदा एक्लै नभई स्वदेशी राज्यको आन्तरिक छिद्र र छिमेकी राज्यको विद्वेष र स्वार्थलाई भरपूर उपयोग गरेको थियो । विन लादेन, सद्दाम हुसेन, परवेज मुसर्रफलाई पालैपालो प्रयोग गर्न र मिल्काउन अभ्यस्त अमेरिकाको चंगुलमा मोदी प्रशासन फस्नु चीनको लागि मात्र नभई भारतको लागि पनि हितकर छैन । प्रान्तीय राजनीतिबाट एकाएक केन्द्रमा पुगेका पूर्व रूसी राष्ट्रपति बोरिस यल्तसिन र भारतीय प्रधानमन्त्री नरेन्द्र मोदीबीच धेरै समानता पाइन्छ । विशेषगरी आगमनकालको उत्साहजनक जनलहर तथा उधारो समर्थन, शासनकालको निरसता र कमजोर स्वाभिमानमा समानता छ । यल्तसिनले प्रान्तीय राजनीतिबाट एकाएक रूसको सर्वेसर्वा भएपछि अमेरिकालाई रूसका आन्द्राभुँडी सुम्पिएका थिए भने गुजराती राजनीतिका रोल मोडेल हुँदै एकाएक भारतको केन्द्रीय राजनीतिमा एकछत्र पकड जमाउन सफल मोदीमा पनि अमेरिकालाई भारतका आन्द्राभँडी सुम्पिने हतारो देखिएको छ । रूसको मान, शान, स्वाभिमान, समृद्धि र श्रीवृद्धि कुल्चिएर जोरीपारी हँसाउनमा यल्तसिनका गुरु सोभियत संघका अन्तिम राष्ट्रपति मिखाइल सेर्गेइ गोर्वाचोभ थिए । इतिहासबाट पाठ सिक्ने चेत भारतेली शासक वर्गमा छैन । असल छिमेकीविरुद्ध फलाम हुनु र पश्चिमालाई सलाम दिनु दिल्लीको नित्य कर्म हो । देश र महादेशका जनताको मन जित्नेभन्दा पनि पश्चिमाको प्रिय बन्ने मोदी मोह हेर्दा सम्भवतः नोबेल शान्ति पुरस्कारले भारत पुग्नुपर्ने कष्ट उठाउनुपर्नेछ । किनकि सोभियत संघसँगै भीरबाट खसाउनुपूर्व गोर्वाचोभलाई पनि नोबेल शान्ति पुरस्कार थमाइदिएर आँखा चिम्लिन लगाइएको थियो । शक्ति दिगो र दरिलो हुनलाई दूरदर्शी, स्वाभिमानी, निर्लोभी र सहिष्णु महानायकको पोषण चाहिन्छ । अमेरिकाले स्थापनाकालदेखि नै यस प्रकारको पोषण पाएको छ भने एसिया विशेषगरी दक्षिण एसिया कुशल राजनेताको पोषण पाउनबाट वञ्चित छ । अमेरिकाले हरेक जटिलता सुल्झाउन सक्ने योग्य नेता पाएको छ तर दक्षिण एसियाको अधोगतिका जरा कमजोर र अदूरदर्शी नेतृत्वमा गएर रोपिने गरेको छ । अमेरिका त्यसै महाशक्ति बनेको छैन । जर्ज वासिंटन, जेम्स मुनरो, अब्राहम लिंकन, विड्रो विल्सन र फ्रेंकलिन रुजबेल्टले अमेरिकालाई संकटबाट पार लगाएर भित्रैदेखि बलियो बनाएका थिए । स्वतन्त्रतालगत्तै अमेरिकी जनताले स्वतन्त्रताका महानायक वासिंटनलाई राजाका रूपमा हेरेका थिए तर वासिंटन आत्मकेन्द्रित थिएनन् । उनले त्याग र दूरदर्शिता देखाए । उनले देशलाई छलकपटले भरिएको कमजोर सामन्ती राजतन्त्रको जगमा नभई आम जनताको सहभागिता र नियन्त्रण रहने लोकतन्त्रको बलियो जगमा उभ्याए । अमेरिकाका पाँचौं राष्ट्रपति जेम्स मुनरोले अमेरिकी महादेशलाई युरोपिली हस्तक्षेपबाट मुक्त पारे । सन् १८२३ मा उनले एक ऐतिहासिक घोषणा गरे, 'अमेरिकी गोलाद्र्धमा कुनै पनि देशद्वारा हस्तक्षेप गर्ने प्रयास संयुक्त राज्य अमेरिकाप्रति शत्रुतापूर्ण कारबाही मानिनेछ ।' यही घोषणालाई मुनरो सिद्धान्त भनिन्छ । सोह्रौं राष्ट्रपति लिंकनले देशलाई भयानक गृहयुद्ध (१८६१६५) र विभाजनबाट जोगाए । राष्ट्रपति स्थर फोर्ड हामेसले समान अधिकारको बहाली, रेललाइनको विस्तार, आर्थिक वृद्धिमार्फत अमेरिकाको लागि प्रगति र शक्तिको आधारशिला खडा गरे । २८औं राष्ट्रपति विड्रो विल्सनले कूटनीति प्रयोग गरी अमेरिकालाई प्रथम विश्वयुद्धबाट तटस्थ राखे र युद्ध अवधिभरि युद्ध सामग्री उत्पादन गरी अन्य देशलाई मनलागी दाममा बेचेर देशलाई धनकुबेर बनाए । वामपन्थी झुकाव राख्ने राष्ट्रपति रुजबेल्टले न्यु डिलको परिकल्पनाबाट पहिलो विश्वयुद्धपछिको मन्दीको संकट हटाए । कर्मचारीतन्त्र हाबी र केन्द्रीय राजनीतिमा अनुभवहीन खेलाडी भएको मौका छोपी अमेरिकाले मतलब फुत्काएको सत्य भ्लादिमिर पुटिनले जस्तै जब भारतीय मोदीका उत्तराधिकारी भविष्यमा जब गुलाब सिंह प्रवृत्तिबारे चाल पाउनेछन् । त्यतिबेला धेरै ढिलो भइसकेको हुनेछ । बैंकको अनुगमन, ढुकुटीको सुन सस्तो दरमा बिक्री, कृषिमा वित्तीय सहायता, सेयर बजार नियन्त्रण, बेरोजगार अन्त्य, बेकारी, वृद्धअवस्था, बिमारी र विकलांगलाई राहत र पुनस्र्थापनालगायतका समाज कल्याणका कार्य, श्रमिकको हित प्रर्वद्धन, झोपडी सफाइ, कम लागतमा गृह निर्माण, कालिगढ तथा साना कामदारलाई आर्थिक सहायता जस्ता जनसुधारका कार्यक्रम ल्याएर रुजबेल्टले एकातिर पुँजीवादले ल्याएको संकटलाई समाजवादी कार्यक्रम लागू गरेर टारे भने अर्कोतर्फ दोस्रो विश्वयुद्धमा प्रथम विश्वयुद्धमा राष्ट्रपति विल्सनले जस्तै सफल ढंगले महानायकीय भूमिका निर्वाह गरी महायुद्ध जस्तो भयानक बर्बादीको बीचमा पनि अमेरिकाको पोल्टामा लाभ, विजय र विश्वासको सौभाग्य थमाए । अमेरिकालाई प्रारब्ध र पुरुषार्थ दुवैले साथ दियो भने दक्षिण एसिया प्रारब्ध मात्र नभई पुरुषार्थबाट पनि ठगिँदै आएको छ । भारतीय उपमहाद्वीपमा नायकहरू सफलताको प्रवेश द्वारसम्म पुगेर पनि चिप्लिने गरेको लामो शृंखला छ । महादजी सिन्धिया, नाना फडनबीस, हैदर अली, टिपु सुल्तान, सिराजु दौला, भीमसेन थापा र रणजित सिंह छिमेकी राज्यको असहयोगका कारणले अंग्रेजमाथि विजयको सन्निकट पुगेर पनि पराजय र पतनका भागिदार बनेका थिए । सन् १७५७ मा भएको प्लासी युद्धमा बंगालका नवाब सिराजु दौलाविरुद्ध सेनापति मिर्जाफर प्रयोग गरेर अंग्रेजले हारेको युद्धको परिणाम उल्टाएको थियो । हैदर अली नेतृत्वको मैसुरले सन् १७६७६९ को युद्धमा अंग्रेजलाई घँडा टेकाएर मद्रास सन्धि लाद्न सफल भएको एक वर्ष नबित्दै महादजी सिन्धिया नेतृत्वको मराठा शक्तिले सन् १७७० मा मैसुरमाथि आक्रमण गर्यो । सन् १७७८८२ सम्म चलेको प्रथम अंग्रेज मराठा युद्धमा महादजी सिन्धियाले सालबाई गर्दा हारेको अंग्रेजलाई लाभ पुग्ने गरी उदारता देखाए । सन् १७९९ मा मैसुरको पतन हुँदा मराठा र पन्जाबले शक्ति भएर पनि मैसुरलाई साथ दिएनन् । योग्य शासकको मृत्यु कुरेर गोलमाल अवस्थामा खेल्नु अंग्रेजको अर्को चालबाजी थियो । महादजी सिन्धियाको मृत्यु कुरेर बसेको अंग्रेजले सन् १८०३ मा फ्रान्सेली सेनापति पेरोलाई किनेर मराठा शक्तिलाई तहसनहस पार्दा रणजित सिंह नेतृत्वको सिख शक्तिले अफगानिस्तानका राजा जमा शाह र अंग्रेजको छिमेकी राज्यमाथिको लुट र हडपलाई सघाइरह्यो । नेपाल अंग्रेज युद्ध सन् १८१४ मा नेपालले सहयोग माग्दा पन्जाबले मौनता साँध्यो । रणजित सिंह जीवित छँदासम्म अंग्रेजले पन्जाब माथि बक्रदृष्टि राखेन । जब सन् १८३९ मा रणजित सिंहको मृत्यु भयो तब अंगे्रजको षड्यन्त्रका कारण पन्जाब अस्तव्यस्त भयो । सन् १८४५४६ को सिख अंग्रेज युद्धमा मन्त्री लाल सिंह र सेनापतिहरू तेज सिंह र गुलाव सिंहले आफ्नै सेनामाथि गद्दारी गरे । सतलज नदी किनारको सुवराव मैदानमा सिख सेना युद्ध जित्न थालेपछि लाल सिंह र तेज सिंह सेनालाई छोडेर भागे । उनीहरूले सतलज नदीको पुल काटिदिए । नेताविहीन सेनालाई हराएपछि अंग्रेजले गुलाव सिंहलाई सिन्ध र व्यास नदीबीचको पहाडी क्षेत्र दिएर गुलाम बनायो । भ्लादिमिर लेनिन र जोसेफ स्टालिनले बलियो जगमा उठाएको रूसको शान गोर्वाचोभ र यल्तसिनले धुमिल पारेका थिए । महात्मा गान्धी, जवाहरलाल नेहरू, इन्दिरा गान्धी, पीभी नरसिंह राव, अटलविहारी वाजपेयी, इन्दरकुमार गुजरालले बडो मेहनतले भारतको विश्वास र साख बढाएका थिए । कर्मचारीतन्त्र हाबी र केन्द्रीय राजनीतिमा अनुभवहीन खेलाडी भएको मौका छोपी अमेरिकाले मतलब फुत्काएको सत्य भ्लादिमिर पुटिनले जस्तै जब मोदीका उत्तराधिकारी भविष्यमा जब गुलाब सिंह प्रवृत्तिबारे चाल पाउनेछन् । त्यतिबेला धेरै ढिलो भइसकेको हुनेछ ।"
समृद्धिको लागि कृषि,"हामीलाई विगतदेखि नै घरपरिवारमा हलो जोते सानो भइन्छ भनेर सिकाइयो, समाजले पनि त्यही सिकायो । अनि सत्ताले पनि त्यही शिक्षा र संस्कृतिको निर्माण गरिदियो । फलस्वरूप हामी कृषिप्रति अनाकर्षित भयौं र हामीले कृषिलाई चिन्नै सकेनौं । उत्पादकत्व मात्र होइन, भइरहेको उत्पादन नै कम हुँदै हामी अरू देशको उत्पादनमा बाँच्न बाध्य हुँदैछौं । उत्पादकत्वप्रतिएकाइ जमिनमा उत्पादन गरिने वस्तुको परिमाण हो । हाम्रा बाउबाजेको पालामा कति उत्पादन हुन्थ्यो ? अहिले कति हुन्छ ? भन्ने मापन नै उत्पादकत्व हो । प्रतिएकाइ जमिनमा कसरी बढीभन्दा बढी उत्पादन गर्न सकिन्छ ? यसलाई बढाउने आधारहरू केके हुन् ? आदि विषयहरूले उत्पादकत्वको परिभाषा निर्माण गर्दछ । अहिले हामीकहाँ प्रतिहेक्टर जमिनमा तीन मेट्रिकटन धान उत्पादन हुन्छ जबकि विकसित मुलुकमा प्रतिहेक्टर जमिनमा १८ मेट्रिकटनसम्म धान उत्पादन हुने गरेको देखिन्छ । नेपालको कृषिको उत्पादकत्व क्षमता अहिले तुलनात्मक रूपमा निकै कम छ । यसलाई उन्नत बीउविजन र प्रविधि प्रयोग गरेर बढाउनु अहिलेको टड्कारो आवश्यकता हो । हाम्रो भूमि नीतिको कारण अहिले एक किसानसँग सरदर एक हेक्टरभन्दा कम जमिन छ । एक सय हेक्टर जमिन हुने किसान भेट्न सकिन्न । त्यसैले हामीले कृषिको उत्पादकत्व बढाउन सबैभन्दा पहिले केही नीतिगत र कानुनी सुधार गरेर खण्डीकरण रोकी चक्लाबन्दीलाई प्राथमिकता दिनुपर्छ । चक्लाबन्दी एकैचोटि गर्न सकिँदैन । क्रमैसँग गर्नुपर्छ । चक्लाबन्दी न्यूनतम र अधिकतम कत्रो गर्ने त्यसको क्षेत्र निधो गर्नुपर्छ । नेपालका सबै किसान साना हुन् । अर्को अर्थमा नेपालमा कोही पनि ठूलो किसान छैनन्, जसले आफैं ट्याक्टर किनेर यान्त्रिक व्यावसायिक खेती गर्न सकोस् । यन्त्र प्रयोग नगरी हामीले कृषिको उत्पादकत्व बढाउन सक्दैनौं । यसर्थ, व्यावसायिक खेतीको लागि साना किसानलाई भन्दा किसान समूह वा ठूला किसानलाई प्राथमिकतामा राखेर नीति बनाउनुपर्छ । सुरुमा थोरै जमिन हुने एक भूगोलका धेरै साना किसानको समूह निर्माण गरी जमिनको ठूलो चक्ला बनाई सरकारले अनुदानमा यन्त्र उपलब्ध गराउनुपर्छ । यसरी सामूहिक रूपले वा अलग्गै ठूलो स्केलमा उत्पादन सुरु गर्यौं भने हामीले उत्पादन र उत्पादकत्व पनि बढाउन सक्छौं । अहिलेको अवस्थामा कृषिको लागत घटाउनु पनि अर्को ठूलो आवश्यकता हो । यो काम ठूलो जमिन र यन्त्रको प्रयोगबाट मात्र सम्भव छ । दुःखअनुसारको फाइदा हुन्छ भन्ने भएपछि मान्छे खेतीप्रति आकर्षित हुन्छ । खण्डित जग्गाले सरकारबाट प्रोत्साहन नपाउने भएपछि ससाना जमिन होल्ड गर्ने किसान संगठित हुन्छन् र चक्लाबन्दी गरेर सामूहिक खेती प्रणाली सुरु गर्छन् । अर्कोतिर अहिलेको कृषिमा ठूलो जनसंख्या सहभागी छ । यति ठूलो संख्यालाई घटाउनुपर्छ । कुल जनसंख्याको १० प्रतिशत कृषिमा, २० प्रतिशत उद्योगमा र बाँकी ७० प्रतिशत सेवा तथा व्यापार क्षेत्रमा संलग्न हुनुपर्छ । त्यसो भयो भने मात्र समृद्धि हासिल हुन सक्छ । कृषि उत्पादनसँग धेरै क्षेत्रको अन्तरनिर्भरता हुन्छ । यसर्थ कृषिलाई व्यावसायिक र यान्त्रिकीकरण गरेर उत्पादन वृद्धि गर्नुपर्छ । त्यसो भयो भने अन्य क्षेत्रको पनि सन्तुलित विकास हुन्छ । भूमिको प्रयोगको सवालमा पनि यहाँ समस्या छ । जमिनको ठूलो हिस्सा घर बनाउन प्रयोग हुनु कृषि उत्पादनमा समस्या आउनुको कारण हो । वासको लागि आकाशको पनि प्रयोग गर्न सकिन्छ तर खेतीको लागि जमिनै चाहिन्छ । बढीभन्दा बढी जमिनको प्रयोग उत्पादन कार्यमा लगाउनुपर्छ । सरकारले वासको लागि बहुतले अपार्टमेन्ट बनाउन प्रोत्साहन गर्ने र जमिनलाई बृहत्रूपमा चक्लाबन्दी गरी खेती गर्ने नीति बनाउन सक्छ । यसरी कृषिको माध्यमबाटै समृद्धि हासिल हुन सक्छ । बिरुवा हाम्रो आमा, जीवन र समृद्धि हो भन्ने बुझे पुग्छ । बिरुवालाई बुझेर बिरुवाको सेवा थालौं, कृषि स्वतः बुझिन्छ । बालबालिकालाई शिशुकक्षाबाटै बिरुवा, कृषि तथा मान्छेको सम्बन्ध बुझाउनुपर्छ र युवालाई आमसञ्चारको माध्यमबाट कृषिको बारेमा बुझाउन जरुरी छ । कृषिलाई बुझ्ने कुरामै पनि ठूलो अन्तरविरोध छ । सामान्य रूपमा कृषिलाई खाद्यान्न बाली र केही नगदेबालीको खेतीको रूपमा मात्र बुझिएको देखिन्छ । कृषि भनेको धान, गहुँ, मकै, तरकारी अनि फलफूल त हो भन्ने बुझाइ छ । अहिले ठूलाठूला विद्वान्ले पनि कृषि बुझ्न सकेका छैनन् । कृषि भनेको खण्ड होइन र यो केवल केही बालीविशेष पनि होइन, यो सम्पूर्णता हो । कृषि भनेको आमाको सेवा हो । आमा भनेको बिरुवा हो । यो ब्रह्माण्डमा रहेको पञ्चतत्वः हावा, पानी, घाम, माटो र आकाशले बिरुवालाई जन्म दिन्छ र बिरुवाले मानिसलगायत पशुपक्षी, कीरा, कीटाणु आदि प्राणीको जन्म दिन्छ । तर कृषिलाई यसरी समग्रतामा बुझ्ने गरिएको छैन । यसलाई खण्डित गरिएको छ । मान्छेबाट निस्कने मलमूत्र कीराकीटाणुले खाने र कीराकीटाणुबाट निस्कने विकार बोटबिरुवाले खाने अनि त्यही बोटबिरुवाले पुनः मान्छेको लागि खाना उत्पादन गर्ने सत्यचक्र हामी धेरैले पढेका छौं तर बुझेका छैनौं । यसर्थ, कृषि आधुनिक मानवजगत्को समग्रता हो । खण्ड होइन, पूर्ण हो । हामीले कृषिलाई त्यही रूपमा ग्रहण गर्न सक्यौं भने कृषिले उत्पादन र समृद्धिमा महत्त्वपूर्ण भूमिका निर्वाह गर्न सक्छ । जति पनि मान्छेका आवश्यकता हुन्, ती सबै बिरुवाबाटै आपूर्ति हुन्छ । यसर्थ कृषिको लागि प्रकृति बुझ्नुपर्छ । कतिपय मानिस हामीकहाँ पेट्रोल छैन, इन्धन छैन भनेर गुनासो गर्छन् । तर हाम्रोजस्तो पानी र बिरुवाको धनी देशमा इन्धनको समस्याले दुःख पाउनु भनेको अज्ञानता, अकर्मण्यताको पराकाष्ठा हो । तराईको एउटा मात्र जिल्लामा उखु, मकै, जेट्रौपा आदि लगाइदिने हो भने त्यसबाट उत्पादन हुने इथानोल र बायो डिजलबाट जत्ति पनि इन्धन उत्पादन हुन सक्छ । पानीबाट उत्पादन हुने बिजुलीको त कुरै अर्को । नेपालको विकासमा इन्धन समस्या होइन, हामी नेपाली आफैं समस्या हौं । मान्छेले उपभोग गर्ने जति पनि वस्तुहरू छन्, तीमध्ये ८० प्रतिशत बढी वस्तु बिरुवाबाट बन्छन् । हामीले बिरुवा चिन्ने संस्कार विकास गर्न सकेनौं । बिरुवाको पेसा कृषि र यसको पेशेवर कृषकलाई हेंलाहोचो गर्ने संस्कार बस्यो । अब यो संस्कार र संस्कृतिलाई बदल्न समग्र जीवन र जगत्को बारेमा उचित शिक्षा दिनु आवश्यक छ । हाम्रो मुलुक हावा, पानी र माटोको लागि निकै उपयुक्त देश हो । यसको उच्चतम प्रयोग गरेर उत्पादन बढाउँदै सदुपयोग गर्न सके हामी धनी बन्न सक्छौं । बिरुवा हाम्रो आमा, जीवन र समृद्धि हो भन्ने बुझे पुग्छ । बिरुवालाई बुझेर बिरुवाको सेवा थालौं, कृषि स्वतः बुझिन्छ । बालबालिकालाई शिशुकक्षाबाटै बिरुवा, कृषि तथा मान्छेको सम्बन्ध बुझाउनुपर्छ र युवालाई आमसञ्चारको माध्यमबाट कृषिको बारेमा बुझाउनु जरुरी छ । सौर्य प्रणाली, पञ्चतत्व, इकोसिस्टम र कृषिको सम्बन्ध धेरैले पढेका छौं तर बुझेका छैनौं । किनकि अहिलेको शिक्षा र त्यसले दिने ज्ञान नै सीमित ढाँचाको छ । यो शिक्षाले विद्यार्थीलाई बिरुवाबाट धैरै टाढा राखेको छ । त्यसैले मान्छे बिरुवाबाट टाढिँदै गयो र कृषि पेसालाई हेंला गर्यो । हामी नेपालीलाई धनी बनाउनै चाहन्छौं भने कृषिप्रति व्याप्त हीनताबोध घटाउनु अनिवार्य छ । डाक्टर र इन्जिनियरले मात्र देश बनाउँछन्, ती भनेको भगवान हुन्, किसान भनेको चुत्थो हो भन्ने गलत सामाजिक मान्यता हटाउनैपर्छ । किसान भएन भने हामी बाँच्न नै सक्दैनौं भन्ने यथार्थ बुझाउनैपर्छ । देशव्यापी रूपमा हिँड्दा मैले बुझेको तथ्यकिसानले पनि कृषि बुझेको छैन । हामीसँग धातु र खनिज छैन तर बिरुवामा हामी संसारकै धनी छौं । यसर्थ हामीले धातु र खनिज होइन, पानी र बिरुवालाई माया गर्न सिकाउनुपर्छ । पानी र बिरुवाको बारेमा ज्ञान दिनुपर्छ । यसबाटै हामी माथि उठ्छौं । हामीलाई आवश्यक पर्ने अन्न, फलफूल, तरकारी, पशुपंक्षी, कीरा, कीटाणु, औषधी, लत्ताकपडा, कस्मेटिक्स सबै कुरा कृषिबाट आउँछ । हामीसँग यी सबै क्षेत्रको प्रशस्त सम्भावना छ । हामी बिरुवा र पानीकै प्रयोग गरेर धनी हुन सक्छौं । यसको लागि खेतबारीमा खेलाउँदै पढाउने प्रणालीको विकास गर्नुपर्छ । कृषिलाई जीवन व्यवहारमा उतार्न व्यवहारमा सुधार र व्यवहारमा सुधारको लागि विद्यमान राजनीतिक प्रणालीमा पनि सुधार ल्याउनुपर्छ । ७५ वर्ष पुगेपछि बल्ल नेता हुने परिस्थितिको अन्त्य हुनुपर्छ । विकास र समृद्धिको लागि राजनीतिक दर्शन पनि ठीक हुनुपर्छ । माक्र्सवाद, पुँजीवाद, सामन्तवाद, समाजवाद जति पनि वाद अहिले चलिरहेका छन्, यी सबै वादहरू बर्बाद हुन् । ती वादहरू संसारको सबै देशमा फेल भइसके । सबैभन्दा सत्य वाद भनेको लोकतन्त्रवाद हो । आधुनिक मान्छेलाई परिचालन गर्ने राजनीतिक प्रणाली लोकतन्त्रभन्दा अरू सम्भवै छैन । लोकतन्त्रको विकल्प लोकतन्त्र मात्र हो । वादै मान्ने हो भने प्रकृतिवाद, विज्ञानवाद, प्रविधिवाद, बजारवाद मान्नुपर्छ । किनकि त्यो मात्रै सत्य हो । बाबुराम भट्टराई नेतृत्वको नयाँ शक्तिले ५ 'स' (समतामूलक समृद्धि, समानुपातिकसमावेशी सहभागितामूलक लोकतन्त्र, स्वाधीनता र सार्वभौमसत्ता, सुशासन र सदाचार तथा समुन्नत समाजवाद) को आधार तय गरेको छ । अर्को ५ 'स' मा आधारित भएर आर्थिक विकास र समृद्धिका आधार तयार गरिएको छ । पहिलो 'स' सडक विकास । सडक भएपछि बिजुली, सञ्चार, कृषि, उद्योग, व्यापार सबैको विकास सहज हुन्छ । सुरक्षा दोस्रो 'स' हो । सबै कुराको सुरक्षाविना दिगो विकास असम्भव छ । शिक्षा तेस्रो 'स' हो । किताब पढाउनेभन्दा काम सिकाउने शिक्षा, उत्पादन सिकाउने शिक्षा, रोजगार दिने शिक्षा नभई समृद्धि सम्भव हुँदैन । चौथो 'स' स्वास्थ्य विकास हो । उपचार गर्ने शिक्षाभन्दा बिरामी नै नहुने वा कम गर्ने शिक्षाको विकासमा नगई समृद्धि हुँदैन । निरोगी रहने स्वास्थ्य शिक्षामा जोड नदिई सुखै छैन । समय सञ्चय पाँचौं 'स' हो । समय नै सम्पत्ति भन्ने उखान कति कालजयी सत्य छ । जसले समय सदुपयोग गर्न सक्यो त्यही मान्छे धनी र सुखी छ । हाम्रो देशमा जनताको समय सरकारले धेरै बर्बाद गर्दै आएको छ । उदाहरणको लागि नागरिकता प्रमाणपत्र लिन एकजना नेपालीले सरदर पाँच दिन लगाउनुपर्ने रहेछ । वार्षिक ६ लाखले नागरिकता लिँदा नेपालीको ३० लाख दिन समय खेर जाँदो रहेछ । तनाव त्यत्तिकै हुँदो रहेछ । नागरिकता प्रमाणपत्र नलिए पनि बाँच्न पाउने अधिकार सबै मानवलाई हुन्छ, यो पृथ्वीमा । त्यस्तै पासपोर्ट, पानी, बिजुली, टेलिफोन, मालपोत, कर आदि धेरै सरकारी सेवामा देशको लागि चाहिने भौतिक वस्तु उत्पादन गर्ने र कर तिर्ने नागरिकको समय सरकारले खाइदिन्छ र तनाव पनि त्यत्तिकै दिने गरेको छ । अनि कसरी हुन्छ देश धनी र विकसित ? नयाँ शक्तिले जनताको सेवा गर्ने मौका पायो भने सबै सुविधा घरैबाट समाधान हुने वा घरैमा पुग्नेगरी गर्ने प्रयास गर्नेछ । यी एजेन्डा नै नयाँ शक्तिको राजनीतिक तथा आर्थिक एजेन्डा हुन् । हामीले यिनै एजेन्डाका आधारमा कृषिको वैज्ञानिक एवं व्यावसायिक प्रयोगले समृद्धिको आधार खडा गर्न सक्छौं । यसरी नै समृद्धि सम्भव छ, हाम्रै पालामा, अबको निकास आर्थिक विकास भन्ने नारालाई साकार बनाउन सक्नेछौं । कृषिविज्ञ राई नयाँ शक्ति पार्टी नेपालका कृषि र भूमि मामिला विभाग प्रमुख हुन् ।"
अलमलमा परेका कामरेडहरू,"विश्वका उत्पीडित जनता, भाइचारा पार्टीका नेता तथा कार्यकर्ता यतिखेर गम्भीरताका साथ नेपालको माओवादी आन्दोलनलाई हेरिरहेका छन् । सन् २००६ पछि नेपालको माओवादी आन्दोलनले गलत बाटो लियो भन्नेमा विश्वका माओवादी पार्टीहरूको एकैमत छ र यस किसिमको बाटो लिनुमा नेतृत्वपंक्तिको उच्च तहमा रहेका प्रचण्डबाबुरामको खराब प्रदर्शन नै प्रमुख कारण हो भन्ने पनि उनीहरूको ठहर छ । ठहरकर्ताहरूले कहाँकहाँ केके भने त्यसको सूची र सन्दर्भ यहाँ सम्भव छैन तापनि घटनाक्रमहरूले यो निष्कर्ष सही साबित भएको पुष्टि गरेका छन् । बाबुराम भट्टराई माक्र्सवाद नै परित्याग गरेर पलायन भइसकेका छन्, प्रचण्डले दस्ताबेजमा मालेमा लेखे पनि उनको पार्टी मालेमाका आधारभूत मूल्यबाट धेरै पर पुगेको छ र यसले संसद्वादको रक्षाको जिम्मा लिएको छ । प्रचण्ड भारतीय विस्तारवादको सच्चा सेवक भएको यथार्थलाई भर्खरै भारत भ्रमणका क्रममा प्रचण्ड र नरेन्द्र मोदीबीच भएको पच्चीसबुँदे सम्झौताले पुष्टि गरेको छ । प्रचण्डबाबुरामको क्रियाकलापविरुद्ध विद्रोह गर्नु जायज थियो । तपसिलमा अन्य केही कुरा भए पनि विद्रोहको मूल आधार वैचारिक पक्ष नै थियो र विद्रोह सही थियो । मोहन वैद्य 'किरण' को नेतृत्वमा विद्रोह गरेर नेपाल कम्युनिस्ट पार्टीमाओवादी निर्माण गरेपछि विश्वका माओवादी पार्टी तथा संगठनहरूले यसलाई उत्साह र आशाका साथ स्वागत गरेका थिए । इतिहासबाट शिक्षा लिएर र अनुभवको संश्लेषण गरेर किरणको नेतृत्वमा पार्टी अघि बढोस् भनेर उनीहरूले कामना पनि गरे । भाकपा (माओवादी) ले चिठी नै लेखेर यसको स्वागत गर्यो र पार्टीको सातौँ महाधिवेशनमा केही भाइचारा पार्टीहरू सहभागी पनि भए । तर महाधिवेशनमा देखिएको परिदृश्य र वैचारिक प्रश्नबारे विस्तारै प्रश्नहरू उठ्न थाले । पार्टीले लिएको कार्यदिशा र कतिपय निर्णयप्रति भाइचारा पार्टीहरू त्यति सन्तुष्ट हुन सकेनन् । कतिपयले यसलाई आलोचनात्मक किसिमले समर्थन गरे भने कतिपय अहिल्यै यसलाई आलोचना गरिनहाल्ने र पर्खिने स्थितिमा पुगे । बभ अभाकियनको 'न्यु सिन्थेसिस' लाई स्वीकार नगरेकाले सबैभन्दा आलोचकका रूपमा आरसीपी, अमेरिका देखा पर्यो । प्रचण्डसित विद्रोह गरेपछि कमरेड किरणको नेतृत्वमा नयाँ पार्टी गतिका साथ जानेमा सबैको आशा थियो । कार्यदिशा र संगठनात्मक संरचनालाई लिएर एकातिर पार्टी आन्तरिक कलहमा अलमलियो भने अर्कोतिर अन्तर्राष्ट्रिय क्षेत्र, खास गरेर भाइचारा पार्टीहरूसित पनि यसले राम्रो सम्बन्ध बनाउन सकेन । अन्तर्राष्ट्रिय कम्युनिस्ट आन्दोलनका सन्दर्भमा अनुभव र नेतृत्वका दृष्टिले किरणले नेतृत्वमा रहेको पार्टी नै अघि थियो । यससित कोरिम र कम्पोसासित सम्बद्ध नेताहरू थिए । तर अन्तर्राष्ट्रिय माओवादी आन्दोलनप्रति यसले भरपर्दो विश्वास जगाउन सकेन । युरोअमेरिकी तथा चीनकोरियाली राजदूतावाससितको कफी गफलाई नै यसले अन्तर्राष्ट्रिय सम्बन्ध विकास गरेको ठान्यो । भारत, टर्कीलगायत विश्वमा चलिरहेका जनयुद्धको समर्थनको त कुरै छोडौँ, त्यहाँ माओवादी पार्टी र जनतामाथि भएका दमन र राज्यआतंकको विरोध गर्नु पनि नेकपामाओवादीले आवश्यक ठानेन । विश्वव्यापी स्तरमा भएका यस किसिमका कार्यक्रमप्रति पनि यसले एकदमै उदासीनता देखायो । यसले भाइचारा पार्टीहरूलाई थप आशंकित तुल्याउनु स्वाभाविक थियो । पार्टीभित्रको एउटा समूह 'दुई लाइन संघर्ष' बिना नै अप्रत्यासित र रहस्यमय ढंगले कमरेड 'विप्लव' को नेतृत्वमा अलग्गियो । पेरिस कम्युनयताको कम्युनिस्ट आन्दोलन र विचारको इतिहास 'मिति नाघेको' भन्दै र नयाँ जनवादी क्रान्ति र यसका आधारभूत प्रस्थापनाहरू खारेज गर्दै यसले 'एकीकृत क्रान्ति' नामको हावादारी कार्यदिशा र सत्ता साझेदारीको कार्यनीति अघि सार्यो । किरणको नेतृत्वमा रहेको पार्टीको लागि संगठनात्मक दृष्टिले विप्लव समूहको बहिर्गमनले निकै ठूलो धक्का थियो र यसबाट शिक्षा लिएर पार्टी अघि बढ्नुपर्ने थियो । परन्तु भाषिक तारतम्य मिलाएर र अनेक परिपञ्च रचेर पार्टीले प्रचण्डसित एकताको लागि वातावरण बनाउने काममै बढीभन्दा बढी समय खर्च गर्न थाल्यो । यो सारतः विसर्जनतर्फको बाटो थियो । त्यहाँ विस्तारै दक्षिणपन्थी प्रवृत्ति हाबी हुँदै गयो र बहुमत र अल्पमतको खेलो चल्न थाल्यो । प्रचण्डसित एकताको प्रक्रिया चलिरहेको अवस्थामा दसबर्से जनयुद्धविरुद्ध विगतमा नकारात्मक भूमिका खेलेका र संसदीय राजनीतिमा सुखसुविधा भोगेकालाई एकताका नाममा नेकपामाओवादीले प्रवेश गरायो । फलस्वरूप नेकपामाओवादी झन् वैचारिक गन्जागोल र संगठनात्मक अस्तव्यस्ततामा फस्यो । अन्ततः रामबहादुर थापा 'बादल' को नेतृत्वमा रहेको बहुमत सदस्यको गुटले प्रचण्डसामु आत्मसमर्पण गर्यो । बादल गुटको बहिर्गमनपछि नेकपामाओवादीले राष्ट्रिय भेला गरेर नेकपा (क्रान्तिकारी माओवादी) नाम राखेर नयाँ किसिमले जाने भन्दै राष्ट्रिय सम्मेलनको मिति तोकेको छ । यसले नयाँ किसिमले जाने भनेको के हो प्रस्ट छैन । किरणका अन्तर्वार्ता आदिले केही आशा जगाए पनि उत्साहित भइहाल्नुपर्ने स्थिति छैन । प्रचण्डको नेतृत्वमा दक्षिणपन्थीहरूको केन्द्र बनेपछि क्रान्तिकारीहरूको अर्को केन्द्र बन्नु आवश्यक थियो । तर कार्यदिशामा रहेको भिन्नता, मूलतः विप्लव समूहको अवैज्ञानिक सोचाइ र बुझाइका कारण यो प्रयासले सार्थक रूप लिन सकेन । कतिबेर कुन पार्टी फुट्यो र कुन नयाँ पार्टी बन्यो, किन फुट्यो र किन अर्को बन्यो, कसको के हो स्थिति र कार्यदिशा भन्नेमा भाइचारा पार्टीहरू एकदमै अन्योलमा छन् । अन्तर्राष्ट्रिय माओवादी क्षेत्रले रिमको विघटन र अन्तर्राष्ट्रिय कम्युनिस्ट आन्दोलनमा देखिएको समस्याको मूल जडका रूपमा प्रचण्डको नवसंशोधनवादी विचलन र 'न्यु सिन्थेसिस' मार्फत आरसीपी, अमेरिकाले अघि सारेको विसर्जनवादी चिन्तनलाई लिएको छ । अन्तर्राष्ट्रिय माओवादी पार्टीहरूले विप्लवको पार्टीलाई त्यति गम्भीरतापूर्वक लिएको देखिँदैन । आरसीपी, अमेरिकाकाले अघि सारेको 'न्यु सिन्थेसिस' का बारेमा किरणको नेतृत्वमा रहेको माओवादी पार्टीको बुझाइ सही भए पनि यसका अन्य कतिपय बुझाइले भाइचारा पार्टीहरू आश्चर्यमा परेका छन् । तीन महिनाभित्र सशस्त्र क्रान्तिको सुरुवात गर्ने होहल्ला गरेर छुट्टिएको विप्लव समूह आत्मगत स्थितिको हवाला लिएर दुई वर्षसम्म गोलचक्करमा रमाइरहेको छ । 'उत्तरसाम्राज्यवादी' धारणा अघि सारेर यसले अर्को 'रमाइलो' गरेको छ । अब आएर यसले महाधिवेशनको मिति तोकेको छ । यो कुन दिशामा जान्छ, यसको लागि महाधिवेशन पर्खिनुपर्ने हुन्छ । खुट्टी हेरेर अड्कल काट्न सकिए पनि अहिल्यै निष्कर्ष निकालिहाल्ने हतारो गर्नुचाहिँ त्यति उपयुक्त हुँदैन । क्रान्तिकारी कार्यदिशाको केन्द्रीयतामा क्रान्तिकारी अनुभव र उत्साहको मेल अहिलेको आवश्यकता हो । चुनावी मोर्चाले रहलपहल क्रान्तिकारीपनलाई पनि चुनाववादी धारमा विसर्जन गराउनुसिवाय केही गर्ने छैन । यसले पुर्याउने भनेको प्रचण्डकै ठाउँमा हो, नयाँ जनवादी क्रान्ति होइन । अन्तर्राष्ट्रिय क्षेत्रमा किरणको पार्टीलाई तीन किसिमले हेरिएको छ । अझै यो पार्टी प्रचण्ड प्रभावबाट मुक्त हुन नसकेको, मध्यपन्थी अवसरवाद अँगालेको, जनयुद्धको कार्यदिशा छोडेको र वर्गभन्दा 'पहिचानवाद' को राजनीतिलाई जोड दिएको भन्ने भाइचारा पार्टीहरूको प्रतिक्रिया छ । हिजो नारायणकाजीको पार्टीसित एकता गर्दा भारतीय कम्युनिस्ट पार्टी (माओवादी) र आरसीपी, अमेरिकाले ठूलो वैचारिक त्रुटि भनेर प्रश्न उठाएका थिए । समयले यो ठहर सही थियो भनेर पुष्टि गरेको छ । आखिर यो एकता माओवादी पार्टीभित्रको क्रान्तिकारी धारलाई कमजोर बनाउने साधन साबित भयो । अहिले परी थापाहरूसित गरिएको पार्टीएकतालाई पनि भाइचारा पार्टीहरूले सही मानेका छैनन् र सहजरूपमा लिएका छैनन् । पछिल्ला दिनमा किरणको नेतृत्वमा रहेको माओवादी पार्टीप्रति भाइचारा पार्टीहरूले त्यतिसारो चासो नदेखाउनुको पछाडि यस्तैयस्तै कारणहरू कारकतत्त्व बनेका छन् । भाइचारा पार्टीहरूले सीपी गजुरेल 'गौरव' को नेतृत्वमा बनेको चुनावी मोर्चालाई लिएर आश्चर्य प्रकट गर्नु स्वाभाविक छ । अझ नेपाल कम्युनिस्ट पार्टी (क्रान्तिकारी माओवादी) को मुखपत्र माओवादीमा प्रकाशित गौरवको लेख 'अन्तर्राष्ट्रिय कम्युनिस्ट आन्दोलन: वर्तमान सन्दर्भमा' ले उनीहरूलाई चिढ्याउने मात्र नभएर आक्रोसित नै तुल्याउनेछ । अन्तर्राष्ट्रिय वस्तुस्थितिबारे गौरवको बुझाइमा यथार्थको अभाव छ । नेकपा (क्रान्तिकारी माओवादी) ले पनि फागुनमा राष्ट्रिय सम्मेलन गर्ने भनेको छ । यो पार्टी अब कसरी जाला ? यसले कस्तो कार्यदिशा पारित गर्ला ? भारतीय राजदूतसामु लम्पसार पर्ने आईएनजीओवादीपहिचानवादीहरूको सञ्जाललाई यसले कसरी तोड्ला ? प्रश्नहरू छन् । भर्खरै बनेको चुनावी मोर्चाले थप अन्योल उत्पन्न गरेको यथार्थलाई आत्मसात गर्नु जरुरी छ । क्रान्तिकारी कार्यदिशाको केन्द्रीयतामा क्रान्तिकारी अनुभव र उत्साहको मेल अहिलेको आवश्यकता हो । चुनावी मोर्चाले रहलपहल क्रान्तिकारीपनलाई पनि चुनाववादी धारमा विसर्जन गराउनुसिवाय केही गर्ने छैन । यसले पुर्याउने भनेको प्रचण्डकै ठाउँमा हो, नयाँ जनवादी क्रान्ति होइन । टपरटुड्ढयाँ अध्ययन भनेको आधा भाँडो पानी हो, उत्ताउलिन्छ मात्र । उत्साह, आवेग, आक्रोस र गन्तव्यहीन कार्यदिशाबाट क्रान्ति हुने भए, मालेमा भनिरहनु आवश्यक थिएन । किरणहरू पनि अनुभववादी गोलचक्करमै विसर्जित हुनुहुन्छ कि क्रमभंग गर्नुहुन्छ, सम्मेलन नै पर्खिनुपर्ने हुन्छ । अहिलेलाई कमरेडहरू ! तपाईंहरू अलमलिनुभएको छ, सही दिशा लिनुहोस् भनेर कामना मात्र गर्न सकिन्छ र आलोचनात्मक समर्थनको 'लक्ष्मण रेखा' पार गर्न सक्ने स्थिति छैन ।"
उपलब्धि कि अवमूल्यन,"मलिन मुहार लिएर भारत भ्रमण गएका प्रधानमन्त्री पुष्पकमल दाहाल 'प्रचण्ड' फर्कंदा हतास देखिनुभयो । यसपटक भारत गएर खासै आकाश पल्टाउनुपर्ने केही थिएन । एउटा सार्वभौम मुलुकको कार्यकारी प्रमुख भएर नियमित सम्बन्धलाई सम्मानजनक निरन्तरता दिनेबाहेक अरू केही बोझ बोक्नुपर्ने अवस्था थिएन, छैन पनि । मित्रताको विकल्प छैन दुवै पक्षलाई । यो सत्यसामु कुनै दबाब खेप्नु थियो भने त्यो सामान्य परिघटनाको परिणाम होइन । आधुनिक नेपाली इतिहासको सबैभन्दा जटिल र नोक्सानदायी कालकाण्ड (सशस्त्र युद्ध) का प्रणेताले शान्तिकालमा किन यस्तो मन अशान्ति गर्नुपर्यो ? मित्र भेट्न जाँदा मन किन यति अधीर ? मित्र मित्रै हुन् भने कुरा सामुन्नेमै भन्न सकिन्छ र अप्ठेरो फुकाउन सकिन्छ । नयाँ संविधानको पृष्ठभूमिमा बिग्रेको नेपालभारत सम्बन्धसँगै नेपाली जनताले असाध्यैको संकट बेहोर्नुपर्यो, नाकाबन्दीका कारण । हिमालदेखि तराईसम्मको नेपाली स्वाभिमानकै जित भएको थियो, त्यो नाकाबन्दीमाथि । त्यसको राजनीतिक जस एउटा पक्षलाई मिल्यो, जसले खासमा योगदानभन्दा चातुर्य प्रयोग गर्यो, जुन राजनीतिमा सामान्य हो । तर त्यसले हाम्रा राजनीतिक खेलाडीबीच अनौठो ईश्र्याको वातावरण बन्यो । भूकम्पको घाउ मेट्ने, नाकाबन्दीका खाड्ल पुर्नेभन्दा अब कसरी फेरि सत्ता लडाइँमा जाने भन्ने मेलो सुरु भयो । त्यसको लागि राजनीति र राष्ट्रनीतिका केही विशेष मूल्यहरू तिलाञ्जली दिने काम भए, जुन भएरै हाम्रो मुलुक लामो समयसम्म अविकास र पछौटेपनबाट अभिशप्त हुने खतरा देखिन्छ । प्रचण्डलाई फेरि एकपटक प्रधानमन्त्री बन्नैपर्ने बाध्यता आइपरेको थियो । रहर त पहिलोपटक थियो, जतिखेर उहाँले बैंसमा गरिने भूलजसरी चुक्ने काम गर्नुभयो । तर यो बाध्यता कति कटमिरो छ भन्ने उहाँको अनुहारमा पढ्न सकिन्छ, हाउभाउमा देख्न सकिन्छ । जनताको छोराले प्रधानमन्त्री बन्दा कति हौसला प्राप्त गर्छ ? यो किन प्रचण्डमा छैन अहिले ? अचम्म मान्नुपर्ने छैन, भावुक बनिहाल्ने उहाँका अहिलेका अनुभव केही समयपछि फेरि स्वीकारोक्तिका रूपमा प्रकट होलान् । परन्तु जस्तै बाध्यतामा रहे पनि प्रधानमन्त्रीको कुर्सी त्यति बलियो हुन्छ, जहाँबाट आफूलाई बाँध्ने सबै कडा तार छिनालेर जनतामाझ जाँदा स्विकारिने ठाउँ रहन्छ । राजनीतिको सौन्दर्य नै त्यही हो । शक्तिको सिद्धान्त नै त्यही यो । शक्तिको रूपान्तरण अर्थ बुझ्नेहरू नै सफल हुन्छन् । राजनीति त्यस्तो पनि खेल हो, जसमा नसोचेको बखत 'स्कोर' गर्ने मौका मिल्छ । 'फ्ल्युक' का अवसरहरूबाट दुनियाँव्यापी उपाधि जितिन्छन् । तर त्यो 'फ्ल्युक' आइपर्दा पोस्ट् विपक्षीको हो कि आफ्नै हो भन्ने खुट्याउनुपर्छ । प्रचण्डले दोस्रो गोल गर्न पाउँदा पोस्ट् चिनेको हो कि होइन, त्यो केही समयपछि 'रिक्याप' मा हेर्नुपर्ने होला । तर गोल प्रचण्डले टोलीलाई जिताउने गरी हान्न सक्थे । एउटा पोस्टबाट सीधै हानेको बल अर्कोमा गएर गोल भएको अनौठो घटना खेल इतिहासतिरै खोज्नुपर्ला । प्रचण्ड भारत जानुअघि राजधानीमा एउटा छलफल भएको थियो, विषयविज्ञ, समीक्षक र राजनीतिक व्यक्तित्वहरूबीच । त्यतिखेर एउटा निकै राम्रो निष्कर्ष निकालियो प्रचण्डजी, धेरै गहुँगो भएर नजानोस्, माग्नुपर्ने केही छैन, समभाव र समदूरीको मित्रताको लागि संवाद गर्नोस् । आखिर आवश्यकता पनि त्यति मात्रै हो । एक राजनीतिकर्मी साथीले 'पानी कहाँनेर धमिलिएको छ', त्यहीं मात्र हेर्नोस् भन्नुभयो । एक युवा अर्थशास्त्रीले मित्र मुलुकलाई एउटा विशुद्ध सहयोग परियोजनामा राजी गराएर सम्बन्ध सुधारको नमुना थालनी गर्नोस् भन्नुभयो । वास्तवमा ती अति अर्थपूर्ण सुझाव थिए । वास्तवमा मागेर मात्र, त्योवापत ठाउँ कुठाउँ मसी चुहाएर कहिल्यै मुलुकको भलो हुन सक्दैन । यो कुरा प्रचण्डले बुझ्नुभएको छैन भनेर भन्न पनि मिल्दैन । तर मानिस कतिपय अवस्थामा कर्मको चपेटामा पर्छ, अनि चेतना र अभिव्यक्तिबीच बेमेल हुन सक्छ । प्रचण्डले सम्बन्ध सुधे्रको भन्दै भ्रमणको सफलता दाबी गर्नुभयो । यथार्थमा नेपाली नेताहरूले भारतजस्तो निकटको छिमेकी मुलुकमा गर्ने भ्रमणलाई सगरमाथा आरोहणसरह ठानेर सफलता, असफलता भनिरहनुपर्ने जरुरी नै छैन । एउटै साँधमा रहेर केलाई सफल भन्ने, के भए असफल भन्ने ? भ्रमण असफल भएर भारत सफल हुने हो र ? भारतमै पनि लामो समयदेखि आफ्नो विदेश नीति समीक्षा हुनुपर्ने भनेर गम्भीर छलफल हुँदै आएको छ । राजनीति र प्रशासनमा रहेका कतिपय गढित धारणाका विषयमा एउटा ठूलो समूहले असहमति राख्छ । भारत संसारकै सबैभन्दा ठूलो प्रजातन्त्र हो । भारतले विश्वमन्चमा आफ्नो छवि राख्न आफ्ना कमजोरी सुधार गर्नैपर्छ भनेर महसुस गरेको पनि पाइन्छ । दोस्रोपटकको नेपालमाथिको नाकाबन्दीपछि सम्बन्ध सुधारका अनेक उपायमा भारतले नै बढी मेहनत गरेको हो । यो अवस्था नेपालको लागि एउटा अवसर थियो । द्विपक्षीय सम्बन्धहरूमा संकटपछि उत्पन्न हुने तटस्थीकरण (न्युट्रलाइजेसन) को ठूलो महत्त्व हुन्छ । समकालीन नेपाली राजनीतिमा यो अवसरको महत्त्व नबुझिएको हो कि भन्ने भान हुँदैछ । जसले गर्दा जनतामा फेरि एकपटक निराशाको वातावरण बन्ने देखिन्छ । सँगसँगै, नेपाली भूमि भूराजनीतिका जटिल खेलमा फेरि रुमलिने खतरा देखिँदैछ । आफ्नो निहित स्वार्थको लागि नेपालभारत सम्बन्धलाई कहिल्यै राम्रो बन्न नदिनेहरू, बरु मुलुकको हितलाई दाउमा राख्न पछि नपर्नेहरू प्रचण्डलाई राम्रैसँग प्रयोग गर्ने काममा सफल भएका छन् । ती पक्ष सीमाका दुवैतर्फ छन् । प्रचण्डले भारतसँगको सम्बन्ध मिलाउने मामिलामा केही गर्न सकेनन् भनेर भन्नुभन्दा पनि गर्नै नहुने केही गरे कि भन्नेसमेत चर्चा भइरहेको छ । १९५० को सन्धिलाई समयानुकुल बनाउने, सीमा नियमनका ठोस बुँदामा जाने, अड्किरहेका परियोजनालाई ठीक समयसीमामा प्रतिबद्ध गराउने विषय मात्रै प्रचण्डको एजेन्डा बन्नुपर्ने थियो । नेपालको आन्तरिक राजनीतिबारे प्रसंग उठ्दा प्रसन्न चित्तमा आत्मविश्वासपूर्वक 'हाम्रो मामिला हामी नै मिलाइहाल्छौं नि' भन्नु सक्नुपर्ने हो, हरेक नेताले । ज्ञातै छ, हामीकहाँ मुलुक सम्झेर अडान लिने नेता सामान्यतः कमै छन् । त्यसविपरीत आफ्नो ओहोदा बिर्सेर, देशको गरिमा बिर्सेर ठूला सहरमा पुग्दा भताभुंग महसुस गर्ने मानसिकताको कुनै दबाइ छैन । सम्बन्धमा सम्मान मात्रै दीर्घजीवी हुन्छ । सम्मान त्यो चिज हो, जसको संरक्षण आफ्ना लागि आफैंले गर्ने हो । प्रचण्डले सरकारमा गएर आफ्नो लागि अर्को भास बनाउँदैछन् कि भनेर ठान्न मिल्ने अवस्था विस्तारै प्रस्ट हुँदैछ । जे होस् एकचोटि प्रधानमन्त्री बनिछोड्छु भन्ने एउटा पक्ष हुन सक्छ, उहाँको मानसिकताभित्र । किनकि नेपाली राजनीतिमा सत्तामा बसेर मात्र साख बचाउन सकिन्छ भन्ने मति प्रभावशाली छ । राज्यसंयन्त्रमा गइसकेपछि त्यसलाई सर्वपक्षीय मिलोमतोमा पार्टी र व्यक्तिविशेषका लागि दोहन गर्ने परिपाटी हामीकहाँ उसै हट्नेवाला देखिँदैन । अर्को कुरा, अबचाहिँ राम्रो काम गर्छु भनेर सोच्या होला भन्ने खाले 'शंकाका सुविधा' दिनेहरू पनि छन् । त्यो सत्य भइदिएको भए हुन्थ्यो । सुध्रन सबैले पाउँछन् । राजनीति र शरीरको पद्धति धेरैजसो मिल्छ । लक्षण देखिइहाल्छ, रोग लुकाउन सकिँदैन । प्रचण्डले यतिबेला संयुक्त वक्तव्यका बुँदालाई लिएर आफ्नो बचाउ गर्नुपर्दा बहुतै टिठलाग्दो स्थितिबाट गुज्रनुपरेको छ । यसलाई नकारात्मक नठान्नोस् भनेर मात्रै आत्मरक्षा गर्नुपर्ने स्थिति कुनै बेला हरेक मामिलामा बाघ झैं गर्जने व्यक्तिको लागि कति सुहाउँदिलो हो भनेर सहजै बुझ्न सकिन्छ । वास्तवमा सार्वभौम मुलुकको प्रधानमन्त्री यति क्लान्त देखिनु, आफैंले हस्ताक्षर गरेका शब्दको इज्जत राख्न यति याचनाशील हुनु ठीक होइन । प्रधानमन्त्री भइसकेपछि म जनताको शक्तिको सर्वोच्च प्रतिनिधि हुँ भन्ने कुरा बिर्सनु नै सबैभन्दा ठूलो योग्यता ह्रास हो । प्रचण्डले कत्तिको गृहकार्य गर्नुभएको थियो, के गर्नेनगर्ने भनेर ? उहाँका टोलीले केकति यथोचित परामर्श दिए, त्यसमा बहस गरेर कुनै लाभ छैन । नेपाली कूटनीतिक टोली जेनतेन अंग्रेजी बोल्नेबाहेक अन्य विवेक र क्षमता प्रयोग गर्ने सवालमा सायदै खरो उत्रेको छ । यसमा बढी विवेचना गर्ने सन्दर्भपछि आउला । जम्माजम्मी केचाहिँ प्रस्ट देखिन्छ भने आफ्नो निहित स्वार्थको लागि नेपालभारत सम्बन्धलाई कहिल्यै राम्रो बन्न नदिनेहरू, बरु मुलुकको हितलाई दाउमा राख्न पछि नपर्नेहरू प्रचण्डलाई राम्रैसँग प्रयोग गर्ने काममा सफल भएका छन् । ती पक्ष सीमाका दुवैतर्फ छन् । जनस्तरका सम्बन्ध, धर्मसंस्कृति र इतिहास हेर्दा यी दुवै भूमिमा यी प्रवृत्तिले ठाउँ पाउनु हितकर होइन । तर फेरि पनि त्यही प्रवृत्ति विजयी भएको छ । यसले नेपालभारत सम्बन्धको विहंगमता र गरिमालाई अवमूल्यन गरेको छ । यसले गर्दा नेपाल र भारतबीच एक वर्ष लामो कठिन स्थितिको सम्बन्धबाट निर्मित तटस्थीकरणको अवस्था फेरि गुमेजस्तो देखिन्छ । यसको मूल्य समयसँगै लेखाजोखा होला ।"
"लियोनल मेसी घाइते, तीन हप्ता मैदान बाहिर रहने",काठमाडौंः बार्सिलोनाका स्टार खेलाडी लियोनल मेसी घाइते भएका छन्। गएराति भएको बार्सिलोना एथ्लेटिको मड्रिडसँग ११ गोलको बराबरीमा रोकिएको खेलका क्रममा मेसी घाइते भएका हुन्। चोटका कारण मेसी कम्तिमा अब तीन हप्ता मैदानबाहिर रहनेछन्। एथ्लेटिको मड्रिडसँगको खेलमा मेसीको दायाँ खुट्टाको माम्सपेसी च्यातिएको थियो। मेसीको अनुपस्थितिमा बार्सिलोनाले च्याम्पियन्स लिग फुटबलको समूह चरणको दोस्रो खेल पेप ग्वार्डिवालोको म्यानचेस्टर सिटीसँग खेल्नेछ। मेसीले क्याम्प नाउँमा हुने ला लिगाका दुई खेलसमेत गुमाउनेछन्। मेसी चोटबाट मुक्त भएपछि आगामी अक्टुबर १५ मा डिपोर्टिभोविरुद्धको खेलमा मैदान उत्रिने छन्। बार्सिलोनाका प्रशिक्षक लुइस एन्रिकले मेसीको अनुपस्थितिमा फुटबल खेल कमजोर हुने प्रतिक्रिया दिएका छन्।
रियो ओलम्पिकमा एक करोड खर्च,"काठमाडौः हालै ब्राजिलको राजधानी रियो दी जेनेरियोमा सम्पन्न ३१ औं गृष्मकालीन ओलम्पिक खेलकुदमा सहभागिता जनाउँदा झन्डै एक करोड रुपैयाँ खर्च भएको नेपाल ओलम्पिक कमिटी (एनओसी) ले जनाएको छ । सो खर्च सरकारीले बेहोरेको बाहेकको हो । एनओसीको बुधबार बसेको कार्यसमिति बैठकमा कोषाध्यक्ष रतन टन्डनले रियो ओलम्पिक खेलकुदमा सहभागिता जनाउँदा ९८ लाख रुपैयाँभन्दा बढी खर्च भएको प्रतिवेदन प्रस्तुत गरेका हुन् । प्रतिवेदनमा खेलाडी, प्रशिक्षक, व्यवस्थापकसहित २९ जना रियो ओलम्पिकमा सहभागी भएको पनि जनाइएको छ । रियो ओलम्पिक खेलकुदमा नेपालको तर्फबाट पाँच खेलमा सात खेलाडी र पाँच प्रशिक्षक सहभागी थिए । नेपाली टोलीको व्यवस्थापकमा एनओसीकै पदाधिकारी गएका थिए । पाँच व्यवस्थापकसहितका १७ जनामा एनओसी पदाधिकारी रियो पुगेका थिए । ती पदाधिकारीले त्यो अवधिको भत्तासमेत लिएका छन् । नेपालको तर्फबाट रियो ओलम्पिकमा सेभ दी मिसनका रुपमा गएका राष्ट्रिय खेलकुद परिषद् (राखेप) का सदस्यसचिव केशवकुमार विष्ट र एनओसीले पाहुनाको रूपमा लगेका अन्य दुईजनाको खर्च पनि त्यसमा जोडिएको छैन । सदस्यसचिव विष्टको खर्च राखेपले बेहोरेको हो भने एनओसीले रियो ओलम्पिकको उद्घाटन र समापनमा लगेको एकएक पाहुनाको खर्च उनीहरू आफैंले बेहोरेका हुन् । यसैगरी एनओसीले रियो ओलम्पिक खेलकुद प्रतियोगितामा नेपालको तर्फबाट सहभागी गराइएको दुई पत्रकारलाई समेत आर्थिक सहयोग उपलब्ध गराइएको जनाएको छ । कोषाध्यक्ष टन्डनले प्रस्तुत गरेको प्रतिवेदनमा एक पत्रकारलाई एक लाख तथा अर्का एकलाई एक लाखभन्दा बढी रकम दिइएको उल्लेख छ । एनओसीको बुधबारको बैठकले आगामी पुसको १ र २ गते काठमाडौंमा ओलम्पिक कंग्रेस गर्ने निर्णय गरेको छ । यसैगरी आगामी मंसिर ३० गते एनओसीको साधारणसभा गर्ने निर्णयसमेत बैठकले गरेको छ । त्यसका लागि बैठकले उपाध्यक्ष पुरेन्द्रविक्रम लाखे र अर्का उपाध्यक्ष ज्योति राणाको नेतृत्वमा छुट्टाछुट्टै समितिसमेत गठन गरेको छ । साधारणसभा तयारीका लागि लाखेको नेतृत्वमा गठित समितिमा महासचिव लामा टेन्डी शेर्पा, कोषाध्यक्ष रतन टन्डन, सहमहासचिव राजीव श्रेष्ठ तथा सदस्यहरू दीपकहर्ष वज्राचार्य, सुनील श्रेष्ठ र रमेश श्रेष्ठ सदस्य छन् । ओलम्पिक कंग्रेस आयोजनाका लागि राणाको नेतृत्वमा रहेको समितिमा कोषाध्यक्ष रतन टन्डन तथा सदस्यहरू अशोक वज्राचार्य, समिममियाँ अन्सारी, सञ्जीव तुलाधर, रामजीबहादुर श्रेष्ठ र डा सरोजकृष्ण श्रेष्ठ सदस्य रहेका छन् । बैठकले ओलम्पियन कमिसन गठनका लागि नाम सिफारिस गर्न पूर्व ओलम्पियनहरू पुष्पराज ओझा, उमेश मास्के र संगीना वैद्यलाई जिम्मेवारी दिने निर्णय गरेको छ । साथै नेपालमा आयोजना हुने १३ औं दक्षिण एसियाली खेलकुद (साग) को संयोजन गर्न नीलेन्द्रराज श्रेष्ठ, तेज गुरुङ र समिममियाँ अन्सारी रहेको समिति पनि गठन गरेको छ ।"
