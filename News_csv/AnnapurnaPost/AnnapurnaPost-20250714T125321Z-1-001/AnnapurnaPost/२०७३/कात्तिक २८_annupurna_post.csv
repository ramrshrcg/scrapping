शीर्षक,विवरण
भ्रष्टाचारका विचारणीय पक्ष,"विगतका केही वर्षहरूदेखि 'भ्रष्टाचार' भन्ने शब्दले चर्चा पाउने क्रम बढ्दो छ । त्यसो त बहुदलीय व्यवस्थाको आगमनसँगै सञ्चारमाध्यम र सामाजिक सञ्जालको सहज पहुँचका कारण पनि यसो भएको हो भन्नेमा दुविधा छैन । अख्तियार दुरुपयोग आयोगको स्थापना, त्यसका काम र त्यसको बारेमा हुने चर्चापरिचर्चाका कारण पनि सर्वसाधारणमा भ्रष्टाचारविरुद्धको चेतना बढ्दै गएको देखिन्छ, जुन सकारात्मक हो । तर अझै पनि भ्रष्टाचारका बारेमा जुन खालका सामाजिक धारणा बन्नुपर्ने हो, त्यस्तो हुन सकेको छैन । यति मात्र होइन, भ्रष्टाचारविरुद्धको अभियानमा लागेकाहरूबाटै भ्रष्टाचारलाई कहिले आफूखुसी व्याख्या गर्ने वा त्यसको परिभाषालाई तोडमरोड गर्ने क्रम पनि देखिँदैछन् । नाम लिइरहन आवश्यक छैन । गत महिना दुईजना वरिष्ठ सञ्चारकर्मीका नाममा सञ्चारमाध्यममा आएका भ्रष्टाचारका घटनासम्बन्धी धारणाले यस्तै कुराका आभास दिलाएका छन् । यसकारण पनि हाम्रो भ्रष्टाचारविरुद्धको जागरण अभियानलाई थप व्यवस्थित गर्नुपर्नेछ । के हो भ्रष्टाचार ? हाम्रो समाजले भ्रष्टाचार भन्नाले गैरकानुनी तरिकाले सम्पत्ति आर्र्र्जन गर्नु हो भन्ने बुझेको छ । अझ भनौँ, आफ्नो निहित स्वार्थको लागि सम्बन्धित नियम र कानुनसमेत परिवर्तन गरेर आफ्नो स्वार्थ पूरा गर्ने काम पनि भ्रष्टाचार हो भन्ने तहसम्मको बुझाइ बन्न सकेको छैन । भ्रष्टाचारको परिभाषा हेर्ने हो भने हामी बुझ्छौँ कि भ्रष्टाचार भनेको सार्वजनिक, सरकारी वा अन्य कसैको स्वामित्वमा रहेको साधन र स्रोतलाई आफ्नो व्यक्तिगत फाइदाको लागि प्रयोग गर्नु भ्रष्टाचार हो । यसरी आफ्नो स्वार्थ पूरा गर्दा मौजुदा कानुन मिचेर वा त्यसको कमजोरी प्रयोग गरेको भेटिन्छ । सरकारी जिम्मेवारी र ओहोदामा रहेका मानिसहरूले व्यक्तिगत आर्थिक लाभको नियतले गर्र्र्नुपर्ने काम नगर्नु वा नियतवश ढिलाइ गरेर गर्नु पनि भ्रष्टाचार नै हो । आफ्नो वा आफन्तको राजकीय शक्ति प्रयोग गरेर गरिने आर्थिक लाभ आर्जन पनि भ्रष्टाचार नै हो । अतः भ्रष्टाचार भनेको कुशासनको व्यक्त परिणाम हो । कर्तव्य पूरा गर्ने सन्दर्भमा डर वा त्रासका कारण गर्नुपर्ने कुनै काम नगर्नु अख्तियार दुरुपयोग हो । भ्रष्टाचार विकासशील र अर्धविकसित देशहरूको प्रमुख चुनौती हो, गरिबी र पछौटेपनको कारण पनि हो । विगत करिब २० वर्षदेखिका अनुसन्धानकर्मीहरू निर्विवाद रूपमा भन्छन् यो विकासको गतिलाई अवरोध गर्ने एक प्रमुख कारण पनि हो । भ्रष्टाचारका प्रमुख रूपमा दुई रूप हुन्छन्, पहिलो मौजुदा नियम र कानुन दुरुपयोग गरेर नीतिहरू कार्यान्वयनको सन्दर्भमा गरिने भ्रष्टाचार । दोस्रो, नीतिगत भ्रष्टाचार जुन नीतिनिर्माण गर्दा नै आफ्नो व्यक्तिगत स्वार्थकेन्द्रित नीति बनाएर गरिन्छ । हाम्रो संस्कार र भ्रष्टाचारको सम्बन्ध हाम्रो समाजले कामको प्रकृतिका आधारमा जात छुट्ट्याएको छ । आर्थिक हैसियतका आधारमा उसको सामाजिक प्रतिष्ठा देखाउने गरेको छ । हिजो सत्ताका सामन्ती संस्कारका कारण धनीहरूलाई मुखिया, जिम्वाल जस्ता नामबाट पुकारियो, उनीहरूको चरित्र, अध्ययन जस्तोसुकै भए पनि उनीहरू घरानिया ठानिए । अथवा आर्थिक हैसियत नै मानिसको मूल्यांकन हुने संस्कार नै हाम्रो सामाजिक संस्कार हो । हामीले व्यक्तिको आर्थिक हैसियत कसरी बनेको छ भन्ने कुरा गौण ठान्यौँ, यसले गर्दा मानिसहरू दिनरात जसरी हुन्छ धनी बन्ने ध्याउन्नमा लागे । यो धारणा व्यापारीमा त रहने भयो नै, तर अपशोच यो ध्याउन्नले व्यापारीभन्दा बढी केही राजनीतिज्ञ र कर्मचारीतन्त्रलाई गाँज्यो । त्यसैले हाम्रो सामाजिक प्रतिष्ठाप्रतिको बुझाइ सच्चाउनु आवश्यक छ । नियम, कानुन र विधानले मात्र नेपालमा भ्रष्टाचार नियन्त्रण सम्भव छैन । ध्यानै चोर्ने भएपछि बाटा त अनेक हुन्छन् नै, हामीकहाँ भएको त्यही हो । कार्यशैली र भ्रष्टाचार निसन्देह भ्रष्टाचार बढाउन हाम्रा कार्यशैली नै प्रमुख जिम्मेवार छन् । आफूले के गर्दा आफूजस्तै अर्कोलाई के असर पर्दछ भनेर हामीले कहिल्यै सोचेनौँ आम रूपमा । भीडभाड रहने सरकारी कार्यालयबाट सकेसम्म छिटो आफ्नो काम फत्ते गर्नमा गौरव ठान्दछौं । न त सेवाग्राही शान्तपूर्वक केही क्षण लाइनमा बस्न सक्दछ, न त सेवा प्रदान गर्ने हाकिम साबले नै कहिल्यै कसरी सुविधामा सेवा दिन सकिन्छ भनेर सोचेको देखिन्छ, केही अपवादबाहेक । जति बढी भीड भयो, निःसन्देह त्यहाँ अपारदर्शी आर्थिक लेनदेन हुन्छ, त्यसैले उनीहरूलाई भीडभाड व्यवस्थित होइन, ढिलासुस्ती र आलटाल गरेर थप भीडभाड बनाउनमै फाइदा छ र त्यही गर्दछन् । सरकारी सेवाप्रदायक कार्यालयहरू कसरी सुधार गर्ने भन्ने कुरामा हाम्रा राजनीतिज्ञको पनि ध्यान गएन, बरु विना अध्ययन लहडका भरमा बिहान पाँच बजेदेखि कार्यालय समय तोक्न अग्रसर भए, तर त्यहाँको प्रणाली सुधार्नेतर्फ ध्यान गएन । त्यसैले सरकार, नागरिक र समाज स्वयंले कार्यशैली सुधारेर मात्र भ्रष्टाचार निर्मूल गर्न सकिन्छ । अख्तियारको दुरुपयोग र नीतिगत भ्रष्टाचार नेपालको भ्रष्टाचारका बारेमा विस्तृत अनुसन्धान भएको छैन, तथापि भन्न सकिन्छ कि नेपालमा हुने भ्रष्टाचारको प्रमुख अंश आफ्नो कार्य क्षेत्रभित्र पर्ने अधिकार (अख्तियार) को दुरुपयोग गरेर नै गरिन्छ । सामान्य कर कार्यालयको सुब्बा भएका कारण अनधिकृत रूपमा व्यापारीसँग हिमचिम बढाएर दुःख दिएर असुलिने रकम वा समयमा सम्बन्धित फाइलमा निर्णय नलिएर सेवाग्राहीबाट अनधिकृत रूपमा असुलिने रकम अख्तियारकै दुरुपयोग हो । यही कुरा तलदेखि माथि र संवैधानिक निकायका प्रमुख र पदाधिकारी, राजनीतिज्ञलगायत सबैमा लागू हुन्छ र हुनुपर्छ । स्वार्थ बाझिने मानिसलाई सम्बन्धित क्षेत्रको नीति बनाउन दिने प्रचलन नरोकेसम्म नीतिगत भ्रष्टाचार रोकिन सजिलो छैन । कतिपय अवस्थामा कानुनले पनि मानिसलाई भ्रष्ट बन्ने बाटो बनाएको देखिन्छ । लचकताको लागि बनाइएका यस्ता कानुन दुरुपयोग गरेर उनीहरू भ्रष्टाचार गर्दछन् । उदाहरणका लागि चोरीको आरोपमा तीन महिना कैद वा न्यूनतम पाँच हजार रुपैयाँ जरिबाना । मानिस तीन महिना भए पनि जेल बस्न चाहँदैन, अधिकारीले गर्छ के भन्दा तीन महिनाको जेलको डर देखाएर १५ हजार रुपैयाँ असुल्छ, पाँच हजार राजस्वमा दाखिला अनि १० हजार गोजीमा । यो उदाहरण मात्र हो तर यस्ता कमजोरी पक्ष विभिन्न कानुनहरूमा छन् । अरू कतिपय यस्ता कानुन छन्, जसलाई न बनाउनेले कहिल्यै पालना गरे न त सर्वसाधारणले नै । त्यस्तै उदाहरणको लागि विवाहको भोजको लागि तोकिएको अधिकतम संख्या निकै हास्यास्पद छ, त्यसको पालनाको कुरा गर्दा । भ्रष्टाचार र नीतिगत भ्रष्टाचारमा फरक समग्रमा भन्ने हो भने भ्रष्टाचार कुशासनको एउटा पक्ष हो भने नीतिगत भ्रष्टाचार कुशासनको पराकाष्ठा हो । नीतिगत भ्रष्टाचार सामाजिक अपराधसमेत हो । नीतिगत भ्रष्टाचार नीतिनिर्माणका तहमा भएका मानिसले आफ्नो स्वार्थअनुकुलका नीति बनाउनाले हुने गर्दछ, यो अख्तियारको दुरुपयोग हो । अर्कोतिर भ्रष्टाचार विद्यमान कानुनका कमजोरी, कार्यशैलीका कमजोरीलाई प्रयोग गरेर वा अख्तियारलाई दुरुपयोग गरेर गरिन्छ । नीतिगत भ्रष्टाचार आफूले चाहेका मानिसहरूको समूहलाई र त्यसमार्फत आफूलाई पनि फाइदा पुग्ने गरी नीति बनाउने र आर्थिक लाभ लिने गरेको अवस्था हो । यो २०४६ को जनआन्दोलनपछि सबैभन्दा तीव्र रूपमा मौलाएको भ्रष्टाचार हो । चाहे निश्चित वर्ग र समूहलाई फाइदा हुने गरी गरिएका निजीकरणका निर्णय हुन् वा पछिल्ला समयमा शिक्षा क्षेत्रको सिन्डिकेट जन्माउने गरी बनाइएका विधेयक र कानुनहरू हुन्, ती नीतिगत भ्रष्टाचार नै हुन् । कानुन बनाउँदा बृहत् जनताको स्वार्थलाई कुल्चिएर सीमित व्यक्तिको घेरालाई ध्यान दिएर गरिने निर्णयले यस्तो अवस्था सिर्जना हुन्छ । स्वार्थ बाझिने मानिसलाई सम्बन्धित क्षेत्रको नीति बनाउन दिने प्रचलन नरोकेसम्म नीतिगत भ्रष्टाचार रोकिन सजिलो छैन ।"
प्रचण्ड निराशाको सारतत्व,"माओवादी केन्द्रका अध्यक्ष तथा प्रधानमन्त्री पुष्पकमल दाहाल 'प्रचण्ड' द्वारा अगुवा कार्यकर्ताहरूबीच अभिव्यक्त भनाइहरू 'लास्ट पर्यो भने नयाँ क्रान्ति गर्छु', 'दुस्मनले माओवादी नेताहरूलाई बद्नाम गर्ने र मार्ने षड्यन्त्र गरेको छ', 'मिडियाले हामीलाई सघाएन' निकै टीकाटिप्पणी, हाँसो र व्यंग्यका विषय बनेका छन् । समाचारमाध्यम तथा सामाजिक सञ्जालहरू रोचक र घोचक टिप्पणीले भरिएका छन् । कतिपयले प्रचण्डको यस किसिमको अभिव्यक्तिलाई 'बाबुरामले अब जनयुद्ध गर्छु' भनेजस्तै हो भनेर टिप्पणी गरका छन् भने कतिपयले प्रचण्डको अभिव्यक्ति कुण्ठा, निराशा र निरीहताको परिणाम र प्रतिबिम्बन हो भनेका छन् । विचार सकिएपछि भावनात्मक आवेग उत्पन्न गरेर कार्यकर्तालाई थामथुम पार्नु तथा आफ्ना कमजोरी र गल्तीहरूलाई ढाकछोप गर्न अरूमाथि आक्रोश पोख्नु स्वाभाविक हो र प्रचण्डले त्यही गरेका छन् । प्रचण्ड नेपाल सरकारका प्रधानमन्त्री हुन् र सञ्चार मन्त्रालय पनि उनकै हातमा छ । समग्र सरकारी माध्यमहरू उनकै अधीन छन् । आफू र परिवारको हितका लागि उनले लगानी गरेका अमूकअमूक अनलाइनहरू पनि हरहमेसा उनकै वरिपरि फन्का मारिरहेका हुन्छन् । नेपाल टेलिभिजन, रेडियो नेपाल, गोरखापत्र संस्थान र रासस हुँदाहुँदै पनि मिडियाले आफूलाई सहयोग गरेनन् भन्नुको अर्थ बुझिनसक्नु छ । सञ्चार मन्त्रालयको ताल्चासाँचो पनि अर्कैको हातमा छ भन्ने अर्थ लाग्छ । यसरी रोइकराई गर्नुपर्ने अवस्था आउला भन्नेमा उनले कहिल्यै ध्यान दिएनन् । उनले सिंगो माओवादी आन्दोलन सिध्याउन, राष्ट्रिय स्वाधीनतालाई भारतको पोल्टामा सुम्पिन गरेका कुकुत्यहरू, २५ बुँदेदेखि प्रणव मुखर्जीको भ्रमण सन्दर्भमा गरेका लम्पसारवादी व्यवहारका बारेमा पनि केही बोलेका छैनन् । राष्ट्रियताको पक्षमा लडेका नेपाली जनता किन उनका पछि लागेनन्, किन इमानदार माओवादी कार्यकर्ता उनको पक्षमा उभिएनन् भनेर उनले कहिल्यै सोचेनन्, सोच्नु आवश्यक पनि ठानेनन् । आफू उभिएको जमिन भासिएर धेरै तल पुग्दा पनि आफू सगरमाथाको टाउकामै छु भन्ने भ्रम उनमा रहिरह्यो । उनले कार्यकर्तासामु धेरैपटक बाघ र भेडाको बथानको कथा सुनाए । आफू बाघ भएकाले अब भेडाको बथानको पछि नलाग्ने पनि भने । उनी भेडाको पछि त लागेनन्, तर ब्वाँसाहरूको बथानमा मिसिन पुगे । आवश्यकता थियो आत्मसमीक्षाको, परन्तु यसको सट्टा क्रान्तिकारी हुनुको कथा हालेर माओवादका नाममा उनले ठगी धन्धा चलाइरहे । बादशाह नांगै भए पनि राम्रो ! राम्रो ! भन्ने हनुमानहरूबाहेक इमानदार मान्छेहरू अहिले उनका साथमा कोही छैनन् । लगानी गरेवापत हनुमान चालिसा गाउनेहरू पनि हातमा कान्छी नानी पर्न छोडेपछि अर्का नायकहरूको बखान गर्न थाल्नेछन् । उनी उभिएको धरातल यही हो । प्रचण्ड आज्ञाकारी सिपाही बनेर ओली सरकार ढाल्न तत्पर भए । कुन उद्देश्य पूरा गर्न उनी प्रधानमन्त्री भएका थिए भन्ने कुरा सबैले बुझ्ने र देख्ने गरी समयले देखाइसकेको छ । अहिले सुगौली सन्धि र सन् १९५० को सन्धिको खारेजीलाई लिएर बहस र छलफलहरू चलिरहेका छन् । नेपाल राष्ट्रको हितविपरीतका सबै सन्धिसम्झौताहरू खारेज गर्नुपर्छ भन्ने जनमतविपरीत प्रचण्डले दिल्ली गएर खतरनाक २५ बुँदे सहमति गरेर नेपाललाई 'भुटानजस्तै सुखी' बनाउने भन्ने भारतीय नेताहरूको मनोकांक्षा पूरा गरिदिएका छन् । यस्तो बेला प्रचण्डले प्रशंसा पाउने भनेको भारतीय मिडियाबाट हो, नेपाली जनता र नेपालका सञ्चारमाध्यमबाट होइन । राष्ट्रघात गर्नेहरूलाई नेपाली जनताले साथ दिएको इतिहास छैन र एकाध पालिएकाहरूबाहेक नेपालका सञ्चारमाध्यमले पनि राष्ट्रघात गर्नेहरूको जयगान गाएको इतिहास छैन । माध्यमहरूले साथ दिएनन् भनेर धारे हात लगाउनु अथवा रोइकराइ गर्नुको कुनै अर्थ छैन । नेपाली नागरिकता बोकेका भारतीय सत्ताधारी वर्गका दलालहरूलाई अघि सारेर भारतले भूकम्पले थिल्थिलिएका नेपाली जनताविरुद्ध ६ महिनाभन्दा बढी नाकाबन्दी लगाएर राजनीतिक रूपबाट आत्मसमर्पण गराउन खोज्यो र नेपालीलाई भोकभोकै मार्न खोज्यो । अरू कुरा जेजे भए पनि यस मामिलामा ओली सरकारले दरिलो अडान लियो र नेपाली जनताले साथ पनि दिए । त्यतिबेला चीनले सुखदुःखको साथी र असल छिमेकीको व्यवहार देखाउँदै सहयोगको हात बढायो । यातायात, पारवहन र व्यापारका क्षेत्रका केही महत्त्वपूर्ण सहमति भए । परन्तु, यी सहमतिहरूले ठोस आकार र अन्तिम स्वरूप ग्रहण गर्नुअघि नै नेपाल राजनीतिक र आर्थिक पक्षमा आफ्नो एकाधिकारबाट बाहिर जान पाउँदैन भन्दै भारतले नवऔपनिवेशिकतावादी प्रवृत्ति देखायो, चिनियाँ प्रभाव रोक्ने नाममा षड्यन्त्रका तानाबुना बुन्न थाल्यो । ओली सरकारको विघटन यसै षड्यन्त्रको उपज थियो र यसमा पुष्पकमल दाहाल उर्फ प्रचण्ड आवश्यक परे नयाँ लेन्डुपे बन्ने अवतारका साथ 'उदाएका' थिए । चीनसित भएका समझदारी खारेज गर्न र राष्ट्रपति सी जिनपिङको भ्रमण रोक्न अर्थात् चिनियाँ प्रभाव रोक्ने जिम्माका साथ सिंहदरबारको कारिन्दामा पठाइएका प्रचण्डले आखिर स्वामीइच्छा पूरा गरेरै छोडे । २५ बुँदेमा मात्र होइन, भारतीय राष्ट्रपति प्रणव मुखर्जीको नेपाल भ्रमणका सन्दर्भमा उनले देखाएको व्यवहारले उनको स्वामीभक्ति अझ राम्रोसित प्रस्टियो । चिनियाँ राष्ट्रपति सी जिनपिङको भ्रमण रोकियो । यस किसिमको स्थितिमा कसरी नेपाली जनताले प्रचण्डको गुनगान गर्छन् र कसरी यो देशलाई माया गर्ने नेपाली सञ्चारमाध्यमले उनको जयगान बोल्छन् ! फेरि पनि भन्छु राष्ट्रघातीहरू र लम्पसारवादीहरूको गुनगान गाउने विरासत नेपाली जनता र माध्यमहरूको रहेन र रहने पनि छैन । भारतसित लम्पसार पर्ने चरणको एउटा अध्यायपछि प्रचण्ड सरकार अहिले खुलेर चीनविरोधी गतिविधिमा लागेको छ । यो सरकार नेपाली कांग्रेस र माओवादी केन्द्रको गठबन्धन सरकार हो । यसले गरेका कामकारबाही, राम्रानराम्रा सबै कुरामा दुवै पार्टी भागीदार हुन्छन् । आश्चर्यको कुरा के छ भने प्रचण्ड खुलेर भारतसामु लम्पसार परेका छन् र शेरबहादुर देउवा खुलेर चीनविरोधी अभियानमा सरिक छन् । यो गजबको तर, राष्ट्रियता र छिमकीहरूबीचको सम्बन्धका दृष्टिले जटिल मात्र नभएर डरलाग्दो स्थिति पनि हो । चीनसित भएका समझदारी खारेज गर्न र राष्ट्रपति सी जिनपिङको भ्रमण रोक्न अर्थात् चिनियाँ प्रभाव रोक्ने जिम्माका साथ सिंहदरबारको कारिन्दामा पठाइएका प्रचण्डले आखिर स्वामीइच्छा पूरा गरेरै छोडे । २५ बुँदेमा मात्र होइन, भारतीय राष्ट्रपति प्रणव मुखर्जीको नेपाल भ्रमणका सन्दर्भमा उनले देखाएको व्यवहारले उनको स्वामीभक्ति अझ राम्रोसित प्रस्टियो । चीनका सम्बन्धमा नेपालको आधारभूत नीतिविपरीत देउवा गोवा पुगेर दलाई लामाको सरकारसित कुम जोड्दै स्वरमा स्वर मिलाए । देउवा सामान्य नागरिक अथवा 'स्वतन्त्र मानअधिकारवादी' पात्र होइनन् । उनी सत्ता गठबन्धनको प्रमुख पार्टीका नेता र पूर्व प्रधानमन्त्री पनि हुन् । यस्तो संवेदनशील विषयमा उनको अलिकति पनि गम्भीरता देखिएन । काठमाडौंमा ताइवानको झन्डा फहराएर कार्यक्रम गरियो, कूटनीतिक मर्यादाविपरीत मन्त्री विमलेन्द्र निधिले चिनियाँ प्रतिनिधिमण्डलसित भेट गर्न समय दिएनन् । एक हिसाबले सरकारले नै खुलारूपमा चीनविरोधी गतिविधि गर्यो । यस्ता सन्दर्भहरूलाई लिएर चीन नेपाल सरकारसामु जसरी प्रस्तुत भयो, कूटनीतिक दृष्टिले यो सामान्य कुरा होइन । संविधान संशोधनका नाममा सरकार राष्ट्रियतासम्बन्धी अर्को अपराधमा लागेको छ । अंगीकृत नागरिकलाई राष्ट्रको सर्वोच्च पदमा पुर्याउने षड्यन्त्रमा प्रचण्ड सरकार क्रियाशील छ । यो भनेको मुलुकलाई फिजीकरणतर्फ अग्रसर गराउनु हो । यस प्रकरणले प्रचण्डको पाखण्डपन राम्ररी उदांगिएको छ । यस्तो स्थितिमा सरकार, प्रधानमन्त्री, गठबन्धन पार्टीहरू र तिनका नेताहरूका पक्षमा जनताले ताली पिट्ने कुरै आउँदैन र सञ्चारमाध्यम प्रतिरक्षामा उभिने कुरै आउँदैन । आफू सर्वांग नांगै हिँड्ने अनि टिप्पणीको विषय बनाइयो भनेर कोकोहोलो मच्चाउनुको अर्थ छैन । प्रचण्डले 'लास्टै परे क्रान्ति गर्ने' अभिव्यक्ति पनि दिएका छन् । यो साँच्चिकै घतलाग्दो व्यंग्य र टिठलाग्दो अभिव्यक्ति हो । माओवादी जनयुद्धप्रति गद्दारी गरेर र जनमुक्ति सेना दुस्मनलाई बुझाएर तिनका नाममा आएको अकुत सम्पत्ति विदेशी बैंकमा थुपारेर परिवादको रमझममा रमाएका प्रचण्डले कसका विरुद्ध, कसलाई साथ लिएर कस्तो क्रान्ति गर्लान् ? प्रश्न उठ्नु स्वाभाविक छ । उनले कसलाई दुस्मन भनेका हुन्, यो पनि बुझिनसक्नु छ । उनी प्रभानमन्त्री हुन्, प्रहरी र सेना उनको सरकारका रक्षक हुन् । राष्ट्रियताका दुस्मनसित लडेर क्रान्ति गर्ने हो भने उनले आफू इमानदार दलाल हुनुको परिचय दिइरहेका छन् । प्रतिक्रियावादी वर्गसित क्रान्ति गर्ने हो भने नेपाली समाजको प्रमुख अन्तर्विरोधको प्रतिनिधित्व गर्ने प्रमुख दलाल शक्तिसित हातेमालो गरेर सरकार चलाइरहेका छन् । उनको क्रान्तिको परिभाषा बुझिनसक्नु छ । देशीविदेशी प्रतिक्रियावादीहरूले मुसालाई सिंह बनाएर प्रयोग गर्छन् र स्वार्थ पूरा भएपछि फेरि मुसो बनाउँछन् । प्रचण्ड यस्ता पात्र हुन्, जो शक्ति र साधन पाए भने फासीवादको अभ्यास गर्न पनि पछि पर्दैनन् । अब उनको वर्ग फेरिएको छ । उनका वर्गसखाहरू फेरिएका छन् । यस अर्थमा अब उनले प्रतिक्रियावादी सत्ता र राष्ट्रघातीहरूविरुद्ध लडिरहेका उत्पीडित नेपाली जनता, तिनका पार्टी र नेताहरूविरुद्ध क्रान्ति गर्नेछन् । त्यसैले उनका भनाइहरू व्यंग्य र हाँसोको विषय बन्नु स्वाभाविक छ । यो उनमा बढ्दो निराशा र कुण्ठाको अभिव्यक्ति हो । यस्तो बेला मान्छे कि त नित्सेको शरणमा पुग्छ कि त हिटलरको समाजवाद पढ्न थाल्छ । मनोविज्ञानले भन्छ, निराशाले ग्रस्त मान्छेले कि त आत्महत्या गर्छ कि त अपराधको बाटो समात्छ । राष्ट्रिय स्वाधीनता र सार्वभौमिकता प्रचण्ड क्रान्तिको सिकार नबनोस् भनेर कामना गरौँ । हेरौँ र पर्खौँ पनि, उनले गर्ने क्रान्तिको स्वरूप कस्तो हुन्छ ?"
डोनाल्ड ट्रम्प र मोदी,"यो साता विश्वमा दुइटा घटना अत्यधिक चर्चामा रहे । एउटा अमेरिकाको ४५ औं राष्ट्रपति पदमा डोनाल्ड ट्रम्पको विजय र भारतका प्रधानमन्त्री नरेन्द्र मोदीको कालो धन बाहिर ल्याउने सन्दर्भमा पाँच सय र हजारका नोटमाथि लगाइएको प्रतिबन्ध । डोनाल्ड ट्रम्पले अमेरिकालगायत अन्य देशका मिडियापण्डित र सञ्चार विशेषज्ञलाई समेत जिल्ल पार्दै उनीहरूको अनुमानविपरीत विजय प्राप्त गरे । कसैले पत्याएका थिएनन् ट्रम्पले जित्छन् भनेर । आफ्नो पति आठ वर्ष राष्ट्रपति पदमा रहँदा ह्वाइट हाउसको गतिविधि र कार्यबारे अनुभव हासिल गरेकी, आफैं विदेशमन्त्री भएर काम गरेको अनुभव सँगालेकी कूटनीतिक र विश्व राजनीतिमै भूमिका खेलेकी हिलारी क्लिन्टनलाई न्युयोर्कका एक धनी व्यापारीले यसरी चुनावमा पछार्लान् भन्ने कसैले सोचेका थिएनन् । ट्रम्प धनी छन् । यिनका विश्वभरि नै थुप्रै कम्पनी छन् । न्युयोर्कका अर्बपति यी व्यापारीले राजनीतिक, प्रशासनिक कुनै पनि क्षेत्रमा काम गरेको अनुभव छैन । चुनावताका आएका उनका नारा मुसलमानहरूलाई अमेरिका छिर्न दिन्न, आप्रवासीलाई रोक्ने काम गर्छुदेखि उनले महिलाहरूमाथि गर्ने गरेका टिप्पणी, मेक्सिको र अमेरिकाको सिमानामा पर्खाल ठड्याउने जस्ता ट्रम्प भनाइहरूको संसारभरि नै आलोचना भएको थियो । अमेरिकी मिडियाले केही युवतीलाई टेलिभिजनमा बोलाएर ट्रम्पको महिलाविरोधी गतिविधिको सामग्रीसमेत प्रसारित गरेका थिए । ती सबै विरोध र आरोप चिर्दै उनी अमेरिकाको राष्ट्रपति भए । यो सबैको लागि अप्रत्यासित घटना बन्न पुग्यो । उनी संसारकै शक्तिशाली राष्ट्रपति भए । ट्रम्प एकको साहसी र सोझो कुरा गर्ने र आफ्नो भनाइमा सदा अडिग रहने प्रवृत्ति नै उनको जित हो । उनका प्रशंसकहरू भन्छन् उनी कुरा चपाउँदैनन् । धेरैजसो उनी जहिले पनि सत्य बोल्छन् । आज विश्वमै र खासगरी अमेरिका र युरोपमा आतंकवादको नांगो नाच हुँदा पनि केही नबोल्ने र बैठक र विज्ञप्ति मात्र निकाल्ने नेताहरूलाई उनले आतंकवादी मुसलमानलाई अमेरिका छिर्न नदिने जस्ता खतरनाक र डरलाग्दा कुरा भन्ने साहस गरेका छन् । ट्रम्प आतंककारी मुसलमान (आईएस) को लागि एउटा ठूलै चेतावनी हुन् । उनको यो भनाइपछि आतंककारी मुसलमानको मुटुमा ढ्याङ्ग्रो ठोकेको हुनुपर्छ । पत्रकारलगायत विरोधीको घाँटी रेटेर हत्या गरेको मिडियो प्रदर्शन गर्नेहरूलाई पनि अब निश्चय पनि डर लागेको हुन सक्छ । नभन्दै यी आतंककारीकै कारण सुन्दर र शान्त युरोप र अन्य देशमा मानिसहरू सधैं त्रसित भएर बस्नुपर्ने भएको छ । कुन बेला कहाँ लुकेर यिनीहरूले प्रहार गर्छन् भनेर अहिले पनि त्रसित भएर बस्नुपर्ने अवस्था छ युरोपमा । यति सुन्दर युरोपलाई यिनले वीभत्स र कुरूप बनाउनेछन्, कसैले यिनलाई नरोके । चुनावताका हिलारीमाथि कटाक्ष गरेका ट्रम्पले विजय हासिल गरेपछि उनलाई एक कर्मठ नारीको संज्ञा दिए । हिलारीले यो अवस्थासम्म आइपुग्न थुप्रै कठिनाइ भोग्नुपरेको पनि उल्लेख गरेर विपक्षीलाई पनि साथ लिएर हिँड्ने संकेत दिएका छन् । ट्रम्पको भनाइ छ हामी डेमोक्र्याट रिपब्लिकन जे भए पनि एउटै राष्ट्रका हौं, मिलेर यो देशको विकास गर्नुपर्छ । म सबै अमेरिकनको राष्ट्रपति हुँ भन्ने अभिव्यक्ति दिए र एउटा राम्रो अवसरको प्रारम्भको संकेत गरेका छन् । हामी जे भए पनि हामी आफ्नो गौरवशाली राष्ट्र अमेरिकाका हौं भन्ने भावना पनि व्यक्त गरेका छन् । शिष्ट र सभ्य अमेरिकीको यो विशेषता नै मान्नुपर्छ । चुनावताका विपक्षीविरुद्ध आक्रामक, आप्रवासीप्रति असहिष्णु, राष्ट्रिय नीतिप्रति उनी निराश देखिन्थे । उनका प्रतिद्वन्द्वी हिलारीलाई धेरै अमेरिकी भ्रष्टाचारी र कहिल्यै विश्वासिलो कुरा नगर्ने नेताका रूपमा आलोचना गर्छन् । क्लिन्टनमाथि क्लिन्टन फाउन्डेसन नामक संस्था गठन गरेर त्यसमा जम्मा भएको रकम आफ्नै व्यक्तिगत प्रयोजनमा खर्च गरेको जस्ता आरोप पनि लगाएको थियो । तर क्लिन्टनले यस्तो आरोपको कुनै विश्वसनीय खण्डन गरेको पनि देखिएन । जित र पराजयका लागि एकले अर्कोमाथि आक्षेप लगाउने र विभिन्न दोषारोपण गर्ने पूर्वेली शैली त्यहाँ देखिएन । चुनाव अभियानताका व्यक्त गरेका एकअर्काविरुद्धको तीक्ततालाई चटक्कै बिर्सेर ट्रम्पले आफूलाई विदेशमन्त्री क्लिन्टनले फोनमा बधाई दिएको उल्लेख गर्नु र ट्रम्पले आफ्नो विजयी भाषणमा हिलारीको योगदानको प्रशंसा गर्नु र एकले अर्कोलाई सहयोग गर्ने आश्वासन दिनु अमेरिकी चुनावको राम्रो पक्ष देखिएको छ । आगामी जनवरी २० मा शपथग्रहण गरेपछि ट्रम्पको कार्यकाल प्रारम्भ हुन्छ । अमेरिकी स्रोतका अनुसार उनले आफूले गर्ने कामको सूची तयार गरिसकेका छन् । उनको मुख्य उद्देश्य अमेरिकीहरूलाई रोजगारको प्रबन्ध गर्ने, अनावश्यक आप्रवासमाथि अंकुश लगाउने र आर्थिक वृद्धिदर जस्ता कार्यक्रम रहेको अनुमान गर्नु सकिन्छ । अहिले विश्व हिंसा र उग्रवादको मारबाट ग्रस्त छ, ट्रम्पले यी समस्यालाई कसरी सम्बोधन गर्छन् र विश्व शान्तिमा यसबाट कस्तो प्रभाव पर्छ । आगामी दिनमा देखिने नै छ । तर निश्चित छ, अमेरिकाको विदेश नीतिमा व्यापक परिवर्तन आउने अनुमान छ । कांग्रेस र प्रतिनिधिसभा दुवैमा रिपब्लिकनको पकड देखिए पनि ट्रम्पका नाराबाट रिसाएकाहरूबाट उनलाई कत्तिको सहयोग हुन्छ र अन्तर्राष्ट्रिय राजनीतिमा ट्रम्प कसरी र कहाँ रहन्छन् भन्ने कुराले ट्रम्पको भविष्य निर्धारण गर्नेछ । ट्रम्पलाई सम्पूर्ण नेपालीको बधाई छ । अर्को घटना भारतका प्रधानमन्त्री नरेन्द्र मोदीको छ । एक वर्षअघि अत्यधिक बहुमतबाट कांग्रेस आईलाई कुचो लगाएर सत्तामा आएका नरेन्द्र मोदी पनि ट्रम्पजस्तै खरो र दरो देखिएका छन् । उनले आफू प्रधानमन्त्री भएलगत्तै भारतको कालो धन विदेशबाट ल्याएर आफ्ना जनतालाई बाँड्ने जस्तो अपत्यारिलो कुरा गरेका थिए, जसलाई भारतका विपक्षी दल र नेताले हाँसोमा उडाउने गर्थे । तर यो हप्ता उनले पनि अप्रत्यासित रूपमा कालो धन बाहिर ल्याउने उद्देश्यले पाँच सय र हजारका नोटमा प्रतिबन्ध लगाइदिए र उनी आफैं टेलिभिजनको पर्दामा देखिएर यो घोषणा गरेका हुन् । उनको भनाइ छ एउटा त कालोधनको यकिन गर्ने, अर्को नक्कली नोटको प्रवाह ठप्प पार्ने हाम्रो उद्देश्य हो । एक अपुष्ट तथ्यांकअनुसार अहिले भारतीय पाँच सय र हजारका ८६ प्रतिशत नोट बाहिर छन् । त्यसलाई कसरी भित्र्याउने भन्ने नै मोदी सरकारको लक्ष्य छ । उनले भारतीय जनतालाई पुरानो नोट साट्ने पर्याप्त समय पनि दिएका छन् । पचास दिनभित्र केन्द्रीय बैंक या डाक घर गएर साँट्न सक्ने प्रबन्ध पनि गरिएको छ । मूल कुरोको लक्ष्य भनेको पाकिस्तान नै हो । पाकिस्तानबाट छापिएर अर्बौं रुपैयाँको नक्कली भारु दक्षिण एसियाली मुलुकमा भित्रिने गरेको छ । नेपालमा पनि धेरै नक्कली भारु आउँछ । कैयौंपटक यस्ता कारोबार गर्नेहरू समातिएका पनि छन् र जेलमा पनि छन् । नेपाल भएर यस्ता नोट मलेसिया, श्रीलंका, बंगलादेश पनि छिर्छन् भन्ने भारतको भनाइ छ । यसले निश्चित रूपमा भारतीय अर्थतन्त्रमा ठूलो प्रभाव पारेको हुन सक्छ । अहिले विश्व हिंसा र उग्रवादको मारबाट ग्रस्त छ, ट्रम्पले यी समस्यालाई कसरी सम्बोधन गर्छन् र विश्व शान्तिमा यसबाट कस्तो प्रभाव पर्छ । आगामी दिनमा देखिने नै छ । यसपटक भने नयाँ प्रकाशित पाँच सय र दुई हजार दरका भारतीय नयाँ नोटमा अत्याधुनिक प्रविधि प्रयोग गरेर बनाइएको छ । यी नयाँ नोटलाई नक्कली नोटका रूपमा छाप्न सकिँदैन भनिन्छ । जसले गर्दा यस्तो नक्कली नोटको कारोबार गर्नेहरूले सरकारलाई झुक्याउन सक्दैनन् । अहिले प्रविधिको यस्तो विकास भइसकेको अवस्थामा यसलाई प्रयोगमा ल्याउन सके नक्कली नोट प्रकरण पनि समाप्त भएर जानेछ । अर्को सबैभन्दा महत्त्वपूर्ण पक्ष गोपनीयतालाई पनि लिन सकिन्छ । भारतले आफ्ना नोट यसरी प्रतिबन्ध लगाउँदैछ र यस्ता नोट प्रकाशमा ल्याउँदै छ भन्ने कुरा यस योजनामा काम गर्ने एकदुईबाहेक कसैलाई थाहा भएन । नेपालमा भए मन्त्रिपरिषद्ले गरेका निर्णय मन्त्री घर नपुग्दै बाटाबाट व्यापारीलाई अथवा आफन्तलाई फोन गर्थे होला । भारतका कसैले पाएनन् । यति गोप्य रूपमा काम गर्न सक्नु भारतीय प्रशासनयन्त्र कति विश्वासिलो र भरपर्दो अनि इमानदारी रहेछ भन्ने पनि हो । हामीकहाँ कुनै पनि निर्णय गोप्य हुनै सक्तैन र यति ठूलो कुरो त घोषणा हुनुअघि नै पत्रकारका टेलिफोनमा पुगिसक्छन् । तब न लोकतन्त्र । अर्को कुरा योजना पनि हो । पहिल्यै नोट छापेर ल्याइसकेपछि मात्र सरकरले घोषणा गरेकै दिन राति १२ बजेबाट प्रतिबन्ध लाइएको हो । भारतसितको निकटताका कारण नेपाललाई पनि यसबाट ठूलै असर पर्न सक्छ । नेपालमा र खासगरी पूर्वीतराई र सीमा क्षेत्रमा नेपालीभन्दा बढी भारुकै कारोबार हुने गर्छ । पञ्चायतकालमा भार र नेरु सरिबरी चल्ने हुँदा भारतीय रुपैयाँमा प्रतिबन्ध लगाएपछि नेपाली रुपैयाँ चल्न थालेको थियो । तर पछि तथाकथित प्रजातन्त्र या लोकतन्त्र आएपछि सरकारले आँखा चिम्लिन थाल्यो र भारु र नेरु सरिबरी चल्न थाले । हाम्रो मौद्रिक नीति त छ, तर यी कुरा नीतिमा भए पनि लागू भएका छैनन् । सायद पूर्वको सीमा क्षेत्रका बजारमा भारु कालो बजारी गर्नेहरू यसबाट प्रभावित भए होलान्, तर सरकारले केही व्यवस्था गर्ला, तर ढिलोचाहिँ हुन सक्छ । हामीकहाँ आफ्नो स्वार्थबाहेक अरू कुरामा निर्णय गर्न कुनै हतार हुँदैन ।"
जलसरोकार: ऊर्जामन्त्रीको डलरमोह,"कुनै बेला जलविद्युत् भन्नेबित्तिकै विदेशी ऋण, अनुदान वा यस्तै सहायताबाट मात्र निर्माण सम्भव छ भन्ने मान्यता मात्र होइन, सरकारी व्यवहार र कार्यशैली थियो । समयले धेरै कोल्टा खाँदा आजको मितिसम्म आइपुग्दा स्वदेशका थुप्रै वित्तीय तथा गैरवित्तीय क्षेत्रसित अथाह पैसा रहेको प्रमाणित मात्र भएको छैन, व्यवहारमा पनि देखिइसकेको छ । ऊर्जामन्त्री जनार्दन शर्माले स्वदेशी संघसंस्थासित कति पैसा छ र तिनले जलविद्युत्मा मात्र कति लगानी गर्न सक्छन् भनी ती संस्थाका प्रमुखलाई दसैंअघि नै मन्त्रालयमा बोलाएर जानकारी लिए । त्यतिबेला कर्मचारी सञ्चय कोषले तत्काल ३२ अर्ब, वार्षिक २० अर्ब, नागरिक लगानी कोषले तत्काल २१ अर्ब र वार्षिक १५ अर्ब रुपैयाँ जलविद्युत्मै लगानी गर्न सक्ने जनाए । त्यसैगरी नेपाल टेलिकमले तत्काल १० अर्ब र वार्षिक १० अर्ब, जलविद्युत् लगानी तथा विकास कम्पनीले तत्काल पाँच अर्ब र वार्षिक पाँच अर्ब, राष्ट्रिय बिमा संस्थानले तत्काल पाँच अर्ब र वार्षिक दुई अर्ब, सेनाको कल्याणकारी कोषले तत्काल १० अर्ब र वार्षिक दुई अर्ब लगानी गर्न सक्ने क्षमता रहेको जनाए । त्यस्तै नेपाल प्रहरी र सशस्त्र प्रहरीले पनि वार्षिक ३०३० करोड रुपैयाँ लगानी गर्न तयार रहेको बताए । यसबाहेक सामाजिक सुरक्षा कोषले भने नेपाल सरकारले निर्णय गरेबमोजिम लगानी गर्न सकिने जनायो । यसरी यी सबै नौवटा निकायले तत्काल ८८ अर्ब ६० करोड रुपैयाँ र हरेक वर्ष ५४ अर्ब ६० करोड रुपैयाँ लगानी गर्न सकिने जानकारी गराए । यो आँकडाले स्वदेशी स्रोतबाट तत्काल ६ सय मेगावाटको जलविद्युत् आयोजनामा लगानी गर्न सकिने देखिन्छ भने प्रतिमेगावाट २० करोड रुपैयाँ लागत परेछ भने पनि वार्षिक रूपमा दुई सय ७३ मेगावाट जलविद्युत् कसैसित हात नपसारीकन बनाउन सकिन्छ । त्यसबाहेक अझ सर्वसाधारणलाई सेयर दिएर सहभागी गराउने हो भने कल्पना गरिएभन्दा बढी लगानीको ओइरो लाग्ने प्रस्ट छ । उदाहरणको लागि सरकारी स्वामित्वको जलविद्युत् लगानी तथा विकास कम्पनीले गत वर्षको पुसमा सर्वसाधारणको लागि दुई अर्ब रुपैयाँको सेयर निष्कासन गर्दा २१ गुणा बढी अर्थात् ४३ अर्ब रुपैयाँको आवेदन परेको थियो । हरेक जलविद्युत् कम्पनीले सर्वसाधारणका लागि सेयर निष्कासन गर्दा यस्तै मारामार हुने गर्दै आएको छ । अझ उत्पादित बिजुली प्रसारण लाइन अभावमा खेर जाने, लगानी उठ्ने (पे ब्याक) समय लामो हुने र कम्पनीको नाफा कम हुने थाहा पाउँदापाउँदै पनि सर्वसाधारणमा सेयर पाउन दिनभरि लाइनमा बसेका हुन्छन् । लगानी गर्ने अवसर र बन्दोबस्ती नभएर स्वदेशी स्रोत अनुत्पादक क्षेत्रमा वा ब्याजमा मात्र लगानी भएका छन् । अर्कोतर्फ, राज्यले चरम ऊर्जा संकट झेलिरहँदा यी स्रोतलाई जलविद्युत्मा लगानी गर्न र गराउन सकिएको छैन । जलविद्युत्मा स्वदेशी स्रोत परिचालन नहुनुको मुख्य कारण राज्यको उपेक्षित नीति र व्यवहार हो । विदेशी लगानी भनेपछि मरिहत्ते गर्ने राज्यका निकायहरूले स्वदेशका निजी क्षेत्रलाई कसरी हेंला र उपेक्षा गरिरहेका छन्, केही उदाहरण हेरौं । अघिल्लो महिना एक युनिट (२५ मेगावाट) उत्पादनमा आएको माथिल्लो मस्र्याङ्दी 'ए' को उत्पादित बिजुली र त्यही कोरिडरमा उत्पादन भएका स्वदेशका निजी क्षेत्रको बिजुली एउटै सबस्टेसनमा जोडिन्छ । त्यही खोला र त्यही ठाउँमा रहेका स्वदेशी र विदेशी लगानी रहेका आयोजनाका लागि राज्यले गरेको व्यवहार आकाशजमिनको फरक छ । माथिल्लो मस्र्याङ्दीको बिजुली अमेरिकी डलरमा खरिद गर्ने सम्झौता (पीपीए) भएको छ । उसको एक युनिट बिजुलीको ६ अमेरिकी सेन्टभन्दा बढी पर्छ । उसले १५ वर्षसम्म वार्षिक तीन प्रतिशतका दरले मूल्यवृद्धि पाउँछ । अर्थात् जति धेरै समय गुजार्यो, उसको बिजुलीको भाउ उति नै महँगो पर्दै जान्छ । अर्थात् यो अर्को खिम्ती हो । एउटै सबस्टेसनमा जोडिएका स्वदेशी लगानीका रादी, खुदी, सिउरीलगायतले एक युनिट बिजुली बेच्दा वर्षायाममा तीन रुपैयाँ १५ पैसा र हिउँदयाममा चार रुपैयाँ २५ पैसा पाउँछन् । औसतमा विदेशीको भन्दा आधा भाउ दिइएको छ । यिनको मूल्यवृद्धि वार्षिक तीन प्रतिशतका दरले पाँच पटकसम्म मात्र पाउँछन् । यिनै स्वदेशी र विदेशीमा अर्को विभेद हेरौं । विदेशी लगानीको नाफा र लगानीको राज्यले प्रत्याभूत गरेको छ, कर छुट दिइएको छ । केही गरी प्राधिकरणले तिर्न नसके राज्यले तिरिदिने भनेर सम्झौता गरिएको छ । विदेशी विनिमयमा जतिसुकै उतारचढाव आए पनि त्यसको सम्पूर्ण जोखिम विद्युत् प्राधिकरणले बेहोरिदिएको छ । तर स्वदेशीका हकमा भने त्यसको ठीक उल्टो छ । केही गरी सम्झौता गरिएअनुसारको बिजुली उत्पादन नभएमा जरिवाना तिर्नुपर्ने प्रावधान राखिएको छ । विदेशीलाई दिइएको सुविधाको १० प्रतिशत मात्र स्वदेशीलाई दिने हो भने लगानीको वातावरण नै अर्कै हुन्छ । यता स्वदेशीले भने बैंकसित व्यक्तिगत जमानी बसेर, लालपुर्जा धितो राखेर लिएका ऋण तिर्नै १०१२ वर्ष लाग्छ भने विदेशीले पाँचछ वर्षभित्र सबै ऋण तिरेर नाफा लैजान्छन् । यसरी नेपालीले डलरमा तिरेको बिजुलीबाट आएको नाफा पुनः नेपालमा लगानी हुँदैन, सबै विदेश जान्छ । अहिले पुरानो दरमा पीपीए गरेका स्वदेशका आयोजनाहरूलाई बैंकको ऋण किस्ता तिर्न हम्मे पर्दै आएको छ । खिम्ती र भोटेकोसीभन्दा पनि खतरनाक पीपीएको लागि अहिले ऊर्जामन्त्री लालायित देखिएका छन् । यो डलरमोह आखिर केको लागि ? आन्तरिक खपतको लागि चाहिनेजति बिजुली स्वदेशी लगानीमा निर्माण गर्न सकिने प्रस्ट आँकडा आउँदाआउँदै पनि यिनका लागि आवश्यक वातावरण र पूर्वाधार भने राज्यले कहिल्यै पनि बनाएन । पीपीए रोकिदिने, गरिदिए पनि प्राधिकरणले चाहेको बेलामा मात्र लिने (डिस्प्याचेबल) प्रावधान राखिदिने । तर विदेशीको लागि यस्तो डिस्प्याचेबलको प्रावधान छैन । विदेशी भन्नेबित्तिकै डलरमै पीपीए गर्न ऊर्जा मन्त्रालयदेखि प्राधिकरणसम्मका सबैजना लालायित नै हुने गर्छन् । अहिले ३५ अर्ब रुपैयाँको खास लागत रहेको माथिल्लो त्रिशूली १ (२१६ मेगावाट) लाई पनि राज्यको प्रत्याभूति पाउने गरी 'आयोजना विकास सम्झौता' (पीडीए) गरिदिएको छ । अब उसले चाहेको दरमा अमेरिकी डलरमा पीपीए गराउन ऊर्जा मन्त्रालय र प्राधिकरण लागिपरेका छन् । जबकि यसको लागत ३५ अर्ब रुपैयाँबाट ६० अर्ब रुपैयाँ पुर्याइएको छ । यही लागतको आधारमा पीपीए गरिदिँदा प्राधिकरण मात्र होइन, मुलुककै अर्थतन्त्रलाई कस्तो धक्का लाग्ला ? तत्कालीन गभर्नर डा युवराज खतिवडाले संसद्को सार्वजनिक लेखा समितिमा गएर डलर पीपीए नेपाली अर्थतन्त्रले धान्न नसक्ने तथ्यांक पेस गरेका थिए । लागत नै बढी देखाइएको यस्तो पीपीए कति डरलाग्दा हुन्छन् भन्ने खिम्ती र भोटेकोसीले प्रमाणित गरिसकेका छन् । खिम्ती र भोटेकोसीभन्दा पनि खतरनाक (झन्डै दोब्बर कृत्रिम लागत) पीपीएको लागि अहिले ऊर्जामन्त्री लालायित देखिएका छन् । यो डलरमोह आखिर केको लागि ? सबैले कुरो प्रस्ट बुझेका छन् । स्वदेशीलाई एक युनिटमा एक पैसा थप दिन नचाहने ऊर्जा मन्त्रालय र प्राधिकरण विदेशी डलरवालाको लागि भने उसले भनेजति दर दिन किन तयार हुन्छन् ? एकातिर प्राधिकरण माथिल्लो तामाकोसी (४५६ मेगावाट) आएपछि वर्षायाममा बिजुली खेर जाने भयो भन्दै स्वदेशीका पीपीए रोकेको छ भने अर्काेतिर माथिल्लो त्रिशूली १ को पीपीएको लागि दिनहुँजसो होटेलमा गोप्य बैठक गर्दै आएको छ । यही आयोजनाको पीपीए गर्न एकजना ऊर्जामन्त्रीले प्राधिकरणलाई दबाब दिँदा तत्कालीन कार्यकारी निर्देशक रामेश्वर यादवले भनेका थिए, 'डलरको जोखिम अर्थ मन्त्रालयले बेहोर्ने लिखित प्रतिबद्धता पत्र ल्याउनोस् गरिदिन्छु ।' जोखिमजति प्राधिकरणको थाप्लोमा र अप्राकृतिक नाफा कुम्ल्याउने दाउमा रहेको माथिल्लो त्रिशूली १ को पीपीए गर्ने नै हो भने त्यसको लागत स्वतन्त्र विज्ञहरूबाट प्रमाणित गराउनुपर्छ । जसरी माथिल्लो तामाकोसीको लागत त्यतिबेला १० अर्ब रुपैयाँ बढी अनुमान गरिएको थियो । तत्कालीन जलस्रोतमन्त्री विष्णुप्रसाद पौडेलले उक्त लागत घटाइदिएका थिए र वित्तीय सम्झौता गर्न सम्भव भयो ।"
