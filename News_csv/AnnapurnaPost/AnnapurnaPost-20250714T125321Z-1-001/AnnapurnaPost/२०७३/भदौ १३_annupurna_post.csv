शीर्षक,विवरण
आर्थिक राष्ट्रवाद ओझेलमा,"हाल नेपालमा राष्ट्रवाद र राष्ट्रियता निकै प्रचलित शब्द हुन् । यो वा त्यो दल ठूलो राष्ट्रवादी भएको तथा कुनै अमूक दलले राष्ट्रघाती काम गरेको वा नेपाली राष्ट्रियता खतरामा परेको आदि जस्ता विषयहरू अखबारका मुख्य शीर्षक बन्ने गरेका छन् । सबै नीतिहरूको मियोको रूपमा रहेको राजनीति अरू नीतिहरूमाथि हाबी रहेका कारण आर्थिक नीति सधैं ओझेलमा परेको छ । आर्थिक नीतिलाई दोस्रो दर्जाको व्यवहार गरिँदा यसैसँग गुमनाम भएको छ, आर्थिक राष्ट्रवाद । साधारण अर्थमा राष्ट्रप्रतिको अगाध आस्था, राष्ट्रहितको साझा भावना र राष्ट्र प्रेम नै राष्ट्रवादको द्योतक हो । राष्ट्रवादका विविधस्वरूप छन् । नागरिक, जातीय, सांस्कृतिक, धार्मिक र आर्थिक जस्ता आयाम पनि छन् । दक्षिणपन्थी, मध्यमार्गी र वामपन्थीहरूमा राष्ट्रवादलाई हेर्ने मनोग्रन्थि फरकफरक हुने भएकाले यससम्बन्धी भिन्नाभिन्नै बुझाइ पनि रहेका देखिन्छन् । राष्ट्रवादलाई राजनीति गर्ने भाँडो बनाइएको भए पनि यसको महत्त्वपूर्ण आयामको रूपमा रहेको आर्थिक राष्ट्रवादलाई भने उजागर गर्न सकिएको छैन । आर्थिक राष्ट्रवादको समुचित प्रयोग नगरी हाम्रोजस्तो अल्पविकसित मुलुकको विकास सम्भव नहुने भएकाले यसको मूल मर्मलाई यस लेखमा बहसको विषय बनाइएको छ । तसर्थ सबैभन्दा पहिले यसको पृष्ठभूमिको बारेमा चर्चा गरौं । अमेरिकाको पहिलो अर्थमन्त्री (सेक्रेटरी अफ ट्रेजरी) तथा राष्ट्रपति जर्ज वासिंटन प्रशासनको आर्थिक नीतिनिर्माताका रूपमा सन् १७८९ देखि सन् १७९५ सम्म कार्य गरी ख्याति कमाएका अलेकज्यान्डर ह्यामिल्टनले अमेरिकन प्रणाली (अमेरिकन सिस्टम) को प्रतिपादन गरेर आर्थिक राष्ट्रवादको वकालत गरेका थिए । एडम स्मिथ, जेबी से जस्ता शास्त्रीय अर्थशास्त्रीहरूलाई चुनौती दिँदै ह्यामिल्टनले नयाँ उद्योगहरूको संरक्षण, निर्यात प्रवद्र्धन, स्वदेशी वस्तुको प्रयोग, राज्यले उपलब्ध भएसम्म स्वदेशी उत्पादन मात्र खरिद गर्ने, अनुदानको माध्यमबाट उद्योगलाई प्रोत्साहन दिने जस्ता आर्थिक नीति अवलम्बन गरेका थिए । यस्ता आर्थिक राष्ट्रवादी नीतिका कारण नै अमेरिकी अर्थतन्त्रले ठूलो फड्को मार्यो र कालान्तरमा विश्वको सबैभन्दा ठूलो र मजबुत अर्थतन्त्र बन्यो । उनको यसै योगदानलाई सम्मान गर्दै अमेरिकाको भन्सार भवनको नाम ह्यामिल्टनको नामबाट राखिएको छ भने अर्थ मन्त्रालय भवन अगाडि तथा सेन्ट्रल पार्कमा उनको पूर्ण कदको सालिक राखिएको छ । यसका साथै सन् २००४ मा प्रकाशित १० डलरको नोट तथा सन् १९५६ मा प्रकाशित हुलाक टिकटमा समेत तस्बिर राखी उनको स्मरणलाई जीवन्त बनाइएको छ । नयाँ स्थापित उद्योगलाई आफैँ धानिन सक्ने बनाउन, सामाजिक पूर्वाधारमा लगानी गरी उच्चस्तरको प्रविधि र जनशक्तिको विकास गर्न तथा भौतिक पूर्वाधारको विकास गरी आर्थिक विकासको उच्च गति हासिल गर्ने विकासको चरणमा विश्वका सबै मुलुकहरूले कुनै न कुनै प्रकारले आर्थिक राष्ट्रवादको प्रयोग गरेको पाइन्छ । खुला आर्थिक प्रणालीसँग तादात्म्य हुने गरी आर्थिक राष्ट्रवादी नीतिहरूको प्रयोग भइरहेको छ । बीसौं शताब्दीको उत्तरार्धबाट विश्वव्यापीकरणले संसारका सबै मुलुकलाई प्रभावित पारेको भए पनि यसको नकारात्मक प्रभावबाट स्वदेशी अर्थतन्त्र बचाउन र मन्दीबाट छुटकारा पाउन आर्थिक राष्ट्रवादकै सहारा लिने गरिएको छ । उदारवादी आर्थिक प्रणाली अवलम्बन गरेका अमेरिका र जापानले कृषि उपजलाई संरक्षण गर्ने नीति लिएका छन् । यसैगरी विश्वव्यापीकरणको पाँचौं चरणमा पुगेर आर्थिक संघको रूपमा एउटै मुलुकजस्तो कार्य गर्ने युरोपेली युनियनले पनि युरोपेली देशहरूका कृषि क्षेत्रमा अनुदान दिने नीतिलाई बढावा दिएको छ । यी उदाहरणले आर्थिक राष्ट्रवाद उदारवादी प्रणालीको विरोधी नभई सहयोगी रहेको पुष्टि गर्छन् । अमेरिकाको आगामी राष्ट्रपतिको निर्वाचनमा रिपब्लिकन पार्टीका उम्मेदवार बनेका डोनाल्ड ट्रम्पले चुनावबाट आफू विजयी बनेमा ट्रान्स प्यासिफिक पार्टनरसस्प (टीपीपी) र नर्थ अमेरिकन फ्री ट्रेडएग्रिमेन्ट (नाफ्टा) बाट अमेरिका बाहिरिने नीति लिने बताएका छन् । विदेशीहरूले अमेरिकीहरूको रोजगार खोसेको कारण मेक्सिको तथा अन्य देशबाट आएका आप्रवासीहरूलाई धपाउनुपर्ने कुरा गरेर उनले आर्थिक राष्ट्रवादको वकालत गरेका छन् । यसैगरी हालै बेलायतमा भएको ब्रेक्जिट जनमतसंग्रहमा बेलायत युरोपेली संघबाट बाहिरिनुपर्ने पक्षले विजय हासिल गर्नुको पछाडि पनि आर्थिक राष्ट्रवादको पुनरोदय हुनु नै प्रमुख कारण हो । विश्वव्यापीकरणले स्वतन्त्र व्यापार, खुला अर्थतन्त्र, श्रम र पुँजीको निर्वाध आवागमनजस्ता कुराहरूको वकालत गरे पनि उदारवादी अर्थ व्यवस्था अँगालेका मुलुकहरूले समेत स्वदेशी उद्योगको संरक्षण गर्न राष्ट्रिय उद्योगलाई विशेष सहुलियत दिने र विदेशी सामानलाई कोटा प्रणाली जस्ता गैरमहसुल अवरोध गर्ने रणनीतिहरू प्रयोगमा ल्याइएका छन् । सैद्धान्तिक हिसाबले विपरीत खालका दर्शन झैँ लाग्ने आर्थिक उदारवाद र आर्थिक राष्ट्रवाद सँगसँगै प्रयोग भइरहेका छन् । यसको अर्थ के हो भने उदारवादी अर्थव्यवस्थामा पनि आर्थिक राष्ट्रवादको उत्तिकै प्रयोग हुने गरेको छ । नेपालको सन्दर्भमा मि िश्रत अर्थव्यवस्था अँगालेको र नेपालको संविधानले समाजवादउन्मुख आर्थिक रुझान राखेको भए पनि व्यवहारमा हामी धेरै उदार छौं । सियोदेखि हवाईजहाजसम्म विदेशबाट आयात गर्ने हाम्रो देशमा विप्रेषणबाट भित्रिएको विदेशी मुद्रासमेत उपभोग्य सामग्रीको आयात गर्दा पुनः बाहिरिने गरेको छ । कमसल ठानी भरसक नेपाली उत्पादनहरूलाई उपयोग नगर्ने अभ्यास पनि हामीमा छ । हाम्रा उत्पादनको बजारमा माग नहुँदा उद्योगधन्दाहरू आफैंमा धानिन सक्ने अवस्थामा छैनन् । नयाँ उद्योगहरूलाई पनि प्रोत्साहन गर्न सकिएको छैन । फलस्वरूप करिब १५ वर्षअघि कुल गार्हस्थ उत्पादनमा १० प्रतिशतभन्दा माथिको योगदान दिने औद्योगिक क्षेत्रले हालैका वर्षहरूमा करिब ६ प्रतिशतभन्दा कमै मात्र योगदान दिन सकेको छ । विकासका क्रममा उद्योग क्षेत्र विस्तारित हुनुपर्नेमा संकुचित हुँदै गएको छ । अर्बौंको राष्ट्रिय स्रोत र सम्पत्ति नोक्सानमा पार्दा तुच्छ मात्रै व्यक्तिगत फाइदा हुने भए पनि फाइदा लिइहाल्ने कुसंस्कारले जरा गाडेकाले हामीमा बृहत् खालको राष्ट्रवादी चिन्तनको विकास हुनै पाएन । अधिकांश स्वदेशी उत्पादनहरूको गुणस्तर पनि राम्रो छैन । राम्रो गुणस्तर भएका सीमित उत्पादनहरूको पनि प्रवद्र्धन गर्न सकिएको छैन । विदेशी सामानको विकल्प स्वदेशी उत्पादन भए पनि हामीमा स्वदेशी सामान प्रयोग गरौं भन्ने भावनासमेत छैन । यसले गर्दा आर्थिक राष्ट्रवादमा हामी धेरै पछाडि परेका छौं । भारतमा स्वदेशी उद्योगको प्रवद्र्धन गर्न गान्धीले चर्खा आन्दोलन नै चलाएका थिए । नेपालमा पनि तुलसी मेहरले त्यही दर्शनलाई प्रयोग गर्न खोजेका थिए । विभिन्न देशहरूले स्वदेशी उत्पादनलाई बजारमा टिकाइरहनको लागि अनुदानका माध्यमबाट प्रोत्साहन दिने गरेका हुन्छन् । विश्व व्यापार संगठनले पनि केही हदसम्मको अनुदानलाई अनुमति दिएको छ । तर हामीसँग स्वदेशी उद्योगलाई अनुदान दिएर उकास्ने गरी स्रोतको व्यवस्था छैन । साथै राज्यबाट पाएको केही अनुदानलाई सदुपयोग गरी दीर्घकालसम्म धानिन सक्ने गरी उद्योगको सञ्चालन गर्ने खालको सोचको विकास पनि भएको छैन । स्वावलम्बी र अन्तरनिर्भर अर्थतन्त्रको विकास गर्न आवश्यक हुने आर्थिक राष्ट्रवादी सोचलाई साँच्चिकै व्यवहारमा उतार्ने गरी कुनै पनि राजनीतिक दलले कार्यक्रम ल्याएका छैनन् । यसै सन्दर्भमा यस लेखकले सन् २०१४ मा टोकियो विश्वविद्यालयमा विद्यावारिधि गर्दा गरेको एक अध्ययनले नेपालको आत्मनिर्भरता दर करिब असी प्रतिशत मात्र रहेको र नेपालमा कुनै पनि क्षेत्रले आर्थिक वृद्धि ल्याउने गरी अर्थतन्त्रको चालक (ड्राइभर अफ इकोनोमी) को भूमिका खेल्न नसकेको निचोड निकालेको थियो । यसको कारण विश्लेषण गर्दा नेपालमा आर्थिक राष्ट्रवादको विकास हुन नसकेकाले राजनीतिक विकृति र विसंगतिको ठूलो मारमा परेर देशको अर्थतन्त्र थला परेको, औद्योगिक प्रतिष्ठानका ट्रेड युनियनका अनुमान नै गर्न नसकिने खालका गतिविधि र च्याउ झैँ उम्रेका ससाना पार्टीसमेतबाट कुनै ठूलो कारण र तर्कविना नै गरिने नेपाल बन्दहडतालजस्ता अराजक क्रियाकलापले आर्थिक राष्ट्रवादको टुसो पलाउन नपाउँदै निमोठ्न सुरु गरिएको र पटकपटक यही क्रिया दोहोर्याइएको कारण प्रमुख रूपमा रहेका थिए । प्रमुख राजनीतिक दलहरू र कर्मचारीतन्त्रले पनि आर्थिक राष्ट्रवादलाई टेवा दिन सकेका छैनन् । अर्बौंको राष्ट्रिय स्रोत र सम्पत्ति नोक्सानमा पार्दा तुच्छ मात्रै व्यक्तिगत फाइदा हुने भए पनि फाइदा लिइहाल्ने कुसंस्कारले जरा गाडेका कारण हामीमा बृहत् खालको राष्ट्रवादी चिन्तनको विकास हुनै पाएन । हामीले आफ्नो स्वार्थको लागि राष्ट्रिय स्वार्थको बेवास्ता गर्दा आर्थिक राष्ट्रवादको मर्म कहिल्यै पनि आत्मसात् गर्न सकेनौं । सरकारी स्वामित्वका सिमेन्ट, चुरोट र दूरसञ्चार जस्ता महत्त्वपूर्ण कम्पनीहरू विदेशी र निजी कम्पनीहरूबाट व्यक्तिगत फाइदा लिएर टाट पल्टाउने काम भएको छ । यस परिप्रेक्ष्यमा काठमाडौं निजगढ फास्ट ट्र्याक जस्ता महत्त्वपूर्ण आयोजनासमेत नेपालले बनाउन सक्दैन भन्ने खालका अप्रमाणित र अनुमानित हाइपोथेसिस ल्याइनुको पछाडि पनि पक्कै कुनै सानो व्यक्तिगत स्वार्थले त भूमिका खेलेको छैन भन्ने शंका जन्मिनु अस्वाभाविक होइन । यी सबै घटना र परिघटना आर्थिक राष्ट्रवादको विकास गर्न नसकिएको र आर्थिक हितलाई तिलाञ्जली दिएर सीमित व्यक्ति र दलका निहित स्वार्थको लागि गरिने राजनीतिक खिचातानीका कारण जन्मिएका हुन् । त्यसैले अब ढिलो नगरी ओझेलमा परेको आर्थिक राष्ट्रवादको एजेन्डालाई नेपालको विकासको लागि उपयोग गर्नु अपरिहार्य छ ।"
जागेका जनता र दाहालदेउवा गुट,"जागेका जनताको सामथ्र्य र सर्वोच्चताको बारेमा रूसी शब्दशिल्पी जान रिडको यो भनाइ घतलाग्दो छ, 'जब जनता सुतिरहेका हुन्छन्, घरनजिकै गइरहेको पहिरोको बारेमा पनि थाहा पाउँदैनन् । जब जुर्मुराउँछन्, संसार हल्लाइदिन्छन् ।' गत वर्ष कैलालीको टीकापुरजस्तो आधुनिक नगरले बाहिरिया आएर बस्तीलाई रुवान्डा बनाउने दुष्चेष्टा थाहा नपाउनु तर हालै सप्तरीको सानो बस्ती तिलाठीका वीर जनसमुदायले फुटाऊ र शासन गरको बेलायतको उपनिवेशकालीन सूत्र रटिरहेको भारतेली शासक वर्गलाई लाठीको बलमा चेत बाबा काशी गरिदिनु यसको ज्वलन्त उदाहरण हो । जनता जागेकोमा जनविरोधी राजनीतिका उपासकहरूको बेचैनी बढ्छ । विगतमा दरबार र दिल्लीको नुनको साझो गर्ने जतिले गणतन्त्रमा एउटै शक्ति केन्द्र रिझाए पुगिहाल्ने सोझो अनुमान लगाएका थिए । सत्तासीन दाहाल देउवा गुटको जन्म नेपाली राजनीतिको रिमोट जनताको हातबाट खोसेर मोदी प्रशासनलाई थमाइदिन भएको हो । किनकि हस्तक्षेप र हैकमवादलाई कठपुतलीको माध्यमबाटै जनताको जागरण र एकता नष्ट भ्रष्ट पार्नु छ । बेलायती र भारतेली शासक वर्गको नेपाल नीतिको चुरो नै लोकप्रिय सरकार र शासकलाई यथाशीघ्र विस्थापित गर्नु र कठपुतलीलाई थाम्नु हो । देव शमशेरदेखि बीपी, मनमोहन, कृष्णप्रसाद र केपी ओलीसम्मलाई टिक्न बस्न नदिने प्रपञ्च शृंखला यसका प्रमाण हुन् । सत्तामा रहेर जनतालाई उठ्नै नदिने प्रपञ्चलाई सघाउने व्यक्ति र व्यवस्था मात्र नेपालमा बढी टिकेका छन् । किनकि मगज र मसल दुवै अद्वितीय रहेका नेपाली जाति उठेको खण्डमा सस्ता सेवकनोकर नपाइने चिन्ता छ । एसियाको कमजोर कडी भारतेली शासक वर्ग हो र टाउको दुःखाइको विषय नेपालीको एकता र स्वस्थ मस्तिष्क हो भन्नेमा पश्चिमाहरू प्रस्ट छन् । पश्चिमाहरूले विगतका शताब्दीमा पनि भारत भएरै एसियामा पसेर दोहन गरेका थिए । आज पनि मोदीको काँधमा बन्दुक राखेर चीन र पुटिनतिर निशाना साधिँदै छ । समग्र एसियाको शान, स्वाभिमान, समृद्धि र हितबारे हिजो भीमसेन थापाले आवाज दिएका थिए भने आज केपी ओली नेतृत्वको एमालेले वीर पुर्खाको विरासत रक्षा गर्ने हिम्मत गरेको छ । अशिक्षा, अविकास मात्र नभई कमजोर, अधिकारविहीन र अलगथलग पारिएका जनताका कारण त्यतिबेला सिंगो एसियासँगै नेपालको हार र भीमसेन थापाको पतन टार्न सम्भव भएन । आजको जागरुक युगमा पश्चिमाहरूको चलाखी र तिनका सानाठूला एसियाली चम्चाहरूलाई जनताले साथ दिने छैनन् । यसर्थ जनताको हार र एमालेको पतनको लागि दाहालदेउवा गुटले आफ्ना विदेशी प्रभुसामु गरेका भाकाकबोल खण्डित हुने निश्चित छ । एमालेसँग द्वेष पालेर कांग्रेस आफ्नो स्थापना कालदेखिको लक्ष्यबाट च्युत हुँदैछ । क्रान्तिकारी पिताजी कृष्णप्रसाद कोइरालाको सहादतबाट उत्पन्न शोकलाई शक्तिमा बदल्ने क्रममा उदाएका बीपी र उनका दीर्घकालीन सखा गणेशमान सिंह, कृष्णप्रसाद भट्टराई, महेन्द्रनारायण निधि तथा भाइहरू गिरिजाप्रसाद कोइराला र सुशील कोइरालाको स्कुलिङबाट खारिएको नेपाली कांग्रेसजस्तो परिपक्व दल आज खुलेआम अरूको इशारामा चल्नु विनाशकाले विपरीत बुद्धि हो । हजारौं वीर योद्धाको बलिवेदीबाट उठेको माओवादी केन्द्र पनि जागेका जनताको अनादर र अटेर गरी सत्ताकेन्द्रित राजनीतिमा दत्तचित्त भई लागेको छ । संविधान कार्यान्वयन गर्नुपर्ने बेला नशानशामा सुई घोपेर दायित्वच्युत हुनु, सल्टिएका समस्या बल्झाएर चुनावबाट पछि हट्नु आफैं फत्ते गर्न सकिने राष्ट्रिय गौरवका आयोजनाहरू विदेशीलाई थमाएर राष्ट्रिय जीवनचक्र अस्तव्यस्त पार्नु, जातीय द्वन्द्व र क्षेत्रीय असन्तुलनको खेती गरी जागृत जनताको सार्थक हस्ताक्षेपलाई कमजोर पार्नु र जनतालाई विविधताबीच एकताको सही सूत्रमा बाँधिन नदिनु सत्तारुढ दाहाल देउवा गुटलाई हस्तक्षेपको राजनीतिका निर्देशकले दिएको पटकथा हो । टीकापुर काण्डको प्रायोजित लाठी र तिलाठी घटनाको स्वतस्फूर्त लाठीको अन्तरले जनाउँछ, मधेसका जमिनदारहरूको कसरत कहाँतिर छ र जागेका जनताको राष्ट्रवाद के हो ? सत्ताको आडमा जागेका जनतालाई उठ्नै नसक्ने गरी थला पार्नु हस्तक्षेपको राजनीतिको पाठ्यक्रम हो । राष्ट्रिय मुद्दाको विषयान्तर गर्न दाहालदेउवा गुटलाई फगत मोहराका रूपमा थुपारिएको छ । जनतालाई कमजारो पार्ने, जनताको एकता भाँड्ने, जनजीविका र राष्ट्रिय स्वाधीनताका मुद्दा विषयान्तर गर्ने र अन्ततः पूर्वीय सभ्यता नष्टभष्ट पार्ने पश्चिमाहरूको शताब्दीऔँदेखिको कार्यसूची हो । एसियाली दोहनमा मोदी प्रशासन सहयोगीका रूपमा लम्पसार परेको बेला दाहालदेउवा गुट आफ्नो समयको जंगबहादुर हुन् र रक्तहीन कोतपर्वको नाटक दोहोर्याउन तल्लीन छ । जनता सुताउने यो हर्कत कांगे्रस माओवादीको लागि त्यत्तिकै महँगो सावित हुनेछ, जति सुतेको सिंहमाथि उफ्रिने असावधानी एउटा मृगका लागि घातक हुन्छ । त्यो छिमेकी असल होइन, जो छिमेकीको सुखमा हाँस्न सक्दैन । चीन, पाकिस्तान र नेपालका संस्थापनसँगको सदावहार दुस्मनी र यो वा त्यो प्रकारका विभीषण प्रवृत्तिसँगको हिमचिम हेर्दा भारतीय विदेश नीति सार विद्वेष नीति नै हो । दिल्लीको दिलमा दलाई लामा, देउवा र दाहालले मात्र ठाउँ पाउने गरेका छन् । पञ्चायत लोकतान्त्रिक भएन, एकदलीय भयो भन्ने बहनामा भारतले हैकम र हस्तक्षेप छिपाउन सक्यो । आधुनिक राष्ट्र राज्यको अनिवार्य अंग कार्यपालिका, न्यायपालिका र व्यवस्थापिकाको अभ्यासलाई नेपालले आत्मसात गरेको भए पनि भारत माओवादीपछि मधेसवादीको असन्तुष्टिलाई सिरानी हालेर नेपालमा फेरि संवैधानिक शून्यता चाहँदैछ । हरेक खलनायकले नायकको आविष्कार गर्छ । कृष्णको उदयको आधार खडा कंशको अत्याचार शृंखलाले गरेको थियो । डडेलधुरे कांग्रेस र कृष्ण केसीहरूलाई उछालेर दाहाल र देउवाले एकअर्काविरुद्ध युद्धअपराध गरेको मुद्दा दर्ता गराएको महिना नबित्दै हस्तक्षेपको एउटै जुवामा हलगोरु हुने यो हतारो जनता जिस्काउने हर्कत हो । हामीले जे गर्दा पनि हुन्छ ठान्नु अहंकार मात्र होइन, जनतालाई गरेको अनादर पनि हो । हरेक विकास रचनात्मक हुन्छ भन्ने छैन । दुई दसकपछि आज पनि एमाले २०५३ को अवस्थामा उभिएको छ । अहिले एमालेको पक्षमा केपी ओलीलाई यथाशीघ्र प्रधानमन्त्रीमा पुनरागमन चाहने देशभक्त जनमत उछालिएको छ । कामिलाको उम्रिएको प्वाँख, फलेको बाँस, ताल फुटेर आएको बाढी, जरायोको निहुँरीको सिङजस्तै नेतामा घमण्डको वृद्धि सर्वनाशको संकेत हो । देउवादाहालको यो अहंकारले एमालेको उदय र उत्कर्षको ढोका खोलिदिएको छ । नेपाली कांग्रेस कमजोर नहुनुपर्ने बेला कमजोर र जुम्सो नहुनुपर्ने बेला जुस्सो भइदिँदा र माओवादीले छुरी धस्ता समस्या अवश्य थपिएका छन्, तर यो घेराबन्दीले एमालेका पोल्टामा अवसर पनि थमाइदिएको छ । घेराबन्दीमा पार्ने जतिलाई चित खुवाउँदै २०१५ सालको चुनावमा जनता जनार्दनले बीपीको पोल्टामा दुईतिहाइ बहुमत दिएजस्तै राजनीतिक अस्थिरताको जरो उखेल्दै जनमतले ढिलोचाँडो ओली र एमालेलाई न्याय गर्ने संकेत देखिएको छ । अघिल्लो चुनावमा एमालेले ओलीलाई भावी प्रधानमन्त्रीको रूपमा अघि सार्ने दूरदर्शिता र गुणग्राहिता देखाउनुपथ्र्यो । राजनाथ तेज हुनुको लाभ मोदी र भाजपाको पोल्टामा पर्यो, तर झलनाथ जुम्सो र पूर्वाग्रही हुनुको मार ओली र एमालेले भोग्नुपर्यो । नत्र एमाले २०७० को चुनावमा सबैभन्दा ठूलो दल हुन सक्थ्यो । अझ पनि समस्या जनमत र जनसमुदायमा नभई एमालेमै छन् । २०५२ सालमा मनमोहन अधिकारी सरकारबाट बाहिरिएपछि मात्र केही बिग्रिएको थिएन । गल्ती एमालेले कहाँनेर गर्यो भने उसले आफ्नो आन्तरिक रथ गुडाउँदा यथाशीघ्र मनमोहन अधिकारीको पुनरागमन चाहने जनमतलाई केन्द्रमा राख्न सकेन । मदन भण्डारीको राप र तापले गर्दा पाएको सफलतालाई अन्य सहकर्मीहरूले थेग्न सकेनन् । व्यक्ति स्वार्थ, गुटस्वार्थ र समीकरणको लक्ष्य अन्यत्रै मोडियो । दुई दसकपछि आज पनि एमाले २०५३ को अवस्थामा उभिएको छ । अहिले एमालेको पक्षमा केपी ओलीलाई यथाशीघ्र प्रधानमन्त्रीमा पुनरागमन चाहने देशभक्त जनमत उछालिएको छ । मूल मुद्दालाई विषयान्तर गर्ने चाहना राख्ने जतिलाई बोल माछा मुखभरि पानी गर्न सक्ने चेत र ल्याकत एमाले कार्यकर्ताको अदालतसँग छ । यति हुँदाहुँदै पनि एमाले सर्प पालेर अजिंगर पल्टिएका पात्र र प्रवृत्तिको कष्टसाध्य पर्दा बोझबाट पूर्णरूपमा मुक्त छैन । २०५४ को जस्तो भूकम्प नै नआए पनि आन्तरिक जीवनमा पराकम्पको खतरा नकार्न सकिँदैन । माओको भनाइ छ, होसियारी नै नोक्सानीको बाघ हो । जागेका जनताको सम्मान गर्न र षड्यन्त्र चिर्न एमालेले विगतबाट पाठ सिकेर एकताबद्ध पहल गर्नुपर्छ । किनकि अभिनय क्षेत्रमा रूप प्रमुख हुन्छ भने राजनीतिमा दौडधूप निर्णायक हुन्छ ।"
राजा महेन्द्रको कूटनीति,"भारतको मात्र भरोसा गरेर बस्न नहुने ठहर गर्दै राजा महेन्द्रले २०१२ साल साउन १७ गते चीनसँग दौत्य सम्बन्ध स्थापना गरे । राष्ट्रिय विकासका निम्ति विदेशी स्रोतसाधन र सहायता जुटाएर अघि बढ्न सोही साल असोज २२ गते प्रथम पञ्चवर्षीय योजनाको घोषणा गरियो । राजा त्रिभुवनको स्वर्गारोहण भएको एक वर्ष नबित्दै युवक राजाले राजनीतिक दलहरूका साथै सामाजिक संगठनहरूको सम्मेलन गरिसकेका थिए । जनताको रायसल्लाह मागिरहेका थिए । विद्वान् र शिक्षितहरूले सल्लाह दिए, 'जंगबहादुरदेखि मोहन शमशेरसम्मको १०४ वर्ष लामो राणा शासनकालमा नेपाली कूटनीति संसारमा विस्तीर्ण हुन नसकेको हुँदा कूटनीतिमा विशेष ध्यान पुर्याउनुपर्छ ।' राजा भएको नौ महिनामै नेपाललाई संयुक्त राष्ट्रसंघको सदस्यता दिलाएर महेन्द्रले ठूला सफलता प्राप्त गरे । आफ्ना कुरा विश्वसमक्ष प्रस्तुत गर्न नेपालले उपयुक्त ठाउँ पायो । यो राष्ट्रका निम्ति इज्जतको कुरा थियो । देशको पश्चिम क्षेत्र पूर्वको तुलनामा अविकसित भएकाले पहिलो स्वदेशभ्रमण उनले त्यहीँबाट सुरु गरे । मेचीमहाकाली जोड्ने राजमार्ग बनाएर राष्ट्रको मुहार फेर्न सकिन्छ भन्ने सोच उनलाई त्यही बेला आयो । पोखरा हुँदै उनी बुटवल, भैरहवा, लुम्बिनी (तीर्थस्थल) र नेपालगन्ज पुगे । ठूलाठूला योजनालाई चाहिने आर्थिक स्रोत जुटाउन राष्ट्रिय बजेटबाट मात्र सम्भव थिएन । त्यसैले सम्पन्न राष्ट्रहरूसँग मित्रता गरेर नेपाली माटोमा लगानी गराउने र राष्ट्रिय सुरक्षाका निम्ति संसारको समर्थन जुटाएर राष्ट्रिय स्वतन्त्रता एवं स्वाधीनताबारे अन्तर्राष्ट्रिय समुदायको ध्यानाकर्षण गर्ने हेतुले राजा महेन्द्रले अहर्निश कूटनीतिक प्रयत्न गरिरहे । २०१३ सालमा नेपालले स्विट्जरल्याण्ड, सोभियत संघ र जापानसँग दौत्य सम्बन्ध स्थापना गर्यो । सोही साल राजाको शुभराज्याभिषेक सम्पन्न भयो । त्यस अवसरमा काठमाडौँ आएका विभिन्न राष्ट्राध्यक्ष, प्रधानमन्त्री र विशिष्ट प्रतिनिधिहरूसमक्ष नेपाललाई कुनै न कुनै रूपमा सहयोग गर्न राजाले आग्रह गरे । सोही साल नेपाल राष्ट्रबैंक र सर्वोच्च अदालत स्थापना गरेर राष्ट्रनायकले आफू अहोरात्र क्रियाशील भएको सन्देश दिइसकेका थिए । अघिल्लो वर्ष दिल्लीमा राष्ट्रपति डा राजेन्द्रप्रसादलगायतका विशिष्ट व्यक्तिबाट भव्य स्वागत पाएका राजा महेन्द्रले साहित्यिक भाषामा राजेन्द्रप्रसादलाई भनेका थिए, 'म तपाईंलाई काठमाडौंमा पर्खिरहनेछु । त्यहाँबाट हामी सुन्दर हिमालय हेर्न सक्छौं ।' नभन्दै २०१२ साल कात्तिकको पहिलो हप्ता भारतका प्रथम राष्ट्रपति राजेन्द्र नेपाल आए । संसारका करोडौं बौद्ध धर्मावलम्बीको ध्यानाकर्षण गर्न कात्तिक महिनाको अन्तिम हप्ता चौथो विश्व बौद्ध सम्मेलन नेपालमा आयोजना गरियो । यो धार्मिक कूटनीतिको सुन्दर उदाहरण थियो । महेन्द्रकालमा विदेशी दातृ निकाय र कूटनीतिज्ञहरू नेपालसँग योजना मागेर त्यसमा लगानी गर्न चाहन्थे । त्यसैले राजाले योजना कमिसन (हालको आयोग) बनाए । न्युजिल्यान्ड दुग्ध उद्योगमा अनुभवी भएकाले राजा महेन्द्रले दुग्धशाला बनाइदिन आग्रह गरे । लैनचौरको दुग्ध विकास संस्थानको जन्म त्यहींबाट भयो । २०१३ सालमा श्रीलंका पुगे, राजा महेन्द्र । अर्को वर्ष सुन्दर पश्चिम तराई र पहाडी जिल्लाहरूको भ्रमणमा गए । बाटो थिएन । घोडा र पैदल यात्रामा हजारौं जनतासँग भेटे । 'गर्नुपर्ने काम हजारौं छन् तर पैसा छैन । त्यसैले संसार घुमेर पैसा जुटाउनु छ मैले ।' आफ्ना प्रिय राष्ट्रसेवक सरदार भीमबहादुर पाँडेलाई महेन्द्रले भनेका थिए । (महेन्द्र स्मृतिग्रन्थ) भारतीय राष्ट्रपति राजेन्द्रलाई प्रसन्न पारेर थानकोटनौबिसेसिमभन्ज्याङहेटौंडा हुँदै वीरगन्ज जोड्ने त्रिभुवन राजपथ बनाउन राजी गराए उनले । श्रीलंकाको भ्रमणको परिणामस्वरूप श्रीलंकासँग दौत्य सम्बन्ध स्थापना भयो । २०१४ सालमै नेपाल र अरबबीच दौत्य सम्बन्ध स्थापना भयो । त्यसको एक सालपछि संघीय गणतन्त्र जर्मनीसँग दौत्य सम्बन्ध स्थापना भयो । कूटनीति नै राष्ट्राध्यक्षको परीक्षा हो भन्ने बुझेका महेन्द्रले २०१५ साल जेठमा रूस, युरोप र अफ्रिकाको भ्रमण गरेर धेरै राष्ट्राध्यक्ष, सरकार प्रमुख र वरिष्ठ कूटनीतिज्ञहरूलाई साथी बनाए । अर्को महिना नर्वे, स्विडेन, फिनल्यान्ड, डेनमार्क, पश्चिम जर्मनी, हल्यान्ड (नेदरल्यान्डस्), फ्रान्स, अस्ट्रिया, इटली, स्पेन, केन्या, पाकिस्तान र भारतको भ्रमण गरे । २०१६ सालमा अस्ट्रिया, पोल्यान्ड, मलेसिया, थाइल्यान्ड र युगोस्लाभियासँग नेपालको दौत्य सम्बन्ध स्थापना भयो । ग्रिस, फिलिपिन्स, बर्मा, पाकिस्तान, अस्ट्रेलिया, चेकोस्लोभाकिया, नेदरल्यान्डस् सोही वर्ष नेपालसँग कूटनीतिमा आबद्ध भए । स्वदेशमा हजारौं योग्य जनशक्ति आवश्यक रहेको तथ्यसँग अवगत राजाले विभिन्न भागमा कलेज र कीर्तिपुरमा त्रिभुवन विश्वविद्यालय स्थापना गराए । सरकारको ढुकुटीमा पर्याप्त रकम थिएन । त्यसैले आफ्ना मुमाहरू कान्ति र ईश्वरीसँग मागिएका गहना बेचेर त्रिभुवन विश्वविद्यालयलाई सोह्र लाख रुपैयाँ दिए । त्यो कालखण्डमा त्यति रकमले सयौ रोपनी जमिन खरिद गर्न सकिन्थ्यो । कूटनीति र अन्तर्राष्ट्रिय ज्ञानको अध्ययन गर्न राजा महेन्द्रले निजी खर्चमा समेत कतिपय युवालाई विदेश पठाएको बूढापाकाहरू बताउँछन् । साहित्य, संगीत र कलाप्रति महेन्द्रको गहिरो विश्वास, अभिरुचि र अनुराग थियो । २०१४ साल असारमा काठमाडौंमा उनले नेपाल राजकीय प्रज्ञा प्रतिष्ठान स्थापना गरेर स्वदेश र विदेशमा बस्ने धेरै प्रतिभाशाली व्यक्तिलाई समेटे । लैनसिंह वाङ्देल र अम्बर गुरुङ जस्ता प्रतिभाशाली युवकहरूलाई दार्जिलिङबाट ल्याएर सक्रिय गराए । चीन, रूसलगायतका राष्ट्रमा सांस्कृतिक र साहित्यिक टोली पठाएर संस्कृति तथा साहित्यका माध्यमबाट कूटनीतिक साइनो गाँस्न थालियो । चीनले सुरु गरेको 'पिङपङ डिप्लोमेसी' मार्फत नेपाल पनि त्यसमा संलग्न हुन थाल्यो । २०१७ सालमा राजा महेन्द्रले ब्रिटेनको भ्रमण गर्दा त्यहाँकी महारानी एलिजाबेथ (द्वितीय) रेल्वे स्टेसनमा स्वागतार्थ आफैँ उपस्थित भएकी थिइन् । जर्मनीबाट रेलगाडीमा लन्डन पुगेका राजा महेन्द्रको भव्य स्वागत गरिएको दृश्य युट्युबमा अहिले पनि हेर्न सकिन्छ । त्यहीबेला राजाले इटली र इन्डोनेसियाको भ्रमण गरेका थिए भने इजरायल, स्विडेन, मंगोलिया, हंगेरी र न्युजिल्यान्डसँग सोही वर्ष दौत्य सम्बन्ध स्थापना भएको थियो । कूटनीतिका लागि अंग्रेजी भाषा मात्र पर्याप्त हुँदैन भन्ने बुझेका राजाले २०१८ सालमा विश्व भाषा स्कुल स्थापना गर्न प्रेरित गरे । सोही साल भदौमा युगोस्लाभियाको राजधानी बेलगे्रडमा आयोजित असंलग्न राष्ट्रका राष्ट्राध्यक्षहरूको सम्मेलनमा राजा महेन्द्रले ओजस्वी भाषण दिए । विश्वका सञ्चारमाध्यमहरूमा त्यसको व्यापक चर्चा भएको पाइन्छ । २०१८ सालमै महेन्द्रले पाकिस्तान भ्रमण गरेर ठूला र शक्तिशाली राष्ट्रहरूको थिचोमिचो स्वीकार नगर्न पाकिस्तानी नेताहरूलाई उत्प्रेरित गरे । राजा भएको नौ महिनामै नेपाललाई संयुक्त राष्ट्रसंघको सदस्यता दिलाएर महेन्द्रले ठूला सफलता प्राप्त गरे । आफ्ना कुरा विश्वसमक्ष प्रस्तुत गर्न नेपालले उपयुक्त ठाउँ पायो । यो राष्ट्रका निम्ति इज्जतको कुरा थियो । देशको पश्चिम क्षेत्र पूर्वको तुलनामा अविकसित भएकाले पहिलो स्वदेशभ्रमण उनले त्यहीँबाट सुरु गरे । राजा महेन्द्रसम्बन्धी पुस्तक, अन्तर्वार्ता, जीवनी र उनीसँग काम गरेका अनुभवीहरूको कथनबाट एउटा कुरा स्पष्ट हुन्छ उनी प्रखर राष्ट्रवादी राजनेता, स्वप्नद्रष्टा र कुशल कूटनीतिज्ञ थिए । चन्द्रमामा पनि दाग हुन्छ भने झैं राजा महेन्द्रका पनि कतिपय अवगुण (जिद्दीपन, झट्टै रिसाउने स्वभाव आदि) रहेछन्, तर तत्काल भूल स्वीकार गर्ने बानी पनि थियो । राष्ट्रसंघका लागि स्थायी प्रतिनिधि र परराष्ट्रमन्त्री भइसकेका शैलेन्द्रकुमार उपाध्यायसँग कुराकानी हुँदा उपाध्यायले भनेका थिए, 'राजा महेन्द्रले दरबारमा बोलाएर केही विषयमा छलफल गरिबक्स्यो । त्यहाँ राजासँग गम्भीर कुराकानी हुँदा एउटा संवेदनशील विषयमा मैले असहमति जनाएँ । राजाले आवेगमा आएर 'शैलेन्द्र, गेट आउट' हुकुम भयो । म सरासर घर आएँ । राजाले नै नरुचाएपछि भारततिर गएर बस्नुपर्यो भन्ने सोचेर त्यही राति आठ बजेतिर सामान सुटकेसमा राख्दै थिएँ । राजा महेन्द्र टुप्लुक्क मेरो निवासमै सवारी भयो । 'अघि तिमीलाई गाली गर्ने महेन्द्र होइन, महेन्द्रको हाइ ब्लड प्रेसर हो । त्यसैले मसँग नरिसाऊ है भाइ ।' राजाले प्यारो गरेर त्यसरी आत्मालोचना गर्दा म द्रवित भएँ । आँखाबाट आँसु आयो । राजाले पनि 'आई एम सरी' भन्छन् भन्ने त मैले कल्पनासमेत गरेको थिएन ।' फूल र पत्थर दुवै थिए महेन्द्र । कहिले नौनी जस्तो नरम त कहिले चट्टान । राजा महेन्द्रका बारेमा जी कृष्णमूर्तिद्वारा लिखित अंग्रेजी पुस्तक (पोलिटिकल आइडोलोजी अफ किङ महेन्द्र) मा उनको प्रतिभा, क्षमता र आनीबानीहरूको विशद् चर्चा गरिएको छ । २०१८ सालमा चीन र मंगोलियाको भ्रमण गरे उनले । चीनमा राजतन्त्र अन्त्य भएको झन्डै ३८ वर्षपछि सत्तामा आएका कम्युनिस्ट नेता माओत्से (माओजे) तुङले राजा महेन्द्रको भव्य स्वागत गरे । त्यसअघि नै काठमाडौंबाट चीन जोड्ने कोदारी राजमार्गको निर्माण प्रारम्भ भइसकेको थियो । 'चीन जोड्ने बाटो बनाएर के नेपालमा साम्यवाद ल्याउन खोजिएको हो ? ' भन्ने प्रश्नको जवाफमा राजा महेन्द्रले एकजना भारतीय पत्रकारलाई घतलाग्दो जवाफ दिएका थिए 'साम्यवाद ट्याक्सी चढेर आउँदैन ।' (कम्युनिज्म डज् नट् कम बाई ट्याक्सी ।) राष्ट्रको भौतिक विकास र कूटनीतिमा राजा महेन्द्रले अधिकांश समय खर्च गरे । उनको पालामा धेरै राष्ट्रसँग कूटनीतिक सम्बन्ध स्थापना भएकाले कैयन् सम्पन्न राष्ट्रले नेपालको प्रगतिमा योगदान गरेको पाइन्छ । बरु महेन्द्रले स्थापना गरेको कैयन् उद्योग र आयोजना कालान्तरमा अलपत्र मात्र भएनन्, कतिपय उद्योग उपेक्षापूर्वक सस्तो मूल्यमा बेचिए । २०२० सालमा दौत्य सम्बन्ध स्थापना भएपछि अफगानिस्तान, लेबनान र बेल्जियमसँग नेपाल निकट बन्न पुग्यो । राजाले इजरायल र पूर्वी अफ्रिकी राष्ट्रहरूको भ्रमण गरेर कहिल्यै पराधीन नभएको नेपाल राष्ट्रको आफ्नै गाथा छ भन्ने चिनाए । त्यस्तै २०२१ सालमा पूर्व र पश्चिम जर्मनी, स्विट्जरल्यान्ड, फ्रान्स, इटली, भारत, इजिप्ट आदिको भ्रमण गरे । कायरोमा सम्पन्न असंलग्न शिखर सम्मेलनमा राजा महेन्द्रको सहभागिताबाट नेपाल लाभान्वित हुन पुग्यो । २०२४ सालमा राजा महेन्द्रले हल्यान्ड (नेदरल्यान्डस्) भ्रमण गरे । उनको भ्रमणकै अवधिमा १४० वर्षपछि त्यहाँको राजदरबारमा पुत्र (युवराज) पैदा भएको खबर प्राप्त भएपछि रात्रिभोजमै राजा महेन्द्रले भ्रमण दलमा रहेका साहित्यकार भीमनिधि तिवारीलाई कविता लेख्न लगाए । त्यसलाई डच भाषामा तत्काल अनुवाद गराएर रात्रिभोजमा सुनाइयो । भोलिपल्ट अखबारहरूले ती सबै घटनाको चर्चासहित नेपालको प्रशंसा गरे । उनलाई विकास, कूटनीति, संस्कृति, साहित्य र सभ्यताको प्रेरक व्यक्तित्व भनेर चर्चा गरियो । इथियोपियादेखि अमेरिकासम्म र चीनदेखि अस्ट्रेलियासम्म कूटनीतिक सम्बन्ध तथा भ्रमण गरेर संसारलाई आकर्षित गर्न सक्ने क्षमताका धनी राजा महेन्द्रले कुनै स्कुलकलेज पढेका थिएनन् । नेपाली, संस्कृत, हिन्दी, अंग्रेजी, नेवारी र उर्दू भाषामा उनी पारंगत थिए । संसारमा यस्ता राजनेता विरलै जन्मिन्छन् । १९७७ साल जेठ ३० गते जन्मिएका महेन्द्र २०२८ साल माघ १७ गते परलोक भए । तर विवेकशील नेपालीहरू आज पनि उनलाई श्रद्धापूर्वक सम्झिने गर्छन् ।"
दुर्घटनाको दोषी को ?,"काभ्रेमा साउन ३१ गते कहालीलाग्दो बस दुर्घटना भयो । कच्ची बाटोमा उकालो चढ्न लाग्दा इन्जिन बन्द भई पछाडि गुडेर सडकबाट खहरे खोलामा बस खसेको थियो । क्षमताभन्दा बढी यात्रु, ठूलो मात्रामा सामानको भार, गाडीको खराबी र कच्ची बाटोका कारण चिप्लिएर भीरबाट खस्दा ३० जनाले ज्यान गुमाए, ४० जनाभन्दा बढी घाइते भए । फेरि भदौ १० गते रात्रिबस त्रिशूलीमा खसेर २२ जनाले ज्यान गुमाए, १७ जनाभन्दा बढी घाइते भए । यी प्रतिनिधि उदाहरण हुन् । नेपालमा बर्सेनि दुई हजारभन्दा बढीले दुर्घटनामा परी ज्यान गुमाउने र हजारौं अंगभंग हुने कहालीलाग्दो अवस्था छ । विगत १० वर्षमा मात्र १६ हजार तीन सय १५ जनाले ज्यान गुमाए अनि १२०४५० जना घाइते भएका छन् । प्रत्यक ठूला दुर्घटनापछि केही दिन रोकथामबारे चर्चा चल्छ तर समयसँगै पीडित परिवारबाहेक सबैले भुल्दै जान्छन् । सिन्डिकेट लादेर अन्य प्रतिस्पर्धी व्यवसायीलाई चल्नै नदिएका कारण जोखिम मोल्दै यात्रा गर्न बाध्य भएको गुनासो गर्दै पीडित परिवारका सदस्यले दोषीलाई कारबाही गर्न र सिन्डिकेट व्यवहारमा खारेज गर्न सरकारलाई आग्रह गरेका छन् । गाडीचालक, सहचालक, गाडी मालिक, रुट परमिट दिने निकायलगायतका सबै सरोकारवालामाथि अनुसन्धान गरेर दोषीलाई हदैसम्मको सजाय दिइनुपर्छ । सर्वोच्च अदालतले सिन्डिकेट प्रथा खारेज गर्न निर्णय गरिसकेको छ तर सरकारले कार्यन्वयन गराउन चाहेको छैन । दुर्घटना न्यूनीकरणका गर्ने प्रतिबद्धता भाषणमा मात्र सीमित भएको छ अनि छानबिन समितिले दिएको सुझाव कार्यान्वयन गरिँदैन । धकेलेर स्टार्ट गर्नुपर्ने खराब गाडीहरू कसरी प्रहरीको नजरबाट जोगिएर यमदूत बनेर सडकमा निर्धक्क गुड्छन् ? किन नियमित मर्मत नगर्ने र अत्यन्त पुराना गाडीहरूको रुट पर्मिट खारेज गरिँदैन ? निश्चित समयमा गाडी चेकजाँच गर्नैपर्ने बाध्यात्मक नियम बनाएर कार्यान्वयन किन गरिँदैन ? माफिया र शक्तिकेन्द्रको दबाबले गर्दा सिन्डिकेट खारेज गर्न नसकिएको हो ? राजनीतिक दल, प्रशासन र यातायात व्यवसायीबीचमा आर्थिक मिलेमतो भएका कारण सिन्डिकेट कायम रहेको हो ? उडेर होस् वा गुडेर गन्तव्यमा पुगिएछ भने दर्शन गर्न आउनेछु भनेर देवीदेउतालाई भाकल गरेर हिँड्नुपर्ने अवस्था कहिलेसम्म जनताले सहेर बस्ने ? सबै सम्बन्धित पक्षले जवाफ दिनुपर्छ । धेरै पुराना र गुड्ने अवस्थामा नभएका गाडीलाई प्रतिबन्ध लगाउनुपर्छ । नाजुक अवस्था भएका सडक तत्काल मर्मत गर्नुपर्छ अनि बाटो गुणस्तरीय नबनाउने ठेकेदार र जिम्मेवार सम्बन्धित सबै निकायलाई कारबाही गर्नुपर्छ । जथाभावी मापदण्डविपरीत सडक बनाउन दिनु हुँदैन । व्यस्त स्थानमा आकासे पुल र जेब्रा क्रसिङ बनाउनुपर्छ । सवारी चालक अनुमति पत्र दिँदा हुने अनियमितता रोक्न सरकारी कर्मचारी, बिचौलिया र अनुमति पत्र लिने व्यक्तिलाई कडा सजायको व्यवस्था हुनुपर्छ । लामो दूरीको यात्रामा दुईजना चालक अनिवार्य राख्नुपर्छ । दुर्घटनापछि छानबिनबाट गाडी नियमित चेकजाँच नगरिएको पाइएमा चालक र सवारी धनीलाई चर्को जरिवानाका साथै जेल सजाय हुनुपर्छ । कतिपय चालकले मदिरा खाए निद्रा नलाग्ने भन्ने गरेको पाइन्छ तर आफ्नो मात्र नभई हजारौंको ज्यानसँग खेलबाड गर्ने यस्ता चालकलाई हदैसम्मको सजाय दिनुपर्छ । यात्रुबाट मनोमानी भाडा लिनेलाई पनि कारबाही गर्नुपर्छ । ट्राफिक जाम र प्रदूषण कम गर्न राज्यले आफ्नो लगानीमा वा निजी क्षेत्रलाई मर्यादित बनाएर सुरक्षित अनि सेवामूलक सार्वजनिक यातायातको व्यवस्था गर्नुपर्छ । सार्वजनिक यातायातको राम्रो सुविधा दिएर अनि धेरै राजस्व लिएर दुईपांग्रे मोटरसाइकल र साना साधनको अत्यधिक प्रयोग रोक्नुपर्छ । अत्यधिक यात्रु र सामान हाल्न निरुत्साहित गर्न सार्वजनिक सवारी चालकहरूले कम्तीमा गुजारा चल्ने तलब पाउने सुनिश्चितता गर्नुपर्छ । राज्यले तोकेको नियमविपरीत जोखिम मोलेर यात्रा गर्ने यात्रुलाई पनि कारबाही गर्नुपर्छ, तर उनीहरूलाई सुरक्षित गन्तव्यमा पुग्ने पर्याप्त सवारी साधनको व्यवस्था भने राज्यले गर्न सक्नुपर्छ । सरकारले गाडीहरू तोकिएकै समयमा र क्षमताअनुरूप मात्र यात्रु राख्नको निम्ति कडाइ गर्नुपर्छ । लामो दूरीका बसहरूमा यात्रुलाई पनि अनिवार्य सिट बेल्ट लगाउनुपर्ने र त्यहीअनुसार नियम पालना नगर्ने यात्रु र चालक दुवैलाई कारबाही गर्नुपर्छ । दलहरूले यातायात व्यवसायलाई आफ्नो र आफ्ना कार्यकर्ताको गरी खाने भाँडो बनाउनु हुँदैन । आफू पोख्त हुँदाहँदै पनि अरूको गल्तीले दुर्घटना हुन सक्ने भएकाले सरकारले ६ महिनाको अवधि दिएर सवारीचालक अनुमति पत्र भएका सबैलाई फेरि लिखित र ट्रायल दिनुपर्ने घोषणा गर्नुपर्छ र त्यो निःशुल्क गर्नुपर्छ अनि अब फेरि पसलबाट चाउचाउ किने झैं अनुमतिपत्र बेचबिखन गर्नेगराउनेलाई कडा कारबाही गर्नुपर्छ । ट्रायल अन्तर्राष्ट्रिय मापदण्डअनुरूप लिनुपर्छ । समयमै उद्धार गर्नको लागि राज्यले विशेष सतर्कता अपनाउनुपर्छ । ट्राफिक बत्ती, ठाउँठाउँमा स्पिड मापन गर्ने क्यामेरा, यात्रु हिँड्ने सडक पेटी र साइकल लेन बनाउनुपर्छ किनकि ट्राफिक प्रहरीले सिटी फुकेर मात्र दुर्घटना रोकिँदैन । दुर्घटनाको प्रकृति हेरि चर्को जरिवाना, जेल सजाय, सवारी चालक अनुमति पत्र रद्द अथवा केही महिना चलाउन बन्देजलगायतका सजाय लागू गर्नुपर्छ । अक्सर दुर्घटनाका कारण बन्ने सडकमा छाडा छाडिएका चौपया वस्तुको पनि उचित व्यवस्थापन गर्नुपर्छ । विडम्बना यस्ता सामान्य काम गर्न सरकारलाई आणविक हतियार बनाउनभन्दा कठिन भएको छ । सार्वजनिक यातायातलाई व्यवस्थित, सस्तो र सुलभ बनाउने कर्तव्य सरकारले पूरा गर्नुपर्छ तर प्रत्येक सरकार सिन्डिकेट लाद्नेहरूसँग निरीह साबित भएको छ । विदेशमा ठूला दुर्घटना हुँदा जिम्मेवार व्यक्तिले नैतिकताका आधारमा राजीनामा दिने प्रचलन हुन्छ, तर नेपालको लोकतन्त्रमा नैतिकता शासकहरूले बेचिसकेका छन् । नेपालमा दुर्घटना अत्यधिक हुनुमा एकले अर्कोलाई दोषारोपण गर्ने गरेको पाइन्छ । निश्चित रूपमा सबैले आफ्नो हिस्साको जिम्मेवारी लिनुपर्छ तर उचित नीतिनियम बनाउन अनि कार्यान्वयन गर्न नसक्ने निकम्मा सरकार नै दुर्घटनाको मुख्य दोषी हो । इमानदारी र जबाफदेहीको अभावमा सार्वजनिक यातायात दयनीय अवस्थामा छ । नैतिक बल र इमानदारी भएमा यातायात क्षेत्र सुधार गर्न प्रचण्डले भाग्यले पाएको दोस्रो अवसरलाई सदुपयोग गर्दै उल्लेखनीय भूमिका खेल्न सक्छन् । साँघुरा र खाल्डाखुल्डी भएको सडक, अपरिपक्व सवारी चालक, चालकले मदिरा सेवन गर्नु, ट्राफिक नियमको पर्याप्त ज्ञान नहुनु, क्षमताभन्दा धेरै यात्रु चढाउनु, सवारी साधनको नियमित चेकजाँच नगरिनु, भीडभाड हुनु, यात्रुवाहक गाडीमा अत्यधिक मात्रामा सामान राखिनु आदि नेपालमा सवारी दुर्घटना हुनुका प्रमुख कारण हुन् । दुर्घटना संसारकै सुरक्षित यातायात व्यवस्था भएको मानिने स्विडेन, नर्वेलगायतका देशमा पनि हुने गर्छ तर विशेष सतर्कता अपनाएमा नेपालजस्तो गरिब देशले पनि न्यूनीकरण भने अवश्य गर्न सक्छ । अधिकांश विकसित देशका ठूला सहरमा कार्यालय समयका बेला सवारी साधनहरूमा अत्यधिक भीडभाड हुने गर्छ, तर साधन पर्याप्त क्षमताको हुनाले दुर्घटना नेपालमा जति हुँदैन । विश्व चालकरहित विमान र गाडीको युगतर्फ लम्किँदैछ, तर हामी भने ट्राफिक नियम पालनाबारे र कसरी बाटो काट्नेमै अल्झिरहन बाध्य भएका छौं । हामीलाई बिरोलोले बाटो छेक्छ तर ट्राफिक नियमले कहिल्यै छेक्दैन । हामी हेल्मेट र सिट बेल्ट प्रहरीको लागि मात्र लगाइदिन्छौं । दक्ष चालक र नियमित चेकजाँचका कारण नेपालमा पर्यटकलाई केन्द्रित गरिएका गाडीहरू दुर्घटनामा कम पर्ने गरेका छन् । मापदण्ड नपुगेका सडकका कारण मात्र दुर्घटना हुने भए नेपालमा प्रत्येक दिन हजारौंको ज्यान जाने थियो र राम्रो सडक पूर्वाधार भएको अमेरिकामा प्रत्येक वर्ष ३२ हजारभन्दा बढीले अकालमा ज्यान गुमाउने थिएनन् । तसर्थ कम्तीमा सवारी चालक अनुमतिपत्र दिँदा हुने अनियमितता रोक्ने, सवारी साधनको नियमित चेकजाँच गराउने, मदिरा सेवन गरेर चलाउनेलाई जेल सजाय गर्ने, ट्राफिक नियमको पर्याप्त ज्ञान दिने, यात्रुवाहक र मालवाहक गाडी छुट्ट्याउने र नियम पालना नगर्नेलाई हदैसम्मको दण्डजरिबाना गर्ने काम मात्र गर्न सकियो भने नेपालमा दुर्घटना स्वतः घटेर जान्छ । यी काम गर्न जनताप्रति समर्पित सरकारलाई कठिन हुँदैन, तर नेपालमा आफूलाई सबैभन्दा ठूलो राष्ट्रवादी भन्न रुचाउने शासक सार्वजनिक यातायातमा सुधार गर्न तत्पर देखिएका छैनन् । विश्वका अधिकांश देशमा जस्तै नेपालमा पनि १८ वर्ष पुगेका र तालिम लिएर पोख्त चालकले गाडी चलाउन पाउनुपर्छ । निःसन्देह सार्वजनिक सवारी साधन चलाउन विशेष योग्यता प्राप्त गर्नुपर्ने व्यवस्था राख्नुपर्छ । तर २१ वा २५ वर्ष उमेर हद बनाउनु समाधान नभई दुर्घटनाको मुख्य कारणलाई विषयान्तर गर्नु हो । साथै, चालकसँग ट्राफिक नियम पत्ता लगाउन अक्षर र अंकहरू चिन्ने योग्यता हुनुपर्छ, तर प्रधानमन्त्री बन्न नचाहिने कक्षा १० पास गर्नुपर्ने न्यूनतम शैक्षिक योग्यता लाइसेन्स निकाल्दा राखिनु हँदैन । गरिब जनताले तिरेको करबाट भ्रष्ट शासकहरू करोडौं मूल्य पर्ने सुविधासम्पन्न गाडी चढ्छन्, तर जनता मरिने वा बाँचिने अन्योलमा यात्रा गर्न बाध्य छन् । जनताले अब यस्ता लुट बन्द गर्न सशक्त आन्दोलन गरेर दबाब दिनुपर्छ । विश्व चालकरहित विमान र गाडीको युगतर्फ लम्किँदैछ, तर हामी भने ट्राफिक नियम पालनाबारे र कसरी बाटो काट्नेमै अल्झिरहन बाध्य भएका छौं । हामीलाई बिरोलोले बाटो छेक्छ तर ट्राफिक नियमले कहिल्यै छेक्दैन । हामी हेल्मेट र सिट बेल्ट प्रहरीको लागि मात्र लगाइदिन्छौं । हामीलाई एकछिन कुरेर अर्को गाडीमा जानुको सट्टा जोखिम मोलेर भए पनि कोचिएर, उभिएर वा झुन्डिएर छिटो जानैपर्छ । हाम्रा राजमार्ग कालमार्गमा परिणत भएका छन् तर दशा लागेपछि कसको के लाग्छ, मान्छेको दिन आएपछि ओछ्यानबाट लडेर पनि मरिन्छ भन्दै दुर्घटनाका नाममा हुने हत्यालाई आँखा चिम्लिनु झन् ठूलो अपराध हो । आफ्नो भाग्यलाई दोष दिएर वा सतीले सरापेको देश भनेर दुर्घटना न्यूनीकरण गर्ने नीतिनियम बनाएर कार्यान्वयन नगर्नेहरूको हातमा शासन सत्ता सुम्पिने जनता अब सचेत र जिम्मेवार हुनैपर्छ ।"
एथ्लेटिक क्लबमाथि बार्सिलोनाको कठिन जित,काठमाडौंः बार्सिलोनाले ला लिगा फुटबलमा लगातार दोस्रो जित हात पारेको छ। गएराति भएको खेलमा बार्सिलोनाले एथ्लेटिक क्लबमाथि १० को कठिन जित दर्ता गर्यो। खेलको २१ औं मिनेटमा इभान राकेटिकले गरेको गोल नै निर्णायक बन्यो। बार्सिलोनाका लागि कप्तान लियोनल मेसीले गोल गर्ने थुप्रै मौका पाएपनि गोल गर्न भने सकेनन्। ला लिगा फुटबलमा लगातार दोस्रो जित दर्ता गर्दै बार्सिलोना दुई खेलबाट ६ अंकका साथ तालिकाको दोस्रो स्थानमा उक्लिएको छ भने समान ६ अंक जोडेको लास पल्मस शीर्ष स्थानमा छ। ६ अंक नै जोडेको रियल मड्रिड गोल अन्तरका आधारमा तेस्रो स्थानमा छ।
स्टर्लिङको दुई गोलको मदतमा म्यानचेस्टर सिटीको तेस्रो जित,"काठमाडौंः स्टर्लिङको दुई गोलको मदतमा म्यानचेस्टर सिटीले इंग्लिस प्रिमियर लिग फुटबलमा लगातार तेस्रो जित हात पारेको छ। इतिहाद स्टेडियममा गएराति भएको खेलमा वेष्ट ह्याम युनाइटेडलाई ३१ गोल अन्तरले पराजित गर्दै पेप ग्वार्डिओलाको म्यानचेस्टर सिटीले लिगमा लगातार तेस्रो जित हात पार्यो। म्यानचेस्टर सिटीको जितमा राहिम स्टर्लिङ नायक बने। खेलको सातौं मिनेटमै गोल गर्दै स्टर्लिङले सुरुवाती अग्रता दिलाए। यस्तै खेलको १८ औं मिनेटमा फर्नान्डिनोले गोल गर्दै म्यानचेस्टर सिटीको अग्रता दोब्बर पारे। सिटीले पहिलो हाफमै २० को अग्रता लिन सफल भयो। खेलको ५८ औं मिनेटमा वेष्ट ह्याम युनाइटेडका लागि एन्टोनीयोले गोल गर्दै अग्रता २१ मा झारे। तर, इन्जुरी समयमा स्टर्लिङले व्यक्तिगत दोस्रो गोल गरेपछि म्यानचेस्टर सिटी ३१ को जित निकाल्न सफल भयो। जितपछि सिटी तीन खेलबाट ९ अंकका साथ लिग तालिकाको शीर्ष स्थानमा उक्लिएको छ। समान ९९ अंक जोडेका चेल्सी र म्यानचेस्टर युनाइटेड क्रमश दोस्रो तथा तेस्रो स्थानमा छन्।"
