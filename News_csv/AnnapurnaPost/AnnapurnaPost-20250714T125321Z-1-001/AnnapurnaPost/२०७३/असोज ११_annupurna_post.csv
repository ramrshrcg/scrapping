शीर्षक,विवरण
राजा वीरेन्द्र र शान्ति क्षेत्रको भूराजनीति,"विज्ञहरूका अनुसार १९६५ देखि नै भारतीय सुरक्षा एजेन्सीहरू पाकिस्तानको विखण्डन र स्वतन्त्र बंगलादेशको गृहकार्यमा थिए । पूर्वीपाकिस्तानको राजनीतिमा उनीहरूको संलग्नता सघन हुँदै जाने क्रममा १९७० को पाकिस्तानको आम चुनाव त्यसको लागि सजिलो अवसर बन्यो । पूर्वी र पश्चिमी पाकिस्तानबीचको राजनीतिक विवाद भारतपाकिस्तान युद्धमा रूपान्तरण हुने क्रममा अमेरिकी राष्ट्रपति रिचार्ड निक्सनले उनका राष्ट्रिय सुरक्षा सल्लाहकार हेनरी किसिन्जरमार्फत चिनियाँ प्रधानमन्त्री चाउ एन लाइलाई भारतमाथि आक्रमण गर्ने सुझाव दिएका थिए । पाकिस्तानलाई सहयोग पुग्ने गरी उत्तरबाट चीनले भारतमाथि आक्रमण गरेमा चीनको त्यस्तो आक्रमणलाई सहयोग पुग्ने गरी मलक्का जलमार्ग हुँदै अमेरिकी युद्धपोतले बंगालको खाडी छिरेर भारतमाथि आक्रमण गरेर पूर्वीपाकिस्तानमाथिको भारतीय हस्तक्षेप अन्त्य गर्ने अमेरिकी रणनीति थियो भनेर एउटा गहकिलो पुस्तक दी चाइनापाकिस्तान एक्सिसमा एन्ड्रयु स्मलले लेखेका छन् । ऊता भारतमाथि चीनको सम्भावित आक्रमणविरुद्ध भारतले आफ्नो उत्तरी सीमामा अतिरिक्त सैन्य तैनाथी गरेको थियो । सोभियत संघले पनि चीनमाथि आक्रमणको पूरा तयारी गरेको थियो । चीनले पनि आफ्नो तयारी गरिरहेको थियो । किसिन्जरले हटलाइनमा सोभियत संघलाई विश्व महाशक्ति राष्ट्रहरूबीच सम्पूर्ण युद्धको चेतावनी दिएको र त्यसको जानकारी चीनलाई पनि दिएका थिए । त्यस परिस्थितिमा भारतीय जासुसी संगठनहरूले उत्तरी सीमामा भारतमाथि आक्रमण गर्नेगरी चीनले पर्याप्त तयारी नगरेको जानकारी प्रधानमन्त्री इन्दिरा गान्धीलाई गराए । वस्तुतः पछि आएर अमेरिका र चीन पश्चिमी पाकिस्तानको सुरक्षामा मात्र केन्द्रित भए । परिणामस्वरूप २०७२ को आरम्भमा स्वतन्त्र बंगलादेशको जन्मपछि आर्जित रणनीतिक उत्साहको बलमा विवादित कश्मीरलाई लक्ष गरेर भारतले पश्चिमी पाकिस्तानमाथि आक्रमण नगरोस् भन्नेमै अमेरिका र चीनको सम्पूर्ण ध्यान केन्द्रित भएको थियो । पाकिस्तानको विघटन र स्वतन्त्र बंगलादेशको जन्मको पृष्ठभूमिमा मूलतः सुरक्षा सन्धिको चरित्र बोकेको र अगस्त १९७१ मा भारत र सोभियत संघबीच सम्पन्न बीसबर्से शान्ति तथा मैत्री सन्धि थियो । नेपालको रक्षा र विदेश नीतिलाई समयानुकूल संयोजन गर्न एउटा नयाँ रणनीतिक पहल आवश्यक भइसकेको सन्दर्भमा शान्ति क्षेत्र प्रस्ताव आएको थियो सुरुमा पूर्वीपाकिस्तानमा भारतीय हस्तक्षेपलाई लिएर नेपाल सरकारले विरोध गरेको थियो । तर भारतमा निर्वासित नेपाली कांग्रेसले भने बंगलादेशको स्वतन्त्रताको पूर्ण समर्थन मात्रै गरेको थिएन, बंगलादेशी जनताको सफलतामा नेपाली जनताको प्रजातान्त्रिक आन्दोलनको सफलता निहित रहेकोबारे सेप्टेम्बर १९७१ मा भएको बंगलादेशसम्बन्धी एउटा अन्तर्राष्ट्रिय सम्मेलनमा विश्वेश्वरप्रसाद कोइरालाले बताएका थिए । भारतीय राजनीतिज्ञ तथा नेपालसम्बन्धी चार पुस्तकका लेखकसमेत रहेका भोला चटर्जीलाई दिएको लामो अन्तर्वार्तामा कोइरालाले बंगलादेशको स्वतन्त्रता आन्दोलनलाई सघाउन सुशील कोइराला र चक्र बास्तोलाको साथमा बनारसबाट एक ट्रक हतियारसमेत पठाएका थिए । पछि सो हतियारको प्रयोगसम्बन्धी प्रशिक्षणको लागि बंगलादेश पठाइएका एक प्रशिक्षकले बंगलादेशबाट फर्किएर कोइरालालाई दिएको जानकारीअनुसार भारतले सशक्त र प्रत्यक्ष हस्तक्षेप नगरेमा बंगलादेशको स्वतन्त्रता आन्दोलनको सफलताको सम्भावना अत्यन्त क्षीण थियो । पश्चिम पाकिस्तानभन्दा एक हजार ६ सय किलोमिटर भारतीय भूमि वा भारतीय प्रभुत्वको बंगालको खाडी भएर मात्र पुगिने पूर्वीपाकिस्तानमा तैनाथ पाकिस्तानी सेनाले भारतीय सेनाको घेराबन्दीमा आत्मसमर्पण गर्यो र १९७१ को डिसेम्बरमा स्वतन्त्र बंगलादेशको जन्म भयो । १० जनवरी १९७२ मा शेख मुजिबुर रहमानको नेतृत्वमा स्वतन्त्र बंगलादेशमा सरकार गठन गरेको छैटौं दिनमा नयाँ भूराजनीतिक यथार्थ स्विकारेर नेपालले नयाँ राष्ट्रलाई मान्यता दियो । दुर्भाग्यवश, बंगलादेशलाई मान्यता दिएको पन्ध्रौं दिनमा राजा महेन्द्रको निधन भयो । शान्ति क्षेत्र प्रस्तावको रणनीतिक परिवेश बंगलादेशको स्वतन्त्रतापछि नेपाल, तिब्बत, भुटान र भारत सीमामा रहेको सिक्किम अर्को तनाव क्षेत्र बन्यो । तिब्बतसँगको व्यापारको प्रमुख परम्परागत नाथुला र जेलेप नाकालाई तिब्बतको चुम्बी उपत्यकासँग जोड्ने ज्यादै ठूलो रणनीतिक महत्त्वको तर सानो राज्य थियो सिक्किम । सिक्किम र भुटानबीचको तिब्बतको चुम्बी उपत्यका र भारतको मूल भूमिलाई उत्तरपूर्वी भारतसँग जोड्ने सिलिगुडी कोरिडोर पाँच सय किलोमिटरको दूरीमा मात्र रहेकाले पनि सिक्किमको रणनीतिक महत्त्व प्रस्ट हुन्छ । अप्रिल १९७३ मा सिक्किम नरेश पाल्देन थोन्डुप नामग्याल अर्थात् चोग्यालविरुद्ध काजी लेन्डुप दोर्जे नेतृत्वमा सिक्किममा आन्दोलन भयो । आन्दोलनमा भारतीय सरकार र खासगरी 'रअ' को सघन संलग्नता रहेको बारे त स्वयं 'रअ' र भारत सरकारका अन्य उच्चाधिकारीहरू आरके यादव, भीके सिंह, पीएन धर, अशोक रैनाहरूले विस्तारमा उल्लेख गरेकै छन् । सिक्किमसम्बन्धी एउटा चर्चित पुस्तकका लेखक एन्ड्रयु डफले सिक्किम आन्दोलनमा नेपाली कांग्रेसको पनि संलग्नता रहेको उल्लेख गरेका छन् । सिक्किममा आन्दोलन सुरु भएपछिको अर्को महिनामै अर्थात् मे १९७३ मा नेपालमा आफ्नो लामो कार्यकाल समाप्त गरेर फर्कन लागेकी अमेरिकी राजदूत (पछि उनी अमेरिकाको पहिलो सहायक विदेशमन्त्री पनि भइन्) क्यारोल सी लेससँगको भेटमा राजा वीरेन्द्र र उनका निकट सल्लाहकारहरूले सिक्किम आन्दोलन भारतको बृहत् रणनीतिको अंग भएको बताउँदै त्यो रणनीति नेपालमा पनि दोहोरिन सक्ने संकेत गरेका थिए । पछि नेपालको माओवादी विद्रोह र आर के यादवको पुस्तक 'मिसन रअ' मा नेपालको तराई सम्बन्धमा भएको उल्लेखले राजा वीरेन्द्रको त्यो आशंकालाई सत्य सावित गरेको छ । अफगानिस्तानदेखि बंगलादेशसम्म दक्षिण एसियामा अस्थिरताका चक्रहरूले जुरो हालिरहेको अवस्थामा क्षेत्रमा सशक्त अमेरिकी उपस्थितिको औचित्य राजाले देखेका थिए । सिक्किम नरेश चोग्याल राजा वीरेन्द्रको राज्याभिषेकको अवसरमा नेपाल आएका थिए । सिक्किमविरुद्धको भारतीय षड्यन्त्रको पहिलो प्रामाणिक पुस्तकका लेखक सुनन्द कुमार दत्ता रेले सम्बन्धित भारतीय उच्चाधिकारीहरूलाई उद्धृत गर्दै दिएको जानकारीअनुसार सो अवसरमा चोग्यालले नेपालस्थित चिनियाँ राजदूत र चिनियाँ उपप्रधानमन्त्री चीन सी ल्युसँग समेत भेटेका थिए । सो भेट सिक्किमविरुद्धको भारतीय हस्तक्षेप र भारतमा भएको विलयको अन्तिम कारण बन्यो । सबै घटनाक्रमलाई सुरुदेखि नै नजिकबाट नियालिरहेका राजा वीरेन्द्रले शान्तिको एउटा बृहत् र संस्थागत संरचनाबाट मात्रै नेपालको दीर्घकालीन सुरक्षा, एकता, अखण्डता र समृद्धि सुनिश्चित हुने बुझेका थिए । त्यसैले ११ जुलाई १९७३ मा गते नेपाल विश्व सम्बन्ध परिषद्द्वारा आयोजित स्वागत समारोहमा राजा वीरेन्द्रले आफ्नो सम्बोधनको अन्त्यमा छिमेकीहरूसँगको सम्बन्धमा रहेका पारस्परिक समस्या र आकांक्षाहरूको कदर गर्दै आपसी शान्ति र समझदारीको क्षेत्रलाई निरन्तर विस्तार गर्दै लैजाने प्रयास नेपालले जारी राखिरहने उल्लेख गरेका थिए । नेपालको निरन्तर सद्भावना र मित्रताको नम्र अभिव्यक्तिबाट पनि 'दुर्भाग्यवश कुनै आपत्ति पर्न आएमा नेपाली जनताले बाध्य भई अन्त्यमा साहसको आ श्रय लिनेछन् भन्ने आशा र प्रार्थना गर्दछु युगौंदेखि स्वतन्त्रताको भरमा बाँचिआएका हामी नेपालीको उत्साहलाई शक्तिको होडबाजीले दमन गर्न सकिँदो रहेनछ भन्ने कुरा विश्वभर प्रमाणित गरी देखाउन हामी सफल हुनेछौं ।' दृढ आत्मविश्वाससहितको उपरोक्त चेतावनीपछि सेप्टेम्बर १९७३ मा अल्जेरियाको राजधानी अल्जियर्समा भएको असंलग्न राष्ट्रहरूको शिखर सम्मेलनको लागि तयार गरिएको राजाको सम्बोधनमा 'संसारका दुई सबैभन्दा ठूला जनसंख्या भएका मुलुकबीच अवस्थित नेपाल आफ्नो सीमाभित्र शान्ति क्षेत्र घोषित गरियोस् भन्ने चाहन्छ' भन्ने घोषणाको तयारीमा राजा थिए । ८ सेप्टेम्बर १९७३ को राइजिङ नेपालमा उक्त भाषण छापिएको थियो । तर त्यसले भारतमा निर्माण गरेको कूटनीतिक आतुरीको परिणामस्वरूप अन्तिम समयमा आएर राजाले उक्त अंश हटाएर सो स्थानमा 'एक इलाकामा स्थापना गरिएको शान्ति क्षेत्रलाई संसारका अरू भागमा विस्तार गर्दै' लगिनुको औचित्य प्रस्तुत गर्दै स्पष्टसँग सीमांकन गरिएको र संसारका हरेक मुलुकले मान्यता दिएको शान्ति क्षेत्रको अभावमा ठूला र शक्तिशाली मुलुकहरूको हस्तक्षेप र आक्रमणसामु साना मुलुकहरू 'असुरक्षित रहेको भावना लिन कर' लाग्ने भएकाले असंलग्न राष्ट्रहरूको ध्यान त्यसतर्फ रहनुपर्ने उल्लेख गरेका थिए । १९७३ मा पहिलोपटक शान्ति क्षेत्रबारे आफ्नो धारणा राखेका वीरेन्द्रले १९७५ मा आफ्नो राज्याभिषेकको अवसरमा उपस्थित शाही अतिथिहरूको बिदाइ समारोहमा नेपाललाई शान्ति क्षेत्र घोषित गरियोस् भन्ने प्रस्ताव राखे । उक्त प्रस्तावले अरू कुनै मुलुकलाई 'बाधा नपर्ने गरी नेपालमा राजनीतिक स्थिरता र आर्थिक सुदृढता ल्याउन' सकोस् र 'हाम्रो स्वतन्त्रता र स्वाधीनतामा कुनै आँच ल्याउन नपाओस्' भन्ने उद्देश्य रहेको उनले सो अवसरमा बताएका थिए । शान्ति क्षेत्र प्रस्तावको विगत र भविष्य सम्भावना भारत र चीन सन् १९६२ मा युद्ध लडे । सन् १९७१ मा आइपुग्दा भारत र सोभियत संघ एउटा अघोषित सुरक्षा सन्धिको चरणमा पुगे । चीन र अमेरिका कमोबेस त्यस्तै रणनीतिक सम्बन्धको स्थितिमा थिए । शक्ति सन्तुलनको उक्त स्थितिसहित हिमाल छिचोलेर नेपाल र चीनबीच आधुनिक यातायात सुविधासमेत विकास भइसकेको अवस्थामा १९५० को सन्धि र नेपालको सुरक्षा र विदेश नीतिमा भारतीय अभिभावकत्व आफैंमा असंलग्नताको आदर्श तथा तत्कालीन आवश्यकताअनुरूप थिएन । त्यसैले नेपालको रक्षा र विदेश नीतिलाई समयानुकूल संयोजन गर्न एउटा नयाँ रणनीतिक पहल आवश्यक भइसकेको सन्दर्भमा शान्ति क्षेत्र प्रस्ताव आएको थियो । मूलतः शान्ति क्षेत्र प्रस्तावले अन्तर्राष्ट्रिय ग्यारेन्टी खोजेको थियो । ८ डिसेम्बर १९८३ मा अमेरिकाको नेसनल प्रेस क्लबमा दिएको आफ्नो सम्बोधनमा राजा वीरेन्द्रले सो प्रस्तावको अन्तिम गन्तव्य भनेको अन्य राष्ट्रहरूबाट प्राप्त हुने मान्यताबाट निर्माण हुने अन्तर्राष्ट्रिय कानुनी हैसियत हो भनेर प्रस्ट्याएका थिए । सो प्रस्तावले त्यस्तो कानुनी हैसियत पाएको भए नेपालको राजनीतिमा भारतबाट विगतमा जस्तो भविष्यमा हुने हस्तक्षेप र आर्थिक नाकाबन्दीहरूविरुद्ध अन्तर्राष्ट्रिय अदालतमा मुद्दा चल्न सक्नेबारे स्वयं एसडी मुनीले नेपालको परराष्ट्र नीतिसम्बन्धी आफ्नो पुस्तकको नयाँ संस्करणमा स्विकारेका छन् । उक्त प्रस्तावलाई राष्ट्रसंघद्वारा मान्यता दिलाएर त्यसको पक्षमा अन्तर्राष्ट्रिय कानुनी शक्ति निर्माण गर्ने र मुलुकमा राजनीतिक स्थिरता, शान्ति र विकासका लक्षहरूलाई सुनिश्चित गराउनेबारे राजा वीरेन्द्र गम्भीर थिए । त्यसको लागि अन्तर्राष्ट्रिय परिस्थिति पनि अनुकुल देखिन्थ्यो । सोभियत संघले सुरुमै शान्ति क्षेत्रको प्रस्तावलाई अनुमोदन गरेको थियो (पछि भारतीय आग्रहमा उसले आफ्नो समर्थन फिर्ता लिएको) । नेपालको तराई राजनीतिमा रहेको भारतीय संलग्नताले नेपालको बाँकी भूभागमा निर्माण भएको भारतविरोधी जनमतलाई स्वाभाविकरूपमा भारतभन्दा धेरै ठूलो सैनिक र आर्थिक शक्तिका रूपमा रहेको चीनको रणनीतिक मित्र बन्न घँचेटिरहेको छ । राष्ट्रसंघ सुरक्षा परिषद्का अन्य चार स्थायी सदस्यहरूलगायत संसारका ११६ देशले शान्ति क्षेत्रको प्रस्तावलाई समर्थन गरेका थिए । तर उक्त प्रस्तावको पक्षमा सुरक्षा परिषद्को अनुमोदनद्वारा प्राप्त हुने कानुनी शक्तिको लागि भारतको पक्षमा सोभियत भिटो प्रयोग हुनसक्ने भएकोले नेपालले शान्ति क्षेत्र प्रस्तावलाई राष्ट्रसंघसमक्ष अनुमोदनको लागि लगेन । निश्चय नै, भारतले नेपाललाई हेर्ने दृष्टिकोण १९५० को सन्धि र सन्धिसँग आदानप्रदान गरिएको पत्राचारकै वरिपरि केन्द्रित छ । नेपालको सुरक्षा र विदेश नीतिका सवालमा भारतीय अभिभावकत्वलाई संस्थागत गरेकैले भारतको लागि सो सन्धिको महत्त्व रहेको हो । सोही सन्धिकै संरक्षणको लागि नेपालको राजनीतिमा भारतले आफ्नो स्वामित्व खोजेको छ । त्यसैकारण मुलुकका आन्तरिक राजनीतिक शक्तिहरूबीचको स्वस्थ र उन्नत सहमतियुक्त सम्बन्ध विकासमा भारत वाधक रहेको लामो अनुभव नेपालले गरेकै छ । देशले पटकपटक नाकाबन्दी बेहोरेको छ । २०४६ अघि मात्र नभएर पछि तथा २०६२६३ उप्रान्तका वर्षहरूमा सरकारको गठन, विघटन र पुनर्गठनका साथै माओवादी विद्रोहको जन्म, विकास र सत्तारोहणमा पनि भारत संलग्न रहेकै छ । नेपालको राजनीतिक स्थिरता र आर्थिक विकासका सबै बृहत् सम्भावनालाई वर्षौंसम्म छेक्ने गरी मुलुकमा संकट निर्माण भई राजसंस्था हटेर संघीय लोकतान्त्रिक गणतन्त्र घोषणा भई सोअनुरूप संविधान जारी भइसकेपछि पनि भारतीय प्रोत्साहन र संरक्षणका राजनीतिक समस्याले मुलुक अझै ग्रस्त नै छ । नेपालमा आन्तरिक राजनीतिक असन्तुष्टिहरूमा भारतीय रुचि र स्वार्थका विविध आयाम र आकारले प्रवेश गर्ने गरेकैले सात सालदेखि नेपालले राजनीतिक स्थिरता पाएको छैन । यो स्वयं भारतको बृहत्तर राष्ट्रिय हितमा नभएको भारतका थोरै तर गम्भीर अध्येताहरूले ग्रहण गर्न थालेका छन् । त्यसैकारण नेपालको जनमत निरन्तर भारतविरोधी हुँदै आएको छ । त्यसमाथि आधुनिक यातायात र सञ्चार सुविधामा विस्तारसहित विश्वको प्रमुख शक्तिराष्ट्रको रूपमा चीनको उदय हुँदै जाँदा चीनका रणनीतिक सरोकारहरूले पनि नेपालमा सघन आकार लिन थालेका छन् । नेपालको तराई राजनीतिमा रहेको भारतीय संलग्नताले नेपालको बाँकी भूभागमा निर्माण भएको भारतविरोधी जनमतलाई स्वाभाविकरूपमा भारतभन्दा धेरै ठूलो सैनिक र आर्थिक शक्तिका रूपमा रहेको चीनको रणनीतिक मित्र बन्न घँचेटिरहेको छ । मूलतः नेपालमा भारतको प्रभाव र शक्ति भनेको उसको भूगोलले निर्माण गरेको नकारात्मक दबाब मात्र अनुभव हुँदैछ । आधुनिक यातायात प्रविधिले चीनलाई निरन्तर नेपाल निकट ल्याइरहेको सन्दर्भमा भोलिका दिनमा नेपालमा निर्माण हुने चीनको रणनीतिक प्रभावको मूल्यांकन नेपाल सम्बन्धमा अहंकारमा डुबेको भारतले गर्न सकेकै छैन । क्षेत्रमा अन्तर्राष्ट्रिय शक्ति सन्तुलनका नयाँ स्वरूप निर्माण हुँदै जाँदा नेपालको राजनीतिक स्थिरता भारत र चीनबीचको सम्बन्ध सन्तुलनमा भारतकै आवश्यकता बन्न जाने अवस्थामा राजा वीरेन्द्रको शान्ति क्षेत्र प्रस्ताव स्वयं भारतकै राष्ट्रिय हितको लागि भारतको प्राथमिकता बन्ने स्थिति नआउला भन्न सकिन्न । सो अवस्थामा दुई मुलुकलाई आपसी विश्वासको नयाँ युगमा प्रवेश गराएर नेपालको जलस्रोतको उपयोगलगायत अन्य विराट् सम्भावनालाई पनि यथार्थमा रूपान्तरण गर्न पनि भारत यो प्रस्तावको मर्ममा प्रवेश गर्नैपर्छ । भट्टराई नेपाल इन्स्टिच्युट फर स्ट्रयाटिजिक स्टडिजसँग आबद्ध छन् ।"
जातीय द्वन्द्व हेर्न सुडान जानू,"दक्षिणी सुडानमा जब कसैले नेपाली सेना देख्छ, उसले सम्मान र श्रद्धा भाव दर्साउँछ । उसको लागि नेपाली सेना विपद्को साथी, सुरक्षाको साथी । अर्थात् दुःखमा नेपाली सुखमा नेपाली । यी वाक्य टोलटोलमा सुन्न पाइन्छ । हरेक सुडानीहरू नेपाली सेनालाई सेनाभन्दा पनि आफ्नै परिवारको सदस्य मान्छन् । उनीहरू भन्छन्, 'नेपाली हाम्रो साथी, नेपाली हाम्रो सुरक्षा अर्थात् सुडान जहाँ नेपाली सेनासँग जोडिन्छ जीवन ।' संयुक्त राष्ट्रसंघका प्रत्येक सदस्य राष्ट्रको एकता, अखण्डता र सार्वभौमिकताले निरन्तरता पाउनुपर्ने मूल्य र मान्यतामा रहेको नेपाली सेनाले विगत पाँच दसकदेखि शान्ति सेनाको रूपमा खेल्दै आएको भूमिका प्रशंसनीय छ । यसै क्रममा नेपाली सेनाको देवीदल गण दोस्रो डफ्फा आफ्नो तेह्रमहिने कार्यकालमा सुडानको भविष्यको लागि युद्धरत पक्षलाई शान्तिको मूलधारमा ल्याउनेदेखि त्यहाँको आर्थिक, सामाजिक, सांस्कृतिक क्षेत्रमा समेत सरकार र युद्धरत पक्षबीच सहकार्य गर्न सफल भएको छ । राष्ट्रसंघकै कान्छो देश दक्षिण सुडानले जातीय द्वन्द्वका कारण आफ्नो भूएकताको रक्षा गर्न सकिरहेको छैन । त्यसको मुख्य कारण राष्ट्रपति साल्भा किरको बाहुल्य रहेको डिंका र अपदस्थ उपराष्ट्रपति रिक मचारको बाहुल्य रहेको न्योर जातिबीच जारी जातीय संघर्ष नै हो । जातीय विवादले के गर्छ भन्ने कुरा नेपालीले सुडानतर्फ आँखा हुत्याए मात्रै पुग्छ । सुडानमा फैलिएको जातीय द्वन्द्वको भित्री कारण तेलखानी नै हो । अर्थात् यसलाई तेलयुद्ध भने पनि हुन्छ । एक्काईसौं शताब्दीमा युद्ध हुन्छ भने त्यसको मूल एजेन्डा पानी र तेल नै हो । सुडानमा निरन्तर फैलिएको जातीय द्वन्द्वको कारण बीसौं लाख मानिसको अनाहकमा ज्यान गइसकेको छ । करिब दसौं लाख मानिस विस्थापित भइसकेका छन् । आफ्नै देशमा आन्तरिक शरणार्थी जीवनयापन गर्न बाध्य भएका न्योर जाति करिब ५० हजारमा छन् भने अन्य छिमेकी सुडान, केन्या, युगान्डालगायतका देशमा छरिएर रहेका छन् । सुडान सरकार र दक्षिण सुडानमा अलग्गै राज्यको माग गरेर लडिरहेको एसपीलएबीच जनमतसंग्रह गर्ने र त्यसबाट आएको परिणाम स्विकार्ने नीति अवलम्बन गरिएको थियो । दक्षिण सुडानका सर्वसम्मत नेता ग्य्राङको इथियोपियाबाट जुवा फर्कंदै गर्दा हेलिकोप्टर दुर्घटनामा परी मृत्यु भएपछि त्यो ठाउँ पुनः द्वन्द्वमा परिणत हुन पुग्यो । सन् २०११ जुलाई ९ मा स्वतन्त्र भएको दक्षिण सुडानमा रहेको तेल खानीको उपयोगको विषय नै जातीय द्वन्द्व हो । १० प्रान्तमध्ये सातवटामा राष्ट्रपति साल्भा किर केन्द्रलाई बलियो बनाउने पक्षमा देखिन्छन् भने तीन प्रान्त उपराष्ट्रपति रिक मचार प्रान्तलाई बलियो बनाउँदै आफ्नो पकडमा रहेको तेल खानीको सुरक्षा चाहन्छन् । दक्षिण सुडानको लागि राष्ट्रसंघीय शान्ति मिसन साउथ सुडान (अनमिस) अन्तर्गत चीन, भारत, इथियोपियालगायत नौ देशका सेना शान्ति स्थापनाको लागि सक्रिय छन् । अरू देशका सेनाको लागि निश्चित जिम्मेवारी तोकिएको भए पनि नेपाली सेनालाई सिंगो दक्षिण सुडानको सुरक्षा जिम्मेवारी सुम्पिएको छ । राष्ट्रसंघ र दक्षिण सुडानका नागरिकको लागि पनि नेपाली सेनाले भरोसा जगाउन सकेकोमा स्थानीय वासिन्दा खुसी देखिन्छन् । 'जहाँ समस्या, त्यहाँ नेपाली सेना' भन्ने उखानलाई साकार रूपमा परिणत भएको उदाहरण भएको जुलाई १३ मा राष्ट्रपतिको कार्यालयनजिकै भएको नरसंहारयुक्त द्वन्द्वमा नेपाली सेनाको भूमिका अविस्मरणीय रह्यो । करिब १५ सयको ज्यान जाने गरी सरकार र विद्रोही सेनाबीचको भिडन्तमा दुईजना चिनियाँ सैनिकको मृत्यु भएको थियो । सातौँपटकको शान्तिसम्झौताअन्तर्गत गत जुलाईमा भंग भएको थियो । राष्ट्रसंघको मध्यस्थतामा सन् २०१५ अगस्टमा राष्ट्रपति र उपराष्ट्रपतिले सहमतिपत्रमा हस्ताक्षर गरे पनि त्यसको एक वर्ष बित्न नपाउँदै गत जुलाईमा पुनः त्यहाँ दुवै पक्षबीच भएको जातीय द्वन्द्वको आलो घाउ सहजै देखिन्थ्यो । सो क्रममा करिब तीन सयको मृत्यु र सयौं घाइते भएका थिए । करिब एक करोड १५ लाखको संख्यामा रहेका सुडानीमध्ये अधिकांशलाई जातीय द्वन्द्वको सिकार भएको उदाहरण जुवा र रुम्बेकमा रहेको सुडानीको जीवन शैली, त्यहाँको राज्यसंयन्त्र र अन्तर्राष्ट्रिय गतिविधिबाट स्पष्ट हुन्छ । जातीय युद्धले कुनै पनि मुलुकलाई कुन हदसम्म विनाश गर्छ भन्ने उदाहरण त्यहाँ देख्न सकिन्छ । जातीय द्वन्द्वले समयमै निकास नपाए सुडान र त्यहाँका जनताको भविष्य इतिहासमै सीमित हुनेछ । सुडानीले मुलुकलाई इतिहासमा नभएर भविष्यमा लैजान पनि जारी द्वन्द्वलाई निकास दिनुपर्छ । चार मुख्य जातिहरू डिंका, न्युर, अजान्डे र सिल्लुकलाई उनीहरूको निधारमा हुने चिन्हबाट छुट्ट्याउन सकिन्छ । जातीय हिसाबमा डिंका ३८८ प्रतिशत र दोस्रो बाहुल्य भएका न्युर जाति १५६ प्रतिशत छन् । तेल भण्डारण क्षेत्रमै यी दुई जातिको बसोवास भएकाले यस क्षेत्रमा बढी नै संघर्ष हुने गर्छ । द्वन्द्वको प्रमुख कारण सुडान पिपुल्स लिबरेसन आर्मी एसपीएलए सुडानको राष्ट्रिय सेनाको रूपमा चिनिन्छ । जसको कमान्डर इन चिफको रूपमा राष्ट्रपति साल्भर किर रहेका छन् । सुडान पिपुल्स लिबरेसन आर्मी विपक्षी एसपीएलुआईओ, जसको नेतृत्व अपदस्थ उपराष्ट्रपति रिक म्याचरले गर्दै आएका छन् । यसैगरी न्युर सेतो सेना सशस्त्र छापामारको संगठन हो । सन् २०११ को अन्त्यबाट गठन भएको यो समूह लोयु न्युर युथहरूको सहभागितामा करिब आठ हजारको संख्यामा रहेको छ । संसारकै तेस्रो तेलखानीका रूपमा रहेको दक्षिणी सुडानमा एसपीएलए र एसपीएलएआईओबीचको सशस्त्र द्वन्द्व, जातीय द्वन्द्व, हिंसा र बदलाको भावना र दिनानुदिन हुँदा आईडीपीएसको संख्यामा वृद्धि नै रहेको छ । जुलाईमा भएको दोहोरो भिडन्तपछि सुरक्षाको कारण रिक म्याचर जुवा छोडी भूमिगत भएका छन् । स्थानीय सञ्चारमाध्यमका अनुसार म्याचर अहिले कंगोमा उपचारका क्रममा छन् । सुडानमा राष्ट्रपति र उपराष्ट्रपतिको समूहबीच भइरहने भिडन्तलाई ध्यान दिँदै राष्ट्रसंघीय सुरक्षा परिषद्ले थप चार हजार सेना बढाउने प्रस्ताव पारित गरेको छ । हालका दिनमा एसपीएलए र एसपीएलएआईओबीच राजधानी जुवा बाहिरका ६ वटा प्रमुख सहरमा झडप भइरहने हुँदा विशेष निगरानीसहित सुरक्षा व्यवस्था गरिएको छ । सुडानस्थित मिसनमा देवीदल गणको जिम्मेवारी क्षेत्रको सुरक्षा चुनौतीको रूपमा अन्तरजातीय द्वन्द्व र एक समुदायले अर्को समुदायका व्यक्तिहरूसँग हिंसा गर्ने, रिभेन्ज कल्चर र क्याटल रेडवर्षात् मौसमको अन्त्यलगत्तै एकाएक एक जातिले अर्कोलाई बदलाको भाव राखी हमला गर्ने गतिविधि बढ्दै गएको थियो । नेपाली सेनाले सुडान मात्र नभएर विश्वका अन्य भूभागमा पनि आफ्नो देशको इज्जत र प्रतिष्ठा कायम गर्दै अघि बढ्नु आम नेपालीकै लागि गौरवको विषय हो । १३ महिनाअघि २०७२ भदौ ७ गते प्रमुख सेनानी रोशन खड्काको नेतृत्वमा गएको देवीदल गणले बदली गर्यो । खड्काले नेतृत्व लिएकै दिन दक्षिण सुडानमा शान्तिसम्झौतामा हस्ताक्षर भएको थियो । अन्तर्राष्ट्रिय समुदायको कडा रबैया र दबाबका कारण दुवै पक्ष सहमतिमा आए । कार्यान्वयन हुन्छ कि हुँदैन भन्ने आशंका कायम राख्दै हस्ताक्षरित उक्त सम्झौतापछि पहिला अपदस्थ गरिएका उपराष्ट्रपति रिक मचार नै उपराष्ट्रपतिमा बहाल हुने, ३० महिनाको लागि संक्रमणकालीन सरकार बनाउने, दुवै सेनाका हतियार क्यान्टोनमेन्टमा राख्ने, समायोजन नहुञ्जेल राष्ट्रपति र उपराष्ट्रपति दुवै आआफ्नो सेनाको प्रमुख रहने, यही सरकारले निर्वाचन गराउनेलगायका बुँदाहरू समेटिए । प्रमुख सेनानी खड्काले भने, 'आन्तरिक शरणार्थीका रूपमा लामो समयदेखि कसैले हटाउन नसकेका नागरिकलाई पनि नेपाली सेनाले खुसीका साथ अन्यत्र सार्न सफल भयो । ती घटनाले नेपालको सेनाको पहिचान झन् फरक बनाइदियो ।' अहिले १३ महिना नेतृत्व गरेर देवीदल गण फर्किएपछि पशुपतिप्रसाद गणको नेतृत्व गर्दै भदौ २९ गतेदेखि डीकबहादुर थापाले मोर्चाको नेतृत्व गरेका छन् । राजधानी जुवामै अराजकता गत अगस्टमा मात्र लोबोन्क (जुवा) को आसपासमा क्याटल रेडबाट दर्जनौं मानिसको ज्यान गएको थियो । राजधानी जुवा सहरमा प्रहरी प्रशासनले प्रदान गर्नुपर्ने सुरक्षाको वातावरण खुकुलो हुंदै गएकाले खुलेआम चोरी, हत्या, बलात्कारका घटनाले सीमा नाघेको देखिन्छ । शान्ति मिसनमा रहेको सेनाले भौतिक हिंसाको समयमा गैरसैनिकको सुरक्षा, मानवअधिकार उल्लंघन तथा यौन दुव्र्यवहारका घटनाहरूको अनुगमन गर्नु, मानवीय उद्धारका सामग्री लैजाने उपयुक्त वातावरण सिर्जना गर्नु र युद्धविरामका सम्झौताहरूको पालना गर्न सहयोग पुर्याउनु रहेको छ । नेपाली सेनाले यी जिम्मेवारीका साथ विशेष कार्यका रूपमा खतराको जोखिममा रहेका नागरिकको जीवनरक्षा गर्ने, आफ्नो फौजको प्रत्यक्ष उपस्थिति देखाउँदै सर्वसाधारणलाई सुरक्षाको प्रत्याभूति दिई सुरक्षित वातावरण सिर्जना गर्नु रहेको छ । मर्नु र मार्नु सामान्य जीवन भइसकेको सुडानवासीबीच शान्ति कायम गराउनु नेपाली सेनाको लागि ठूलै चुनौती देखिन्छ । महासेनानी चोकबहादुर ढकाल नेपाली सेनाको जिम्मेवारीलाई नेपाल र नेपालीको कीर्तिका रूपमा लिनुपर्ने दाबी गर्दै भन्छन्, 'सुडानमा शान्तिको लागि एउटा गणले मात्रै होइन, नेपाली सेना र नेपाल सरकारले गरेको काम हो । सुडानमा नेपाली सेनाले गरेको योगदानले नेपालको अन्तर्राष्ट्रिय छवि बढेकाले यसलाई राष्ट्रिय गौरवसँग जोडेर हेर्नुपर्छ ।' नेपाली सेनाले सुडान मात्र नभएर विश्वका अन्य भूभागमा पनि आफ्नो देशको इज्जत र प्रतिष्ठा कायम गर्दै अघि बढ्नु आम नेपालीकै लागि गौरवको रहेको ढकालले बताए ।"
लोकमुखी राजनीति,"लोकमुखी राजनीतिमा मूलतः दुई भिन्न वर्ग भ्रष्ट सहुलियत वर्ग तथा गरिब विपन्न आम जनताको प्रतिनिधित्व गर्ने जमातको चित्रण हुन्छ । दलगत वा व्यक्तिगत महत्त्वाकांक्षा विशेष राजनीतिक अभीष्ट पूरा गर्ने रणनीतिक उद्देश्यसहित आम जनताका नाममा गरिने राजनीति नै लोकमुखी राजनीति हो । राज्यसत्ताको बागडोर सम्हालेका कथित एलिट वर्गसँग जब आमजनता बहिष्कृत भएको महसुस गर्छन् तथा असन्तुष्ट हुन्छन्, तब लोकमुखी राजनीतिको सुरुआत हुन्छ । यो वातावरण तब सिर्जना हुन्छ जब केन्द्रले स्थानीय निकाय र तहलाई आफ्नो निजी सम्पत्तिका रूपमा व्यवहार गर्न थाल्छन् । गरिब र धनीको खाडल गहिरो हुँदै जान्छ । सामाजिक आर्थिक रूपमा देश अस्थिर हुन्छ । यस अवस्थामा सञ्चारमाध्यम पनि राज्यसत्ताको कटु आलोचनामा संलग्न रहने गर्छन् र लोकमुखी राजनीतिको वातावरण सिर्जनामा सहायक हुन्छन्, प्रत्यक्ष वा परोक्ष रूपमा । यस अवस्थामा दलहरू देशको मूल मुद्दामा केन्द्रित हुनुभन्दा पनि आम जनतालाई सुखद हुने लोकमुखी मुद्दा उठाउनेतर्फ उन्मुख हुन्छन् । गरिबी, पछौटेपन, बहिष्करण, शोषणजस्ता आर्थिकसामाजिक असंगतिका कारकतत्वका रूपमा तत्कालीन दल वा शासक वर्गलाई चित्रण गर्ने र आफू लोकप्रिय हुने रणनीतिको अवलम्बन गर्छन् । राष्ट्र र यसको समृद्धिभन्दा पनि आउने चुनावमा कसरी जनमत हासिल गर्ने र राज्यशक्तिको बागडोर हत्याउने भन्ने सवालमै लोकमुखी राजनीति केन्द्रित रहन्छ । संविधान देशको मूल कानुन भएको हुँदा सर्वमान्य हुन्छ, तर जनमतद्वारा मात्र यसको वैधता स्थापित हुन सक्छ भन्ने धारणा उदार संविधानवाद र बहुमतीय प्रजातन्त्रले कोरेका सर्वमान्य सिद्धान्त हुन् । लोकमुखी राजनीतिमा पनि यही प्रजातान्त्रिक प्रक्रियालाई राज्यसत्तामा जाने एउटा मात्र उपयुक्त भर्याङको रूपमा अंगीकार गरेको पाइन्छ । बहुमतद्वारा मात्र राज्य र जीवनका सबै पक्षलाई वैध वा अवैध घोषणा गर्न सकिने तर्कलाई आदर्शका रूपमा अँगालेको पाइन्छ । राज्यसत्तामा जाने एउटा सशक्त माध्यमका रूपमा लोकमुखी राजनीतिलाई संसारका विभिन्न मुलुकका राजनीतिक दलहरूले प्रयोग गर्ने प्रचलन बढ्दै गएको छ । लोकमुखी राजनीतिमा राज्य व्यवस्थामा पहुँच नपुगेका वा मूलधारबाट अलग भएका वा सीमान्तकृत जनसंख्यालाई हामी जनताको अलंकारबाट विभूषित गरेर उनीहरूलाई राज्यशासन प्रणालीको अधिकतम उपयोग र फाइदा उठाउने अभिजात वर्गका विरुद्ध एकसूत्रमा आबद्ध हुन प्रेरित गरिन्छ । समय र स्थान परिवेशअनुसार यी परिभाषित भाषाको प्रयोग र उपयोग बागडोर सम्हालेका अभिजात वर्गविरुद्ध हुने गर्छ । उनीहरूले परिभाषित गरेको 'हामी जनता' भित्र नपर्ने जनसमूहलाई भ्रष्ट, शोषक, अनैतिक अभिजात वर्गका रूपमा चित्रण गरिन्छ । यी एलिट वर्गलाई जनता र राज्यका दुस्मन हुन् समेत भनिन्छ । देशको विकास र गरिबी निवारणलाई मूर्तरूप दिनको लागि यी वर्गलाई राज्यसत्ताबाट प्रतिस्थापित गर्नुको अर्को विकल्प नभएको तथ्यमा प्रमुखताका साथ जोड दिने गरिन्छ । घृणा र द्वेषको भाषाको प्रयोग अत्यधिक हुन्छ । जातीय र सामुदायिक सद्भाव बिथोलिन्छ । बहुलवाद फस्टाउँदैन । प्रपोगान्डा र आलोचना यस राजनीतिको प्रमुख हतियार हुन्छ र एक मात्र उद्देश्य राज्यसत्तामा आफ्नो पहुँच पुर्याउने हुन्छ । स्पेन र ग्रिसको अनुभव दुवै स्पेन र ग्रिस लामो तानाशाही राज्यसत्ताको कुचक्रबाट सन् १९७० को मध्यतिर स्वतन्त्र भएका हुन् । स्पेनमा जनलर फ्रान्कोको मृत्युपछि र ग्रिसमा तत्कालीन सैनिक शासनको अन्त्यपछि खुला राजनीतिको सुरुआत भएको हो । ग्रिसमा सातबर्से सैनिक शासनको अन्त्यपछि तत्कालीन राजाले पेरिसमा निर्वासनमा रहेका राजनीतिज्ञ कन्स्ट्यान्टिन कारामानलिसलाई देशमा बोलाए र अन्तरिम कालको अन्त्य गरी प्रजातन्त्र स्थापना गर्ने जिम्मेवारी सुम्पिए । उनले न्यु डेमोक्र्यासी नामक राजनीतिक दल स्थापना गरे र ग्रिस कम्युनिस्ट पार्टीलाई पनि वैधानिकता दिए । आमनिर्वाचनको आह्वान गरे र न्यु डेमोक्र्यासी पार्टी बहुमतका साथ विजयी भयो । सबै राजनीतिक दलका कार्यकर्तालाई आममाफीको घोषणा गरे, सेनालाई ब्यारेकमा पठाए, जनमतसंग्रहद्वारा राजतन्त्र हटाए, नयाँ संविधान घोषणा गरे, उदार अर्थनीति अवलम्बन गरे र युरोपेली युनियनको सदस्य राष्ट्र भए । देश आर्थिक समृद्धितिर डोर्याउन धेरै हदसम्म सफल भए । स्पेनमा ३६ वर्षको तानाशाही राज्यसत्ताको अन्त्य जनरल फ्रान्कोको मृत्युसँगै सन् १९७५ मा भयो । जुलाई १९७६ मा राजा हुवा कार्लोसले अडोल्फ स्वारेजलाई प्रधानमन्त्रीमा नियुक्त गरे र तत्पश्चात् उदार प्रजातान्त्रिक राज्य व्यवस्थाको सुरुआत भयो । उनले राजनीतिक बन्दीको आममाफीको घोषणा गरे, फ्रान्कोको सेक्रेट पुलिसको विघटन गरे, ट्रेड युनियनलाई वैधानिकता दिए, शान्तिपूर्वक भेला भएर विरोध गर्ने अधिकार स्थापित गरे, कम्युनिस्ट पार्टी अफ स्पेनलाई वैधानिकता दिए । १९७७ मा आमनिर्वाचन गरे र यस चुनावमा स्वारेजको पार्टीले बहुमत ल्यायो । सबैको सहभागितामा संविधान निर्माण गरियो र १९७८ को जनमतसंग्रहबाट संविधान अनुमोदन गरियो । त्यही वर्ष सबै राजनीतिक दलहरूका बीच अर्थतन्त्र बलियो बनाउने र आतंकवाद तथा पृथकतावादीविरुद्ध एकबद्ध हुने विषयमा साझा समझदारी गरियो, जुन मोनक्लोआ समझदारीको नामबाट चर्चित छ । दुवै देश ग्रिस र स्पेन, अन्तरिम कालबाट प्रजातान्त्रिक राज्यव्यवस्था स्थापना गर्न सफल भए । तर यी दुई देशका दलहरूले निर्वाचन र सत्ता प्राप्तिको लागि निर्वाह गरेको भूमिका भने पृथक् रहन गयो । स्पेनमा विपक्षी दलले जिम्मेवारीपूर्ण भूमिका निर्वाह गर्दै सत्तासीन दलले ल्याएका सुधार कार्यक्रमको सकारात्मक र सिर्जनात्मक समर्थन गर्यो । सुधार कार्यक्रमको सफलतापूर्वक कार्यान्वयन भए । फलतः स्पेन समुन्नत र सफल राष्ट्रको रूपमा स्थापित भयो । सिद्धान्त, नैतिक आचरण, सहमति, साझेदारी र आर्थिक अनुशासनबाट डोरिएको राजनीतिक संस्कृतिका कारण नै स्पेन सफल राष्ट्रको पंक्तिमा उभिन सफल भएको हो । ग्रिसमा भने विपक्षी दल, प्यानहेलेनिक सोसलिस्ट मुभमेन्टले सरकारका हरेक सुधार कार्यक्रमको विरोध गरे र जनमुखी नाराबाट जनप्रिय हुने रणनीति अवलम्बन गरे । सत्तासीन र विपक्षी दुवै राज्यसत्ता प्राप्तिमै केन्द्रित रहे र राज्यको समग्र नीतिले निरन्तरता पाउन सकेन । चुनाव र सत्ता परिवर्तनका साथै राज्यका प्राथमिकता परिवर्तन भइरहे । जनमुखी राजनीतिको निरन्तरताका कारण राज्यको स्रोतसाधनको आकलन नगरीकन अनुत्पादक क्षेत्रमा अधिकतम विनियोजन गर्ने नीतिका कारण राज्य आर्थिक रूपमा कंगाल हुन पुग्यो । ग्रिस असफल राष्ट्र उन्मुख भएको छ । नेपालको सन्दर्भमा लोकमुखी राजनीति २०४६ सालपूर्वको राजनीति मूलतः तत्कालीन एकदलीय पञ्चायती व्यवस्था बचाउनु रहेको थियो । २०४६ को परिवर्तनपछि विस्तारै लोकमुखी राजनीतिको संस्करणको सुरुआत भएको हो । यसबाट जनताका अपेक्षा बढे तर यथार्थमा ठोस परिणाम भने केही पनि आउन सकेन । २०५२ मा माओवादीहरूले यही निराशा, दुःख, उदासीलाई विद्रोहका रूपमा परिणत गरे, ठूलाठूला सपना बाँडेर । भ्रष्ट राज्यसत्ताको प्रतिस्थापनद्वारा मात्र सीमान्तकृत, गरिब, पिछडिएका आम नागरिकको जीवनमा सुधार गर्न सकिने ठोकुवा गरियो । जनता लहलहैमा लागे देश दस वर्षको अकल्पनीय हिंसा र द्वन्द्वमा फस्यो । सुरु भएका सकारात्मक पक्षहरू ओझेलमा परे, देश आर्थिक हिसाबले धेरै पछि धकेलियो । २०६२६३ को परिवर्तनपछि नेपालका मुख्य दलहरूले लोकप्रिय हुनको लागि परिणामको कुनै आकलन नगरी एकपछि अर्को क्रान्तिकारी परिवर्तनको नाममा लोकमुखी राजनीतिलाई मूल रणनीतिको रूपमा प्रयोग गरे । जातीय राज्य, मधेस आन्दोलन पनि यसै क्रममा आएको हो । लोकमुखी राजनीतिबाट ग्रसित दलहरूका कारण नेपालको राजनीतिमा लोकहित र दूरदर्शिताको खडेरी परेको छ । लोकप्रिय हुने र राज्यसत्तामा आफ्नो दलको पहुँच पुर्याउने रणनीतिका साथ अघि बढ्ने क्रममा दसबर्से संघर्षका दौरान उठेका वस्तुगत मुद्दा आर्थिक विकास, समान अवसर, आधारभूत सेवामा जनताको सहज पहुँच, बाटो, बिजुली, उद्योगजस्ता संरचनाको विकास र विस्तार, रोजगारको सिर्जना आदि ओझेलमा परे । तर जातीय संघीयता, धर्म निरपेक्षता, जातीय आधारमा राज्यव्यवस्थामा समानुपातिक प्रतिनिधित्व जस्ता सुन्दै नसुनिएका विषयले प्रमुखता पाए, लोकमुखी राजनीतिका कारण । पहिलो संविधानसभा यही मुद्दाका कारण असफल भयो र दोस्रो संविधानसभाले जेनतेन यिनै विषय समेटेर संविधानको एउटा खाकाको घोषणा गरेको छ । तर संविधानको घोषणासँगै देखिएका हिंसा र विरोधले देशमा शान्ति र स्थिरता स्थापना गर्न नयाँ संविधान सबल नहुने हो कि भन्ने प्रश्न उठ्न थालेको छ । लोकमुखी राजनीतिबाट ग्रसित दलहरूका कारण नेपालको राजनीतिमा लोकहित र दूरदर्शिताको खडेरी परेको छ । दीर्घकालीन विकास नीतिभन्दा आउँदो चुनावमा आफ्नो वर्चस्व कसरी कायम गर्ने तथा राज्यको बागडोर आफू र आफ्नो दलको पकडमा कसरी राख्ने भन्ने एकसूत्रीय फर्मुला नै आजको राजनीतिको प्रमुख आधार भएको छ । सत्ता हत्याउन असहज, अपत्यारिलो, अनौठो र अनैतिक गठजोड सामान्य भएको छ । हुन त यी समीकरणका सूत्रधार बाह्य शक्ति हुन् भनिन्छ, तर परिवर्तनका वाहकका रूपमा आफूलाई चित्रित गर्ने यी दल र दलका नेताहरू कसरी यति सजिलै बाह्य प्रभुहरूद्वारा बाख्रा डोरिए झैं डोरिन्छन् भन्ने पत्याउन गाह्रो छ । यसमा केही सत्य भए पनि मूलतः यी दललाई हाँक्ने नेताहरूको शक्ति लोलुपता, भ्रष्ट आचरण र दिशाहीनता नै आजको अनिश्चित राजनीतिक परिदृश्यको कारण हो ।"
नेपालभारत जलस्रोत विकास गाँठो कसरी फुक्ला ?,"हालै सम्पन्न प्रधानमन्त्री पुष्पकमल दाहालको भारत भ्रमणअघि नेपालीबीच आशंका र आशा दुवै थियो । आशंका यस अर्थमा थियो कि तेस्रो दल हुँदाहुँदै पनि भर्खरै पाएको कार्यकारी प्रमुखको जिम्मेवारीबाट हौसिएर नेपालीको स्वाभिमान धितो राखिने हो कि ? आशा यस अर्थमा कि छिमेकीले 'चाहेअनुसार' को सरकार नेपालमा स्थापना भएको पुरस्कारस्वरूप नेपालले विगतमा पाउनेभन्दा निकै ठूलो सहयोग पाउला कि ? यसमा सबैभन्दा चर्चित विषय जलस्रोत नै थियो । महाकाली सन्धि, पञ्चेश्वर परियोजना, डुबान समस्या, नयाँ ठूला जलविद्युत् आयोजना चर्चित विषयहरू थिए । चारदिने भ्रमणको बीचमा निस्केको पच्चीसबुँदे संयुक्त विज्ञप्तिले यी दुवै पक्षलाई निराश पारेको छ । आलोचना गर्न तम्सिएर बसेकाहरूलाई पनि ठूलो 'खुराक' मिल्न सकेन र 'आशा' खेती गरेर बस्नेहरू पनि निराश भए । यस्तै ठूलो आस गरेर बसेका मधेसकेन्द्रित दलहरूलाई पनि खासै उपलब्धि भएन । त्यसैले भ्रमणपश्चात् आएका प्रतिक्रिया पनि अस्पष्ट र निराशपूर्ण रहे । समष्टिमा यो भ्रमण नियमित खानापुरीमै सीमित हुन गयो । जलस्रोत क्षेत्रले पनि ठूलो अपेक्षा राखेको थियो । महाकाली योजना सम्बन्धमा ठोस निर्णय आउला, डुबान समस्याको समाधान निस्केला, पञ्चेश्वरमा उदार मनले सहयोग होला, विद्युत् व्यापार सम्झौता र प्रसारण लाइन निर्माणले गति लेला आदि । तर यी सबै विषयमा कुनै ठोस निर्णय हुन सकेन । प्रधानमन्त्रीबाट नेपाली पक्षका विगतका अडान र प्रधानमन्त्रीको आफ्नै पार्टीभित्रका विरोधहरूलाई बेवास्ता गरेर सम्झौता गर्ने हिम्मत गर्न सक्नुभएन । भारतीय पक्षमा पनि जलस्रोतको विषयमा हतारोमा कुनै निर्णयमा पुग्ने चाहना देखिएन । यस भ्रमणमा डुबानसम्बन्धी समस्याको दीर्घकालीन समाधानको पनि अपेक्षा गरिएको थियो । यसमा नेपालको अडान स्पष्ट छ, नदी नियन्त्रण कार्य गर्दा भारत र नेपाल संयुक्त रूपमा सहमत भएपछि मात्र निर्माण सुरु गर्ने र यसको लागि नेपालतर्फ लाग्ने लागतसमेत मुख्यतः भारत सरकारले सहयोगस्वरूप बेहोर्ने । भारतमा गर्नुपर्ने कामको तुलनामा नेपालमा गर्नुपर्ने काम निकै कम रहेको परिप्रेक्षमा यो उचित पनि छ । हाल पनि केही नदी नियन्त्रण कार्यमा भारतीय सहयोग रहेको छ । भारतले आफ्नो भूमिमा जति नदी नियन्त्रणको प्रयास गरे पनि नदीहरूको स्रोत नेपालै रहेको र नदीको पानी ढिलोचाँडो भारतमै पुग्ने हुनाले भारतको एकतर्फी प्रयासले भारतमै पनि बाढी नियन्त्रण हुन सक्दैन र समस्या समाधा हुन सक्दैन । नेपालको तराई भूमि भारतको भन्दा भिरालो भएकाले भारतीय तटबन्धबाट थुनिएर नेपालतर्फ डुबान गर्ने पानी अन्ततः भारततर्फ नै निकास हुन्छ । नेपालमा हुन गएको पानीको अवरोधबाट भारतमा तटबन्ध फुटेर नदीले पुरानो बाटो छोडेर नयाँ धार बनाउने सम्भावना अझ बढ्न जान्छ । यस्तो भएमा भारततर्फ ठूलो धनजनको क्षति हुन सक्छ । जलविद्युत्, नदी नियन्त्रण, सिँचाइ आदि क्षेत्रमा यस भ्रमणबाट कुनै नयाँ निकासतर्फ अघि बढेको देखिएन । सारमा अहिलेको विज्ञप्ति र विगतका विज्ञप्तिमा जलस्रोत क्षेत्रमा उल्लेख्य फरक देखिँदैन । विगतमा जस्तै कुनै ठोस निर्णयमा पुग्न नसक्ने प्रशासनिक संयन्त्रतर्फ नै विवादहरूको समाधान खोज्न पठाइएको छ, जसमा फितलो निर्णय, कार्यान्वयन पक्षको उदासीनता र अकर्मण्यता विगतमा जस्तै रहने स्पष्ट छ । जलस्रोतको सदुपयोगले दुवै देशलाई फाइदा हुनेमा दुईमत छैन । यसमा हुने निर्णयले दुवैतर्फ पक्षविपक्षमा तरंग ल्याउने पनि निश्चित छ । आफ्नो पक्षको मात्र अधिकतम फाइदा हेरेमा यस्ता विषयमा कहिल्यै सहमति हुन सक्दैन । सम्झौतामा पुग्न विस्तृत अध्ययन, पक्षविपक्षका अडानहरू, फाइदाको उचित बाँडफाँटजस्ता विषयहरूको सही आकलन हुन अत्यावश्यक हुन्छ । नेपालको पटकपटक फेरिइरहने सरकार, नयाँ मन्त्रीलगायत 'सजिलोका' लागि ल्याइने 'चाटुकार' प्रशासनिक संयन्त्र कुनै ठोस निर्णयमा पुग्ने क्षमता राख्दैनन् । आफ्नो कार्यकालमा विवादित हुन सक्ने निर्णय पन्छाएर जोगिने प्रवृत्ति कर्मचारीतन्त्रमा मात्र होइन, नेता र सरकारमा समेत विद्यमान छ । विश्वभरि नै बढ्दै गएको पानीको अभाव दक्षिण एसियामा पनि टड्कारो रूपमा देखिँदै आएको छ । तसर्थ अबका दिनहरूमा पानीसम्बन्धी सम्झौता जटिल हुँदै जानेछन् । बिजुलीका तापीय, आणविक, जल, सौर्य, वायु, भौगर्भिक तापजस्ता विभिन्न विकल्प भए पनि पानीको विकल्प पानी मात्रै हुन सक्छ । सन् २०२५ मा भारतमा पानीको माग वार्षिक आठ सय ४३ अर्ब घनमिटर पुग्नेछ र उक्त अवधिमा भारतमा जलसंकट सुरु हुने आकलन गरिएको छ । तसर्थ पानीको उपलब्धताका बारेमा भारत चनाखो हुने नै छ । जल व्यवस्थापनको लागि नेपाल भएर वार्षिक बग्ने दुई सय २५ अरब घनमिटर जलको ठूलो महत्त्व हुनेछ र तल्लो तटीय देश भारतको यसलाई अधिकतम रूपमा प्रयोग गर्ने रणनीति रहने नै छ । नेपाल र तिब्बतका हिमाल पग्लेर बग्ने पानीको सुख्खा मौसममा अझ बढी महत्त्व हुनेछ । नेपालमा हाल जलस्रोत हेर्ने मन्त्रालय छैन । पानीसम्बन्धी विषय ऊर्जा, सिँचाइ, वातावरण, खानेपानी, बन हेर्ने निकायले अलगअलग मन्त्रालयमार्फत हेरिरहेका छन् । नेपालमा जलस्रोत सम्बन्धमा आधिकारिक धारणा राख्ने निकाय हाल छैन । जल तथा ऊर्जा आयोगले यस सम्बन्धमा कार्य गर्नुपर्ने हो, तर यो निकाय कर्मचारीलाई 'सन्टिङ' मा राख्ने निकायको रूपमा राखिएको छ र कुनै महत्त्व दिइएको छैन । पूर्णरूपमा बेवास्ता गरिएको यो निकाय प्रभावकारी हुन सकेको छैन । तसर्थ जलस्रोतसम्बन्धी आधिकारिक धारणा बनाउन र निर्णय गर्न जलस्रोत मन्त्रालय पुनस्र्थापना गर्नु अत्यावश्यक देखिन्छ । साथै नेपाल सरकारले स्वीकृत गरेको राष्ट्रिय जलयोजना, २००५ अनुसार पूर्ण क्षमताको जल तथा ऊर्जा आयोगको गठन हुन पनि आवश्यक छ । दह्रो संस्थागत संरचना, गम्भीर अध्ययन र परामर्श तथा सरकारको इच्छाशक्ति भएमा जल तथा ऊर्जासम्बन्धी विषयमा निर्णय हुन सक्छ । तर लिएको निर्णयको बचाउ गर्ने सामथ्र्य र जनसमर्थन सरकारसँग हुन आवश्यक छ । नेपाल र भारत दुवै देश हाल जलस्रोत विकासको क्षेत्रमा अनिर्णयको बन्दी भएका छन् । व्यंग्यात्मक कथन 'कुनै पनि निर्णय नगर्नु राम्रो निर्णय हो' भन्ने भनाइ अहिले नेपाल र भारत दुवैलाई लागू हुन्छ । नेपालमा विद्यमान हालको राजनीतिक तरलतामा जस्तोसुकै निर्णय लिए पनि यो वा त्यो पक्षबाट विरोध हुने निश्चित छ । यस्तै विरोध गरेर हाल सत्तामा आएका दलहरूलाई यो कुरा राम्रोसँग अवगत छ र सत्ता डग्मगाउने गरी कुनै निर्णय लिने क्षमता नेपालका नेता र दलहरूमा छैन । जलस्रोत मन्त्रालय टुक्र्याएर ऊर्जा तथा सिँचाइ मन्त्रालय बनाउँदा सम्झौता गर्न भारतीय पक्षलाई सजिलो हुन जाने आकलन गरिए पनि यसले जटिलतामा अझ वृद्धि गरेको देखिन्छ । हाल दुवै देशका विज्ञहरूको बीचमा रहेको विषयगत क्षेत्रको ज्ञान समानस्तरमा रहेको परिप्रेक्षमा अबका दिनहरूमा विगतका जस्ता 'असमान' सन्धिहरू हुन सम्भव पनि देखिँदैन । दह्रो संस्थागत संरचना, गम्भीर अध्ययन र परामर्श तथा सरकारको इच्छाशक्ति भएमा जल तथा ऊर्जासम्बन्धी विषयमा निर्णय हुन सक्छ । तर लिएको निर्णयको बचाउ गर्ने सामथ्र्य र जनसमर्थन सरकारसँग हुन आवश्यक छ । फितलो कार्यान्वयन पक्षलाई सुधारको आवश्यकता छ । सत्तालाई नै सबैथोक ठान्ने सोच र व्यक्तिगत फाइदालाई सर्वोपरि राख्ने समूहबाट यस्तो निर्णय र कार्यान्वयनको सम्भावना देखिँदैन । निर्णय लिन ढिलाइ भइसकेको कुरा पनि दुवै पक्षलाई अवगत नभएको होइन तर पनि दुवै पक्षका हालसम्मका अडान आफ्नो पक्षको मात्र हितमा केन्द्रित सोच समझदारीको लागि वाधक छ । निर्णयपूर्व सबै महत्त्वपूर्ण सरोकारवाला, विज्ञ, सम्बन्धित निकायहरू, राजनीतिक दलहरूबीच राय, परामर्श पनि सम्झौतापूर्वका अभिन्न अंग हुन् । हालको नेपालको राजनीतिक संरचनामा स्थायी सरकार गठनको सम्भावना देखिँदैन, फलस्वरूप निर्णय क्षमताको समेत अभाव हुने नै छ । विगतमा जस्तै आसन्न चुनावहरूमा पनि जनतामा जलस्रोतसम्बन्धी विषय महत्त्वपूर्ण रूपमा उठ्ने निश्चित छ । तसर्थ जलस्रोतसम्बन्धी ठूला विषयमा निर्णय हुन हालको अवस्थामा मुस्किल हुनेछ । महत्त्वपूर्ण निर्णयको लागि भारतको खुला तथा उदारपनको निर्णायक भूमिका रहनेछ ।"
इपिएल क्रिकेटमा कलर्सको पहिलो जित,काठमाडौँः एभरेस्ट प्रिमियर लिग (इपिएल) टीट्वान्टी क्रिकेट प्रतियोगिताअन्तर्गत आज भएको दोस्रो खेलमा कलर्स एक्स फ्याक्टर्सले विजयी भएको छ । कीर्तिपुरस्थित त्रिवि क्रिकेट मैदानमा केहीबेर अघि सम्पन्न खेलमा राष्ट्रिय टोलीका उपकप्तान ज्ञानेन्द्र मल्ल कप्तान रहेको कलर्सले सगरमाथा लेजेन्ट्सलाई नौ रनले हराएको हो । टस हारेर ब्याटिङ गरेको कलर्सले निर्धारित २० ओभरमा छ विकेट गुमाउँदै १६८ रनको योगफल तयार गर्यो । एक सय ६९ रनको विजय लक्ष्य पछ्याएको राष्ट्रिय टोलीका महत्वपूर्ण सदस्य विनोद भण्डारीको टोली सगरमाथाले भने पूरै ओभर खेले पनि लक्ष्य भेट्टाउन सकेन । छ विकेट मात्र गुमाउनका बाबजुद सगरमाथाले १५९ रन मात्र बनाउन सक्यो र हार साँघुरो हार व्यहोयो । कलर्सको जितमा राजेश पुलामी मगर र कप्तान ज्ञानेन्द्रले अर्धशतकीय पारी खेले । सो क्रममा राजेशले ५६ र ज्ञानेन्द्रले ५२ रन बनाए । त्यस्तै कलर्सका फैजल खानले २१ रन तथा अविनाश कर्णले दुई विकेट लिए । यता सगरमाथाका कप्तान विनोदले ४८ तथा सुनिल धमलाले ४६ रन तथा मेहबुब आलम र विक्रम सोबले समान दुई विकेट लिए पनि टोलीको जितका लागि पर्याप्त भएन । दुई खेलमा समान जित र हार व्यहोरेको कलर्स छ टोली सम्मिलित अङ्कतालिकाको पाँचौँ स्थानमा छ भने तीन खेलमा पनि कुनै जित निकाल्न नसकेको सगरमाथा पुछारमा छ । आजै भएको पहिलो खेलमा जगदम्बा राइनोजले कान्तिपुर गोर्खाजलाई ११ रनले पराजित गरेको थियो । प्रतियोगिताअन्तर्गत बुधबार पञ्चकन्या तेजविरुद्ध कान्तिपुर गोर्खाज तथा विशाल वारियर्सविरुद्ध जगदम्बा राइनोजबीच भिडन्त हुनेछ ।
