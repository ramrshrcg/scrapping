शीर्षक,विवरण
दलहरुमा नेतृत्वको खडेरी,"विश्वका अधिकांश जनताले राष्ट्रवादी नेतृत्वको खोजी गरिरहेका छन् भन्ने तथ्य सन् २०१६ को जुन २३ मा 'ब्रेक्जिट' को सवालमा भएको जनमत संग्रह र त्यसको नतिजाले संकेत गर्छ । यही तथ्यलाई अधिक बल पुर्याउने काम २०१६ कै नोभेम्बर ८ को अमेरिकी राष्ट्रपतीय चुनावी नतिजाले पनि गरेको छ । यसैबाट पनि पछिल्लो समय विश्व राजनीतिमा नेतृत्व विकासको सबालमा पुनः एकपटक बहस प्रारम्भ भएको देखिन्छ । यसैबीच नेपालको सन्दर्भ केलाउने हो भने, १९०३ असोज २ को कोतपर्वबाट थालनी भएको जहानिया राणाशासन २००७ सालसम्म रह्यो र २०१५ सालबाट संसदीय शासन व्यवस्थाको अभ्यास थालनी भयो । त्यसयता पुष्पकमल दाहालको प्रधानमन्त्रीत्व कालसम्म आइपुग्दा नेपालको शासकीय अभ्यासले उनान्चालीसौं प्रधानमन्त्री भोगिसकेको छ । प्रधानमन्त्रीको इतिहासमा नयाँ नाम पनि अंकित भइसकेको छ । यसैबीच नयाँ संविधानको स्वीकार्यको अभाव झेलिरहेको छ, मुलुकले । संविधान प्राविधिक हिसाबले तर्जुमा भएको भए पनि राजनीतिक हिसाबले सबैलाई स्वीकार्य हुन सकेको देखिँदैन । यसैको अभावमा राजनीतिक स्थायित्व प्राप्त गर्न नसकिने र विकासको लयले पनि आवश्यक गति र उचाइ लिन नसक्ने आम ठम्याइ नै छ । २०१५ समलको आमचुनावबाट चुनिएका तत्कालीन प्रधानमन्त्री बीपी कोइरालालाई २०१७ साल पुस १ गते तत्कालीन राजा महेन्द्रबाट हटाइयो र कार्यकारी शासनको साँचो आफैंले सम्हाल्ने काम भयो । लोकतन्त्रको नाम नलिने हो भने त्यो कदम 'नेपालको राष्ट्रियता बलियो बनाउने कामको थालनी थियो' भनेर तर्क गर्न नसकिने होइन । भलै त्यसयताको राजनीतिक परिदृश्य हेर्ने हो भने नेपालको राजनीतिक पद्धतिले सही बाटो समात्न सकेको छैन । २०१७ सालबाट ०७३ सालसम्म आइपुग्दा राजनीतिक शक्ति अभ्यासको दौरान के मुलुकले उपयुक्त नेतृत्व पायो त ? यो सवाललाई केन्द्रमा राखेर नेपालको विकास अभ्यास अल्झिएको छ किनभने चन्द्रशमशेरकै पालामा १९६८ सालमा बिजुली बाल्न आरम्भ गरेको नेपालमा शताब्दी नाघिसकेको सन्दर्भमा पनि मुलुकले एक हजार मेगावाट विद्युत् उत्पादन नभएर छट्पटाएको छ । यस्तो टिठलाग्लो अवस्थाको पराकाष्ठा नै मुलुकको नेतृत्व क्षमतासँग गाँसिएको तथ्य हो । यसखाले लाचारीपनको दृष्टान्तले मुलुकले सक्षम नेतृत्व पाउन नसकेको तथ्य प्रमाणित पनि गर्छ । साथै मूलधारको शासनले नेपालको लागि यस्तै नेतृत्व चाहिएको हो भनेर परीक्षण गर्ने मौका पनि आजसम्म पाएको देखिँदैन । मुलुकलाई सही निकास दिन वर्तमान नेतृत्व सक्षम छैन भन्नेमा धेरै जानकार छन् । कारण हो मुलुकलाई चाहिएको भनेको दूरदृष्टियुक्त कार्यकारी हो । हेर्ने हो भने बाह्य वा छिमेकी मुलुक नै पनि कसरी समृद्धशाली भए भन्ने नजिर हामीसामु छ, त्यसलाई बुझ्न सक्ने र आन्तरीकरण गर्न सक्ने नेतृत्वको खोजी मुलुकले गरेको हो । आत्मकेन्द्रित नेतृत्वले नेपालको सत्ता लामो समय डोर्याएको छ, त्यही भएर नै मुलुकले सही निकास पाउन नसकेको हो । विश्वले हासिल गरेको समृद्धिको इतिहास हेर्दा कार्यकारी नेतृत्वको 'भिजन' र इच्छाशक्ति नै समृद्धिको मामिलामा सर्वोपरि देखिएको छ । नेपालको हकमा भने परिवर्तनसम्म पनि आत्मसात गर्न नसक्ने नेतृत्व देखिन्छ । नेपालको राजनीतिक अभ्यास पद्धतिमा जहिले पनि असन्तुष्टि रहने गरेको छ, यसमा नेतृत्वको कमजोरी बढी जिम्मेवार ठहरिन्छ । त्यसैले त्यस्तो असन्तुष्टिलाई सम्बोधन गर्न सक्ने नेतृत्वको विकास नेपालको आवश्यकता हो । देशमा उपलब्ध साधन, स्रोत र सामथ्र्य बुझ्ने ल्याकत भएको, क्षमता वा राष्ट्रप्रति इमानदार नेतृत्वबिना मुलुकले विकासमा फड्को मार्न पक्कै पनि सक्नेवाला छैन । आखिर नेपालको समकालीन राजनीतिको 'कोर्स' लाई सही लिकमा हिँडाउने सक्ने समृद्धिको स्पष्ट मार्गचित्र कोर्न सक्ने नेतृत्वचाहिँ कस्तो हो त ? नेपालमा देखिएको वर्तमान राजनीतिक उल्झनलाई सम्बोधन गर्न सक्ने क्षमता पनि देखिएको छैन, विद्यमान नेतृत्वमा । त्यसो त कति क्षमतावान् व्यक्ति जिम्मेवारी नपाएर बसेका पनि छन् । नेपालको राजनीतिक दल नै नेतृत्व उत्पादन गर्ने संयन्त्र हो । यसको अभावमा नेतृत्व विकास सम्भव नभएको अवस्थामा नेपालमा तिनै राजनीतिक दलको थाप्लोमा आरोप छ, ती बाह्य शक्तिका एजेन्ट बढी भए र राष्ट्रिय नेतामा चाहिने गुण कम भए तिनीहरूसँग । नेपालका राजनीतिक दल गुटगत स्वार्थको नेतृत्वभन्दा माथि उठ्न सकेका छैनन् । त्यो नभई राष्ट्रको नेतृत्व गर्न सक्ने नेतृत्व विकास हुन सक्तैन । राजनीतिक सामाजीकरणकै हकमा पनि नेपाल पछाडि धकेलिएको छ । किनभने राजनीतिक परिपक्वताको अभावमा विकास मार्ग फराकिलो बन्न सक्तैन । अर्कोतर्फ नेपालमा आजसम्म मुलुकको सर्वांगीण विकासको लागि चाहिएको सही नेतृत्व कस्तो हो भन्ने सबालमा खासै बहस हुन सकेको पनि छैन । इतिहासले भन्छ, नेपालको आजसम्मको शासकीय राजनीति सत्ता प्राप्तिको वरिपरि मात्रै केन्द्रित रह्यो । नेतृत्व निर्माण वा विकासको सवालमा मनग्गे बहस हुनुपर्ने हो तर यस मुद्दामा न सार्वजनिक रूपमा न त राजनीतिक दलभित्र आन्तरिक रूपमै बहस भएका छन् । सामान्यतः नेपाललाई चाहिएको सही नेतृत्व त्यो हुनेछ, जुन नेतृत्वसँग सबै पक्षलाई एकताबद्ध बनाएर विश्वासको वातावरण निर्माण गर्न सक्ने क्षमता हुनेछ । अझ समन्वयकारी भूमिका निर्वाह गर्न सक्ने तेतृत्व नै विकासको अनिवार्य सर्त हो । मुलुकले लामो संघर्षपछि प्राप्त गरेको लोकतन्त्रलाई गतिशील बनाएर अन्तर्राष्ट्रिय समुदायसँगको समन्वय पनि जरुरी हुन्छ । किनभने नेपालले विकासमा लाभ लिन सक्ने भनेको छिमेकसँगको सम्बन्धमा दरार आउन नदिएर सन्तुलित अवस्थामा राखेर नै हो । पछिल्लो समय नेपालको दक्षिणी छिमेकी मुलुक भारतसँगको सम्बन्धमा आयामिक समस्या देखिएका छन् । त्यसलाई नयाँ परिभाषासहित अघि बढाउनुपर्ने आवश्यकता एकातिर छ भने अर्कोतिर चीनसँग पनि सन्तुलित नीतिको माध्यमबाट नेपालको विकासको राणनीति तय गरी यहाँको लगानी अन्तरपूर्ति गर्दै आर्थिक विकासको आधारशिला निर्माण गर्न र तुलनात्मक लाभ हासिल गर्नुपर्ने टड्कारो आवश्यकता छ । किनभने नेपालमा देखिएको राजनीतिक तरलता व्यवस्थापनको लागि छिमेकीसँगको सम्बन्धलाई पनि महत्त्वका साथ अघि बढाउन जरुरी छ । आजसम्म मुलुकलाई वास्तविक लोकतन्त्रको अभ्यास गर्न सक्ने नेतृत्वको अभाव छ । सबैलाई समावेश गरेर अघि बढ्न सक्ने नेतृत्वले मात्रै अब विकासको रणनीतिक मूल्य ठम्याउन सक्छ । त्यस्तो नेतृत्वबाटै अन्तरदलीय लोकतन्त्र बलियो पार्ने अग्रसरता दिन सकिने आधार रहन्छ । प्रतिनिधिमूलक लोकतन्त्रबाट प्रत्यक्ष लोकतन्त्रलाई सैद्धान्तिक रूपमा स्वीकार गरेको नेपालको राजनीतिक अभ्यास हो । यस्तो अवस्थालाई थप मजबुत तुल्याउन सक्ने गरी प्रत्यक्ष निर्वाचित राष्ट्रपति अथवा कार्यकारी भएको शासन व्यवस्था चाहिने कतिपयको राय पनि छ । नेपालका राजनीतिक दलमा 'पोलिटिक्स अफ प्रिन्सिपल' को खडेरी देखिन्छ । थप, 'पोलिटिक्स अफ रिसोर्स र पोलिटिक्स अफ आइडिओलजी' लाई तिनीहरू आवश्यक ठान्दैनन् । उच्च आदर्श र सिद्धान्तप्रतिको निष्ठा मुलुकमा भएको स्रोत उपयोग गरेर समृद्ध बनाउन सक्ने नेतृत्वको लागि मुलुक छट्पटाएको छ । विद्यमान राजनीतिक दलले सिर्जनात्मक क्षमता प्रवद्र्धन गर्दै अन्तर्राष्ट्रिय शक्तिसँग पनि सहकार्य गरेर समृद्धिको लागि सहजीकरण गर्ने नेतृत्वको विकासको लागि अग्रसरता लिने आँट गर्ने सकेनन् भने मुलुकमा राजनीतिक नेतृत्व संकट देखिने अवश्यम्भावी छ । त्यसको लागि सबै पक्षलाई एकताबद्ध गरेर मुलुकको आर्थिक समृद्धिको लागि सकरात्मक सोच, नैतिकता र लोकतान्त्रिक मूल्यलाई बचाउनेतर्फ नेतृत्वको विकास हुन आवश्यक छ, त्यसले मात्रै नेतृत्व संकटको भवितव्य टार्दै आर्थिक विकासको सहजीकरणमा निर्णायक भूमिका निर्वाह गर्न सक्छ । किनभने मुलुकको नेतृत्व दलको परिधिभित्र मात्रै रह्यो भने त्यस्तो नेतृत्वले मुलुकलाई संकटको दलदलमा लैजान्छ । सबैको सामूहिक भावनाको प्रतिनिधित्व गर्न सक्ने नेतृत्व नै देशलाई चाहिएको हो । राजनीतिक जानकारको मतमा अवसरवादी शक्तिभन्दा पनि मुलुकको अवस्था बुझेर असंलग्नताको सिद्धान्तलाई आत्मसात गर्दै परराष्ट्र सम्बन्ध सञ्चालन गर्ने र साधन स्रोतलाई उपयोग गर्न सक्ने नेतृत्व चाहिएको हो मुलुकलाई । तसर्थ मुलुकको अबको नेतृत्वले रचनात्मक, समृद्धि र सुशासन आत्मसात गर्न सक्ने हुनुपर्छ ।"
छायामा समृद्धिको प्रश्न,"पौराणिक ग्रन्थलाई आधार मान्ने हो भने नेपाललाई सत्ययुगमा 'सत्यवती', त्रेतायुगमा 'तपोवन', द्वापरयुगमा 'मुक्तिसोपान' र कलियुगमा 'नेपाल' भनी सगर्व वर्णन गरिएको छ । भारतीय सम्राट् 'समुद्रगुप्त' ले पनि नेपाललाई एउटा स्वतन्त्र राज्यको नाम दिएबाट थाहा हुन्छ, हामी हिमालयको काखमा लमतन्न तराईरूपी च्यादर फैलाएर विश्व मानचित्रमा शताब्दीऔंदेखि अवस्थित छौं । नेपाल मात्र होइन, विश्वका धेरै देशहरूले विभिन्न ऐतिहासिक कालखण्डमा आफ्नो अस्तित्व जोगाउन घनीभूत ढंगबाट पहल गरेका छन् । विशेष गरेर बीसौं शताब्दीभन्दा पछि आधुनिकीकृत राज्य व्यवस्थामा धेरै देशहरू विश्वको मानचित्रबाट हटेका छन् र धेरै देशहरूले जन्म लिएका छन् । नेपालको जन्म पौराणिक हो, यसको सीमा तलमाथि भएको होला, तर आजसम्म आउँदा नेपालको राज्य व्यवस्थाको जग हल्लिएको इतिहास हामीले पढ्न पाएका छैनौं । आधुनिक नेपालका निर्माता पृथ्वीनारायण शाहदेखि गणतन्त्रको यात्रा गर्दासम्म हामीले धेरै उतारचढावको सामना गर्नुपर्यो, विशेष गरेर देशको अस्तित्वको सन्दर्भमा । त्यो उतारचढावको सामना गर्ने क्रममा धेरै ऐतिहासिक व्यक्तित्वहरूले उल्लेख्य भूमिका खेलेका छन् । कतिपयलाई इतिहासले न्याय गरेर उनीहरूको नाम सुनौलो अक्षरमा समेटिएको छ भने कतिपय पात्रहरूको नाम छुटेको छ । तर हाम्रो जग हल्लिएन, हामी स्वतन्त्र भएर उभिरह्यौं । दोस्रो विश्वयुद्धको पछाडि विश्वले स्वतस्फूर्त रूपमा आर्थिक सामाजिक विकासक्रममा हात हाल्यो । साम्राज्यवादका ठूलाठूला अहम र दम्भहरू विघटन भए । भारतजस्ता देशहरू जुन आकार र जनसंख्यामा ठूला भएर पनि आफ्नो अस्तित्व रक्षा गर्ने मामिलामा चुके, दोस्रो विश्वयुद्धपछि स्वतन्त्र बने । तर साम्राज्यवादले नयाँ ढंगबाट चुनौतीको सिर्जना गर्यो । नेपाल जस्ता कतिपय स्वतन्त्र देशहरूलाई साम्राज्यवादले विभिन्न चरणमा विभिन्न उपायद्वारा शोषण र दमन गर्ने गरेको इतिहास छ । स्वतन्त्र भारतका नीतिनिर्माताहरूमा अंग्रेजहरूको साम्राज्यवादी रोग सरिसकेपछि हिमालयको काखमा स्वतन्त्र, निर्भय र अटल रूपमा रहेको देश नेपालको सुरक्षा चुनौती बढ्दै गइरहेको छ र आजसम्म रोकिएको छैन । आज नेपालसामु ठूला तीन प्रकारका चुनौती ठडिएका छन् । पहिलो अस्तित्व रक्षाको प्रश्न, दोस्रो समृद्धिको प्रश्न र तेस्रो आन्तरिक राजनीतिक व्यवस्थापनको प्रश्न । सुन्दा जटिल लाग्ने र छुट्टाछुट्टै जस्ता देखिने चुनौतीहरू आपसमा अन्तरसम्बन्धित छन् । एउटाको प्रयोगले अर्को हल हुन सक्छ । यी सतहमा देखिएका चुनौतीहरूका हाँगा धेरै गहिरो गरेर जनजनमा फैलिएका छन् । हरेक नेपालीको हरेक क्षणको दिनचर्यामा यी चुनौतीहरूले रंग घोलेका छन् । सामाजिक सञ्जालदेखि पानीपँधेरोसम्म र सिंहदरबारदेखि चियापसलसम्म यिनै चुनौतीहरूका विषयमा छलफल हुन्छ । यसको अर्थ हामी हाम्रो देशको अस्तित्व, समृद्धि र आर्थिक राजनीतिक व्यवस्थापनप्रति सबै सचेत छौं भन्ने हुन्छ । तसर्थ यी चुनौती मनमा बिझ्नेहरू सबै राष्ट्रवादी, देशप्रेमी नेपाली हुन् भन्ने आशयमा भावनात्मक एकीकरण हुने ठाउँ अझै सकिइसकेको छैन । बदलिएको राजनीतिक परिवर्तनसँगै बदलिएको राष्ट्रिय एकताको मियो यी देखिएका चुनौतीको एकमुष्ट समाधानमा भेटिन सक्छ । कुरोको चुरो समस्याको पहिचानभन्दा समाधानको उपायमा छ । चुनौतीको सामना गर्ने पैरवीहरूमा हामी विभाजित र विखण्डित छौं । समस्याको पहिचानमा हामी एक छौं, तर समाधानको बाटोचाहिँ हामी फरकफरक तरिकाले रोजेका छौं । दैनिक रूपमा हुने राजनीति घटनाक्रमहरूलाई चुनौतीको सामना गर्ने दिशातर्फ मोड्नु आजको आवश्यकता हो । ती घटनाक्रमलाई हेर्ने हाम्रो दृष्टिकोण विभाजित भएकाले हामीले अर्जुनका आँखाबाट होइन, अन्य पाण्डव भाइहरूका आँखाबाट चरो हेरिरहेका छौं । कसैले टाउको देखेको छ, कसैले पात, कसैले चरोको खुट्टा देखेको छ, कसैले रूख देखेको छ । आँखो र नानी मात्र हामीले जहिले देख्छौं, चुनौतीको सामना हामीले त्यहिल्यै गर्न सक्छौं । कुनै सिद्धान्त या वाद बोकेकै आधारमा या पूर्वाग्रही दृष्टिकोण भएको आधारमा खतरामा परेको अस्तित्व जोगाउनु हुँदैन, समृद्धिको विरोधमा लाग्नुपर्छ या आन्तरिक राजनीतिक व्यवस्थापन हुनु हुँदैन भनेर कसैले भन्न सक्दैन । विभिन्न राजनीतिक 'वाद' हरूले हामीलाई वाद र प्रतिवाद गर्न जरुर सिकाएका हुन्छन् तर राष्ट्रिय चुनौतीको सवालमा हामी आफ्नो पार्टीको झन्डा त्याग्न सक्नुपर्छ । देशप्रेम भन्दा अर्को ठूलो सिद्धान्त हुनै सक्दैन । त्यसैले त बालकृष्ण सम भन्छन्, 'देशभक्ति त मर्दैन, चुत्थै देश भए पनि ।' पहिलो चरणमा सबल, समृद्ध र प्रगतिशील राष्ट्रवादको पक्षमा उभिनु, आधारभूत न्याय र मानवाधिकारको पक्षमा उभिनु, जनताको मौलिक अधिकारहरूका साथसाथै जनजीविका सहज बनाउने र समतामूलक समाज निर्माण गर्नेतर्फ लाग्नु, भौगोलिक विविधतामा भावनात्मक एकता खोज्नु र आआफ्नो मौलिकताको रक्षा गर्नतर्फ लाग्नु, यी लक्षणहरू गुदी राष्ट्रवादका लक्षण हुन् । हामीसँग दुइटा राष्ट्रवाद प्रचलित छन् । एउटा बोक्रो राष्ट्रवाद र अर्को गुदी राष्ट्रवाद । आर्थिक विकासलाई अघि बढाएर छिमेकीसँगको परनिर्भरता कम गर्दै जानु गुदी या व्यावहारिक राष्ट्रवाद हो भने सुन्दा मीठो लाग्ने देशप्रेमले ओतप्रोत भएका नाराहरू उचालेर राष्ट्र सकिनै लागेको भनेर जनतामा आतंक फैलाएर आफ्नो चुनावी राजनीति सुरक्षित गर्न खोज्नु बोक्रो या अव्यावहारिक राष्ट्रवाद हो । दोस्रो चरणमा अन्तर्राष्ट्रिय आर्थिक सम्बन्ध मजबुत बनाउनु, दीर्घकालीन परराष्ट्र नीतिको निर्माणसँगै आन्तरिक राजनीतिक शक्तिहरूलाई राज्यको 'वन आई पोलिसी' मा सहमत गराउनु, छिमेकी देशहरूको स्वार्थलाई सम्बोधन गर्दा राष्ट्रियतामा कुनै आँच आउने हैन, बरु अझ मजबुत हुने तरिकाले गर्नु, आयातबराबरको निर्यात र भुक्तानी सन्तुलनमा जोड दिनु, विश्वभर कूटनीतिक च्यानलहरू थप्दै जाने र मौजुदा सम्बन्धहरूलाई थप दरिलो बनाउँदै जानु जस्ता काममा जोड दिएर विश्वमा नेपालको अस्तित्वलाई चुनौतीरहित बनाउन सकिन्छ । विभिन्न कालखण्डमा देखिएका अस्तित्व रक्षाको चुनौतीलाई नेपालका शासकहरूले अहं आन्तरिक नीतिनियमहरूको फेरबदल गरेरै समाधान गर्ने गरेका छन् । इतिहासबाट सिकेर समयसापेक्ष नयाँ केही प्रयोग गर्ने हो भने हामीलाई भारतीय विस्तारवादबाट हुने सुरक्षा चुनौती र अन्य बाह्य विश्वबाट भइरहेका सामाजिक सांस्कृतिक अतिक्रमणलगायतका चुनौतीहरूलाई 'न्युट्रलाइज' गर्न सक्षम हुनेछौं ।"
"नियमापत्ति, माननीय सदस्यहरु !","शाश्वत सत्य हो, सगरमाथाको उचाइ ८ हजार ८ सय ४८ मिटर अग्लो छ । नेपालको क्षेत्रफल १ लाख ४७ हजार १ सय ८१ वर्ग किलोमिटर छ । त्यति नै शाश्वत कुरा के हो भने नेपालको संविधानअनुसार ७ माघ ०७४ भित्र संसद्को निर्वाचन भएर नयाँ संसद् बनिसक्नुपर्छ । यसमा दायाँबायाँ, तर्कुले, बर्धने र लप्पनछप्पन छैन । त्यसपछि भनेको यसको एक मात्र विकल्प हो, जनताले आफूले चुनेर पठाएका प्रतिनिधिहरूलाई आफैंले थप्पड लगाउनु ! जनताले ६०१ सांसदहरूलाई झोस्ने अगुल्टो अरूले होइन, यिनै सांसदहरूले दिएका कारण हुनेछ । आफूमाथि थप्पड लाग्नबाट युवा सांसदहरूले मात्र सिंगो सदन र प्रतिनिधिहरूलाई जोगाउन सक्छन् किनभने अब जनतालाई विश्वास कसैसँग छ भने युवा सांसदहरूमा मात्र बाँकी छ, बूढाखाडामा होइन ! युवा सांसदहरू सक्रियतापूर्वक लागेर रोस्ट्रम घेरे भने निर्वाचनको दिन तोक्न र निर्वाचन घोषणा गराउन खबरदारीसाथ लागे भने उनीहरूले मात्र मिति पुगिसकेका, हिँड्डुल पनि गर्न नसक्ने उमेर समूहमा पुगेर पनि 'बूढो साँढेले कोरली ओगटे' झैं पद ओगटेर संसद्मा बसिरहेका केही अपवादबाहेक नकच्चरा बूढाबूढी सांसदहरूलाई संविधानले तोकेको म्यादभित्र निर्वाचन गर्न लगाउन बाध्य पार्न सक्छन् । ६ सय १ सांसदमध्ये मिति गुज्रिएको उमेरमा पनि सांसद पद ओगटेर बसेका सांसदलाई किन बेकम्मा भनिएको हो भने यिनीहरू जे काम गर्न चुनिएका हुन्, त्यो गरिरहेका छैनन् । बरु अझ संसद्को समय लम्ब्याउन पाइयो भने नमरुन्जेल संसद्को तलब भत्ता र अन्य सुविधा पाइराखिन्थ्यो भन्ने ध्याउन्नमा मात्र रहेका देखिन्छन् । होइन भने यिनीहरू किन आफ्नो जिम्मेवारीका काम गरिरहेका छैनन् ? राज्यमाथि आर्थिक भार मात्र थोपरिरहेका छन् ? जबकि असोज ३ मा संविधान जारी भएको एक वर्षभित्र चुनाव सम्पन्न गरी नयाँ जनादेश लिनुपथ्र्यो ।फेसबुकमा विश्वविजय बज्राचार्यको पोस्ट्लाई सीताराम भट्टले सेयर गरेको सामग्री पाठकहरूसँग पनि छलफल गर्न मन लाग्यो । बज्राचार्यले खोजमेल गरेर राखेको तथ्यांकमा विश्वका दस सबैभन्दा बढी जनसंख्या र सांसद संख्या टेबल बनाइएको छ, जुन यस प्रकार छः यो तुलनाले नेपाल अरू देशसँग कहाँनेर रहेछ र यहाँका नेताहरूले देश र जनतालाई कति ठूलो भारी सांसदको नाममा बोकाइरहेका रहेछन्, प्रस्ट हुन्छ । यति ठूलो संख्यामा सांसदहरू बोकेर पनि नेपालमा यी राष्ट्रका भारले गरेको काम जगजाहेर छ । पहिलो संविधानसभाको कार्यकाल दुई वर्ष थपेर पनि यिनले केही गर्न सकेनन् । दोस्रो संविधानसभाबाट संविधान त ल्याए तर त्यसैमा आफूले उल्लेख गरेका न्यूनतम काम पनि गर्न सकिरहेका छैनन् । उनीहरूले नै तोके परिवर्तित संविधानसभाको आयु दुई वर्ष तर यसबीच काम नगरेर यिनीहरू देशलाई नै बन्दी बनाइरहेका छन् । नचाहिँदा र रकमी काम गरिरहेका छन् । त्यसैमध्ये भर्खरै सांसदहरूले गरेको रकमी काम हो बैंक तथा वित्तीय संस्थासम्बन्धी ऐन (बाफिया) संसद्बाट पास गर्नु ! विधायक भनिने सांसदहरू आफैं बैंक चलाउने कार्यकारी छन् । यिनले कसरी जनतालाई झुक्याए भने राष्ट्रबैंकले मस्यौदा गरी पेस गरेको बाफिया विधेयकमा अध्यक्ष भनेर राखेको पद छ तर सांसदहरूले संसद्बाट पारित गर्दा 'कार्यकारी' भन्ने शब्द थपिदिए । त्यस्तै प्रमुख कार्यकारी अधिकृतको कार्यकाल बढीमा दुई लेखेकोमा लगातार भन्ने शब्द थपिदिए । यो चलाखी पछाडिको कारण हो, दुई कार्यकाल पूरा गरेर एक कार्यकाल ब्रेक गरेपछि फेरि बन्न पाइने भन्ने अर्थ लाग्ने गरी विधेयक पास गरे । दुनियाँमा व्यापारी, सांसदले बैंक चलाउँदैनन् । बैंक बैंकरले चलाउँछन् । नीतिनिर्माता र व्यापारीले बैंक चलाउनु हुन्न, बैंक त उनीहरूका लागि चलाउने हो । जसरी बस ड्राइभरले चलाउने हो, पेसेन्जरले होइन । यहाँ चालकले होइन, यात्रुले चलाउँदा जसरी त्यो खतरनाक यात्रा हुन्छ त्यसैगरी व्यापारी र सांसदले बैंक चलाउँदा बैंकिङ क्षेत्र खतरनाक अवस्थामा पुगिरहेको छ । तर यहाँ विधायकहरू नै यस्तो गैरसैद्धान्तिक र गैरकानुनी काम गरिरहेका छन् । यसो किन भनिएको हो भने बैंक नियम, कानुन, प्रक्रिया, पद्धतिबाट चल्नुपर्छ । व्यापारी र सांसदले बैंक चलाउन थाले भने जनताको निक्षेप (डिपोजिट) अपचलन हुन्छ । यिनले आमजनतामा के भ्रम सिर्जना गर्न खोजेका छन् भने बैंकको पैसा भनेको सांसद र व्यापारीको हो । खासमा बैंकमा जम्मा रहेको पैसा न व्यापारीको हो न त सांसदको नै । यो पैसा त सर्वसाधारण जनताले जम्मा गरेको हो । जनताको यो नासो कहाँ लगानी गर्ने र कुन परियोजनामा खर्च गर्ने भन्ने बैंकरले होइन, व्यापारीले गर्न थाल्यो भने बैंकको पैसामा उद्यमी होइन, काला व्यापारीले चलखेल गर्न थाल्छन् । बाफिया पारित गरेर सांसदहरूले कालोबजारीसँग मेलमिलाप र चलखेल गरेर जनताले खाइनखाइ जम्मा गरेको राशि दुरुपयोग गर्ने सीधै मतियारको काम गरेका छन् । अब सांसदले पारित गरेको विधेयक कानुन बन्न राष्ट्रपति विद्यादेवी भण्डारीकहाँ प्रमाणीकरणको लागि जाँदैछ । अब यो जनविरोधी षड्यन्त्र ठेगान लगाउने जिम्मेवारी राष्ट्रपतिकहाँ पुगेको छ । राष्ट्रपतिले प्रमाणीकरण नगरेसम्म विधेयक ऐन बन्दैन । संविधानअनुसार संसद्ले जे पठायो राष्ट्रपतिले त्यसमा सही गरेर पठाउने भन्ने छैन किनभने संविधानको संरक्षक राष्ट्रपति नै हो । उनले संसद्ले पारित गरेर पठाएको विधेयकमा नपुगेका प्रावधान थप्न र बढी भएका प्रावधान हटाउन विधेयकलाई संसद्मै फिर्ता गर्ने मात्र होइन, नियमापत्ति माननीय सदस्यहरू भन्दै बाफियामाथि नखेल भन्नुपर्छ । यसले राष्ट्रपतिको गरिमा, गम्भीरता र जनताप्रतिको जिम्मेवारी पुनर्पुष्टि गर्नेछ । बाफियाभित्रै राष्ट्रबैंकका गभर्नर, डेपुटी गभर्नर र कार्यकारी निर्देशक तहमा पुगेका नियमनकारी निकायका प्रमुखहरूले बैंक तथा वित्तीय संस्थामा कहिल्यै पनि सहभागी हुन नपाउने व्यवस्था पनि गर्नुपर्ने देखिन्छ किनभने अहिले राष्ट्रबैंकको नेतृत्वमा बसेर नियम बनाउने र अवकाशपश्चात् तिनै संस्थामा जागिर खानको लागि केही समय विश्राम लिन खोजेको देखिने गरी खेलिएको छ । यसलाई पनि निर्मूल गर्न राष्ट्रपतिले प्रश्न उठाएर विधेयक फिर्ता पठाउनुपर्ने देखिन्छ । बाफिया विधेयक पारित गरेकाले नेपालको संसदीय इतिहासमा मात्र यस्तो भयो भन्न खोजिएको होइन, कर्मचारीतन्त्रमा पनि यही रोग फस्टाइरहेको यतिखेर उल्लेख गर्नु प्रासंगिक हुनेछ । मन्त्रालय र विभागमा बसेर एनजीओआईएनजीओलाई दर्ता दिने, उसैको शीर्षकमा बजेट राख्ने, लबिङ गर्ने र घरपरिवारकालाई जागिर खुवाउने अनि आफू डमीविज्ञ बनेर पार्टटाइम काम गरी पैसा असुल्ने मात्र होइन, पेन्सन पाकेपछि त्यही एनजीओआईएनजीओका पदाधिकारी, सल्लाहकार भई आकर्षक तलब, भत्ता, गाडी सुविधा लिएर राष्ट्रियअन्तर्राष्ट्रिय मञ्चहरूमा सरकारका कमीकमजोरी औंल्याउँदै क्रान्तिकारी, परिवर्तनकारी, प्रगतिशील, समावेशी बनेको नाटक गरिटोपल्छन् । यिनै र यस्तै कर्मचारीलाई अहिले जागिर खान उमेर बढाउनुपरेको छ । ३० वर्ष र ५८ वर्ष उमेरको हद बढाएर ६० वर्ष पुर्याउन कन्दनी कसेर लागेका छन् । यही संशोधन विधेयक ल्याउन कर्मचारीतन्त्रका सीमित लाभदायीहरू लागिरहेका छन् । यो विधेयक ल्याएर दुई वर्ष नयाँ कर्मचारी भर्ना पनि बन्द गर्ने डिजाइनअन्तर्गत काम भइरहेको बुझिएको छ किनभने लोकसेवा आयोग जुन छ, त्यहाँ आफ्नो कार्यकालमा निजामती प्रशासनलाई वैज्ञानिक, व्यावसायिक, पारदर्शी बन्न नदिने थोत्रा, पुराना, ओथारा बसेका सचिवहरूलाई नियुक्त गरिएको छ, राजनीतिक भागबन्डामा । त्यसको सिफारिस भनेकै यस्तै काम देखिएको छ । यिनले नयाँ उत्साही र काविल जनशक्तिलाई प्रशासनमा प्रवेश गर्न नदिन कति बेतुक र हावादारी तर्क दिइरहेका छन् भने नयाँ युवाहरूलाई प्रशासनमा ल्याउँदा सरकारी खर्च बढ्छ । संस्थागत स्मरणसमेत रहँदैन । के त्यसो भए ६० वर्ष उमेर पुर्याएर पिण्ड खाने उमेरकाहरू घाँस खाएर बस्छन् ? तलब सुविधा, भत्ता लिँदैनन् उनीहरू ? माननीय सांसदहरू यिनैलाई समर्थन गरिरहेका छन् । जहाँसम्म कर्मचारीहरूलाई पेन्सन दिने कुरा छ, अहिलेको व्यवस्था अवैज्ञानिक छ । एक मानव संसाधन विज्ञले भने यसमा आमूल परिवर्तन नगरेसम्म निजामती प्रशासन विकासमैत्री र जनमुखी हुनै सक्दैन । यो भुत्ते नै रहिरहनेछ । आफ्ना हनुमान खरदार सुब्बा कर्मचारीहरूको सरुवा गराएर विधायकहरू विधेयक संशोधन विनिमय गर्नुलाई नै बहादुरी ठानिरहेका छन् ! जबकि यी सांसदहरू विधायक हुन् भन्ने नै बिर्सिरहेका छन् । बिचौलिया, व्यापारी, कालोबजारी, अपराधी, ठेकेदार, डन र भ्रष्टहरू बोक्न छोड माननीयहरू ! राष्ट्रपतिले यो पक्षमा पनि माननीयहरूलाई नियमापत्ति गर्नुपर्छ । राष्ट्रपतिले यही साता आफ्नी कान्छी छोरी अन्माएकी छन् । तर अरू विवाहको तुलनामा यो विवाह किन यतिखेर चर्चामा छ भने यिनले पूर्वराजा ज्ञानेन्द्र शाहलाई पनि निमन्त्रणा गरिन् । यसमा फेसबुके र ट्विटेहरू पनि नराम्ररी राष्ट्रपति विद्या भण्डारीमाथि खनिए । तर राष्ट्रपतिले पूर्व निरंकुश राजालाई आफ्नो प्रांगणमा उपस्थित गराएर गणतन्त्र संस्थागत गरेकी छन् । पूर्वराजाले पनि आमनागरिक बनेर गणतन्त्रलाई सहयोग गरेका छन् । यो विवाहको अर्को महत्त्व गतवर्ष विवाहपञ्चमीमा राष्ट्रपति जनकपुर जाँदा उनमाथि भएको अपहेलनालाई जनकपुरकै यादवका छोरालाई कान्छी छोरी दिएर लिच्छवीकालमा अंशुबर्माले आक्रमणकारी श्रङचङगम्पोलाई भृकुटी अन्माएर उत्तरतिरबाट हुने आक्रमण सदाका लागि रोकेजस्तै राष्ट्रपति विद्या भण्डारीले मधेसका जनतालाई कुटुम्ब बनाएर मधेस, पहाडको पारिवारिक एवम् सांस्कृतिक एकताको सन्देश दिएकी छन् । डाक्टर निशाकुसुम भण्डारी इन्जिनियर अभिषेक यादवकी धर्मपत्नी बनेकी छन् । गतवर्ष तत्कालीन प्रधानमन्त्री खड्गप्रसाद ओली मंसिर ०७३ मा स्थानीय प्रादेशिक र संसद्को चुनाव गर्ने कार्यसूची तयार गरी निर्वाचन घोषणा गर्न ठिक्क परेका थिए । यही चुनाव बिथोल्न अकस्मात सत्ता परिवर्तनको खेल सुरु भयो र प्रचण्ड नौमहिने सरकारका प्रधानमन्त्री बने । माननीय सदस्यहरूले दलबदलु गरेर भोट खसाले । संविधानले दिएको ७ माघ ०७४ को लागि एक वर्ष बाँकी रहँदा फेरि माननीय सदस्यहरू अलमलिन लागेको देखिँदै छ । कतिपय सांसद यही मितिलाई आफ्नो जागिर सकिने दिन ठानिरहेका छन् र यसलाई पर धकेल्न प्रयत्न गर्न थालेका छन् । यिनीहरूलाई सदनभित्रै तह लगाउन जनताको आवाज मुखरित गर्न सक्ने युवा सांसदहरूमध्ये प्रखर गगन थापा, स्वास्थ्य मन्त्रालयको फोहोरको डंगुरमा अल्मलिएका छन् । रवीन्द्र अधिकारी विकास समिति सभापति बनेर हिँडडुलमै बिलाएका छन् । चन्द्र भण्डारी आफ्नै पार्टी सभापति र कांग्रेसको समर्थनमा प्रधानमन्त्री बनेका प्रचण्डको उनकै पाँच नम्बर प्रदेश टुक्र्याउने अभियानविरुद्ध लाग्दालाग्दै संसद्बाट हराएका छन् । धनराज गुरुङ पनि लापत्ता छन् । रेखा शर्मा विधेयकको पाता पल्टाउँदै बरालिइरहेकी छन् । लेखासमिति छोडेर ऊर्जामन्त्री बनेका जनार्दन शर्मा प्रभाकर कुलमानको साथ लिएर झिलिमिली अभियानमा लागेर जिउँदो त देखिएका छन्, तर चुनावलाई एजेन्डा बनाउन सकिरहेका छैनन् । नियमापत्ति सभामुख भनेर संसद्लाई गुन्जायमान गराउनुपर्ने युवा सांसदहरूलाई भन्नैपर्ने भएको छ, नियमापत्ति माननीय सांसदहरू !"
सन्धिखर्क घटनाको सन्देश,"गत साता अर्घाखाँची जिल्लाको सदरमुकाम सन्धिखर्कमा आयोजित अर्घाखाँची महोत्सव कार्यक्रममा आक्रोशित जनसमुदायले ढुंगा प्रहार गरेका कारण उपस्थित ऊर्जामन्त्रीले मन्तव्य प्रकट नगरी प्रहरीको सुरक्षा घेरामा कार्यक्रम स्थलबाट बाहिरिनुपर्यो । त्यतिमात्र नभएर उनीसँगै कार्यक्रममा सहभागी अर्का माओवादी नेताले जनआक्रोशको सामना मात्र गर्नुपरेन, उनले जनसमक्ष आफ्नो गैरजिम्मेवार अभिव्यक्तिको लागि माफीसमेत माग्नुपर्यो । यस घटनाले यतिबेला अर्घाखाँची देशैभरि चर्चाको विषय बनेको छ । लुम्बिनी अञ्चलको पहाडी जिल्ला अर्घाखाँची प्राकृतिक सौन्दर्य एवं साधनस्रोतको उपलब्धताका हिसाबले धनी मानिन्छ । यससँगै अर्घाखाँचीवासी स्वाभिमान एवं परिश्रमका हिसाबले पनि अग्रपंक्तिमा रहेका छन् । अर्घाखाँची शैक्षिक एवं राजनीतिक चेतनाको हिसाबले अग्रणी जिल्लाको कोटीमा पर्दछ । संस्कृत व्याकरणका प्रणेता पाणीनिको जन्म अर्घाखाँचीकै पणेनामा भएको मानिन्छ । राष्ट्रनिर्माता पृथ्वीनारायण शाहलाई लालनपालन एवं तिनको व्यक्तित्व निर्माणमा योगदान दिने उनकी जेठी आमा चन्द्रप्रभावती खाँची राज्यकी राजकुमारी थिइन् । देशमा जहानियाँ राणाशासनविरोधी संघर्ष होस् वा पञ्चायती निरंकुशता वा राजतन्त्रविरोधी आन्दोलन, अर्घाखाँचीवासीले अग्रपंक्तिमा रहेर आफ्नो जुझारुपना प्रदर्शन गर्दै आएका छन् । राष्ट्रियता, राष्ट्रिय स्वाधीनता र जनपक्षधरता अर्घाखाँचीवासीको सदैव सर्वस्वीकार्य आदर्शको रूपमा रहँदै आएको छ । उनीहरूले ती आदर्शका लागि प्रयत्नरत जोकसैलाई प्रोत्साहन र समर्थन दिँदै आएका छन् । अनि जो ती आदर्शविरुद्ध देखा पर्छ, त्यसलाई तिरष्कार गर्नसमेत पछि परेका छैनन् । पञ्चायती शासनको चरम उत्कर्षका बेला चर्चित काण्डहरूमध्येको बर्रेकाण्ड अर्घाखाँचीकै भूमिमा भएको थियो । अनि अर्घाखाँचीकै टंक भुसाल र वसिर मियालगायतका व्यक्तिहरूले मुलुकलाई त्याग एवं बलिदानको पाठ पढाएर गएका थिए, जुन कुराबाट अर्घाखाँचीवासीले निरन्तर प्रेरणा लिइरहेका छन् । विकास र अवसरका हिसाबले पछि परेकाले पहिल्यैदेखि नै त्यहाँका वासिन्दामा अवसर र सुविधाको खोजीमा खासगरी लुम्बिनी अञ्चलकै कपिलवस्तु र रुपन्देही अनि राप्ती अञ्चलको दाङ जिल्लामा बसाइँसराइ गर्ने प्रवृत्ति रहँदै आएको छ । कतिपयले त अर्घाखाँची र ती जिल्लामध्ये कुनै एक जिल्ला दुवैतिर बसोवास गर्दै आएका छन् । यसरी पहाड उनीहरूको घर र तराई आँगनको रूपमा रहँदै आएको छ । ०६२६३ को जनआन्दोलनपश्चात् देशमा संघीय व्यवस्था लागू गर्ने अठोटअनुसार नयाँ संविधान तर्जुमा गर्दा देशलाई सातवटा प्रदेशमा विभाजन गरियो । जसमध्ये प्रदेश नम्बर २ र ६ बाहेकका पाँच प्रदेश पहाड र तराई जिल्ला मिलाएर निर्माण गरियो । यीमध्येको प्रदेश नम्बर पाँच यतिबेला झन्डै डेढ महिना लामो आन्दोलनका कारण चर्चामा छ । नेपाली कांग्रेस र माओवादीलगायतका पार्टीहरूको सरकारले मधेसीहरूका माग पूर्तिका नाममा पाँच नम्बर प्रदेशका पहाडी जिल्ला छुट्ट्याएर चार नम्बर प्रदेशमा गाभ्ने गरी संविधान संशोधन गर्ने सार्वजनिक गरेपछि सिंगो पाँच नम्बर प्रदेश आन्दोलित हुन पुगेको छ । आन्दोलनकारीहरूका अनुसार पाँच नम्बर प्रदेशलाई टुक्य्राउने कार्य एक त उक्त क्षेत्रका पहाडी जिल्लाहरूलाई तराईसँगको सम्बन्धविच्छेद गरेर पहाडी जिल्लाका नागरिकहरूको जीवनयापन कष्टकर तुल्याउने हेतुले प्रेरित छ । दोस्रो, यो कार्य भारतीय स्वार्थप्रेरित छ । यो कार्य अन्ततः मुलुक टुक्य्राउने ध्येयप्रति समर्पित छ भन्ने रहेको छ । यस आधारमा यतिबेला सिंगो देश संविधान संशोधन पक्षधर र विरोधी दुई खेमामा विभाजित हुन पुगेको छ । पाँच नम्बर प्रदेशका लगभग सबै जिल्लामा प्रदेश विभाजनको प्रस्तावविरुद्ध सशक्त जनमत रहेको पाइन्छ । यद्यपि संविधान संशोधन (अझ खासगरी पाँच नम्बर प्रदेश विभाजन) विरोधी आन्दोलनलाई सत्ता पक्षले एमालेको उक्साहटमा भएको आन्दोलन भनी आरोपित गर्ने गरेको छ । तर वास्तविकता त्यस्तो छैन । यो आन्दोलन कुनै दलविशेषको पहलमा भएको आन्दोलन नभएर पाँच नम्बर प्रदेश विभाजनविरोधी सम्पूर्ण जनताको आन्दोलन हो । यसलाई कुनै पार्टीविशेषको आन्दोलन ठान्ने मानसिकता पराजित मानसिकता त हुँदै हो, त्यसभन्दा बढी यो जनविरोधी एवं राष्ट्रविरोधी मानसिकता पनि हो । यो कुन अर्थमा भने यतिबेलाको संविधान संशोधनको एजेन्डा भारतद्वारा प्रायोजित एजेन्डा हो । यो कुरा मधेसी दलहरू एवं सरकारी पक्षलाई भारतद्वारा भइरहेको उक्साहट र समर्थन हेर्दा स्पष्ट हुन्छ । यसरी हेर्दा पाँच नम्बर प्रदेशका जनताले हाल सञ्चालन गरेको आन्दोलन राष्ट्रियता र राष्ट्रिय स्वाधीनताको लागि सञ्चालन गरेको आन्दोलन रहेको प्रस्टिन्छ । तर सत्ता स्वार्थको लागि राष्ट्रिय स्वाभिमानकै बलि दिन चाहनेहरू पाँच नम्बर प्रदेशलाई विभाजन गरेर उक्त प्रदेशका जनताको भावनासँग खेल्ने र तिनीहरूलाई अपमानित गर्ने कार्यमा लागेका छन् । तिनीहरूको यस किसिमको कार्यबाट उक्त प्रदेशका जनताले आफूलाई अपमानित मात्र अनुभव गरेका छैनन्, आक्रोशितसमेत हुन पुगेका छन् । सन्धिखर्कमा गएको पुस २८ गते भएको घटनालाई उल्लिखित परिप्रेक्षमा हेर्नुपर्ने हुन्छ । नेपाली जनताबीच लम्पसारवादीको पहिचान बनाएको पुष्पकमल दाहाल नेतृत्वको सरकारका ऊर्जामन्त्रीले अर्घाखाँचीका जनतासामु उनीहरूले भोगिरहेको ऊर्जा संकटलाई हल गर्ने योजना वा आश्वासनसम्म दिन सकेका भए प्रशंसा बटुल्थे । उनको कार्यकालमा काठमाडौंमा भइरहेको लोडसेडिङ नियन्त्रण कार्य देखेका जनताले उनीबाट त्यसै किसिमको अपेक्षा गरेका हुन सक्थे तर उनले त्यो बाटो नभएर जनतालाई चिढ्याउने बाटो रोजे । महोत्सव उद्घाटनअगावै प्रेससँगको भेटघाटमा उनले पाँच नम्बर प्रदेश टुक्य्राउने कुरामा जोड दिँदै अर्घाखाँचीका जनताले त्यसपछि कायम हुने प्रदेशको राजधानी पोखरासम्म सुरुङमार्गबाट पुग्न सक्छन् भन्ने जस्तो गैरजिम्मेवार अभिव्यक्ति दिए । लामो समयदेखि लुम्बिनीराप्ती अञ्चलका पहाडी जिल्लालाई पाँच नम्बर प्रदेशबाट टुक्य्राउने योजनाविरुद्ध आन्दोलनरत अर्घाखाँचीवासी आफूहरूको मागप्रति प्रकट यस किसिमको उपेक्षाबाट असन्तुष्ट हुनु स्वाभाविकै थियो । मन्त्रीको अभिव्यक्तिबाट खिन्न जनतालाई आक्रोशित तुल्याउने कार्य मन्त्रीसँगै कार्यक्रममा सहभागी उनकै पार्टीका सोही जिल्लाका नेताले गरे । कार्यक्रमलाई सम्बोधन गर्दै उनले 'पाँच नम्बर प्रदेश टुक्रिएर केही हुँदैन, देश टुक्रिनुभएन' भन्ने अभिव्यक्ति दिएपछि जनताको धैर्यको बाँध फुट्यो । उनीहरूले आफ्नो भावनाको विरोध गर्नेहरूविरुद्ध नाराबाजी र ढुंगामुढासम्म गर्न पुगे । जनआक्रोशबीच प्रहरीले मन्त्रीलाई कार्यक्रमस्थलबाट सुरक्षित बाहिर निकाल्यो । मन्त्रीले आफ्नो मन्तव्यसम्म प्रकट गर्न पाएनन् । पछि जनतालाई आक्रोशित तुल्याउने गरी मन्तव्य दिने माओवादी नेता (!) ले आफू पनि अर्घाखाँचीवासी भएको र जिल्लावासीसँग टाढा हुन नसक्ने भन्दै आफ्नो भनाइका लागि जनसमक्ष माफी मागे । उल्लिखित घटनाले धेरै सन्देशहरू दिएको छ । प्रथम, अर्घाखाँचीवासीले आफ्नो राष्ट्रियताप्रेमी एवं स्वाभिमानी भावनाको पुनर्पुष्टि गरेका छन् । हो, देशमा संघीयता राष्ट्रको युगीन आवश्यकता वा केही व्यक्तिहरूको सत्ता स्वार्थपूर्ति केका लागि लागू गर्नुपरेको हो ? यस कुराको पुष्टि समयक्रमसँगै हुँदै जाला, तर संघीयता जनचाहनाअनुरूप लागू गरिनुपर्छ । यसलाई सीमित व्यक्तिहरूको सत्ता स्वार्थको परिपूर्ति गर्ने वा देशै विखण्डित गर्ने हेतुले संरचित गरिनु हुँदैन । संविधान निर्माण गर्दा एक किसिमको संघीयताको खाका निर्धारण भइसकेपछि पुनः एक पक्षको चाहनाअनुरूप चलखेल गर्ने कार्यले विषयवस्तुलाई अझ बढी जटिलता प्रदान गर्दछ भन्ने कुराको यो राम्रो उदाहरण हो । दोस्रो, सन्धिखर्क घटनाले राजनीतिक स्वार्थका निम्ति संविधान संशोधन गर्नेहरूलाई बेलैमा सचेत तुल्याउने कार्य गरेको छ । यसबाट कसैले सत्ता स्वार्थका निम्ति विदेशीको योजनामा जनचाहनाविपरीत संविधान संशोधन गरी एक क्षेत्रलाई अर्कोतर्फ गाभ्ने कार्य गर्दछ भने त्यो जनतालाई स्वीकार्य हुने छैन र त्यसले अन्ततः संघीयतालाई नै विफल तुल्याउन सक्छ भन्ने स्पष्ट सन्देश दिएको छ । यसबाट विद्यमान संघीय खाकालाई जथाभावी परिवर्तन गर्न खोज्नेहरू नै संघीयताविरोधी भएको स्पष्ट भएको छ । तेस्रो, सन्धिखर्क घटनाले जनचेतनाले माथिल्लो स्तरमा विकास गरेको कुरा देखाएको छ । यतिबेला अर्घाखाँची मात्र नभएर पाँच नम्बर प्रदेशअन्तर्गत सबै जिल्लाका वासिन्दा प्रस्तावित संविधान संशोधनविरुद्ध आन्दोलनमा छन् । उक्त आन्दोलनमा कुनै एउटा पार्टीका सदस्य एवं समर्थकहरू नभएर सबै पार्टी समर्थक र सामान्य नागरिकसमेतको संलग्नता रहेको पाइन्छ । त्यसैले यो आन्दोलन जनआन्दोलन पनि हो । जुन आन्दोलनले सबैखाले जनविरोधी शक्तिहरूलाई पराजित गर्ने सामथ्र्य राख्छ । त्यसैले जनभावनासँग खेलाँची गर्नेहरूले सन्धिखर्क घटना प्रारम्भ मात्र भएको कुरालाई समयमै बुझ्नु र आफूलाई सच्याउने कार्य गर्नु उनीहरूकै हितमा हुनेछ । चौथो, सन्धिखर्क घटना अर्घाखाँचीवासीहरूको धैर्यको प्रस्फुटन पनि हो । दसबर्से माओवादी 'जनयुद्ध' का क्रममा अर्घाखाँचीका कयौं नागरिकहरूले सहादत प्राप्त गरेका छन् । सन्धिखर्कमा भएको माओवादी आक्रमणबाट ध्वस्त संरचनाहरूको अझ पुनर्निर्माण भइसकेको छैन भने माओवादी आक्रमणबाट मालपोत र नापी कार्यालय ध्वस्त हुँदा नष्ट भएका नागरिकका जग्गाधनी पुर्जाहरू अझ तयार भइसकेका छैनन् । यसबाट उनीहरूले निकै व्यावहारिक कठिनाइहरू बेहोर्नु परिरहेको छ । माओवादी पार्टी पटकपटक सत्तामा पुगे पनि जनताका यी र यस्ता अन्य समस्या समाधानमा कुनै सरोकार राखेको पाइँदैन । यी सबै मुस्किलहरू बेहोर्दै आएका जनता अब यस किसिमका ज्यादती सहेर बसिराख्ने स्थितिमा छैनन् भन्ने प्रस्ट भएको छ । उल्लिखित आधारमा सन्धिखर्क घटना कसैप्रति पूर्वाग्रह किसिमले गराइएको नभई यो जनविरोधी क्रियाको प्रतिक्रियास्वरूप सिर्जना हुन गएको देखिन्छ । त्यसैले सम्बन्धित दलको नेतृत्वले यस घटनालाई बक्तव्यबाजी गरी निन्दा गर्ने र यसको दोष अरूमाथि थोपर्दै आफू पानीमाथिको ओभानो बन्ने प्रयत्न गर्नुभन्दा यसले दिएको सन्देशलाई गम्भीरतापूर्वक बुझ्नु र अविलम्ब आफ्नो कार्यशैली सुधार्नेतर्फ लाग्नुपर्छ । जनता अब कसैको डर, धाक, धम्की एवं बहकाउमा नलागेर कुनै पनि घटना एवं कार्यको समर्थन वा विरोध त्यसका गुणदोषका आधारमा गर्ने हैसियत राख्छन् । त्यसैले अब राजनीति गर्नेहरूले जनमतको कदर गर्न सिक्नुपर्छ । तर यसो नगरेर बरु मुलुक टुक्रियोस् तर आफ्नो स्वार्थ रत्तिभर खण्डित नहोस् भन्नेहरूलाई जनताले अस्वीकार गर्ने मात्र होइन, दण्डित गर्नसमेत पछि पर्दैनन् भन्ने पछिल्लो उदाहरण सन्धिखर्क घटना हो ।"
