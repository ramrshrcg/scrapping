शीर्षक,विवरण
"रक्तदान, दयावीरसिंह र परोपकार संस्था","दान आफैंमा महत्त्वपूर्ण हो । यसले मान्छेमा रहेको स्वार्थ त्यागको भावना प्रतिबिम्बित गर्छ । दान पनि धेरै किसिमका हुन सक्छन् धनदान, अन्नदान, भूमिदान, नेत्रदान आदि । तर यी दानहरूभन्दा पनि अति उत्कृष्टतम् दान हो रक्तदान । कुनै स्वस्थ व्यक्तिले रोगले ग्रस्त भएर रगतको कमी हुन गई मरणासन्न अवस्थामा पुगेका रोगीको जीवनको लागि आफ्नो शरीरको रगत दिने कार्य नै वास्तविक अर्थमा रक्तदान हो । रक्तदान मानव स्वास्थ्यसँग सम्बन्धित अति विशिष्ट सामाजिक सेवा हो । एकजना व्यक्तिबाट दिइएको एक थोपा रगतले अर्को एकजना व्यक्तिको जीवन संरक्षण हुने हुनाले नै रक्तदानलाई जीवनदान पनि भनिएको हो । नेपालमा रक्तदानको परम्पराको प्रारम्भ गर्ने पहिलो व्यक्ति अग्रणी समाजसेवी दयावीरसिंह कंसकार हुनुहुन्छ । उहाँले नै अर्काको लागि सर्वप्रथम रक्तदान गर्नुभएको हो । जतिखेर नेपालमा निरंकुश राणाशासन थियो, जनताको पढ्ने, लेख्ने र बोल्ने स्वतन्त्रता दासताभित्र कैद थिए । सेवा, परोपकार, दया र करुणाजस्ता उच्च मानवीय भावना आफ्ना हृदयमा हुँदाहुँदै पनि मान्छेलाई बाहिरी व्यवहारमा प्रकट गर्न प्रतिबन्ध थियो । अनि जातभात, छुवाछूत, डर, त्रास र अन्धविश्वासको भावना समाजमा व्याप्त थियो । त्यस्तो बेलामा उहाँले अन्तरात्माबाट प्रेरित भएर स्वतस्फूर्तरूपमा रक्तदान गर्नुभएको थियो । यो घटना २००० सालको हो । त्यसबेला जुद्धशमशेर प्रधानमन्त्री थिए र वीर अस्पतालका सुपरिन्टेन्डेन्ट डा देवव्रतदास गुप्ता थिए । रोगले सिकिस्त भएर भर्खर ल्हासाबाट फर्केर वीर अस्पतालमा भर्ना भएका रत्नकाजी तुलाधर रगतको कमीले मरणासन्न अवस्थामा थिए । आफ्नो छोराको रगतको कमीकै कारणले मृत्यु हुन लागेकोमा उनकी आमा छट्पटाइरहेकी थिइन्, रोइरहेकी थिइन् । त्यही समयमा दयावीससिंह कंसकार कामविशेषले साथी सुपरिटेन्डेन्ट डा देवव्रतदास गुप्तालाई भेट्न वीर अस्पताल पुग्नुभएको थियो । बाटोको एक कुनामा एकजना अधबैंसे महिला रोइरहेको देखेपछि 'किन रुनुभएको आमै ? ' भनी उहाँले अनायास सोध्नुभएछ । उत्तरमा ती महिलाले रुँदै उनको सिकिस्त एक्लो छोरालाई जति सक्यो चाँडै रगत दिइएन भने बाँच्ने सम्भव छैन भनी डाक्टरले भनेको बताइन् । उहाँले उतिखेरै ती स्वस्थ शरीर भएकी मोटीघाटी र हृष्टपुष्ट आमालाई आफैंले रगत दिन प्रेरित गर्नुभयो । तर डर, त्रास र अन्धविश्वासका कारणले आफूलाई नै केही पो हुने हो कि भनेर उनी डराइन् र आफ्ना छोराको लागिसमेत रगत दिन तयार भइनन् । दयावीरले त्यो दृश्य टुलुटुलु हेरिरहन सक्नुभएन । उहाँले तत्काल आफ्नो रगत परीक्षण गराई रत्नकाजीको लागि चाहिनेजति रगत दिनुभयो र उनको जीवन बचाउनुभयो । यो स्वयंसेवामूलक कार्य नेपालको इतिहासमै अद्वितीय र अभूतपूर्व घटनाको रूपमा स्वर्णाक्षरमा अंकित छ । उहाँको यही उच्च मानवीय भावनायुक्त कार्यबाटै नेपालमा अन्धविश्वासका कारणले रगत दिन डराउने प्रवृत्तिमा परिवर्तन आयो । रगत दिँदा मर्नै लागेको मान्छे पनि बाँच्ने रहेछ र आफ्नो स्वास्थ्यलाई पनि कुनै असर पर्दो रहेनछ भन्ने प्रभाव र प्रेरणासमेत सम्पूर्ण युवायुवतीमा जागृत हुन थाल्यो । यसरी नेपालमा दयावीरसिंह कंसाकारको उत्कृष्ट स्वयंसेवामूलक कार्यबाट रक्तदानको परम्परा सुरु भएको हो र 'रक्तदान जीवनदान' भन्ने भावना विकास भएको हो । सर्वप्रथम व्यक्तिगत ढंगले स्वयंसेवामूलक रक्तदानको सुरुआत गर्नुभएका दयावीरसिंह कंसकारले नै संस्थागत स्वयंसेवामूलक रक्तदानको परम्परालाई पनि अगाडि बढाउनुभएको हो । २००० सालमा उहाँबाट भएको पहिलो रक्तदान कार्य र २००१२ सालतिर काठमाडौंमा महामारीका रूपमा फैलिएको हैजाको प्रकोपबाट पीडित बिरामीको सेवा र उपचारको लागि असंख्य युवायुवतीलाई स्वतः स्फूर्त रूपमा स्वयंसेवामा परिचालन गर्दै आफ्ना पवित्र स्वयंसेवालाई मूर्तरूप दिने क्रममा २००४ साल असोज १० गते स्थापना गर्नुभएको 'परोपकार औषधालय' २००७ सालपछि 'परोपकार संस्था' का रूपमा रूपान्तरण भई सेवाकार्यलाई व्यापकता दिइएको हो । राणा शासनकाल जस्तो निरंकुशताका बेलामा कुनै पनि संघसंस्थाको स्थापना हुनु अनौठो र अस्वाभाविकजस्तै थियो भने अझ धेरैभन्दा धेरै जनताको स्वास्थ्य सेवासँग सम्बन्धित 'परोपकार' जस्तो लोककल्याणकारी सामाजिक संस्थाको स्थापना हुनु त झनै असम्भव प्रायः नहुने कुरै थिएन । तर पनि उहाँका सेवा, समर्पण भाव र त्यसको संस्थागत विकासको लागि निरन्तर उहाँले गर्नुभएको संघर्षका कारणले 'परोपकार संस्था' विधिवत् स्थापना हुन सकेको कुरालाई बिर्सन सकिँदैन । यसरी 'परोपकार संस्था' को स्थापनासँगै नेपालमा स्वयंसेवामूलक रक्तदान आन्दोलनले संस्थागत रूप प्राप्त गर्यो । समाज सेवाका सुविख्यात शिखर पुरुष दयावीरसिंहले सुरु गर्नुभएको रक्तदानको पुनीत अभियानमा परोपकारका सयौं कर्मठ स्वयंसेवक कार्यकर्ताले आफूहरूलाई समेत सहभागी गराउनुभयो । 'परोपकार संस्था' ले निःशुल्क स्वास्थ्योपचार र औषधी वितरण, एम्बुलेन्स सेवाका साथै बिरामीका निमित्त आवश्यक रगत नियमित रूपमा उपलब्ध गराउने कार्य २०१७ सालपछि आन्दोलनकै रूपमा सञ्चालन गर्यो । यसको लागि 'परोपकार संस्था' ले हजारौं स्वयंसेवकहरूलाई व्यवस्थित रूपमा परिचालन गर्यो । गरिब र असहायले मात्र होइन, धनी र समृद्ध परिवारका व्यक्तिले पनि आवश्यकताअनुसार रगत नपाएर मर्न बाध्य हुनु परिरहेको बेलामा 'रक्तदान जीवनदान हो' भन्ने मानवीय भावना हृदयंगम गरी 'परोपकार संस्था' ले गरिबधनी, ठूलो जात, सानो जात भन्ने कुनै भेदभाव नराखी रक्तदाता स्वयंसेवकहरूको व्यवस्था गरेको हो । सुरुमा वीर अस्पताल र शान्तभवन अस्पतालमा बिरामीहरूको लागि रगत चाहिनेबित्तिकै परोपकारका स्वयंसेवकहरू रक्तदान गर्न अस्पतालमै पुग्दथे । परोपकार संस्थाबाट २०१० सालमा शिलान्यास भई २०१६ सालमा 'परोपकार श्री ५ इन्द्रराज्यलक्ष्मी देवी प्रसूति गृह' को स्थापना भएपछि त्यहाँ पनि आवश्यक रगत दिने कार्य परोपकारकै स्वयंसेवकहरूले गरेका हुन् । अस्पताल र बिरामीहरूबाट आग्रह हुनासाथ परोपकारले आफ्ना स्वयंसेवकहरूबाट निःशुल्क रक्तदान गर्ने व्यवस्था गरेको थियो । पछि विभिन्न समुदायसमुदायमा गई सबैलाई रक्तदानको लागि संस्थाले प्रेरित गर्दा भरियाहरूसमेतलाई यथोचित पारि श्रमिक दिई व्यवस्था गर्न थालियो । तर ती भरियाहरूले भारी बोक्नुभन्दा बढी कमाउन सकिएपछि रगत दिइएको ६ महिना पनि नपुग्दै लुकीछिपी फेरि रक्तदान गर्न आउने गरेकाले उनीहरूको स्वास्थ्यस्थिति ख्याल गरी अभिलेखीय कार्ड दिने व्यवस्था गरिएको समेत यस क्षेत्रमा लागेका धेरैलाई ज्ञात हुनुपर्छ । 'परोपकार संस्था' ले आफ्ना स्वयंसेवकहरूको रक्तसमूह परीक्षण गरी पहिचान गर्ने र अस्पतालबाट माग हुनासाथ आवश्यक समूहको रगत उपलब्ध हुने व्यवस्था पनि गरेको थियो । परोपकारका रक्तदाता स्वयंसेवकहरूमा पुरुषहरू मात्र होइन, महिलाहरू पनि थिए । यसरी 'परोपकार संस्था' बाट रक्तदान आन्दोलन सुरु भएको हो । परोपकारका हजारौं स्वयंसेवकले रक्तदान गरी यस आन्दोलनलाई ऐतिहासिक बनाएका हुन् भन्नेमा दुईमत छैन । परोपकारका पिता श्रद्धेय दयावीरसिंह कंसकारको उत्कृष्ट सेवा र सपनाअनुरूप 'परोपकार संस्था' ले स्थापना गरेको 'परोपकार श्री ५ इन्द्रराज्यलक्ष्मी देवी प्रसूति गृह' मा २०२८ साल कात्तिक महिनामा एनिमा रोग लागेकी एकजना बालिकालाई पूरै रगत परिवर्तन गरी बचाएको कुरा पनि यहाँ विशेष उल्लेखनीय छ । निशाकेशरी नाम गरेकी ती बालिकाका पिताको रगत आरएच ग्रुप ए पोजिटिभ र आमाको रगत ए नेगेटिभ भएकाले यी बालिका पहेंलो वर्णकी थिइन् । 'परोपकार संस्था' अन्तर्गत परोपकारकै स्वयंसेवकहरू रक्तदानबाट प्रसूतिगृहका तत्कालीन अवैतनिक बालविशेषज्ञ डा बद्रीराज पाण्डेले यो कार्य सफलतापूर्वक सम्पन्न गर्नुभएको हो र यो पनि नेपालमा सर्वप्रथम भएको ऐतिहासिक कार्य हो । यसप्रकार पुनर्जीवन प्राप्त गरेकी ती बालिका हामीलाई प्राप्त सूचनाका आधारमा बिहेवारी भई व्यवस्थित घरजम गरी बसिरहेको स्मरणीय छ । रक्तदानलाई महान् अभियानका रूपमा अस्पतालदेखि घरदैलोसम्म पुर्याउने 'परोपकार संस्था' ले 'परोपकार श्री ५ इन्द्रराज्यलक्ष्मी देवी प्रसूति गृह' मा ब्लड बैंक स्थापना गर्ने निर्णय गरी कार्यक्रम तर्जुमासमेत गरेको थियो । तर २०२१ सालपछि स्थापना भएको नेपाल रेडक्रस सोसाइटीबाट यो कार्य गर्न लागेको थाहा पाएपछि त्यसमा हात नहालेको विशेष उल्लेखनीय छ । उदात्त विचार र पवित्र उद्देश्य बोकेका मानवतावादी व्यक्तित्व सानातिना मानअपमान, पुरस्कारतिरस्कार र सफलताअसफलताबाट प्रभावित भइहाल्दैनन् । उनीहरूमा निहित मानवीय निष्ठा, त्याग, सेवा र समर्पणका अगाडि ती मामुली हुन पुग्छन् । यस सन्दर्भमा दयावीरले रक्तदानको आन्दोलन सञ्चालन गर्दा उहाँको जीवनमा घटेको एउटा विशिष्ट र अविस्मरणीय घटना यहाँ उल्लेख गर्नैपर्ने देख्छु । 'परोपकार संस्था' र दयावीरसिंहको सक्रियतापूर्ण पवित्र सेवाभाव देखेर राणाशासनकालीन जर्नेल चन्द्रबहादुरले धेरै दुःख दिएका थिए । साथै लोकबहादुरले त झन् ईष्र्याले ग्रस्त भएर एकपटक दयावीरसिंह कंसकारलाई यस्तो भनेछन्, 'तँलाई नेल ठोकेर जेलमा हालेको यही आँखाले देख्न पाऊँ ।' तर दयावीर मुसुमुसु मात्रै हाँसी मानवीय सेवामै तल्लीन थिए, कुनै प्रतिक्रिया जनाउनुभएन । आफ्ना सेवा यात्रामा अविचल लागिरहनुभयो । त्यसको केही दिनपछि सेवाकार्यकै सिलसिलामा उहाँ वीर अस्पताल पुग्नुहुँदा त्यहाँ एकजना बिरामी खास्टो ओढेर बसेको उहाँले देख्नुभयो । 'तपाईंलाई चिनेजानेजस्तो लाग्छ, तपाईंलाई के भयो ? ' भनेर दयावीरले सोधेपछि उनी क्वाँक्वाँ रोएछन् । त्यसपछि आफूलाई देखेर किन रोएको भनी दयावीरले सोध्दा उनले आफ्नो नाम लोकबहादुर भएको र आफूलाई रगत चाहिएको बताए । रगत नपाए आफू मनुपर्ने समस्या पनि राखे । संयोगको कुरा, उनी पहिले दयावीरले गरेको पवित्र रक्तदान र मानव सेवाकार्यलाई सहन नसकी उहाँलाई 'नेल ठोकेर जेल हालेको हेर्न पाऊँ' भन्ने तिनै लोकबहादुर नै रहेछन् । तर पनि मानवीय सेवामा कहिल्यै शत्रु हुँदैन, मित्र मात्रै हुन्छन् भन्ठान्ने दयावीरले तुरुन्तै रगत दिई सेवा नै परम् धर्म हो भन्ने मानवीय भावनाबाट प्रेरित भएर उनलाई उपकार गर्नुभएको थियो । यस प्रकार २००० सालदेखि आजसम्म दयावीरसिंह र 'परोपकार संस्था' द्वारा गरिएको स्वयंसेवामूलक ऐतिहासिक रक्तदान कार्यले धेरै मानिसको जीवन रक्षा भएको छ भने धेरैलाई रक्तदान गर्ने असीम पे्ररणा प्राप्त भएको छ । त्यसैले रक्तदान परोपकारको मौन तपस्या र मानव कल्याणको जिउँदो प्रतीक बनेको छ । रक्तदान परोपकारको जीवनदान योजना बन्दै आएको छ र यस योजनाबाट असंख्य बिरामीहरूले जीवन पाएका छन् । दयावीरसिंह कंसाकार र 'परोपकार संस्था' ले रक्तदान कार्यको सुरुआत र विस्तार गर्दा रक्त परीक्षण गर्न आवश्यक पर्ने अहिलेका जस्ता वैज्ञानिक साधनस्रोत थिएनन् । तर आज नेपालमै 'ब्लड बैंक' को स्थापना भइसकेको छ र रक्तदान कार्य पनि सहज र व्यापक बन्दै गएको छ । त्यसबेला परोपकारबाटै स्वयंसेवी रक्तदाताहरूको संगठनको काम सम्हाल्थ्यो भने त्यसैको पृष्ठभूमिमा अहिल्यै 'ब्लड डोनर्स एसोसिएसन' को समेत गठन भइसकेको छ । तर आज मनुष्यमा एचआईभी एड्स हेपाटाइटिस बी र सी आदि जस्ता उपचार गर्नै गाह्रो हुने रोगहरू पनि देखा परिसकेका छन् । यस्तो अवस्थामा रगत दिँदा वा लिँदा अति सुरक्षित ढंगले रक्त परीक्षण गर्ने प्रणालीको समेत विकास भइसकेको छ । अनि सुई, सिरिन्ज आदिको प्रयोग गर्दा पनि सरसफाइमा ध्यान पुर्याउन सके मात्रै संक्रमित रगतबाट बच्न सकिन्छ र सुरक्षित रक्तदान गरेर रोगीहरूमा नयाँ जीवन सञ्चार गर्न सकिन्छ । कंसाकार परोपकार संस्थाका अध्यक्ष हुन् ।"
अर्थतन्त्रको दिशा र मनमोहन प्रतिष्ठान,"नेपाली समाजमा लोकतन्त्र र जनजीविकाका विषय उठान गर्ने, राष्ट्रियताको पहरेदारी गर्ने र अर्थतन्त्रको पुनर्निर्माण गर्ने विषयमा नेपालको कम्युनिस्ट शक्ति जहिले पनि अग्रभागमा छ । २००७, ०४६ साल र ०६३ सालका परिवर्तन र क्रान्तिहरूमा कम्युनिस्ट शक्तिले रचनात्मक र निर्णायक भूमिका खेलेको छ । ००७ सालमा नेकपाको आकार सानो थियो, तर उसका नीति सही र ठोस थिए । पुष्पलालमा कति ठूलो क्रान्ति चेतना थियो भने उहाँले युवालाई नेपाली कांग्रेसको नेतृत्वमा रहेको मुक्ति सेनामा सामेल हुनु आह्वान नै गर्नुभएको थियो । उहाँमा समाज परिवर्तनका हरेक शक्तिसँग मिलेर काम गर्ने खुबी थियो, यद्यपि तत्कालीन नेपाली कांग्रेसको नेतृत्वले पुष्पलाललाई आजीवन चिनेन, संयुक्त आन्दोलनसम्बन्धी उहाँको नीतिलाई सम्मान गरेन । यसैगरी नेपालका हरेक परिवर्तन र क्रान्तिको मोर्चामा अग्रभागमा रहेर मनमोहन अधिकारीले काम गर्नुभएको थियो । उहाँले नेपालको लोकतान्त्रिक आन्दोलनमा मात्रै होइन, भारतीय स्वतन्त्रता संग्राममा पनि योगदान गर्नुभएको हो । उहाँको योगदानलाई चिरस्थायी गर्न नेपाली जनताले गाँस काटेर सहकारी गठन गरे र त्यसमार्फत मनमोहन शिक्षण अस्पताल खोल्न चाहे । यति सामान्य कुराविरुद्ध देशीविदेशी प्रतिक्रियावादी र नेपाली अर्थतन्त्रलाई कुनै हालतमा पनि आत्मनिर्भर हुन नदिने दलाल पुँजीवादी शक्ति ज्यान फालेर लागेको छ । यस तथ्यलाई उजागर गर्न नसक्दा आम जनता पनि अन्योलमा छन् । गहिरो गरी विश्लेषण गर्दा मनमोहन मेडिकल कलेज खोल्न दिने वा नदिने विषय नेपाली अर्थतन्त्रको दिशा निर्धारण गर्ने सैद्धान्तिक विषयको 'टेस्ट केस' बन्न पुगेको छ । दुःखको कुरा, यस विषयलाई आजका मितिसम्म नेपाली कम्युनिस्ट आन्दोलनले गम्भीरतापूर्वक लिएन । माओवादी शक्तिको लागि यो विषय 'एमालेको अस्पतालबारे हामीलाई के खाँचो' भन्ने लागेको होला । एमालेका प्रभावशाली स्थानमा रहेका नेतालाई 'यो अस्पताल सफल हुँदा हामीलाई के फाइदा छ र टाउको दुखाउनु' भन्ने लागेको होला । यसैले नै यस अस्पताल र प्रस्तावित मेडिकल कलेजविरुद्ध हुर्मत काढिँदा पनि आजका मितिसम्म ओंठे सहानुभूति देखाउनुबाहेक एमाले नेतृत्वले कुनै ठोस कदम चालेको देखिन्न । सामान्य मानिसले पनि बुझेको कुरा हो, यदि यस विषयलाई एमालेका माथिल्ला तहका नेताले गम्भीरतापूर्वक लिएको भए र यसलाई आफ्नो राजनीतिक अडानको विषय बनाएको भए उहिल्यै मनमोहन मेडिकल कलेज सञ्चालनमा आइसक्ने थियो । यस देशको प्रतिक्रियावादी वर्ग र त्यसलाई साथ दिने विदेशी तत्वले निम्नलिखित कुरा स्पष्टताका साथ बुझेको छ, 'प्रस्तावित मनमोहन मेडिकल कलेजलाई धराशयी बनाउन सक्दा एकैपटक धेरै विषयमा सन्देश दिन सकिनेछ तथा सुदूर भविष्यसम्म नेपाललाई परनिर्भर बनाउने योजना अकण्टक ढंगले सञ्चालन गर्न सकिनेछ । ती हुन् (१) यो देशका सोझानिमुखा जनतालाई काम गरिखाने अधिकार छैन । हाम्रो आदेश र योजनाविना यो देशमा एउटा मेडिकल कलेज त खोल्न दिइँदैन भने अरू प्रगति हुने कुरा त आशै नगरे हुन्छ । (२) यो देशमा कम्युनिस्ट पार्टीलाई तेजोबध गर्नुपर्छ । त्यसको लागि मनमोहन मेडिकल कलेजलाई धराशयी बनाउनु अहिलेको लागि उपयुक्त कदम हो । (३) नेपालको संविधानमा नेपाली अर्थतन्त्रको विकासको लागि जुन तीनखम्बे अर्थनीतिको प्रावधान राखिएको छ, त्यसलाई धराशयी बनाउनुपर्छ । यसको लागि सुरुमा संविधानको यस प्रावधानविरुद्ध जनमानसमा भ्रम सिर्जना गर्नुपर्छ र एकएक गरी संविधानविरोधी कानुन पारित गर्नुपर्छ । सहकारी आन्दोलनलाई धराशयी बनाउन सकियो भने गरिबनिमुखालाई गरिखाने अवस्थामा पुग्नबाट रोक्ने कामको एउटा कोसेढुंगा निर्माण हुनेछ । (४) नेपालको स्वतन्त्र निजी क्षेत्रलाई पनि विकसित र विस्तारित हुन दिनु हुँदैन । कुनै पनि देशको स्वतन्त्र निजी क्षेत्र, जसलाई कम्युनिस्टहरू राष्ट्रिय पुँजीपति वर्ग भन्छन्, लाई धराशयी बनाइयो भने त्यस देशलाई आर्थिक दृष्टिले गुलाम बनाउन धेरै सजिलो हुन्छ । (५) नेपालका उद्योगधन्दा धराशयी भएकै छन् तर निजी शैक्षिक क्षेत्रले ठीकै ढंगले प्रगति गरिरहेको छ । यही एउटा क्षेत्र नेपालमा मरिहाल्न सकेको छैन । यसलाई धराशयी बनाइयो भने नेपाललाई धेरै पछाडि पार्न सकिनेछ ।' नेपालको प्रगतिका विरोधीहरूले माथि उल्लिखित निहित उद्देश्यलाई ध्यानमा राखेर संविधानसँग बाझिने तथा संविधानविरोधी कानुन पारित गराउने गहिरो षड्यन्त्र तयार गरेका छन् र सफल पनि हुन थालिसकेका छन् । यस कुराको सबैभन्दा ठोस उदाहरण हो शिक्षा ऐनको आठौं संशोधन जसमा सहकारीलाई शैक्षिक क्षेत्रमा लगानी गर्नबाट प्रतिबन्धित नै गरियो भने निजी क्षेत्रको विस्तारलाई पनि रोक लगाइयो । यसैगरी सहकारी ऐनलाई एकीकरण गर्न भनी तयार गरिएको विधेयक संसद्मा प्रस्तुत गरिसकिएको छ, जसको वास्तविक र अन्तर्निहित उद्देश्य नेपालबाट सहकारी अभियानलाई जरैदेखि उन्मूलन गर्नु रहेको छ । शिक्षा ऐनको आठौं संशोधन पारित गरिँदा तीनखम्बे अर्थनीतिका अनुयायी कम्युनिस्ट प्रधानमन्त्री, अर्थमन्त्री, सहकारी मन्त्री र शिक्षा मन्त्री थिए, सभामुख कम्युनिस्ट नै थिए, संसद्मा कम्युनिस्टकै बहुमत थियो । कहाँसम्म भने जुन समितिमा छलफल गरेर शिक्षा ऐन पारित गरियो त्यसका सभापति पनि कम्युनिस्ट लाइसेन्सधारी नै थिइन् । अझ ताज्जुबको कुरा छ जुन प्रस्तावित सहकारी ऐन छ, त्यसलाई त्यस्ता कम्युनिस्ट मन्त्रीले अगाडि बढाए, जसको छवी सोझो किसानको जस्तो छ, जो राष्ट्र र जनताको प्रगतिको लागि निरन्तर चिन्तित देखिन्छन् र बडो खरा कम्युनिस्ट कुरा गर्छन् । यस्तो घोर विडम्बना किन भयो भन्ने कुराको विश्लेषणको लागि अलिकति पृष्ठभूमिमा जानु उपयुक्त हुनेछ । निर्दलीय पञ्चायती व्यवस्थाको पतनपछि नेपाली अर्थतन्त्रलाई ठोस दिशा दिने काम गरिएन, तत्काल बहेको विश्वव्यापी नवउदारवादी हावाअनुसार अर्थतन्त्रलाई विनायोजना हिँडाउने काम भयो । जनताको दैनिक आवश्यकतासँग जोडिएका, राष्ट्रिय अर्थतन्त्रको मेरुदण्ड बनेका, मुनाफामा समेत चलेका र सरकारलाई सबैभन्दा बढी कर तिरिरहेका सार्वजनिक (सरकारी) औद्योगिक प्रतिष्ठानहरूलाई कौडीको मूल्यमा अन्धाधुन्ध तरिकाले बेची निजीकरण गर्नु नै नेपाली अर्थतन्त्रको दिशा हो कि भन्ने भ्रम पालियो । नवउदारवादी ढंगले नै देशलाई अगाडि बढाउन खोजिएको थियो भने पनि त्यसको स्पष्ट खाका आउनुपथ्र्यो निजी क्षेत्रलाई केकस्तो तरिकाले अगाडि बढाइनेछ र देशलाई औद्योगिक उन्नतिको बाटोमा लगिनेछ भनेर । स्पष्ट दीर्घकालीन योजनाविना बाहिरी निर्देशनमा लादिएको निजीकरण सफल हुनेवाला थिएन । नेपाली कांग्रेसले आफूलाई निजी क्षेत्रको मसिहा हो भन्ने भ्रम दिइरह्यो र देशको अधिकांश निजी क्षेत्रले त्यही अन्धविश्वास पालिरह्यो । २०४६ सालको परिवर्तनपछि अधिकांश समय सत्तामा रहेको नेपाली कांग्रेसका नीति नै देशमा लागू गरिए । आफ्ना विगतका आर्थिक नीति गलत भएको २०६३ को क्रान्तिपछि स्वयं कांग्रेसी वृत्तमा जोडदार ढंगले उठेको यहाँ स्मरणीय छ । २०५१ सालमा अल्पमतको सरकार बनाएको नेकपा एमालेले केही लोकप्रिय काम गरेर जनतामा नयाँ आशा जगायो तर समग्र अर्थतन्त्रको दिशा के हुने भन्नेबारेमा कुनै ठोस नीति ल्याउन सकेको थिएन । अन्तर्राष्ट्रिय वित्तीय मध्यस्थकर्ता र दातृ निकायको दबाबमा लागू गरिएको अन्धाधुन्ध निजीकरणको ठोस प्रतिवाद एमालेको तर्फबाट पनि हुँदै भएन । त्यति मात्रै होइन, एमालेका नेताहरूकै समर्थनमा कतिपय सरकारी संस्थान निजीकरण गरियो र पार्टीपंक्तिबाट व्यापक आलोचना आएपछि केन्द्रबाट 'गल्ती भयो' भनियो । जथाभावी रूपमा गरिएको निजीकरणका बारेमा एमालेको धारणा के हो भन्ने प्रश्न उठ्न थालेपछि जवाफ दिइयो 'छनोटपूर्ण निजीकरण' । कस्ता संस्थान देशले राख्दै नराख्ने र केकस्ताचाहिँ कायमै राख्ने भन्नेबारेमा स्पष्ट दृष्टिकोण ल्याएको भए छनोटपूर्ण निजीकरण भन्ने पदावली प्रयोगको पनि अर्थ लाग्ने थियो । पार्टीका दस्तावेजमा 'समाजवाद' शब्दको उल्लेख गर्दैमा देशको अर्थतन्त्रको दिशा निर्धारण गरिएको ठहर्दैन । समाजवादलाई केकसरी प्राप्त गर्ने भन्ने चरणबद्ध आर्थिक नीति र सोहीअनुसारको योजना चाहिन्छ, त्यो ल्याइएन । माओवादी सशस्त्र द्वन्द्वले अर्थतन्त्रलाई ध्वस्त पार्नेबाहेक सकारात्मक योगदान दिने कुरै थिएन । सम्पूर्ण पुराना कुरा ध्वस्त गरेर मात्रै क्रान्ति हुन्छ भन्ने भ्रम पालेको आन्दोलनबाट अरू कुराको आशा गर्न सकिने कुरा पनि थिएन । माओवादी हिंसात्मक आन्दोलनका क्रममा सबैभन्दा बढी निजी क्षेत्रलाई नै आक्रान्त गरियो । अहिले पनि पुरानै माओवादी धङधङी पालेर हिँडेका विभाजित समूहका कार्यकर्ताको काम नै धम्क्याएर चन्दा असुली गर्नु रहेको छ । वस्तुतः आतंकलाई उद्योग बनाएर कमाउधन्दा चलाउने कामको सुरुआत माओवादी आन्दोलनको सुरुदेखिकै पहिचान बनेकै हो । देशको गणतान्त्रिक संविधान बनाउने क्रममा भने प्रमुख राजनीतिक दलहरूले विगतका गल्तीबाट पाठ सिकेको देखिन्छ । खासगरी अर्थतन्त्रको दिशा के हुनुपर्ने हो भन्नेबारेमा दुइटै संविधानसभा र तिनका विषयगत समितिमा भएका गम्भीर छलफललाई यसको दृष्टान्तका रूपमा लिन सकिन्छ । अनेक वादविवादपछि संविधानमै देशको अर्थतन्त्रको स्वरूप निर्धारण गरियो तीनखम्बे अर्थनीति भनेर । सार्वजनिक, सहकारी र निजी गरी अर्थतन्त्रमा तीन क्षेत्र हुनेछन् र यी तीनवटै क्षेत्रले देशको अर्थतन्त्रलाई विकसित गर्न भूमिका खेल्नेछन्, जसबाट नेपाली मौलिकताअनुसार अर्थतन्त्रलाई समाजवादी बाटोमा लैजान सकिनेछ भनेर संविधानमै स्पष्ट लेखिनु सैद्धान्तिक रूपमा ठूलो उपलब्धि मान्नुपर्छ । नेपालको वर्तमान संविधानमा अर्थतन्त्रको दिशा निर्धारण गरिने प्रावधान राखिने कुराविरुद्ध केही शक्ति सुरुदेखि नै लागेका थिए, केही पुरातन अन्धविश्वासका कारणले र केही योजनाबद्ध रूपमा । नेपालको निजी क्षेत्रका केही गनिएका व्यापारिक हस्तीहरू संविधानमा अर्थतन्त्रको स्वरूप निर्धारण गर्नुहुँदैन र 'समाजवादउन्मुख' भन्ने शब्द पनि राख्नु हुँदैन भनेर संविधान घोषणाको पूर्वसन्ध्यामा विभिन्न पार्टीका माथिल्लो पदमा बसेका नेताको घरदैलो चाहार्न पुगेका थिए । समाजवादउन्मुख शब्दले नै निजी क्षेत्रलाई ध्वस्त पार्छ भन्ने परम्परागत अन्धविश्वासका कारणले उनीहरूले त्यसो गरेका थिए । नेपाली अर्थतन्त्रविरुद्ध षड्यन्त्र नै गर्ने हिसाबले उनीहरू लागेका थिए भन्न सकिन्न । नेपालको संविधानमा 'समाजवादउन्मुख' शब्द राख्ने कुराको विरोध गर्दा उनीहरूले आफ्नो नजिकैको समाजवादी चीनको अर्थतन्त्रको स्वरूपलाई ध्यान दिन सकेनन् । समाजवादी बाटोमा रहेको चीनमा जति निजी क्षेत्रले रचनात्मक स्वतन्त्रता र राज्यबाट संरक्षण पाएको छ, त्यति सम्भवतः कुनै पनि पुँजीवादी देशमा रहेको निजी क्षेत्रले पाएको छैन । निजी क्षेत्रले सञ्चालन गरेको कुनै पनि उद्योग, विद्यालयकलेज वा व्यावसायिक प्रतिष्ठान संकटमा पर्यो भने चौबीस घन्टा नबित्दै चिनियाँ सरकारले चासो लिन्छ र समाधानका लागि पहल गरिहाल्छ । त्यसैले नै समाजवादका घोर विरोधीहरू पनि चीनमा लगानी गर्न लालायित रहने गरेका छन् । नेपालको निजी क्षेत्रले बुझ्न जरुरी छ आन्तरिक होस् कि वैदेशिक, निजी क्षेत्रको लगानीलाई आकर्षित गर्ने मुलुकमा चीन विश्वमै एक नम्बरमा पर्छ । नेपालको अर्थतन्त्रका विरोधीले सोचीविचारी योजनाबद्ध रूपमा तीनखम्बे अर्थनीतिको विरोध गरिरहेका छन् र यससम्बन्धी संविधानमा रहेको प्रावधानलाई हटाउन चाहन्छन् । संसारका अरू कुनै पनि देशमा पूर्वानुमानका आधारमा उद्योगव्यापारव्यवसायमा रोक लगाइँदैन तर नेपालमा यसको ठीक उल्टो गरिन्छ । राज्यले उद्योगव्यापारव्यवसाय सञ्चालनसम्बन्धी मापदण्ड बनाउने हो । जसले मापदण्ड पूरा गर्नसक्छ उसले काम गर्न पाउँछ र पाउनुपर्छ । नियमकानुनमा भएका प्रावधान पूरा गर्न नसक्ने खारेजीमा पर्छ र पर्नुपर्छ । तर नेपालमा अर्थतन्त्र सञ्चालनसम्बन्धी यस्ता आधारभूत कुराको पालनामा कुनै ध्यान दिइँदैन । कुनै प्रस्तावित उद्योगले वातावरणीय मापदण्ड पूरा गरेन भने लाइसेन्स नदिए भयो वा मेडिकल कलेजले भौतिक पूर्वाधारको मापदण्ड पूरा गर्न सकेन भने सम्बन्धन नदिए भइगयो, सञ्चालनमा आएकाले मापदण्ड मिचे भने कारबाही गरे भइहाल्यो । यी अति सामान्य कुरा हुन् तर यिनै सामान्य कुरा पनि पालना हुन सकेनन् भने कसरी अर्थतन्त्रको विकास हुन्छ ? ठूला पार्टीका नेता र आजसम्मका धेरै सरकारहरूले यसमा कुनै वास्ता गरेका छैनन् तर नेपालका विरोधीहरू भने चलाखीपूर्वक आफ्ना योजनामा सफल भइरहेका छन् । नेपाल मात्रै यस्तो देश हो, जहाँ विनातर्क उद्योग व्यवसाय नियन्त्रणको योजना अगाडि सारिन्छ । इन्जिनियरिङ, मेडिकललगायत विविध प्राविधिक शिक्षा पढ्नको लागि नेपालबाट बर्सेनि अर्बौं रुपैयाँ बाहिर गइरहेको छ । नेपाललाई शैक्षिक क्षेत्रमा पछाडि पार्न चाहनेहरूले यहाँ उच्च प्राविधिक र मेडिकल शिक्षा अगाडि नबढोस् भन्ने योजना बनाएका छन् । उनीहरू राम्रा देखिने नाराको आडमा राष्ट्रघाती काम गरिरहेका छन् र जनता झुक्याइरहेका छन् । दलाल पुँजीवादी प्रवृत्तिले आफ्नो कुरा सोझो भाषामा भन्दैन । दलालहरूले आफ्ना कुत्सित योजना सोझो भाषामा भनियो भने जनताले आफूलाई लखेट्नेछन् भन्ने जानेका हुन्छन् । त्यसैले उनीहरूले केही असम्भव तर सुन्दापढ्दा राम्रा लाग्ने नारा र भनाइ तयार गर्छन् र जनताको मनोविज्ञानको शोषण गर्छन् । यही योजनाअनुसार नै प्रस्तावित मनमोहन मेडिकल कलेजलाई धराशयी बनाउन खोजिएको छ । त्यसै योजनाअनुसार संसदीय प्रक्रियाबाट धेरै अगाडि बढिसकेको 'मनमोहन स्वास्थ्य विज्ञान प्रतिष्ठान विधेयक' मन्त्रिपरिषद्बाट 'फिर्ता लिने' निर्णय गरियो भन्ने सुनिएको छ । यसो गरियो भने नेपालको सहकारी आन्दोलनमा लाग्नेहरू र मनमोहन अधिकारीलाई सम्मान गर्नेहरूले आफ्नो मुखमा कालो पोतियो भन्ने बुझे हुन्छ । दलाली व्यवसायमा लागेकाहरूले यो देशका कम्युनिस्टहरूलाई कतिसम्म हेपेका छन् भने बीपी कोइरालाको नाममा स्वास्थ्य विज्ञान प्रतिष्ठान खोल्न हुन्छ तर मनमोहनको नाममा किमार्थ खोल्न दिनु हुँदैन भन्ने नजिर नै स्थापना गर्न चाहेका छन् । हेप्नुको पनि सीमा हुन्छ नि । एकजनाले अनसन बस्ने, सरकारले सम्झौता गरेर प्रस्तावित मनमोहन मेडिकल कलेजको सम्पत्ति वीर अस्पताललाई बेचिदिने ! जनतालाई उल्लु बनाउन वीर अस्पतालको नाम परिवर्तन गरेर मनमोहन अस्पताल बनाउने रे ! मनमोहन स्वास्थ्य विज्ञान प्रतिष्ठान नामका लागि मात्रै खोलिएको होइन, त्यससँग एउटा आर्थिक सिद्धान्त र राष्ट्र निर्माणको एउटा अभियान जोडिएको छ । के चन्द्रमाको नाम पृथ्वी राखिदिएमा त्यो पृथ्वी हुन्छ ? पृथ्वी नाम राख्दैमा चन्द्रमामा तत्कालै मानव बस्ती बसाल्न सकिन्छ ? कसैले आपसमा सम्झौता गरेर अरूको सम्पत्ति बेच्न पाइन्छ ? मनमोहन स्वास्थ्य विज्ञान प्रतिष्ठानको भौतिक पूर्वाधारमा कुनै कमी छ भने स्पष्ट भने हुन्छ, तर यसलाई मार्न पाइँदैन । मनमोहन मेडिकल कलेज वा स्वास्थ्य विज्ञान प्रतिष्ठान मार्ने षड्यन्त्रलाई चिर्न यो देशका प्रगतिशील बुद्धिजीवी असफल हुन्छन् भने उनीहरूलाई देशको दलाल प्रवृत्तिले दीर्घकालको लागि परास्त गर्यो भनेर बुझे हुन्छ । यो देशमा गरिखाने मानिसको स्वाभिमान बचाउने हो र शिक्षामा चौतर्फी विकास गर्ने हो भने प्रस्तावित मनमोहन स्वास्थ्य विज्ञान प्रतिष्ठान विधेयक तत्काल स्वीकृत गरिनुपर्छ ।"
गणतन्त्रका गणपति,"नेपालका बहुसंख्यक जनता आफू र आफ्ना सन्तानलाई नेपाली भनेर चिरकालसम्म चिनाउन चाहन्छन् । जात वा थातथलोको 'पहिचान' भन्दा राष्ट्रियताको पहिचान उच्च हुन्छ भन्ने ठानेर नै 'राष्ट्र सर्वोच्च' हो भन्ने चिन्तन विकास हुँदै गएको छ । जात, क्षेत्र, धर्म र गोत्रका आधारमा राजनीति गर्नेहरूलाई दाताहरूले जे अह्राएका छन्, त्यही गर्छन् र गरिरहेकै छन् । 'उचालेको कुकुरले मृग मार्दैन' भन्ने उखानै छ । त्यसैले जातवादी वा नाकवादी बनेर नाक वा जातका आधारमा राष्ट्रको अंशबन्डा गराउन चाहनेहरू अचेल 'मच्चियोमच्चियो, थच्चियो' भन्ने अवस्थामा पुगेका छन् । तर उनीहरूले दाउ छोपेर कुनै पनि बेला आगो सल्काउन सक्छन् भन्ने कुरा टीकापुर घटनाले पुष्टि गरिसकेको छ । कठोपनिषद्मा चेतावनी दिइएको छ, 'जगत्मा असत्यभित्र सत्य र अनिश्चिततामा निश्चितता भेटिँदैन, खोज्नु नै बेकार छ ।' जसरी माटोले हजारौं स्वर्णमुद्रा (गाडधन) छोपेको हुन्छ, त्यो भनेको असत्यको आवरणले परम सत्य छोपिएको अवस्था हो । 'अनुहारमै धुलो रहेछ, मैले जीवनभर ऐना मात्र पुछिरहेँ' भन्ने गालिबको कविता जस्तो भ्रमले सत्य छोपेको हुन्छ । नेपाली राजनीतिमा आज पनि ग्रहणले सूर्य ढाकेको अवस्था छ, तर सूर्य अस्ताएको होइन । सूर्य सत्य हो, ग्रहण होइन । देवीभागवतमा नारद भगवान् रामलाई भन्छन्, 'सत्य सनातन हुन्छ ।' उनको अभिप्राय छ, वास्तविक सत्य मात्र शाश्वत हुन्छ । 'कर्तुम्, अकर्तुम् अन्यथा कर्तुम्' बीचमा भेद छुट्ट्याउन नसक्नेहरू दुई दिनको रमाइलो राज्यसत्ता (स्टेट पावर) लाई परम सत्य ठान्ने गर्छन् । त्यो भ्रम हो, जसलाई शास्त्रले माया भनेको छ । शास्त्र भन्छ, 'कुनै 'नयाँ' कुरा खोज्दा सनातन सत्य त्याग्नु वा बिर्सनु हुँदैन । सत्य स्थानान्तरण हुन्छ, नयाँ हुँदैन ।' (छान्दोग्य उपनिषद्) ईश्वरको अस्तित्व स्वीकार गर्ने धेरै विद्वान्विदुषीले भनेका छन्, 'ईश्वरवाद सर्वोच्च संविधान हो । सत्य, न्याय, अनुशासन, सदाचार वा मानवताप्रतिको समर्थन र विश्वास हो । कतिपय मानिस ईश्वरको अस्तित्व स्वीकार गर्दैन । भौतिकवादी हुँ भन्ने अभिमानका कारण उनीहरू जगत्का सबै कुरा भौतिक देख्छन् ।' नेपालमा पनि ईश्वरको नाममा शपथ ग्रहण गर्न नमान्ने व्यक्तिहरू सत्तामा पुगे । आँखा चिम्लिँदा जगत् नै अँध्यारो लाग्छ । तर आँखा चिम्लिनेहरूले अँध्यारो छ भन्दैमा अरूले पत्याउँदैनन् । जहाँ ९९ प्रतिशतभन्दा बढी जनता ईश्वरको अस्तित्व स्वीकार गर्छन्, त्यो राष्ट्रलाई 'धर्म निरपेक्ष' घोषणा गर्नेगराउनेहरूले बुझ्नुपर्छ गणतन्त्रका गणपति सडकमा नांगै हिँडे भनेर सबै जनता निर्वस्त्र हुँदैनन् । त्यसैले संघीयता, गणतन्त्र र धर्म निरपेक्षता सबै मिथ्या हुन् भनेर विदेशबाट आयातीत विषादीको विरोध भएको हो । विरोध भइरहनेछ । भ्रान्तिको मूल कारण अविद्या (अज्ञान) हो । यदाकदा डोरी पनि सर्पजस्तो देखिन्छ । नेपाली लोकगीत छ, 'साली भनी छोप्दै जाँदा चिलाउनेको ठुटो ।' गणतन्त्रलाई पनि लिपस्टिक, क्रिम पाउडर दलेर संघीयताको दोसल्ला ओढाइएको छ । धर्म निरपेक्ष भन्ने गहनाले झपक्क ढाकिएको छ । तर यो चिलाउनेको ठुटो मात्र हो, साली होइन । 'आगो र त्यसबाट निस्केको अग्निज्वाला अलग होइनन् । त्यस्तै मानिस ईश्वरकै अंश हो ।' हजारौं वर्षअघि लेखिएका ग्रन्थहरूमा उल्लेख छ । (ब्रह्मसूत्रको शांकरभाष्य) यसको अर्थ हो, चराचर जगत्, सौरमण्डल, मानव, प्राणीजगत् ईश्वरबाट रचित र संरक्षित छन् । कतिपय व्यक्ति कार्लमाक्र्स, लेनिन, स्टालिन वा माओभन्दा पहिलेका कुरा स्विकारसम्म गर्दैनन् । उनीहरूको अन्तिम भित्तो नै माक्र्सवाद हो । पं जवाहरलाल नेहरूले 'ग्लिमसेज अफ वल्र्ड हिस्ट्री' ग्रन्थमा नेपाल राष्ट्रको संस्कृति र सभ्यताको चर्चा गरेका छन् । नैनीतालको जेलमा बस्दा छोरी इन्दिरा (इन्दिरा गान्धी) लाई उनले धेरैवटा शिक्षाप्रद पत्र लेखे । तिनै पत्रहरूको संग्रह त्यो पुस्तकमा संसारका प्राचीन सभ्यताको वर्णन गरिएको छ । नेहरूले नेपाललाई वीरभूमि भनेका छन् । तर आज नेपाल राष्ट्रका धेरै राजनीतिक अगुवाहरू विदेशीका करिया र भरिया बनेका छन् । मतदाताले पनि काका, दाजु, पुसाजु, पाजु, निनी, मेमे, आस्याङ, गुर्बा, साहुमहाजन, फेदङ्वा, बिजुवा, झाङ्री (झाँक्री), प्यारी, दौंतरी, छिमेकी, वैद्य, डाक्टर आदि 'बोक्रो' मात्र हेर्ने गर्दा राजनीतिमा योग्यताक्षमताभन्दा निकटताले काम गरेको पाइन्छ । कैयन् मतदाताले 'पुङ' खाएर मत दिने गरेका छन् । प्रजातन्त्रमा ४९ प्रतिशत सज्जनहरूले ५१ प्रतिशत मूर्खजनको निर्णय स्वीकार गर्नुपर्छ । किनभने त्यो मिथ्या भए पनि बहुमत हो । यही कारणले दलीय निरंकुशताको हतियार चलाएर धर्म, संस्कृति र परम्परा पोलेर, झूटो बोलेर, विष घोलेर, घरघरमा आगो झोसेर राष्ट्र जलाउने र गणतन्त्र चलाउने अभियानमा विदेशीले प्रत्येक वर्ष करोडौं डलर दिँदै आएको जगजाहेर छ । यस्तै चक्रव्युहमा परेर धेरै राष्ट्र गृहयुद्धमा फसेका छन् । हामीले त्यसबाट पाठ सिकेनौँ भने एक दिन अवश्य शरणार्थी बन्ने छौं । 'अमृतं चैव मृत्युश्च द्वयं देहे प्रतिष्ठिनम् । मृत्युरापद्यते मोहात् सत्येनापद्यतेऽमृतम् ।। प्रत्येक मानव शरीरमा अमरता र मृत्यु दुवै तत्व छ । भ्रम पालेर बस्दा मृत्यु प्राप्त हुन्छ, सत्य पालन गर्दा अमरता प्राप्त हुन्छ ।' (महाभारत) । तसर्थ सत्यको अन्वेषण गर्नैपर्छ । संसारमा राम्रानराम्रा सबै गुण वा वस्तु छन् । असल छुट्ट्याउने काम विवेकीले गर्छ । झन्डै दस वर्ष बित्दा पनि गणतन्त्रको अँध्यारो दहमा राष्ट्र फन्फनी घुमिरहेको छ । आफ्नो दलले गरेको निर्णय भन्दै कतिपय 'कार्यकर्ता' यसमै खुसी छन् । उनीहरू सत्य बोल्दैनन् । नेतासँगै चितामा जल्न पनि तयार छन् । ढडिया थापेर बसेका छन् । नेपाली भएर बाँच्न चाहने, राष्ट्र सृदृढ र स्वाधीन रहोस् भन्ने स्वाभिमानीहरू विदेशी एजेन्डा त्याग्नैपर्ने पक्षमा छन् । गणतन्त्र र परतन्त्र एकअर्काका परिपूरक देखियो नेपालमा । त्यसैले परतन्त्र नै भेष बदलेर आयो, गणतन्त्रको रूपमा । दिल्लीमा बाह्रबुँदेलाई लालीपाउडर दलेर 'प्रजातन्त्रलाई अबदेखि गणतन्त्र भन्नू' भनेर भारतीयले सिकाइदिए । तत्कालीन भारतीय विदेशमन्त्री प्रणव मुखर्जीले अलजजिरा टेलिभिजनमा त्यसको पोल खोलिसकेका छन् । माधव नेपाललगायतका केही नेताले बाह्रबुँदेबारे भारतलाई थाहा थिएन भनेर नेपाली जनतालाई मूर्ख बनाउन खोजेका छन् । सात दल, माओवादी र भारतीय गुप्तचरहरूले पश्चिमाहरूलाई समेत विश्वासमा पारेर बाह्य डिजाइनअनुसार गणतन्त्ररूपी दुलही नेपालमा भित्र्याए तर किचकन्नी (चुँडेल) रहेछ भनेर नेताहरूले हनिमुनमै थाहा पाए । बिहानै उठेर रानीपोखरीमा दिनहुँ नुहाउन जाने गरेका राजा प्रताप मल्ल पनि किचकन्नीको प्रेममा फसेका थिए । (रत्नपार्कमा गणेशमान सिंहको सालिकछेउमा हात्ती चढेका मल्लको सालिक छँदैछ ।) किचकन्नीको मायाजालमा परेर राजा दुब्लाउँदै गए । सपनामा बर्बराउन थाले । रानीले तान्त्रिकहरूलाई बोलाइन् । प्रसिद्ध तान्त्रिकहरूको सल्लाह मानेर राजाले चुँडेलको लुगामा धागो बाँधिदिए । धागो धेरै लामो थियो । भोलिपल्ट पहिल्याउँदै जाँदा त्यो हड्डीमा बाँधिएको भेटियो । तान्त्रिक विधिपूर्वक सो हड्डी जलाइयो । ठूलो हात्तीको मूर्ति बनाएर किचकन्नीको हड्डीको खरानीलाई मूर्तिमुनि थिचेर राखियो । बल्ल राजा निरोगी र सहज हुन थाले । नेपाली जनताले पनि राष्ट्र रक्षाका लागि 'किचकन्नीको हड्डी' खोज्नैपर्छ । धागो पहिल्याउँदै जाँदा त्यो पक्कै पनि दिल्लीको लोधी रोड (रअ्को प्रधान कार्यालय) तिरै भेटिन्छ । प्रधानमन्त्री पुष्पकमल दाहालले भारतको परराष्ट्रनीति नै हाम्रो नीति हो भन्ने आशयको विज्ञप्तिमा हस्ताक्षर गरेर उनी विदेशी किचकन्नीबाट ग्रस्त र सन्त्रस्त भएको पछिल्लो प्रमाण दिइसकेका छन् । भारतीय अधिपतिलाई परमाधिपति मान्ने गणतन्त्र नेपालका गणपति र उनीजस्ता विदेशपरस्त सकल दर्जाबाट राष्ट्रको हित हुँदैन भन्ने कुरा धेरैले स्विकार्न थालेका छन् । त्यसैले समयले सत्यवादीहरू खोजेको छ । राष्ट्रनायकमा रहेको संवैधानिक अधिकार प्रधानमन्त्रीको सिफारिसमा संसद्बाट अनुमोदन गराउनुपर्ने ब्रिटिस मोडेलको संसदीय पद्धति २०४७ सालपछि पुनस्र्थापना भए पनि दलहरूकै अहंकारका कारण राम्रोसँग चल्न सकेन । गिरिजाप्रसाद कोइराला, मनमोहन अधिकारी, शेरबहादुर देउवा, लोकेन्द्रबहादुर चन्द, सूर्यबहादुर थापा र कृष्णप्रसाद भट्टराई प्रधानमन्त्री भएर पटकपटक सरकार बनाउने र ढाल्ने खेल भइरहे । तत्कालीन अवस्थामा राजा ज्ञानेन्द्र आफैंले प्रत्यक्ष शासन गरे पनि दलहरूले सहयोग गरेनन् । सबैलाई थाहा भएकै हो, गणतन्त्रसमेत जोड्दा २५ वर्षमा २४ पल्ट सरकार परिवर्तन भए पनि प्रगति, खुसी र राजनीतिक स्थिरता देखिँदैन । नेपाल विदेशीको क्रीडास्थल बन्यो भनिरहेका कैयन् दल आफैं विदेशीको चंगुलमा परेका छन् । २०४७ सालको संविधान क्रियाशील छँदा झन्डै ७० प्रतिशत कार्यकाल कांग्रेस पार्टीले भोग गर्यो । त्यसैले राजनीतिक अस्थिरताको रोग निम्त्याउन नेपाली कांग्रेस प्रमुख दोषी देखिन्छ । दलविहीन पञ्चायती व्यवस्थाका शक्तिशाली प्रधानमन्त्री कीर्तिनिधि बिष्टले स्पष्ट भनेका छन्, 'नेपालले कूटनीतिक र राजनीतिक रूपमा झुक्ने र चुक्ने काम गर्नु हुँदैन ।' उनले द राइजिङ नेपाल अंग्रेजी दैनिक (सन् १९६९ जून २५) मा दिएको अन्तर्वार्तामा भनेका छन्, 'अमेरिका, सोभियत संघ, चीन र पाकिस्तानजस्ता राष्ट्रसँग कूटनीतिक सम्बन्ध स्थापना गरेर नेपालले भारतको छत्रछायामा नबस्ने स्पष्ट सन्देश दिइसकेको छ ।' तर नेपालका केही भारतपरस्त नेताहरू भारतसँग आज 'हम तुम एक कमरे मे बन्द है' भन्ने गीत गाइरहेका छन् । दस वर्षसम्म कथित मुक्तियुद्ध लडेको माओवादी र प्रजातन्त्रको लागि सत्तरी वर्ष अघिदेखि संघर्ष गरेको नेपाली कांग्रेसले दिल्लीसामु घुँडा टेकेर राष्ट्रघातको उदाहरण देखाइरहेका छन् । यस्तो अवस्थामा पनि मौन बस्नु राष्ट्रघातको समर्थन मात्र हो । दुर्भाग्यको कुरा, गणतन्त्रको घोषणापछि राष्ट्रिय सुरक्षामा धेरै चुनौती र अस्थिरता बढेको छ । नेपाली सेना, सशस्त्र प्रहरी, नेपाल प्रहरी, राष्ट्रिय अनुसन्धान विभाग र ती संगठनका तालुकवाला मन्त्रालयहरूले भविष्यमा आउन सक्ने संकट र त्यसको समाधानबारे गम्भीरतापूर्वक वस्तुनिष्ठ गृहकार्य गरी राष्ट्र बचाउने साहस गरेनन् भने दुर्दिन मात्र भोग्नुपर्नेछ । किनभने गणतन्त्रका सारथि नै मीर जाफर ठहरिएका छन् ।"
थ्रीस्टार समूह विजेता बन्दै बोर्डोलोई ट्रफी फुटबलको सेमिफाइनलमा,"काठमाडौंः थ्रीस्टार क्लब बोर्डोलोई ट्रफी फुटबल प्रतियोगिताको सेमिफाइनलमा प्रवेश गरेको छ। भारतको गुवाहाटीस्थित नेहरु रंगशालामा आइतबार राति भएको खेलमा थ्रीस्टार सिलोङ लाजोङ फुटबल क्लबसँग ११ गोलको बराबरीमा रोकिएको थियो। बराबरीमा रोकिएपनि थ्रीस्टार समूह ए को विजेता बन्दै विजेता बन्दै ६४ औँ संस्करणको बोर्डोलोई ट्रफी फुटबलको सेमिफाइनलमा प्रवेश गर्यो। थ्रीस्टारले यसअघि खेलेका दुई खेलमा एकमा जित र एकमा बराबरी खेलेको थियो। थ्रीस्टारसँग बराबरीमा रोकिएको घरेलु टोली सिलोङ लाजोङ समूह ए को उपविजेता बन्दै सेमिफाइनल पुग्यो। खेलमा अग्रता भने सिलोङ लाजोङले लिएको थियो। खेलको २७ औँ मिनेटमा मिलन बासुमातरीले गोल गर्दै सिलोङलाई सुरुवाती अग्रता दिलाएका थिए। यसअघि खेलको ३३ औं मिनेटमा थ्रीस्टारले पेनाल्टी पाएपनि बराबरी गोल फर्काउन सकेन। पेनाल्टीमा विमल घर्तीमगर गोल गर्न चुके। तर, खेलको ७५ औं मिनेटमा निराजन खड्काले थ्रीस्टारका लागि बराबरी गोल गरे। फाइनल प्रवेशका लागि अब थ्रीस्टारले समूह बी को उपविजेतासँग खेल्नेछ।"
अभ्यासका क्रममा स्ट्राइकर भरत खबासको हात भाँचियो,"काठमाडौंः नेपाली राष्ट्रिय फुटबल टोलीका भरपर्दा स्ट्राइकर भरत खबासको अभ्यासका क्रममा हात भाँचिएको छ। नेपाली राष्ट्रिय फुटबल टोलीको अभ्यासका क्रममा स्ट्राइकर खबासको बायाँ हात भाँचिएको हो। खबास झन्डै चार हप्ता फुटबल खेलबाट टाढा रहनेछन्। नेपालले आउँदो नोभेम्बर २ देखि १५ तारिखसम्म मलेसियामा हुने एएफसी सोलिड्यारिटी कपमा सहभागीता जनाउँदै छ। हात फ्याक्चर भएपछि खबासलाई छाउनीस्थित आर्मी अस्पतालमा भर्ना गरिएको थियो। चिकित्सकका अनुसार खबास मेलेसियामा हुने एएफसी सोलिड्यारिटी कपमा भने खेल्न सक्नेछन्। खबास सोमबार डिस्चार्ज हुने बताइएको छ। नेपाल बु्रनाई, भुटान, बंगलादेश र टिमोर तथा चाइनिज ताइपेइसँगै एउटै ग्रुपमा परेको छ। नेपालसँगै एउटै समूहमा रहेको पाकिस्तानले भने च्याम्पियनसिप नखेल्ने भएको छ।"
