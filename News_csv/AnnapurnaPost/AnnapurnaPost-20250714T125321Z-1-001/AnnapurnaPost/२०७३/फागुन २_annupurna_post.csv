शीर्षक,विवरण
"आक्रोश, आँसु र इतिहास","ताङ वंशका राजाहरूले तीन सय वर्षभन्दा लामो शासनकालमा चीनको उत्थानमा अनुपम योगदान गरे । गन पाउडर र कागजको आविष्कार त्यही कालखण्डमा भयो । युरोपभन्दा चीनको अर्थव्यवस्था सुदृढ थियो । सन् ९०७ सम्ममा चीनको प्रसिद्धि देशदेशान्तरसम्म फैलिएको थियो तर प्रगति र सभ्यताको जरो आवाजविहीन जनताको घरघरसम्म फैलिन सकेन । फलतः सम्भ्रान्त वर्ग (फ्युडल) मात्र शासकहरूका प्रिय भए । त्यहाँबाटै फैलियो आक्रोश अनि गरिबका आँसुको भेलमा बग्न थाल्यो इतिहास । गैरमुसलमानले जिज्या (जजिया) नामको कर तिर्नैपर्ने बाध्यात्मक व्यवस्था गरिएका कारण चौधौ र पन्ध्रौं शताब्दीपछि भारतमा हजारौं ब्राह्मणले समेत मुसलमान धर्म स्वीकार गरेको पाइन्छ । कास्मिर (खस्मिर) क्षेत्रका कतिपय मुसलमान भन्छन्, हाम्रा बाजे, बराजु खसबाहुन थिए । गरिबी र अभावसँग संघर्ष गर्न नसकेर राज्यको सुविधा पाउन मुसलमान भए ।' त्यो आक्रोश सुषुप्त ज्वालामुखी झैं मनभित्रै थियो तर लाभा बन्न सकेन । केवल आँसु बनेर छचल्कियो । आठौं शताब्दीमा शंकराचार्यले शिव (शंकर) सर्वोच्च हुन् भन्ने मतको प्रचार गरे भने दक्षिण भारतका रामानुजले ल्याए वैष्णव मत । दक्षिण भारतकै रामानन्दले चौधौं शताब्दीमा जातपातलाई चुनौती दिँदै हिन्दु (सनातन) समुदायलाई विचलित हुन नदिने प्रण गरे । तर आँसुले इतिहास बगाउँछ भन्ने तत्कालीन मठाधीशहरूले आत्मसात गर्न सकेनन् । कथित ठूलो र सानो जातको छिद्रबाट प्रवेश गरेर अंग्रेज र फ्रेन्चहरूले दक्षिण भारतमा धर्मको इतिहास नै तहसनहस पारे । महाराष्ट्र दक्षिणको तटीय क्षेत्र गोवा प्रायःद्वीपमा पोर्चुगिजहरूले जरा गाडे । पोन्डिचेरीदेखि मद्रास, बंगलोरदेखि त्रिवेन्द्रम् (तिरुवती अनन्तपुरम्) र उत्तरपूर्वी भारतका नागाल्यान्ड, मणिपुर, दार्जिलिङलगायतका भूभागमा फैलिँदै गयो क्रिस्चियन धर्म । त्यही बेला नेपालमा फैलिए फिरंगीहरू । कविर मुसलमान थिए । रामानन्दको जातिभेदविरोधी आन्दोलनले उनलाई उत्प्रेरणा मिल्यो । कविरको दर्शनले लाखौं जनताको मनोविज्ञानमै परिवर्तन आयो । उनी हिन्दुका गुरु बने । पन्जाबका गुरु नानक, बंगालका चैतन्य, रामकृष्ण र विवेकानन्द तथा गुजरातका प्राणनाथ (मिहिराज ठाकुर) भारतीय प्राचीन धर्म र संस्कृतिको संरक्षण गने किल्ला बनेर उभिए । सन् १३६९ देखि १६४४ सम्म मिङ राजवंशले चीनको उत्थानमा गरेको योगदान होस् वा जापानमा सामुराई र सोगुनको अमूल्य देन, ती इतिहासमा गर्वोन्मत्त बनेर उभिएका छन् । सन् १८५३ मा अमेरिकी आग्रह स्वीकार गरेर जापानमा सोगुन शासकले २१३ वर्षपछि दुईवटा बन्दरगाह खुला गरिदिए । हल्यान्ड, रसिया र ब्रिटेनले अमेरिकी शैलीको आर्थिक कूटनीति अपनाएर जापानसँग मित्रता गरे । यसले गर्दा जापान र पश्चिमी राष्ट्रहरूका बीचमा मनको दूरी घट्दै गयो । दरिद्र जापानीले पनि आफ्ना उत्पादन बेचेर विदेशीबाट आर्थिक फाइदा लिन थाले । आँसु र आक्रोश रोक्ने यो एउटा राम्रो उपाय थियो ।जनताको आँसुले एसिया र अफ्रिकाका धेरै राष्ट्रमा साम्राज्यवाद र उपनिवेशवादको पर्खाल ढालेको इतिहास छ । कैयन् राष्ट्रमा राजमुकुट बगाइदिएको छ । उथलपुथल गराउँछ आँसुले । गजबको रसायन (केमिकल) हुँदोरहेछ जनताका आँसुमा । जब लाखौं जनताको आँसु बग्न थाल्छ, तब इतिहास नै बदलिन्छ । नेपालमा आँसु र आक्रोशले इतिहासकै दुर्दान्त, दुर्दमनीय र दुरुह अवस्था आउने प्रबल सम्भावना बढ्दै गएको छ । वैभवशालीहरूलाई म मर्दिनँ' भन्ने घमण्ड हुन्छ र सत्तामा बस्नेहरूलाई म तल झर्दिनँ' भन्ने अभिमानले उन्मत्त बनाउँछ । त्यो भ्रम हो । एउटा समय आएपछि युगले कोल्टे फेर्छ । कवि गोपालप्रसाद रिमालले लेखेका छन्, एक जुगमा एक दिन एकचोटि आउँछ, उलटपुलट, उथलपुथल हेरफेर ल्याउँछ ।' प्राज्ञिक, बौद्धिक र चेतनशील समुदायभन्दा राजनीतिमा प्रवञ्चक तथा सिद्धान्तहीन अवसरवादीहरू अत्यधिक सफल' ठहरिने गरेको पाइन्छ । यही कारणले विश्वबाटै परित्यक्त भएका विचारले नेपाली माटोमा आज जरा गाडिरहेको अवस्था छ । आँसु र आक्रोशलाई व्यक्तिगत मनोभाव मान्ने प्रवृत्तिले गर्दा जनतामा व्याप्त वितृष्णा, घृणा, आवेग, असन्तुष्टि र पीडा अझै चट्टान बन्न सकेको छैन । तर विगत केही वर्षमा देखिएको परिवर्तनले युवा वर्ग वस्तुपरक बन्दै गएको देखिन्छ । दलहरूले राष्ट्रियतालाई कमजोर बनाएको सबैले स्वीकार गर्न थालेका छन् । गणतन्त्रले जनतालाई निराश बनाइसकेको छ । प्रसिद्ध ब्रिटिस संविधानविद् सर आइभरजेनिङले भनेका छन्, दलहरूले संसद्लाई मात्र खण्डखण्ड (पार्टपार्ट) गर्दैनन्, राष्ट्रलाई नै विभिन्न शत्रुवत् खेमामा खण्डित गर्छन् ।' प्रजातन्त्रको मातातीर्थ मानिने ब्रिटेनका विद्वान्ले राजनीतिक दलहरूको महात्म्य नबुझेर त्यस्तो विचार व्यक्त गरेका होइनन् । दलहरूले राष्ट्रको एकता, स्वतन्त्रता र अखण्डतामै आच पुर्याउन सक्छन् भन्ने उनको चेतावनी धेरै राष्ट्रमा सत्य सावित भएको पाइन्छ । दलहरूको अपरिपक्व, अविवेकी उत्तेजनापूर्ण र अदूरदर्शी व्यवहारका कारण आज नेपाली जनतामा बढेको निराशा, द्रोहभाव, ज्वाला, आक्रोश आँसु बनेर मात्र निःसृत हुँदैन, दावानल बन्न सक्छ । त्यसले इतिहास नै बदल्न सक्छ । राष्ट्रियता बिर्सिंदै गएका दलहरूले जनतासँग आज पनि छल गरिरहेका छन् । प्रधानमन्त्री भएका व्यक्ति पनि योग्यता र पारिवारिक लगतको प्रमाणपत्र लिन दिल्ली जाने गरेका छन् । विवाहको सोह्र दिन नपुग्दै राम्रो साइत हेरेर बधूलाई माइत पठाउने चलन छ, नेपालका ब्राह्मण र क्षेत्री समुदायमा । यसलाई द्विरागमन वा दुलही फर्काउने भनिन्छ । पालुंगो, जोर कतारा दही, पान, मिठाई आदि लिएर ब्राह्मणका साथ वधूलाई लिन वरका दिदीबहिनी जान्छन् । उनीहरूलाई स्वागत सत्कार गरेर कन्याका मातापिताले छोरी पठाउँछन् । त्यसपछि मात्र विवाहको विधि पूर्ण हुन्छ । राष्ट्राध्यक्षसँग शपथ ग्रहण गरेर दिल्ली गएपछि मात्र नेपालका प्रधानमन्त्रीको पद सुनिश्चित हुने चलन २०४७ सालपछि चल्यो । पच्चीस वर्षपछि पच्चीसौं प्रधानमन्त्री बनेका महान् क्रान्तिकारी' नेता पनि दिल्लीले दुलही फर्काइदिएपछि ढुक्क बने । त्यसैले दक्षिणमुखी र दक्षिणामुखी बन्नु नेपालका राजनीतिज्ञहरूको बायोलोजिकल' बाध्यता हो । वास्तुविद्हरू पनि दक्षिण मोहडाकै घर सिफारिस गर्छन् । पानी मात्र होइन, राजनीति पनि दक्षिणतिर बग्छ नेपालमा । चीनले ब्रह्मपुत्रको पानी छेके झैं दक्षिणमुखी राजनीति रोक्न खोजेको देखिन्छ तर बहुआयामिक खेलमा हरेक घुम्तीहरू खतरनाक छन् । कलेज र विश्वविद्यालय पढिरहेका युवा सामाजिक सञ्जालहरूमा हरेक क्षेत्रमा बेथिति छ भन्दै आक्रोश व्यक्त गरिरहेका छन् । किसानले समयमा मलबीउ पाउँदैनन् । बिरामीले समयमा उपचार पाउँदैनन् । सहरमै प्रत्येक दिन लाखौं मानिस सार्वजनिक यातायातका साधनमा कोचाकोच गरेर यात्रा गर्छन् । यो सर्वसाधारणको बाध्यता हो । शिक्षा, स्वास्थ्य, यातायात आदि मात्र होइन, न्याय र प्रशासनिक सेवा प्राप्त गर्न पनि पाइलापाइलामा घूस खुवाउनुपर्छ । सुविधाभोगीहरू यसैलाई लोकतन्त्र (डेमोक्रेसी) भनिरहेका छन् । त्यसो हो भने यस्तो निर्मम, क्रूर, विवेकहीन र जनतामारा पद्धति कहिलेसम्म जोगाइरहने ? कहिलेसम्म राष्ट्रलाई लज्जित, अपमानित, दमित, अवहेलित र प्रताडित अवस्थामा राखिरहने ? जनताले अझ पनि कति वर्ष कष्ट भोगिरहने ? कहिलेसम्म विदेशीको थिचोमिचो सहने ? अंगीकृत दलका अंगीकृत एजेन्डामार्फत राष्ट्रको अस्तित्व नै अंगीकृत र अस्वीकृत गराउने खेल कहिलेसम्म चल्न दिने ? कहिलेसम्म आक्रोश र आँसु बोकेर इतिहासको अपमान हेरिरहने ? कहिलेसम्म युवा वर्गले सिरकभित्र गुँडुल्किएर सामाजिक सञ्जालमा रोइरहने ? सडकमा भेला भएर लाखौं युवाले विद्रोह गर्दा तीनचार हप्तामै राष्ट्रघातीहरूको भागाभाग हुन्छ तर दलका मादल बजाएर कहिलेसम्म नाचिरहने ? के मातृभूमिमाथि बलात्कार हुँदा त्यसको प्रतिकार गर्न माथिको आदेश' चाहिन्छ ? लेन्डुपतन्त्रमा कसले दिन्छ आदेश ? राष्ट्र ढल्न र जल्न लाग्दा पनि बोल्दैनौं भने हामी जिउँदो लास नै हौं । सास छउन्जेल सत्ता, सम्पत्ति र व्यक्तिगत सुखनिम्ति मात्र लम्पसार पर्ने प्रवृत्तिले हामीलाई जिउँदो लास बनाइदिएको छ । ०६२६३ सालको १९ दिने आन्दोलनमा पत्रकारहरू सडकमा आए । वकिल, डाक्टर, नर्स, इन्जिनियर आदि विदेशीले बेलेको पापड' चपाउँदै आए । आज ती प्रायः सबै मौन छन् । सत्य बोल्ने साहस र नैतिकता गुमाएका छन् उनीहरूले । स्वतन्त्र र स्वचालित भइदिएको भए आज पनि उनीहरूले राष्ट्र र जनताका पक्षमा आवाज बुलन्द गर्न सक्थे । उनीहरू पराधीन, परतन्त्र वा परावलम्बी बनिसकेका छन् । मालिकले क्रान्ति गर्ने आदेश नदिँदा ती भ्रान्तिमै रमाएका छन् । हिजो दलीय अधिकारको लागि सडकमा उफ्रिनेहरू आज राष्ट्र नै संकटमा छँदा पनि मौन छन् । यो के हो ? सत्यवादीहरू कायर, अल्छी, नामर्द, हुतिहारा, पामर तथा भयाक्रान्त भए भने राष्ट्रघातीहरू प्रबल हुन्छन् । राष्ट्रको बागडोर हातमा लिएर सत्यलाई दबाउन खोज्छन् । स्याल, ब्वाँसा, चितुवा र हुँडारहरूले शासन गर्छन् । राष्ट्र र जनताको अपमान गर्छन् । नेपाली राजनीति त्यस्तै पीडाले थला परेको छ । इतिहास घटनादुर्घटनाको नालीबेली मात्र होइन । इतिहास विजेताको विरुदावली मात्र होइन । इतिहास मुण्डमालाहरूको अभिलेख मात्र होइन । त्यसो भए इतिहास के हो त ? किन इतिहासलाई सभ्य मानिसहरू मात्र सम्मान गर्छन् ? पृथ्वीनारायण शाह जस्ता वीरहरूका सालिक भत्काउने जघन्य अपराधीहरू किन इतिहासको अपमान गर्छन् ? किनभने इतिहासले कृत्रिम, दुराचारी, अत्याचारी, पाखण्डी र पापीहरूको महिमा गाउँदैन । पाँच हजार वर्ष पुराना दस्ताबेज, अभिलेख तथा गाथाहरूमा नेपाल अमत्र्य राष्ट्रको रूपमा स्थापित रहेको पाइन्छ । मानिस दुब्लाउने वा मोटाउने भएझैं कुनै कालखण्डमा नेपाल काँगडादेखि कुतुपुर (आसाम) र दक्षिणमा प्रयाग (इलाहावाद) सम्म विस्तीर्ण थियो । आज राष्ट्रको अस्तित्वसँग खेलबाड गर्नेहरू नेपाली राजनीतिका खेलाडी बनेका छन् र हामी जनता दर्शक वा रमिते बनेका छौं । राष्ट्रवादी थोरै छन् र दलवादी धेरै छन् । यो कटु यथार्थ हो । सेन्ट हेलेना टापुमा कैदी भएका बेला नेपोलियन बोनापार्टले पुत्रलाई पत्र लेखे, छोरा, मैले तरबार र बन्दुकले युरोपको ठूलो भूखण्डलाई काबुमा राखें । त्यो त्यस्तै युग थियो । तिम्रो युग तर्क, विवेक र विचारको युग हो । तसर्थ विचारमा परिवर्तन नल्याएसम्म वास्तविक परिवर्तन असम्भव छ ।' नेपाली राजनीतिमा सत्ता परिवर्तन हुन्छ तर विचार जडवत् छ । माओ, लेनिन, स्टालिन र माक्र्सका विचारको मार्केटिङ' गरिन्छ । नेताहरूको कुनै विचार, आदर्श र सिद्धान्त नै छैन । ०६२६३ सालको आन्दोलनमा राजा ज्ञानेन्द्र एक्लै हारे । निजगढको जंगलमा मध्यरातमा बस बिग्रियो भने यात्रीहरू फटाफट झर्छन् र अरू बसमा चढ्छन् । ड्राइभर त्यहीं बस्छ । उसका कन्डक्टर र खलासी मात्र बस्छन् । राजा ज्ञानेन्द्रको अवस्था त्यस्तै थियो । बस ब्रिग्रँदैछ वा डिजेल चुहिएर जाँदैछ भन्नेसम्म चाल नपाउने खलासीहरू थिए । राजाले संरक्षण गरेका प्रायः सबै भागे । राजा मात्र परास्त हुने कस्तो युद्ध थियो त्यो ? उनले हुर्काएका, पालेका सैनिक अधिकारी, राजनीतिज्ञ, कूटनीतिज्ञ, पत्रकार, बुद्धिजीवी प्रायः सबै भागेर गणतन्त्रवादी भए । राष्ट्र हाँक्न बफादार दल मात्र पर्याप्त हुँदैन । प्रतिबद्ध, प्रबल, क्षमतावान् र समर्थ व्यक्तिहरू चाहिन्छ भन्ने यो एउटा उदाहरण हो । स्वार्थी, अवसरवादी, लोभी, चरित्रहीनहरूको बथानमा रमाउनुभन्दा एक्लै हिँड्नु राम्रो हुन्छ । लक्ष्यमा पुग्ने यो राम्रो उपाय हो । नोबेल पुरस्कार विजेता प्रसिद्ध बंगाली कवि रवीन्द्रनाथले लेखेका छन्, यदि तिमीले बोलाउँदा कोही सुन्दैनन् भने पनि तिमी एक्लै हिँड एक्लै हिँड ।' उनको यो कविता वैदिक मन्त्र चरैवेती चरैवेती' बाट अनुप्राणीत रहेको पाइन्छ । न रोकियोस, न थाकियोस् । सतत् चलिरहोस् यात्रा । यही हो हाम्रो पुर्खाको मन्त्र । हो, राष्ट्रवादका पक्षमा संघर्ष गर्नेहरू थाकेका छैनन् । थाक्नु हुँदैन । सत्यवादीहरू कायर, अल्छी, नामर्द, हुतिहारा, पामर तथा भयाक्रान्त भए भने राष्ट्रघातीहरू प्रबल हुन्छन् । राष्ट्रको बागडोर हातमा लिएर सत्यलाई दबाउन खोज्छन् । स्याल, ब्वाँसा, चितुवा र हुँडारहरूले शासन गर्छन् । राष्ट्र र जनताको अपमान गर्छन् । नेपाली राजनीति त्यस्तै पीडाले थला परेको छ । एसियाज् न्यु ब्याटलफिल्डः यूएस, चाइना एन्ड द स्ट्रगल फर द वेस्टर्न प्यासिफिक' लगायतका पुस्तकमा चीन प्रमुख सैनिक र आर्थिक शक्ति हुँदै गएकाले चीन र भारतलगायतका क्षेत्र प्रभावित हुने विश्लेषण गरिएको छ । नेपाल भूराजनीतिक कारणले पनि धेरै प्रश्नचिन्हको घेरामा पर्दै जाने अवस्था देखिन्छ । राष्ट्रको स्वतन्त्रता बचाउँदै राष्ट्रिय सुरक्षाको जगेर्ना गर्ने काम असफलसिद्ध भइसकेका नेताहरूबाट सम्भव देखिँदैन । तसर्थ पचास वर्षपछिसम्मको भविष्य हेरेर अघि बढ्नुपर्ने बेला छ । तर हामी त्यसबेलासम्म राष्ट्र जोगाउन सक्छौं त ? यो प्रश्नको उत्तर कसैसँग छैन ।"
जीवितै हिंसा प्रथा,"नेपालमा स्थानीय स्तरमा नै महिला वर्ग बढी हिंसामा परेका छन् । विशेषगरी दाइजो, बोक्सीप्रथा, बलात्कार आदिको बहानामा महिलामाथि दैनिक हिंसा र उत्पीडन भइरहेका छन् । काभ्रे जिल्लाको सानो बाङथली ७ बस्ने ३२ वर्षीया लक्ष्मी परियारलाई बोक्सीको नाममा दिशापिसाब खुवाइयो, खम्बामा बाँधेर पिटियो । पिटाइको कारणले उनको मृत्यु भयो । एक महिनाअघि मात्रै पश्चिम नेपालमा दुई महिलाले छाउपडी गोठमा ज्यान गुमाए । त्यस्तै फुटबल खेलाडी विमल घर्तीमगरकी बहिनी मनिषाको गत जेठ १२ गते राति आफ्नै घरमा रहस्यमय मृत्यु भयो । यसरी एकपछि अर्को गर्दै महिला हिंसा किन भइरहेको छ ? नयाँभन्दा पुरानो राज्य व्यवस्थामा महिला हिंसा बढी हुने गरेको भेटिन्छ । इतिहासदेखि नै हुँदै आएको महिला हिंसा आज जटिल र चुनौतीपूर्ण बन्न पुगेको छ । कानुनी राज्यव्यवस्था, धर्म, संस्कृति, परम्परा, संस्कार, रीतिरिवाज, चलन पनि हिंसाका कारण हुन पुगेका छन् । कानुनी राज्य व्यवस्था प्रभावकारी नहुँदा समाजमा राम्रो कुरा अंगीकार गर्ने र नराम्रो कुरा छोड्दै जाने परम्परा बस्न सकेन । राज्यले विकास कार्यक्रम वा योजना लागू गरेर मात्र विकासका कार्य अगाडि बढाउन सक्छ । त्यस्तै महिला हिंसा रोक्न कानुन बनाएर प्रभावकारी कार्यान्ययनमा जोड दिनुपर्छ । तर राज्यमा यो अवस्था कहिल्यै रहेन । पुराना परिपाटी र चालचलनले पनि महिलामाथि अन्याय, अत्याचार, शोषण, दमन, लैंगिक विभेद हुँदै आएको छ । उतिबेला महिलाले चाहेर पनि आफूमाथिको हिंसा रोक्न सक्दैनथे । उनीहरूको आवाज सुन्ने निकाय कहींकतै हुँदैनथ्यो अहिलेजस्तो । पुरुष जातिबाट मन लागेजति हिंसा हुन्थ्यो । सतीप्रथा, विधुवाप्रथा, वादीप्रथा, झुमाप्रथा, छाउपडीप्रथा, देउकीप्रथा, दाइजोप्रथा, बोक्सीप्रथा, बालविवाह, बहुविवाह, अनमेल विवाह महिला हिंसाका कारक हुन् । आज पनि परम्परागत रूपमा धेरथोर महिला हिंसा हुँदैछ ।नेपालमा सतीप्रथाको उदाहरण बनेको छ राष्ट्रकवि माधवप्रसाद घिमिरेको राजराजेश्वरी खण्डकाव्य । यस खण्डकाव्यकी नायिका राजेश्वरी राजा रणबहादुर शाहकी जेठी पत्नी हुन् । राजराजेश्वरी २५ वर्षको उमेरमा सती गएकी थिइन् । उनी हेलम्बुमा निर्वासित जीवन बिताइरहेकी थिइन् । भारदारहरूले झुक्याएर राजाले बोलाएका छन्, जानुपर्यो' भनेर झुक्याएर राजराजेश्वरीलाई काठमाडौं ल्याएका थिए । उनले म मर्न चाहन्न, मलाई हेलम्बुमै निर्वासित जीवन बिताउन देऊ भनेर अनुनयविनय गरेकी थिइन् तर उनको अनुनयविनयको सुनुवाइ भएन अन्ततः उनलाई बाध्य पारेर चितामा जलाएर मारियो ।विधवा प्रथा पनि महिला हिंसाको दोस्रो रूप हो । कतिपय ठाउँमा अझ पनि यो प्रथा कायमै छ । मरेका पतिका नाममा सेतो कपडा लगाएर जीवन बिताउनुपर्ने बाध्यता महिलाले भोग्दै आएका छन् । विवाह गरेको भोलिपल्ट पतिको मृत्यु भयो भने जीवनभर विधवा भएर बस्नुपर्ने किन ? पत्नी मरिन् भने पतिले विवाह गर्न पाउने तर पत्नीले नपाउने हाम्रो समाजको यो परम्परा महिला हिंसाको अर्को रूप हो ।बादीप्रथा पनि महिला हिंसाको अर्को रूप हो । यो पनि पहिल्यैदेखि चल्दै आएको पाइन्छ । पहिलेको राज्यसता सञ्चालन गर्नेहरूले केही महिलालाई आफ्नो मनोरञ्जनको साधनको रूपमा प्रयोग गर्दै गए । युवतीलाई नर्तकी बनाउने, सम्भोग गर्ने अनि ती महिलाबाट जन्मिएका बच्चालाई पछि आधिकारिक अधिकार नदिने, बाबुको पहिचान नखुलाउने र बादी बनाउने सामन्ती परिपाटीले पनि महिला हिंसा बढेको थियो । ती बादी समुदाय अधिकारविहीन भए नै, घरजग्गा, जमिन, नागरिकता, शिक्षा, स्वास्थ्य, रोजगारको पहुँचबाट पनि टाढा रहन पुगे । नयाँ संविधानमा सबै नागरिकलाई समान अधिकारको व्यवस्था गरिए पनि ती समुदाय धेरै पछि परेका छन् । समाजमा पिछडिएका, उत्पीडित, महिला, दलित, बादी सबैलाई समान अधिकार दिने उद्देश्य राखेर मुलुकमा पटकपटक राजनीतिक परिवर्तन भए, तर परिवर्तनपछि पुराना मूल्य र मान्यता नहट्दा महिला हिंसा पनि ज्यूँका त्यूँ रहे । छाउपडी पश्चिमी क्षेत्रमा प्रचलित प्रथा हो । यो प्रथा अहिले पनि निरन्तर चलिरहेको छ । महिला जब रजोस्वला हुन्छिन्, जब सुत्केरी हुन्छिन्, त्यसबेला ती महिलालाई घर भित्र बस्न दिइँदैन । तिनको लागि घरबाहिर सानो झुप्रो बनाइएको हुन्छ, जहाँ टाउँको निहुराएर बस्नुपर्ने हुन्छ । यस्ता झुप्रोमा महिलालाई जोखिम र असुक्षा दुवै हुन्छ । कतिपय महिला सर्पले टोकेर मर्छन् । बलात्कार भएर मरेका छन् । दाइजोप्रथा मुलुकको सबै भागमा छ । विशेष गरेर तराई क्षेत्रमा बढी प्रचलित छ । दाइजो प्रथाको कारणले धेरै महिलाले ज्यान गुमाउनुपरेको छ । दाइजो नल्याएकै कारण महिला घरबाट निकालिएका छन्, मटीतेल, पेट्रोल छर्केर जलाइएका छन् । माइतीमा फर्किएका छन् । तराई क्षेत्रमा दाइजो प्रथाले महिला जन्मिनु अभिशापबराबर हुन पुगेको छ । बालविवाह पनि हिंसाको अर्को कारण हो । अहिले पनि हाम्रो समाजमा बालविवाह हुने गरेको छ । सामाजिक प्रचलन जोगाउने नाममा बालिकाको विवाह गर्ने गर्दा उनीहरूले बलात्कृत भएर अकालमा मृत्युवरण गर्नुपरेको छ । बाल्यकाल कलियो अवस्था हो । यसबेला बालिकामा भविष्यको निर्णय लिने क्षमताको विकास भएको हुँदैन र शारीरिक रूप पनि विकसित भइसकेको हुँदैन । कलिलै उमेरमै बच्चा जन्माउँछन्, बच्चा जन्मिसकेपछि आमा र बच्चाको राम्रो हेरचाह हुन सक्दैन । समाजमा पिछडिएका, उत्पीडित, महिला, दलित, बादी सबैलाई समान अधिकार दिने उद्देश्य राखेर मुलुकमा पटकपटक राजनीतिक परिवर्तन भएका छन् । बासट्ठीत्रिसट्ठीको जनआन्दोलनले यी समुदायलाई अधिकार दिनुपर्छ भनेर आवाज उठे । धेरेथोरले अधिकार त पाए, तर सामन्ती राज्यसत्ताका बेलामा स्थापित पुराना मूल्य र मान्यता समाजबाट हट्न नसक्दा महिला हिंसा पनि ज्यूँका त्यूँ छन् । राज्यले यसमा चासो देखाए पनि कानुन बनाएर कार्यान्वयन गर्ने पक्षमा उदासीनता देखाइरह्यो । गणतन्त्र स्थापना भएको यतिका वर्ष बितिसक्दा पनि महिला हकअधिकार ओझेलमा परे । तसर्थ महिलामाथि हुने सबैखाले हिंसा, लैंगिक विभेद, अन्याय, अत्याचार, दमन, शोषण हटेर जानुपर्छ । महिलाप्रति हेर्ने दृष्टिकोणमा परिवर्तन आउन जरुरी छ । महिलाले पनि आफ्नो अधिकारको लागि आवाज बुलन्द गर्नुपर्छ । समाजमा महिला र पुरुष बराबर हुन् भन्ने मान्यता स्थापित गर्दै लैजाने सके मात्र महिला हिंसा पनि किनारा लाग्नेछन् ।"
दलीय घेराबाट निस्क,"परिवार, समाज, सरकार वा राज्यलाई अगुवाइ गर्न, डोर्याउन र लक्ष्यमा पुर्याउन एउटा व्यक्ति अगुवाको भूमिकामा अग्रसर हुन्छ । त्यही अगुवाइ गर्ने व्यक्ति नेताको रूपमा परिभाषित हुन्छ । नेता बन्न चरित्र र क्षमतामा विकास हुने विशिष्ट गुणले सघाइरहेका हुन्छन् । ती विशिष्ट गुण बोली, व्यवहार, काम र नतिजामा प्रतिविम्बित भइरहेका हुन्छन् । नेताको उदय जनताका बीचबाट हुने गर्छ । जसरी दूधबाट क्रिम बन्छ, त्यसरी नै जनताबाट नेताको विकास हुन्छ । सबै दूध क्रिम हुँदैन, क्रिम नभएको दूध हुँदैन । एवं प्रकारले सबै जनता नेता हुन सक्दैनन्, नेताबिनाको जनता हुँदैनन् । नेताको उदयका क्रममा विकसित हुँदै जाने चरित्रले चिनारी फैलिँदै जान्छ र क्षमताले स्थापित गराउँदै लैजान्छ । इमानदारी, सदाचारिता र परिपक्वता चरित्र प्रधान गुण नेता बन्नको लागि जग हुन् । ज्ञान, सीप, साहस र सकारात्मक सोचले क्षमतालाई सशक्त, सबल र सुदृढ बनाउँछन् । दूरदर्शिता, वाक्पटुता र विचारमा स्पष्टताले व्यक्तिलाई नेताको रूपमा उभ्याउँदै लैजान्छन् । विचारविश्वासविकासको मार्गचित्रले जनता आकर्षित गर्न, आबद्ध गर्न र प्रतिबद्ध बनाउन रसायनको काम गर्छ । नेताहरू मूलतः राजनीतिक दलमा हुर्कंदै, बढ्दै र स्थापित हुँदै आफ्नो पहिचान बनाएको पाइन्छ । त्यसैले नेता वा नेतृत्व भन्नासाथ राजनीतिसँग जोडिएर अर्थ बुझ्ने, व्यक्तित्वप्रति धारणा बनाउने र क्रियाकलापप्रतिको आकर्षण निर्धारण गर्ने आम चरित्र समाजमा यत्रतत्रसर्वत्र व्याप्त भएको पाइन्छ । नेपालमा नेताको उदय राजतन्त्र र लोकतन्त्रबीचको प्रतिस्पर्धामा प्रस्फुटन हुँदै सुषुप्त र जागृत दुवै तरिकाबाट विकास हुने गरेको पाइन्छ । राजतन्त्र रहँदा, लोकतन्त्रको बहाली र गणतन्त्र हुँदासम्म जनताको बीचबाट उदाएका नेताहरू जनताका मत, साथ र मायालाई नै सर्वोपरि ठानेर नेतृत्व गरिरहेको दाबी हुने गरेको पाइन्छ । जनताका बीचबाट उदय भएका नेताहरू विश्वव्यापी राजनीतिक दर्शनबाट साक्षर भएर आफ्नो सिर्जनशीलता, शैली र साहसका माध्यमबाट नेपाली समाजमा उदाएको पाइन्छ । नेपाली समाजमा राज्यसत्ताको प्राप्ति र त्यहींबाट नेपाली जनताको हित, उन्नति र प्रगतिको सम्बोधन हुने विश्वास राखेर राजनीतिक प्रणालीको खाका कोर्दै नेतृत्व विकास भइरहेको देखिन्छ । नेपालका नेताहरूले राजनीतिक दलमा विकसित हुँदै स्थापित हुँदा आफ्नो चिनारी, चरित्र र चिन्तनलाई चुचुरोमा पुर्याउन सफल भएका छन् । दलभित्रका सिद्धान्त, विधि र प्रक्रियाले नेताको उदयलाई उजिल्याउने अवसर दिइरहेका छन् । जनताको साथ, सहयोग र समर्थनबाट सशक्त, साहसी र सफल हुँदै गएर शिखरमा पुगेका नेताहरूको नाम, संख्या र मर्यादास्तर उल्लेखनीय छ । त्यसैले नेताको उदयमा खडेरी, अनिकाल वा अभावको अवस्था नेपालले व्यहोर्नुपरेको छैन । नेपाली राजनीति अहिलेसम्म आइपुग्दा परीक्षण र प्रयोग अनेक प्रकारले भए पनि पर्दाको पटाक्षेप भने संसदीय प्रणालीमा समाहित भएरै आगामी यात्रामा अघि बढेको पाइन्छ । त्यसैले आवधिक निर्वाचनमा प्रतिस्पर्धा जनताको मतबाट विजयसत्ता प्राप्तिको मार्गचित्रमा नेपाली राजनीति हिँडिरहेको छ । राजनीतिमा प्रतिस्पर्धाको अभ्यासबाट शक्ति प्राप्त गर्ने नेताले देश सम्हाल्ने प्रणाली नेपालमा स्थापित भएको छ । सार्वभौम जनता नै यथार्थमा नेतृत्वका चुजर' हुने विश्वव्यापी मान्यताको जग नेपालमा बसेको छ । जनताले प्रत्येक पाँचपाँच वर्षमा नेतालाई रोज्न पाउने अवसरको प्रत्याभूतिले नेपालमा नेताको उदय र योगदानलाई पारदर्शी र उत्तरदायी बन्न घच्घचाइरहने विश्वास पैदा भएको छ । सही नेतृत्व गर्नेको नवीकरण र नगर्नेको परिवर्तन गर्ने सुन्दर प्रणालीको अवलम्बनले नेपालको नेतृत्व विकासको मार्गचित्र स्पष्ट, उपयोगी र जनताको हितमा छ भन्न सकिन्छ । नेपालमा नेताहरूको योगदानलाई नियाल्दा आवरणमा अति सुन्दर तस्बिर देखिन्छ । नेपाल गणतन्त्र भएको छ । प्रत्येक नेपाली राष्ट्र प्रमुख बन्न सक्ने सम्भावना हरेक व्यक्तिमा रहेको छ । राजनीतिक विकासक्रममा नागरिकको सम्भावनालाई विस्तृत, व्यापक र विशाल बनाउने विधिलाई गणतन्त्रले मार्गप्रशस्त गरेको छ । यो श्रेष्ठता, उत्कृष्टता र व्यापकता हासिल हुनमा नेताहरूको योगदान विशिष्ट छ । यसरी आवरणमा देखिएको यो सुन्दर तस्बिरमा अन्तरंग नियाल्दै जाँदा भने नेताहरूको योगदानका अधुरा पक्षहरू प्रशस्त भेटिन्छन् । जस्तो संघीय लोकतान्त्रिक गणतन्त्रको मार्गबाट हिँडिरहेको नेपालमा एकात्मक शासन व्यवस्थाको लामो इतिहासबाट संघात्मक शासन व्यवस्थामा प्रवेश गर्दा यसको ढाँचा, आयतन र अधिकारको निर्धारणमा अलमल, अन्योल र आशंका कायमै छ । नेताहरू आआफ्ना रोजाइलाई पस्केर त्यसैको पुष्टि गर्नमा तल्लीन छन् । विधि र प्रक्रियाबाट तथ्यमा आधारित भएर नेपाली जनताको सर्वोत्तम हितमा एकीकृत रूपमा हिँड्नुपर्नेमा विभाजित मत र मार्गचित्रबाट मुलुक गुज्रिरहेकाले समयको सदुपयोग हुन सकेको छैन । समयको बर्बादी पैसाको जस्तो रिन सापटीबाट पूर्ति गर्न नमिल्ने हुँदा नेपाली समाज दुनियाँको दौड र उपलब्धिबाट पछि पर्दैछ । त्यसैले मसिना कुराको योगदानमा नेपाली नेताहरूको चरित्र र क्षमता दुवै योग्यतामा जनताले प्रशंसा गरेको अवस्था छैन । बिग्रिसकेको अवस्था होइन, तर निकै विलम्ब भएको अवस्था हो । यही विन्दुबाट नेताहरू योगदानमा जुट्नुपर्छ । आफूलाई मन पर्ने ढाँचा, आकार र अधिकारको संघीयताको स्वरूपलाई सबैलाई मनपर्ने गरी निर्धारण गर्न नेताहरू लाग्नुपर्छ । हार्ड वर्किङ, टिम वर्किङ र नेटवर्किङबाट सबै कुरा सम्भव छ । नेताहरूको ट्यालेन्टबारे शंका छैन । टिममा रहेर टाइममा टास्क गर्न नेताबीचबाट महानेताको उदय हुन जरुरी छ । यो सम्भव छ । दलबाट जन्मेका, हुर्केका र बढेका नेताहरू दलको घेराबाट निस्केर सम्पूर्ण नेपाली जनताको मनमस्तिष्कमा प्रिय भएर रहन राष्ट्रिय जिम्मेवारी बोधका साथ लाग्नुपर्छ । तथ्य, तर्क, तस्बिर र तरिका मिलाउने हो भने नेपाली जनतालाई सम्झाउन, बुझाउन र समर्थन जुटाउन सकिन्छ । उदार मनका साथ आँटिलो भएर नेताहरूले आफ्ना योगदानलाई स्वर्णाक्षरले लिपिबद्ध गराउन अहिलेको अवसरलाई उपयोग गर्नुपर्छ । लोकतन्त्र र गणतन्त्रको सिद्धान्त, मूल्य र आदर्शका बारेमा नेपालका जनता सचेत छन् । परिआउँदा एकजुट हुँदै आएका छन् । यो एकता शक्ति युगौंयुगसम्म रहिरहनेछ । मौजुदा अवस्थामा नेताहरूको चिन्तलाई सूक्ष्म रूपले नियाल्दा उहाँहरू आफूलाई मनपर्ने कुरामा जिद्दि गरेको पाइन्छ । जनता लोकतन्त्र र विकास दुवैमा चुजर' हुने अधिकार, क्षमता र शक्ति आफूमा रहेको महसुस गर्न चाहन्छन् । नेताहरूले जनतालाई चुजर' बनाउने भनेको निर्वाचन प्रक्रियालाई यथासम्भव छिटो प्रारम्भ गर्नु हो । अहिले व्यक्तिगत तर्कले मुलुक हिँडाउने कोसिस भएको प्रतीत हुन्छ । सामूहिक समझदारी, सहकार्य र सहमतिले मुलुक गणतन्त्र स्थापनाको विन्दुमा आइपुगेको हो । अब संघीयताका मसिना विषयहरूलाई व्यवस्थापन गर्दै आर्थिक समृद्धि र सामाजिक रूपान्तरणको यात्रामा अघि बढ्नुपर्छ । आफू मात्र होइन आफ्नो टिम, सम्पूर्ण संयन्त्र र सिंगो नेपाली समाजलाई उत्कृष्ट चरित्र निर्माण र क्षमता प्रदर्शनमा अगुवाइ गर्न नेताले सक्नुपर्छ । उपलब्धिको विवेचना गर्दा नेताहरूको योगदानले नै उपलब्धि हासिल गर्नमा सफलता मिल्ने हो । डइभरले गाडीलाई गन्तव्यमा पुर्याउने जिम्मेवारी बहन गरेजस्तै सत्ताको जिम्मेवारी सम्हाल्ने नेताले राष्ट्रलाई लक्ष्यमा पुर्याउन लागिरहनुपर्छ । उपलब्धि थपिँदै जाने हो । उपलब्धिको पूर्ण विराम हुँदैन । हालसम्मको यात्रामा राजनीतिक रूपमा नेपालको उपलब्धि प्रशंसनीय छ । लोकतन्त्रसंघीयतागणतन्त्रको मार्ग चित्रमा प्रत्येक नेपालीको सम्भावना भरपूर सदुपयोग हुने गरी हामीले रोजेको प्रणाली स्थापित भएको छ । अब आर्थिक समृद्धि र सामाजिक रूपान्तरणको उपलब्धि हासिल गर्नमा नेपाली समाज आतुर छ । यसको अगुवाइ पनि राजनीतिक प्रक्रियाबाट सत्ता सम्हाल्ने नेताले नै गर्ने हो । चरित्रमा देखिने स्वार्थ र लोभले नेतृत्वको क्षमतामा खिया लगाउँछ, मक्काउँछ र बहकाउँछ । त्यसबाट जोगिएर नेतृत्वले आफ्नो सक्षमता प्रदर्शन गर्नुपर्दछ । आफू मात्र होइन आफ्नो टिम, सम्पूर्ण संयन्त्र र सिंगो नेपाली समाजलाई उत्कृष्ट चरित्र निर्माण र क्षमता प्रदर्शनमा अगुवाइ गर्न नेताले सक्नुपर्छ । दिनहुँ सम्प्रेषण हुने भ्रष्टाचारजन्य सूचनाले नेपाली मस्तिष्कलाई प्रदूषित बनाइरहेको छ । यसबाट अविश्वास, घुणा र विद्रोह मुखरित भइरहेको छ । यो अवस्थालाई नेताको चरित्रले मात्र सुधारको मार्ग सहज बनाउँछ । त्यसैले गफाडी भएर होइन, खेलाडी भएर नेताले सीप, साहस र सहृदयता प्रकट गर्नुपर्दछ । निष्कर्षमा नेताको उदय आशालाग्दो किसिमले हुने गरेको नेपाली जनताको अनुभव छ । नेताबाट भएका योगदानले राजनीतिक प्रणालीलाई जनता शक्तिशाली हुने अभ्यासमा सोझ्याउने सफलता हासिल भएको छ । आर्थिक र सामाजिक रूपले गुणस्तरीय जीवनयापन गर्दै नेपालको परिचय, प्रतिष्ठा र प्रख्यातिलाई विश्व मानचित्रमा चिनाउन योगदान र उपलब्धिका शृंखलाहरूमा इँटा थप्न सम्हाल्ने नेता र सघाउने जनताको हार्डवर्क, टिमवर्क र नेटवर्कको लामो यात्रा जारी रहनुपर्छ । यस राष्ट्र निर्माणको महायज्ञमा अगुवाइको भूमिकामा रहनुभएका सम्पूर्ण नेतागणले चिन्तनको साधनाबाट उपाय पहिल्याउँदै, प्रयोग गर्दै समीक्षा गर्दै, सञ्चालन गर्दै समृद्धिको यात्रालाई कुशलतापूर्वक अघि बढाउनुपर्दछ । मानवीय र प्राकृतिक रूपले सम्भावना प्रशस्त भएको हाम्रो देशमा सफलता अवश्य सम्भव छ । समृद्धि सुनिश्चित छ ।"
हवार्इमा आत्मनिर्भरताको अन्त्येष्टि,"लामो समयदेखि हवाई उडान क्षेत्रमा संलग्न राष्ट्रिय ध्वजावाहक नेपाल वायु सेवा निगम अनेक उतारचढाव पार गर्दै आजको अवस्थामा आइपुगेको छ । निगमले अथक परि श्रम, साहस तथा अटुट धैर्यका बलमा निर्माण गरेका सफलता तथा स्थापित उचाइलाई हवाई माफियाको जालमा परेर देशका जिम्मेवार पद सम्हालेका प्रधानमन्त्री, मन्त्रीलगायतले रसातलसम्म पुर्याए । यस आलेखमा प्रकाशित तालिकाले यही संकेत गरेको छ । आफूले राष्ट्र हितविपरीत गरेका कुकर्मले देशलाई पुर्याएको हानि तथा नोक्सानीमा हीनताबोध भएनभए पनि राष्ट्रिय ध्वजावाहकको पतनको संवेदनशील विगत तथा सो इतिहास पुनः दोहोरिन नपाओस् भन्ने चिन्ता सबैमा छ यतिबेला । रोम वाज नट विल्ट इन अ डे' भन्ने उक्ति नसुन्ने विश्वमा बिरलै होलान् । कुनै पनि कुरा बन्न अथवा बनाउन कठिन परि श्रम तथा लामो समय लाग्छ, तर बिगार्न, भत्काउन वा सर्वनाश गर्न समय लाग्दैन । राजधानीमा मात्र नभई देशका कुनै पनि ठाउँमा सीमित मात्रामा मात्र मोटर, कार देख्न पाउने अवस्थामा नेपालीले आफूमाथिको नीलो आकाशमा ठूलो आवाजमा उड्ने डकोटा विमान देख्न पाउँथे । नेपालको एक मात्र राष्ट्रिय ध्वजावाहक शानेवानिले एउटा डकोटाबाट सुरु गरेको आफ्नो सेवा यात्राको परिधि चौधवटा डकोटा मात्र हैन, एउटा चाइनिज फोङ्सो, तीनवटा पिलाटस पोर्टर्स, बाह्रवटा क्यानेडियन टिवनअटर, एउटा फोकर, तीनवटा एभ्रो, दुईवटा बोइङ ७२७ तथा उच्चतम प्रविधियुक्त दुइटा अत्याधुनिक बोइङ ७५७ विमान आफ्नै कमाइ तथा बलबुतामा किन्दै ३८ वटा जहाज सञ्चालनमा ल्याउन सफल भएको थियो । स्थापनाकालमा भारतीय पाइलटहरूको बाहुल्य रहेको निगममा जहाज मर्मतसम्भार गर्ने इन्जिनियर पनि भारतीय नै थिए । कोपाइलटको रूपमा पहिलो नेपाली आरसी उपाध्याय तथा बीके श्रेष्ठले इन्डियन एयरलाइनको जागिर छोडी सुरुआतका दिनमै निगममा प्रवेश गरेर नेपालीका निमित्त हवाई उडान क्षेत्रमा अवसरको ढोका खोलेका थिए । यसैगरी इन्डियन एयरलाइन्समा क्याप्टेनका रूपमा कार्यरत एजे तामाङले पनि क्याप्टेनकै रूपमा निगममा प्रवेश गरे । पछिका दिनहरूमा अस्ट्रेलियन, फिलिपिनो, पोलिस आदि मुलुकका पाइलट पनि निगममा समावेश भए । सीमित मात्रामा मात्र नेपाली पाइलट रहेको निगममा विदेशी पाइलटकै बाहुल्य थियो । केही समयपश्चात् सरकारी छात्रवृत्तिमा भारतमा पाइलट पढेर आउनेहरूको संख्या एकदुईले बढ्न थाल्यो । नेपालको राष्ट्रिय ध्वजावाहकको भविष्य नेपाली पाइलटका हातमा मात्र बढी सुरक्षित हुने यथार्थ मानिन्थ्यो तर संख्या अत्यन्त न्यून थियो । भारतले पाइलट तालिमका निमित्त नेपाल सरकारलाई फाट्टफुट्ट प्रदान गर्ने केही सिटमध्ये सबैभन्दा बढी ६ जनाको संख्यामा सन् १९६० मा अलाहवादको हिन्दुस्थान एरोनटिकल ट्रेनिङ सेन्टरमा नेपालीहरू तालिम लिन गएका थिए । यसैगरी भारत र बेलायतबाट पनि दुईदुईजना नेपाली पाइलट पनि निगममा थपिए । यसरी बेलाबेला सानो संख्यामा आउने पाइलटहरूद्वारा विदेशी पाइलटलाई विस्थापित गर्न सक्ने क्षमता विकास गर्न निगमले सकिरहेको थिएन । राष्ट्रिय ध्वजावाहकका सम्पूर्ण विमान नेपाली पाइलटले मात्र उडाउने तथा निगमका सम्पूर्ण जहाज नेपाली इन्जिनियर आफैंले मर्मतसम्भार गर्ने व्यवस्थाका निमित्त अझै ठूलो संख्यामा नेपाली पाइलट तथा इन्जिनियर खाँचो थियो । सन् १९६५६६ मा पाकिस्तान सरकारले कोलम्बो प्लानअन्तर्गत १२१२ जना गरी २४ जना पाइलटहरू तथा १२ जना एरोनटिकल इन्जिनियरहरूको तालिमपश्चात् निगमका सम्पूर्ण जहाज नेपाली पाइलटले उडाउने तथा जहाजको मर्मतसम्भार पनि नेपाली इन्जिनियरले मात्र गर्ने अपूर्व सफलता प्राप्त भयो । सेडाअन्तर्गत पाइलटको तालिम लिनको निमित्त क्यानडा गएका १२ जना नेपाली पाइलट पनि निगमको सेवामा सम्मिलित भएपछि निगममा प्रशस्त जनशक्ति तयार भयो । निगम हवाई उडान क्षेत्रमा आत्मनिर्भर भएको त्यो घडी सम्पूर्ण नेपालीको निमित्त अपार गौरव तथा आत्मसन्तुष्टि प्रदान गर्ने थियो । सफलताको लक्ष्य आफ्नै देशको सगरमाथाको उचाइले लक्षित गरिरहेको बुझ्नेहरूका निमित्त लामो प्रयासपछिको प्राप्त उक्त आत्मनिर्भरताले नेपाली पाइलटलाई अझ जिम्मेवारी तथा हौसला प्रदान गरेको थियो । विश्वमा आधुनिक जेट विमान उडिरहेको देखेका नेपाली पाइलटले प्रारम्भमा भारतीय पाइलटहरूले तुमलोग क्याटेन कवि नहीँ वन सकते' भनेको एकातिर झलझल्ती सम्झन्थे भने अर्कोतिर आधुनिक जेट विमान उडाउने सपना पनि सँगालेर राखेका थिए । निगमको व्यवस्थापनमा छोटो समय मात्र रहेको फ्रेन्च व्यवस्थापनले राष्ट्रलाई बिर्सन नसक्ने गुण लगाएको नेपालीले कहिल्यै बिर्सने छैनन् । निगमलाई डकोटा युगबाट बोइङ ७२७ जेट विमान उडाउने युगमा प्रवेश गराएको थियो । दिल्ली, कलकत्ता, पटना तथा ढाकासम्मका सीमित नेपाली उडान सीमालाई श्रीलंका, बैंकक, बर्मा, सिंगापुर, हङकङ, कराँची, माल्दिभ्स, दुबई इत्यादि थुप्रै गन्तव्यसम्म फैलाएको थियो । त्यतिले मात्र नभई राजधानीलाई देशका विभिन्न महिनौं दिन लाग्ने दुर्गम तथा अति दुर्गम क्षेत्रसँग केही घन्टा मात्रको दूरीमा जोड्ने ट्विनअटर विमान ल्याएर सेवा सञ्चालन गरेको थियो । उक्त ट्विनअटर विमान देशका निमित्त वरदान सावित हुने विभिन्न कारणमध्ये दुर्गम क्षेत्रको विकासमा उक्त विमानले पुर्याएको योगदान अतुलनीय थियो । देशको पर्यटन क्षेत्र, हिमाली यात्रा तथा हिमाल आरोहण गर्न आउने विदेशी पर्यटकलाई लुक्ला, फाप्लु, जोमसोम, जुम्ला, डोल्पा आदि विमानस्थलमा प्रदान गरेका सेवा उत्तिकै साहसपूर्ण मानिन्छन् । उक्त ट्विनअटर विमानको सेवा सुरुमा देशको कुनाकुनासम्म पुर्याए पनि त्यसको उचित तथा आवश्यक विस्तारमा सरकारले कहिल्यै ध्यान दिएन । युरोपकै प्रतिष्ठित एयर फ्रान्सअन्तर्गतको उक्त फ्रेन्च व्यवस्थापनले निगमलाई १० वर्षअगाडिको बाटो पहिल्याउन धेरै मद्दत गरेको थियो । फलस्वरूप फ्रेन्च व्यवस्थापनले छोडेर गए पनि नेपाली व्यवस्थापनअन्तर्गत देशले सन् १९८७८८ मा विश्वकै सर्वाधिक लोकप्रिय अत्याधुनिक दुईवटा बोइङ भित्र्ययाउन सफल भएको थियो । उक्त जहाज नेपाली पाइलटले उडाउनु चुनौती मात्र थिएन, विश्व समुदायलाई आश्चर्र्यमा पार्ने घटना साबित हुन गयो । तालिमको सिलसिलामा अमेरिकीले नै यति महँगो तथा अत्याधुनिक प्रविधियुक्त यो जहाज कसले उडाउँछ' भन्ने कूतुहलको जवाफ आज लगभग ३० वर्षदेखि नेपाली पाइलटले उडाइ मात्र राखेनन्, देशको धरोहर ३० वर्षसम्म सुरक्षित राख्न पनि सफल भएका छन् । नेपालको झन्डा बी ७५७ विमान ३० वर्षको लामो अवधिमा चीनको सांघाई, जापान, दुबई, जर्मनी, बेलायत, फ्रान्स इत्यादि मुलुकमा आफ्ना नियमित सेवा सञ्चालन गर्दथ्यो भने अफ्रिकी मुलुक हरारे, जापानको फुकुओका आदिमा चार्टर्ड उडानहरू तथा राष्ट्रसंघ (यूएन) का निमित्त सैनिक ओसारपसार गर्ने कार्यमा ग्रिक तथा इजरायलसम्म पनि उड्ने गर्दथ्यो । कमिसनका दलालहरूले राष्ट्रले गौरव गर्ने आत्मनिर्भरताको त्यो राष्ट्रिय इतिहास तथा राष्ट्रको उक्त गौरव चीरकालसम्म टिक्न दिएनन् । आठ वर्षको अवधिमा १९ पटकसम्म विदेशी जहाज भाडामा ल्याउने तथा विदेशी पाइलट ल्याएर करोडौं सम्पत्ति विदेशमात्र पठाएनन्, त्यस व्यवसायवापत करोडौंकरोडको कमिसनका मालिक पनि भए । उक्त भाडामा ल्याइएका विदेशी विमानले उक्त अवधिमा औसत रूपमा मासिक तीन सय घन्टाका दरले २८,८०० घन्टाको बहुमूल्य जेट विमान उडान अनुभव विदेशी पाइलटले लिएर जाँदा देशमा ५० जनाभन्दा युवा पाइलट सिर्जना हुनसक्ने तथा ५० कै संख्यामा नेपाली कोपाइलटले क्याप्टेन हुन पाउने अनुभव प्राप्त गर्ने अवसर विदेशी पाइलटका पोल्टामा हालिदिएका थिए । सन् १९९२ मै निगममा नयाँ वाइडबडी विमान ल्याउने योजनालाई थाती राख्दै निरन्तर आठ वर्षसम्म उक्त कमिसनको व्यवसायमा निर्लिप्त व्यक्तिहरू नेपालीका नजरमा मात्र गिरेनन्, उक्त काण्डमा संलग्न सम्बन्धित मन्त्री, बोर्ड सदस्य तथा निगम सञ्चालक जेलसमेत चलान भएका थिए । समयले कोल्टे फेर्दा देशको लामो समयदेखि नयाँ विमान किन्ने योजनाले मूर्तरूप लिने संकेत देखा पर्न थाले । सधैं एकले अर्काको जहाज ल्याउन नदिने बोइङ तथा एयरबस कम्पनीको मुसा र बिरालाको खेलमा युरोपको एयरबस कम्पनीले आश्चर्यजनक रूपमा सफलता हासिल गर्यो । निकै सस्तोमा उपलब्ध उक्त जहाजका निमित्त सन् २०१० मा भएको सम्झौताअनुरूप बैनास्वरूप पैसा पठाउने कार्य पनि सम्पन्न भएको थियो । राजनीतिक दाउपेचको अखडा बनेको निगमले उक्त अडर तथा बैना गरेको जहाज ल्याउन सकेन । थुप्रै नेपाली पाइलट ट्रेनिङ लिएर बसेका छन् र केही विभिन्न कारणवश विदेशी एयरलाइन्समा कार्यरत छन् । ती सबैलाई आफ्नै देशमा काम गर्न प्रेरित गर्ने हो भने देशको प्रतिष्ठा तथा गौरवमय इतिहास कायमै रहनेछ । लगभग चार वर्षपश्चात् नेपालले सोही एयरबस विमान कम्पनीबाट आफ्ना दुइटा एयरबस विमानमध्ये फेब्रुअरी २०१५ मा पहिलो तथा मे २०१५ मा दोस्रो जहाज भित्र्ययाएको थियो । सन् १९८८ सेप्टेम्बरमा अमेरिकाको सियाटल बोइङ फ्याक्ट्रीबाट ल्याइएको दास्रो बोइङ ७५७ गण्डकी विमानले त्रिभुवन अन्तर्राष्ट्रिय विमानस्थल टेकेको लगभग २७ वर्षपश्चात् निगमका दुइटा नयाँ एयरबस विमान पनि फ्रान्सको विमान बनाउने कम्पनीबाट सोझै नेपाल भित्रिएको थियो । यसरी आफ्ना दुइटा नयाँ विमान उडाउन तथा आफ्ना योजनाअनुरूप निकट भविष्यमा आउने वाइडबडी एयरबस ३३० विमानहरू उडाउनका निमित्त कति पाइलटको आवश्यकता पर्छ । त्यसको परिपूर्तिको निमित्त आवश्यक संख्यामा पाइलट लिने, कुनकुन समयमा तलका (आन्तरिक साना जहाज उडाउने) पाइलटलाई एयरबस विमानमा पदोन्नति गर्दै लैजाने, चेकजाँचका निमित्त आवश्यक पर्ने आफ्नै प्रशिक्षक पाइलटहरू बनाउने आदि आवश्यकता परिपूर्तिको निमित्त निगमलाई प्राप्त चारपाँच वर्षको अवधि छोटो मान्न सकिन्न । हाल विभिन्न सञ्चारमाध्यममा नेपालको हवाई इतिहासमा पहिलोपटक २८० सिट क्षमताको वाइडबडी एयरबस ३३० पहिलो विमान आउँदो असोज र दोस्रो चैत महिनाभित्र ल्याइसक्ने निगमको कार्ययोजना छ । लगभग २६ वटा विदेशी विमान कम्पनीसँग प्रतिस्पर्धा गरिरहेको निगमका निमित्त मात्र नभई सम्पूर्ण नेपालीका निमित्त यो आत्मगौरवको विषय हो । अनेकौं उतारचढाव हुँदाहुँदै पनि उडान क्षेत्रमा हासिल देशको आत्मनिर्भरता तथा नेपाली मात्रको प्रतिष्ठा समाप्त पार्न १० जना विदेशी पाइलट ल्याउने योजनासँगै पुरानो विदेशी पाइलट भित्र्ययाउने शृंखलाले प्रत्येक नेपालीलाई झस्काउनु स्वाभाविक हो । सन् २०१५ को सुरुमै सञ्चालनमा आएका आफ्ना एयरबस विमान उडाउन आठजना क्याप्टेन तथा १३ जना कोपाइलटको हालको संख्या नै अपर्याप्त रहेको अवस्थामा अब आउने थप दुइटा विमान उडाउने पाइलटहरूको उचित व्यवस्था आफूलाई प्राप्त लामो समयसम्म पनि गर्न नसक्नु वा नचाहनुभित्र लुकेको निहित स्वार्थ खोतल्न नेपालीलाई कुनै गाह्रो पर्दैन । महँगा जहाज किन्नेतिर मात्र ध्यानकेन्द्रित भएको तर ती सञ्चालनका व्यवस्थाप्रति कुनै चासो नहुनुको भित्री रहस्य जनताले एक दिन आफैं खोतल्नेछन् । अझै पनि विदशी पाइलट भित्र्ययाउने भूत दिमागबाट हटाउन सके र आफ्नै देशका प्रतिभालाई चिन्न सके देशमा उपलब्ध पाइलट जो एयरबस विमानकै रेटिङ (ट्रेनिङ) लिएर बसेका छन् तथा नेपाली पाइलट स्वदेश छोडेर विभिन्न कारणवश विदेशी एयरलाइन्समा कार्यरत छन्, ती सबैलाई समेटेर आफ्नै देशमा काम गर्न प्रेरित गर्ने हो भने विदेशी महँगा पाइलटभन्दा देशको प्रतिष्ठा तथा स्थापित आत्मनिर्भरताको गौरवमय इतिहास टुट्ने थिएन ।"
दिल्लीमा नेपालीको क्रिकेट सपना,"नयाँदिल्लीः भारतको राजधानी नयाँदिल्लीका गल्लीगल्लीमा क्रिकेट एकेडेमी भेटिन्छन् । तर, पश्चिम दिल्लीको द्वारकास्थित दिल्ली विकास प्राधिकरण (डीडीए) को मैदानमा खुलेको पश्चिम दिल्ली क्रिकेट एकेडेमीमा भने अन्यत्रको भन्दा भिन्दै चहलपहल देखिन्छ । खेलाडीको पनि निकै भीड लाग्ने गर्छ । यस एकेडेमीमा खेलाडीको भीड लाग्नुको मुख्य कारण हो भारतीय क्रिकेटर विराट कोहली । अहिलेका उत्कृष्ट क्रिकेटर तथा भारतीय क्रिकेट टोलीका कप्तान कोहलीले पहिलोपटक यही एकेडेमीमा ब्याट समाउन सिकेका थिए । कोहलीलाई पहिलोपटक ब्याट चलाउन सिकाउने गुरु राजकुमार (आरके) शर्माले एकेडेमीका खेलाडीलाई क्रिकेट सिकाउने गरेका छन् । अन्तर्राष्ट्रिय क्रिकेटका आइकन' उनै कोहलीले सिकेको प्रशिक्षक र एकेडेमीमा दुई नेपाली युवा मनीष शर्मा र कृष्ण क्षत्री पनि क्रिकेट सिक्दैछन् । उनीहरूको सपना कोहलीले जस्तै आफ्नो राष्ट्रिय टोलीबाट उत्कृष्ट खेल खेल्नु हो । १५ वर्षीय मनीष र १८ वर्षीय कृष्ण विगत दुई वर्षदेखि आरके शर्माको पश्चिम दिल्ली क्रिकेट एकेडेमीमा क्रिकेट सिक्दै आएका छन् । अर्घाखाँचीका मनीष ब्याट्सम्यान हुन भने झापा (अहिले दार्जिलिङ) का कृष्ण अलराउन्डर हुन् । दुवै खेलाडी मासिक दुई हजार शुल्क बुझाएर आरके शर्माको एकेडेमीमा क्रिकेट सिक्दैछन् । एकेडेमीमा आरके शर्मा सातामा एक दिनमात्रै आउँछन् । अन्य दिन उनका सहायक पवन कुमारले क्रिकेट सिकाउँछन् । तुलनात्मक रूपमा शुल्क कम भए पनि क्रिकेट सिक्नका लागि मनीष र कृष्णले गरेको संघर्ष ठूलो छ । सिलिगुडीमा बीकम पहिलो वर्ष पढ्दै गरेका कृष्ण पढाइ छाडेर क्रिकेट सिक्नकै लागि दिल्ली पुगेका हुन् । आफ्ना अभिभावकसँगै दिल्लीमै बस्दै आएका मनीषले पनि क्रिकेट सिक्नकै लागि विद्यालय शिक्षासमेत प्राइभेट' पढिरहेका छन् । हाल १० कक्षाको अन्तिम परीक्षाको तयारीमा रहेका मनीष स्कुलबाहिरै रहेर परीक्षाको तयारी गर्दैछन् । उनीहरू सातामा ६ दिन हुने टेनिङको अपराह्नको कक्षामा सहभागी हुन्छन् । हाम्रो ट्रेनिङ दिनको ३ बजेपछि हुन्छ । आरके (शर्मा) हप्तामा एकपटक मात्रै आउनुहुन्छ', मनीषले सुनाए, अन्य दिन उहाँका सहायक पवन कुमारले क्रिकेट सिकाउनुहुन्छ । उहाँहरूले हप्तामा दुई दिन क्रिकेटको सैद्धान्तिक कुरा सिकाउनुहुन्छ । त्यसबाहेकका दिनमा अभ्यास गराउनुहुन्छ ।' आफ्नो नियमित ट्रेनिङबाहेक कृष्ण बिहानीको समयमा रणजी ट्रफीको तयारीमा रहेका सिनियर खेलाडीलाई बलिङ गर्न पुग्छन् । यी दुवै खेलाडीले भारतको राज्यस्तरका विभिन्न प्रतियोगिता खेलिसकेका छन् । मनीषले दिल्ली तथा कानपुर लिगमा प्रतिस्पर्धा गरेका छन् । गत वर्ष कानपुर लिगको सात खेल खेलेका मनीषले केसीसीविरुद्ध एक सय ८० रन बनाएका थिए । यो उनको अहिलेसम्म उत्कृष्ट प्रदर्शन हो । कृष्णले सिलिगुढीबाट कलकत्ताको टोलीविरुद्ध दुई प्रतियोगिता खेलेका छन्, जसमा उनले अलराउन्ड प्रदर्शन गरेका छन् । पछिल्लो समय उनले एक सय ३० को औसतमा बलिङ गर्ने गरेको सुनाए । यी दुवै खेलाडी आफ्नो देशबाट खेल्ने इच्छा भएको बताउँछन् । भारतमा क्रिकेट सिक्ने वातावरण निकै राम्रो छ । अहिले यहाँ व्यावसायिक प्रशिक्षकबाट सिक्दैछु', मनीष भन्छन्, अब नेपालको राष्ट्रिय टोलीबाट खेल्नका लागि प्रयास गर्नेछु ।' रोजगारीका सिलसिलामा अभिभावक दिल्ली आइपुगेपछि मनीषको जन्म यतै भएको हो । यद्यपि मनीषको परिवारले आफ्नो गाउँसँगको नाता भने तोडेका छैनन् । मनीष नेपाली राष्ट्रिय टोलीका लागि ट्रायल दिन गत वर्ष नेपाल पुगेका थिए । तर, कुनै प्रतियोगिता नभएपछि भारत नै फर्किएका थिए । म गत वर्ष नेपाल गएको थिएँ । त्यस बेला ज्ञानेन्द्र (मल्ल) दाइलाई भेटेको थिएँ । त्यस बेला कुनै प्रतियोगिता थिएन, त्यसैले छनोट प्रतियोगिता पनि नखेली फर्किएँ', मनीषले भने, अब फेरि ट्रायलका लागि नेपाल जान्छु ।' पढाइका क्रममा सानै उमेरमा भारत आएका कृष्णले पनि नेपाली राष्ट्रिय टोलीबाट खेल्न प्रयास गर्ने बताए । पहिले यसबारेमा थाहा थिएन तर अहिले सुनेको छु', कृष्णाले भने, केही समय आसाम र कोलकातामा प्रयास गरेँ । तर, त्यहाँ सफल नभएपछि व्यावसायिक प्रशिक्षकबाट सिक्ने निर्णय गरेर दिल्लीमा आएको छु । अझै एक वर्ष यहाँ सिक्छु र त्यसपछि नेपालबाट खेल्नका लागि प्रयास गर्नेछु ।'"
