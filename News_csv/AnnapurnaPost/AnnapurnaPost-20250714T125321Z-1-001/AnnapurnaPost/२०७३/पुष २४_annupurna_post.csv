शीर्षक,विवरण
अब कुन बाटो हिँड्ने ?,"पुस २२ को नेकपा एमाले नेतृत्वको संविधान संशोधनविरुद्धमा आयोजना गरिएको जनसभाले एउटा सन्देश दिएकै छ । जस्ताको तस्तै संविधान संशोधनको पक्षमा एमाले छैन । यता सत्तापक्ष जस्ताको तस्तै संविधान संशोधनको प्रस्तावलाई टेबुल गर्ने मुडमा देखिन्छ । संविधान जारी हुँदादेखिको यसरी कुनै पक्ष सन्तुष्ट हुने र कुनै पक्ष असन्तुष्ट हुने व्यवहार नेपालीले भोग्नैपरेको हो, तर यो सन्तुष्टिअसन्तुष्टिले प्रमुख दलहरूमाझ आउने विभाजन मुलुकको भोलिको राजनीतिका लागि कति स्वस्थकर हुन सक्छ, त्यो सबैले सोच्ने विषय हो । एउटा विन्दुमा परिमार्जनसहितको प्रस्ताव स्विकार्न सत्तापक्ष, प्रतिपक्ष र स्वयं आन्दोलनको बुख्याचाबाट दलहरूलाई थर्काउने नियत बोकेकाहरू पनि परिमार्जन स्वीकार गर्ने ठाउँमा पुगेका हुन् । अब एकाएक सधैँको बोली, अडान परिवर्तित भएको छ । केही दलहरू मिसाएर पनि दुईतिहाइ जसरी भए पनि पुर्याई संविधान संशोधन गर्ने प्रधानमन्त्रीको आग्रह, अझ भनौं अडान सुनिन थालेको छ भने मधेसकेन्द्रित दलहरू भने परिमार्जन स्विकार्न तयार देखिन्छन् । यो परिमार्जन भन्ने शब्दले संशोधनको माग गर्ने पक्ष होस् वा प्रधानमन्त्री स्वयं कुनकुन बुँदामा कुन बेला परिमार्जनको तयारी भएको हो, कुन बुँदा परिमार्जन नै गर्न नसकिने हो भन्नेमा स्पष्ट छैनन् । केही हदसम्म, भाषा, नागरिकता, प्रदेश सीमांकन आदि विषयलाई लिएर आफूलाई स्पष्ट रूपमा प्रस्तुत गर्ने यत्न नेकपा एमालेले गरे पनि सतहमा जनताले बुझ्ने भाषामा यी कुरा आइसकेका भने छैनन् । अमूर्त परिमार्जन किन र केको लागि भन्ने प्रश्न स्वाभाविक रूपमा उठ्न सक्छ । पुस २४ मै प्रस्ताव टेबुल गर्ने सोचमा बसेको सत्तापक्ष र अझै पनि यो निक्र्योलमा नपुगिसकेको एमाले आपसमा के कुरा गर्दैछन् पंक्तिकारले थाहा पाउने कुरा भएन । केको लागि यो हदसम्मको अमूर्त बोली जनतामाझ पस्केको हो, यो पनि बुझिसक्नु भएन । पारदर्शिता लोकतन्त्रको एउटा महत्त्वपूर्ण पक्ष हो । जनता हरक्षण, हरघडी आफ्ना प्रतिनिधिले के गर्दैछन्, भोलि के हुन सक्ने सम्भावना छ, यो सबैको जानकारी पाउने हक राख्छन् । तर नागरिकताको विषय होस्, भाषाको विषय होस् या अन्य कतिपय विषयमा स्पष्टताका साथ सत्तापक्षले पनि बोल्न सकेको देखिँदैन । यसरी विभाजित मनस्थितिमा दुईतिहाइ मत पुर्याएर संविधान संशोधनको विषयलाई जयपराजयको विषय बनाउने हो भने संविधान स्वाभाविक रूपले एउटा विभाजित संसद्को उत्पत्तिका रूपमा भोलि पनि हेरिने ठाउँ रहन्छ । आजसम्म ९० प्रतिशतभन्दा बढी जनप्रतिनिधिको स्वीकृतिबाट जारी भएको संविधान अब खुम्चेर फेरि तानतुन गरेर दुईतिहाइको समर्थनमा भएको संशोधनका रूपमा लिइएको एउटा दस्ताबेज हुन सक्छ । त्यसरी संशोधन गरिएको संविधान अहिलेको प्रमुख प्रतिपक्ष र प्रतिपक्षमा रहेका साना दलहरूले कसरी स्विकार्ने ? यो प्रश्न जिउँदै रहन्छ, जसको अर्थ नेपालको राजनीतिले त्यसबेला पनि स्थिरता पाएको अनुभव गर्न सक्ने छैनन् । यी त राजनीतिका असजिला पाटाहरू भए जसको समाधान कसरी हुन सक्छ यकिनका साथ कोही भन्न तयार छैनन् । हठधर्मिताले मुलुकको राजनीतिलाई यो स्थानसम्म पुर्याइसकेको छ । हाम्रा नजिकका दुई शक्तिशाली छिमेकी नेपाली राजनीतिलाई लिएर विभाजित सोचमा पुग्न सक्ने सम्भावना छ । मुलुकको राजनीतिलाई सधैं जतिलतामा राखिरहने हो भने विकास समृद्धि आदि भाषणहरूको खासै अर्थ रहँदैन । एक त समृद्धिको दिशामा हुनुपर्ने व्यवस्थाका पक्षमा नेपालका ठूला राजनीतिक दल सैद्धान्तिक रूपले प्रतिबद्ध देखिँदैनन् । मुलुकलाई समृद्धिको आवश्यकता छ, त्यसकारण समृद्धि भन्ने शब्दलाई छोड्नु हुँदैन भन्ने मानसिकताबाट ग्रसित दलहरू राज्यकै भूमिकालाई जतिसक्दो बलियो बनाउँदै समृद्धिका अन्य सम्भावना खुम्च्याउँदै लगेका छन् । राजनीतिक स्थिरता नभएसम्म समृद्धिका कुरा भाषण या गफका विषयबाहेक अरू केही हुन सक्दैन । राजनीतिमा केही सम्झौताको आवश्यकता पनि हुन्छ, जो सधैं अति लोकप्रिय नहुन पनि सक्छ । अलोकप्रिय निर्णय लिएर जनतालाई त्यसका पछि एउटा भविष्य देखाउँदै भविष्यद्रष्टाको रूपमा देखिन सक्नु नै कुशल नेताको पहिचान हुन सक्छ । निरर्थकका नाराबाजी, अतिवादी सोच कसैको लागि पनि र खासगरी राजनयिक नेताका लागि सुहाउँदो विषय हुन सक्दैन । त्यस्तो शक्ति दार्शनिकले राख्छन्, बरु त्यसका लागि विषपान गर्नदेखि लिएर मृत्यृदण्डसम्मको सजाय भोग्नसमेत उनीहरू तयार हुन्छन् र कालान्तरमा तिनै बोली सत्य भएको देखिन्छ । नेतामा केही दार्शनिकताको आवश्यकता त हुन्छ नै, तर शतप्रतिशत ऊ दार्शनिक हुन पनि सक्दैन । आफ्नो सोच र चिन्तनभन्दा पृथक् प्रकृतिको सन्धि सम्झौताको लागि पनि ऊ तयार र तत्पर रहन सक्नुपर्छ । त्यो भने वर्तमान राजनीतिमा देखिएन । वर्तमान राजनीतिले हराएको तर राजनीतिमा नभइनहुने एउटा तत्त्व हो, आदर्श । त्यो भने अहिले यो पुस्तामा पाउने आशा अब आउने पुस्ताले मारिसकेको छ । अर्को तत्त्व, एउटा सिद्धान्त या दार्शनिक मूल्यमान्यतामा अडिग रही निष्ठापूर्वक जनताका सेवामा खट्ने सोच पनि हराइसकेको छ । तेस्रो तत्त्व, देशलाई समद्धिको बाटोमा लैजान उपयोग गर्नुपर्ने देशका स्रोत र साधनलाई आफ्नो पक्षमा प्रयोग हुन सक्छ या सक्दैन भन्ने कुराले प्राधान्यता पायो र देशका स्रोत एवं साधन दुवै निरर्थक रूपमा खेर गए । त्यो यसकारणले हो कि नेताले आफ्नो गच्छेअनुकूल ती कुरा पाउन सकेनन्, सबैको हित हुने कुरा उनीहरूको आँखामा पर्न सकेन । त्यसो भए यिनै निराशाहरूका बीचमा मुलुकको राजनीति अल्झिरहने हो त भन्ने प्रश्न गर्नु नेपालीका लागि अस्वाभाविक हुँदैन । त्यस्तो कुनै न कुनै मिलनबिन्दु जिम्मेवार भनिएका दल र तिनका नेताले खोज्नुपर्ने नै हुन्छ । झन्डैझन्डै परिमार्जनसहितको संविधान संशोधनको पक्षमा उभिएका दलहरू फेरि मुन्टो बटारिएर अर्कोतिर फर्कनुले निराशाबाहेक केही हात लाग्ने छैन । परिमार्जनको स्पष्ट खाका सबै पक्षले जनतासामु राख्नुपर्छ । अहिलेको नेपालमा सञ्चारजगत्मा भएको विकासले कुन पक्ष बलियो या निर्धो छ छुट्ट्याउने छन् र त्यसैको आधारमा परिमार्जनको अन्तिम खाका तयार गर्न सकिन्छ । यसरी भन्दा फेरि पनि एउटा अमूर्त कुरा नै पंक्तिकारले प्रस्तुत गरेजस्तो देखिन सक्छ । यति लामो समय संसद्ले यो संशोधन प्रस्तावलाई कुर्ने हो कि कुनै पक्षलाई सधैंको लागि प्रतिपक्षमै राखेर अगाडि बढ्ने हो (? ) त्यो अहिले सबैले होस पुर्याउनुपर्ने विषय हुन्छ । यसको अर्थ संशोधनलाई स्थगनमा राख्ने हो कि निर्वाचन प्रक्रियालाई अघि बढाउँदै संविधान कार्यान्वयनको बाटो खोल्ने हो या संशोधन जेसुकै हुन्छ, संसद्बाट पास हुन्छ या फेल आआफ्नो अहम् तुष्टिका लागि त्यसलाई संसद्मै छलफलको विषय बनाउने सबैले गम्भीरतापूर्वक सोच्न सकिन्छ । संसद् अवरुद्ध भइरहनु, निर्वाचनको स्थानीय सीमांकनहरूमा भर्खरै प्रतिवेदन सरकारलाई बझाइनु, स्थानीय प्रादेशिक र संघीय निर्वाचनको लागि आवश्यक विधिविधानको तर्जुमा हुन नसक्नु यी सबै कुराले वैशाखको निर्वाचनलाई पर घचेट्न पनि सक्छ । सधैं संसद् अवरुद्ध गरिरहनु न लोकतान्त्रिक अभ्यास हो न त संसदीय अभ्यास नै । संसदीय अभ्यासका प्रति खासै लगाव नभएका या रुचि नराख्ने शक्तिहरूले यसलाई संसदीय अभ्यासकै असफलताको रूपमा पनि लिन सक्छन् । संसदीय अभ्यास यथार्थमा वर्षौं, दसकौं लगाएर स्वाभाविक विकास क्रममा जाने एउटा व्यवस्था हो । सुन्दा सुन्दर छ, पढ्दा पनि सुन्दर छ, तर यसको व्यवहारका जटिलता त्यति सहज र सरल भने छैनन्, यो सबैले बुझ्नुपर्छ । माथि दिइएका विकल्पमध्ये कुनै एउटा विकल्प जसले कसैको पनि अथवा कुनै अडानको पनि मानमर्दन नगरोस्, सबैका लागि स्वीकार्य होस्, त्यस दिशामा दलहरूमाझ छलफल चल्न सकेमा उत्तम विकल्प त्यही नै हुन्छ । संशोधनलाई स्थगनमा राखेर स्थानीय निर्वाचनमा जान पनि सकिन्छ, तर स्थानीय निर्वाचनको विषय पनि अब जटिल रूपमा अघि आउने सम्भावना छ । आयोगले दिएको प्रतिवेदनसित सहमति र असहमतिका दुवै स्वर सुनिन सकिन्छ । दलहरूको प्रतिबद्धता निर्वाचन नै हो भने फेरि यहाँ पनि दुइटा सम्भावना छन् । पुरानै संरचनामा रहेर निर्वाचनमा हाम्फाल्ने या नयाँ संरचना निर्माणमा अघि बढ्ने । नयाँ संरचनामा जनता, दल र तिनका प्रतिनिधि सबैको सोचलाई समेटिएको भनिए पनि जनताका आँखा र विज्ञको दृष्टिमा पनि यो पूर्ण वैज्ञानिक छ र यसले सबैलाई सुविधापूर्ण अवस्थामा राख्छ भन्ने ठोकुवा गर्न गाह्रै छ । एकपटक आयोगको प्रतिवेदनलाई नै अन्तिम निर्णयका रूपमा सरकारले स्विकार्ने हो भने पनि त्यो सबैलाई स्वीकार्य हुन्छ भन्ने देखिँदैन । यता संसद् अवरुद्ध भइरहनु, निर्वाचनको स्थानीय सीमांकनहरूमा भर्खरै प्रतिवेदन सरकारलाई बझाइनु, स्थानीय प्रादेशिक र संघीय निर्वाचनको लागि आवश्यक विधिविधानको तर्जुमा हुन नसक्नु यी सबै कुराले वैशाखको निर्वाचनलाई पर घचेट्न पनि सक्छ । आआफ्ना तर्फबाट मुलुकको राजनीतिक स्थिरताको लागि सबै दलले ओठेभक्ति देखाए पनि यी केही आधारभूत प्रश्नको उत्तर तयार नभएसम्म निर्वाचन त्यति सहज कार्यक्रमका रूपमा जनतामाझ जान सक्दैन । निर्वाचन पर सर्नु संवैधानिक संकट मात्रै होइन, अब त यसलाई राष्ट्रिय संकटकै रूपमै लिनुपर्ने अवस्था आउन सक्छ । त्यसकारण संविधान कार्यान्वयनको लागि संविधान संशोधन होस्, संशोधन प्रस्ताव स्थगन होस् या निर्वाचनमा जाने र त्यसपछिको मार्गचित्र स्पष्ट हुने गरी सबै दलले एउटै स्वरमा बोल्ने हो भने अहिलेको समस्याको समाधान खोज्न सकिन्छ, तर यो सकारात्मक सोच नेतृत्व तह या राजनीतिक तहमा छिटै सञ्चारित हुन्छ भन्न भने गाह्रो छ ।"
राज्यको पुनर्संरचनाः जनतालाई झन् सास्ती,"समष्टिगत रूपमा संविधान र संघीयताको कार्यान्वयन अहिलेको नेपालका दुई सबैभन्दा असफल बनिरहेका राजनीतिक मुद्दा हुन् । स्थानीय निकाय पुनर्संरचना आयोगले स्थानीय निकायको पुनर्संरचना सैद्धान्तिक रूपमा सही र जनतालाई व्यावहारिक रूपमा सहयोगी हुने किसिमले गर्न सकेन भने नयाँ संविधान र संघीयताको कार्यान्वयन नै धरापमा पर्नेछ । संविधानसभाबाट संविधान निर्माणताका प्रदेशको संख्या र सीमांकनमा 'बढी बाठो हुँदा तीन बल्ड्याङ खान पुगेका' ठूला राजनीतिक दलहरू नेपाली कांग्रेस, एमाले र माओवादी केन्द्रले संघीय संरचनाको मुद्दामा देशव्यापी रूपमा जनस्तरबाट उठेको आवाज र मागलाई सम्बोधन गर्न नसक्दा उनीहरूको जनाधार अहिले स्वात्तै घट्न थालेको छ । जनता राष्ट्रिय प्रजातन्त्र पार्टीतिर आकर्षित भइरहेका छन् र उसका आमसभाहरूमा देशव्यापी जनउभार बढेको हो कि जस्तो देखिन्छ । के देशले अब नयाँ 'कोर्स' पहिल्याउन सुरु गरिसकेको संकेत त होइन, यो ? स्थानीय पुनर्संरचना स्थानीय तहका गाउँपालिका र नगरपालिकाको संख्या र सीमांकन नै प्रदेश निर्माणका आधारशिला हुन् भन्ने बिर्सनु हुँदैन । अझ विशेष क्षेत्र र स्वायत्त क्षेत्र समावेशीताको सिद्धान्तको सहज कार्यान्वयनको लागि आवश्यक छन् । जनताले आफ्नो घरदैलो नजिकै सरकार चाहेका छन् । राजा महेन्द्रको पालामा मुलुकलाई जुन विकास क्षेत्र, अञ्चल, जिल्ला, नगर र ३९१५ भन्दा बढी गाउँसभामा क्षेत्रांकन गरियो, त्यो महेन्द्रकालीन स्थानीय तहमा भन्दा पनि जनताको घरदैलोनजिकै स्थानीय सरकारलाई पुर्याउनु आजको अवसर र चुनौती दुवै हो । पञ्चायत र बहुदलमा वडा कार्यालयबाटै आफ्नो घरदैलोमा कतिपय सार्वजनिक सेवा प्राप्त गर्ने जनताले अब घरदेखि निकै टाढा रहने गाउँपालिकाको केन्द्रसम्म सेवा लिन धाउनुपर्ने अवस्था सिर्जना हुनु हुन्न । हुम्ला र डोल्पा जिल्लाका कतिपय दुर्गम गाविसमा अहिले पनि एक गाविसको एक वडाबाट अर्को वडामा पुग्न दुई दिनसम्म लाग्ने गर्दछ । यस्तो अवस्था हेर्दा रसुवा जिल्लामा पहिल्यै भएका १६ गाविसलाई बालानन्द आयोगले तीन गाउँपालिकानगरपालिकाको संख्यामा झार्दा जनताले कसरी घरदैलोमा सेवा पाउने हुन् भन्ने प्रश्न उठ्नु र सेवाको ग्यारेन्टी खोजिनु स्वाभाविक कुरा हुन् । यो गम्भीर व्यावहारिक प्रश्न पनि हो । हामी नबिर्सौं, संघात्मक प्रणालीको चुरो कुरा घरदैलोमा जनतालाई सेवा दिनु र तल्लो तहसम्म अधिकार निक्षेपण नै हो । बालानन्द पौडेलेको अध्यक्षतामा स्थानीय तहको पुनर्र्संचना आयोग गठन हुँदा ३१५७ गाउँपालिका र २१७ नगरपालिका कायम भई ३३७४ गाविसनगरपालिकाको कुल संख्या परिमार्जन गरिएको थियो । यो संख्यालाई ७१९ मा कटौती गरिँदा यसले स्थानीय जीवनका धेरै पक्षमा सकारात्मक र नकारात्मक दुवै असर छोड्नेछ । आयोगको स्थानीय तह पुनर्संरचनाको ठोस आधारका रूपमा विद्यमान स्थानीय निकायको अर्थराजनीतिक, सामाजिक र वित्तीय लाभहानि ('बेनेफिटकस्ट') को विश्लेषण हुनुपथ्र्यो, सायद होला स्तम्भकारलाई थाहा नभएको हुन सक्छ । आयोगले स्थानीय तहको संख्या घटाउँदा एकातिर सेवा प्रवाहको गुणात्मकता बढ्न सक्ने सम्भाव्यता नभएको होइन, तर अर्कोतिर स्थानीय सर्वसाधारणमा बृहत् रूपमा घरदैलोमा पुगिरहेको सेवामा गतिरोध आउने वा सेवा नै अवरुद्ध हुने पनि उत्तिकै सम्भावना रहन्छ । यसरी जनताले घरदैलोमा सेवा नपाउने र स्थानीय कार्यालयको केन्द्रसम्म पुग्न दुःखकष्ट उठाउनुपर्ने जनमुखी र समाजवादउन्मुख राजनीतिक प्रणालीहरूको परिकल्पनाभित्र नपर्नुपर्ने हो । खासगरी पहाडी र हिमाली क्षेत्रमा प्रस्तावित गाउँपालिका र नगरपालिकाको सदरमुकामभन्दा दूरदराजमा बस्ने विपन्न र सुविधाविहीन जनता राष्ट्रिय विकासको मूलधार र अत्यावश्यक सेवाबाट वञ्चितीकरणमा पर्ने अवस्था मैले देशका विकट जिल्ला घुम्दा अनुभव गरेको छु । दलहरूलाई फाइदाः जनतालाई सास्ती बालानन्द आयोगले देशभरिका स्थानीय तहको संख्या ७१९ मा सीमित राख्दा प्रत्येक स्थानीय गाउँपालिका र नगरपालिकाको औसत क्षेत्रफल अहिलेको गाउँपालिका र नगरपालिकाभन्दा करिब पाँच ६ गुनाले बढ्नेछ । यसरी क्षेत्रफल बढ्नेबित्तिकै स्थानीय जनतालाई गाउँपालिका वा नगरपालिकाको केन्द्रसम्मको पहुँचको लागि अहिलेभन्दा सामान्यतयाः कम्तीमा पाँच गुना बढी समय लाग्नेछ । पहिले सामान्यतयाः डेढ घन्टामा प्रसूति व्यथा लागेकी महिलालाई नजिकको स्वास्थ्य चौकी पुर्याउन सकिन्थ्यो भने अब त्यसका लागि साढे सात गुना बढी समय लाग्ने देखियो । यसरी नै विद्यालय, पक्की सडक, बैंक, खानेपानी आदिसम्म विश्व बैंकको प्रयासमा घटाइएको 'पहुँचको समय', अब फेरि अन्तर्राष्ट्रिय मापदण्डभन्दा बढी हुने निश्चित देखियो । सबै वडामा नयाँ पूर्वाधार निर्माण नगरे, सार्वजनिक सेवा प्रवाहमा जनताको पहुँचको समय विश्वमै नेपालमा सबैभन्दा बढी हुन सक्ने देखिन्छ । हिँडाइ वा यातायात खर्च बढेपछि सेवा प्रवाहको लागत सोही अनुपातमा बढ्नु स्वाभाविकै हुन्छ । स्थानीय तहमार्फत राज्यले दिने सेवाको मूल्य र सेवा पाउन स्थानीय जनतालाई लाग्ने खर्च दुवै अहिलेभन्दा बढी हुँदा स्थानीय तहको सीमांकन वा प्रदेश सीमांकन र अन्ततः संघीयताकै औचित्यतामाथि गम्भीर प्रश्न उठ्न सक्छ । यो देशकै लागि घाटा हो । तीन ठूला दल नेपाली कांग्रेस, एमाले र माओवादी केन्द्रले स्वीकृति जनाएको कथित सात प्रदेशको अवधारणा र सीमांकनलाई जनताले आन्दोलनमार्फत अव्यावहारिक र अवैज्ञानिक ठहर गरेपछि संविधान संशोधनको विषय पेचिलो बनिरहेको छ । तर दलहरूले स्थानीय तहमा जनप्रतिनिधित्वका लागि दिनुपर्ने उम्मेदवारीको प्रतिशत संख्या भने करिब पाँच गुनाले नै घट्नेछ, जसका कारण राजनीतिक दलहरूलाई निर्वाचनमा उम्मेदवार उठाउन अब सजिलो हुन जानेछ । सीमित क्षेत्रमा पकड हुने साना दलहरूसमेतलाई निर्वाचनमा 'थ्रेसहोल्ड' हासिल गर्न पनि सहज हुनेछ । यसकारण आयोगले स्थानीय तहको संख्या कटौतीको लागि गरेको सिफारिस राजनीतिक दलहरूका लागि भने वरदान नै हुनेछ । संवत् २०४९ र २०५४ मा गाउँ, नगर, जिल्लामा गरी कुल दुई लाख २० हजार जनप्रतिनिधि स्थानीय निकायमा निर्वाचित हुने व्यवस्था थियो । त्यसबेला निर्वाचन प्रयोजनको लागि चारवटा ठूला दललाई मात्रै आठ लाख ८० हजार उम्मेदवारको आवश्यकता हुन्थ्यो ! तीबाहेक अन्य तीन दर्जन दललाई पुगनपुग तीन लाख उम्मेदवार चाहिन्थ्यो । अब परिस्थिति बदलियो । आयोगको सिफारिसका ७१९ स्थानीय निकायमा कम्तीमा गाउँपालिकामा २५ हजार तीन सय ८० र नगरपालिकामा १८ हजार ६ सय गरी कुल निर्वाचित पदसंख्या करिब ४४ हजार १८० मात्रै आवश्यक पर्नेछ, जसका कारण चार ठूला दलको लागि एक लाख ७६ हजार सात सय २० भन्दा उम्मेदवार खोज्नु पर्दैन । यस प्रकारको स्थानीय तहको पुनर्संरचनाले जनतालाई सेवा प्रवाह र त्यसको लागतमा सास्ती पारे पनि राजनीतिक दलहरूलाई भने सहजै हुनेछ । अवसर र चुनौती जनतादेखि स्थानीय सरकार र स्थानीय सेवाप्रवाह अझ टाढिने कुरा संघीयताको आधारभूत सिद्धान्तकै प्रतिकुल हुन जान्छ । कोठाभित्र बसेर नक्साकाट गरेर संख्या तोकिनु र सीमांकन गरिनु हुन्न । बालानन्द आयोगले जनताका घरदैलोमा स्थानीय सरकारको सेवा प्रवाह कसरी सहज र सरल रूपमा पुर्याउने भन्ने विषयको निर्णय हचुवाका भरमा नभई लाभहानि (बेनेफिटकस्ट) को विश्लेषण गरेरै गरेको हुनुपर्छ ! स्थानीय तहको पुनर्संरचना सही, व्यावहारिक र जनअपेक्षाअनुरूप हुन सक्यो भने मात्रै नेपालको नयाँ संविधान २०७२ मा निर्धारित स्वायत्त क्षेत्र, विशेष क्षेत्र र प्रदेश निर्माणमा देखा परेका जटिलताको गाँठो फुक्दै जान सक्छ । तीन ठूला दल नेपाली कांग्रेस, एमाले र माओवादी केन्द्रले स्वीकृति जनाएको कथित सात प्रदेशको अवधारणा र सीमांकनलाई जनताले आन्दोलनमार्फत अव्यावहारिक र अवैज्ञानिक ठहर गरेपछि संविधान संशोधनको विषय पेचिलो बनिरहेको छ । राप्रपाका आमसभाहरूमा पाँच विकास क्षेत्रलाई नै प्रदेशको रूपमा रूपान्तरण गर्नु श्रेयस्कर हुने स्पष्ट अभिमत प्रकट भएका छन् । पहाड र तराई नछुट्ट्याउने खालको राप्रपाको प्रादेशिक संरचनाको नवीनतम खाका जनताको नजरमा यथार्थपरक ठहरिएको छ । तथापि राष्ट्रिय प्रजातन्त्र पार्टीभित्र संघीयताको विरोध गर्ने ठूलो तप्काको बलियो उपस्थिति नभएको होइन । नेतृत्व विकासको पहिलो खुट्किलो मानिने स्थानीय निकायमा विगत १९ वर्षयता निर्वाचन नभई गणतन्त्रको उपहास भइरहेको छ । भन्नैपर्छ, राप्रपाका देशव्यापी आमसभाहरूमा 'देश टुक्रिने हो कि ? देश नै रहँदैन कि ? ' भन्ने चिन्ता र सन्त्रास नेपाली जनतामा देखियो । आयातीत संघीयताले राष्ट्रको सार्वभौमिक अखण्डता, नेपालीहरूबीचको एकता र आर्थिक समृद्धिसमेतलाई 'ध्वंस' गर्नेछ भन्ने गहिरो डर नेपाली जनजनमा पसिसकेको छ, यही बुझिन्छ सर्वत्र । राष्ट्रनिर्माता पृथ्वीनारायण शाह र राजा महेन्द्रप्रतिको बढ्दो मोह यही भयातुर मानसिकताको उपज हो । के पृथ्वीनारायण र राजा महेन्द्रको भन्दा वैज्ञानिक संघीय ढाँचा आजको राजनीतिक नेतृत्वबाट आउन सक्छ ? सक्तैनौं भने चुप लाग, जे छ त्यही रहन देऊ । आचार्य राष्ट्रिय प्रजातन्त्र पार्टीका केन्द्रीय सदस्य हुन् ।"
दलदलको बाटोबाट लोकतन्त्रको सपना,"विगत करिब सात दसकको अथक् प्रयासबाट नेपालले संविधानसभामार्फत संविधान पायो, आज त्यही संविधान कार्यान्वयनको सवालमा थुप्रै चुनौती थपएिका छन् र यी चुनौती रूप फेर्दै भयानक रूपमा प्रस्तुत हुँदैछन् । शक्तिसन्तुलनको वर्तमान अवस्थाका कारण दलहरूले राष्ट्रको सफल भविष्यका लागि गरिनुपर्ने निर्णयमा उचित ध्यान पुग्नै सकेको छैन । गरिनुपर्ने निर्णयहरू बेतुकका कुरामा निकै लामो रस्साकस्सीपछि अझ भनौं समय घर्किसकेपछि मात्र गरिन्छन्, जसका कारण देशको दीर्घकालीन रणनीति तय गर्ने, आर्थिक विकासका योजना बनाउने र समग्र व्यवस्था कस्तो हुने भन्नेमा गहन छलफल हुनै सकेको छैन, केवल मुढेबलका आधारमा देश चलिरहेको छ । यसर्थ देशमा लोकतन्त्र दलदलको बाटोबाट हिँडिरहेको छ । यसको ज्वलन्त उदाहरण हो हाम्रो निर्वाचन प्रक्रिया र त्यसमा देखिएको परम्परा । करोडौं खर्च गरेर इमानदार र योग्य मानिस किन चुनावमा होमिन्छ भन्ने प्रश्न हाम्रासामु दिनप्रतिदिन टड्कारो बन्दैछ । इमानदार र योग्य मानिस निर्वाचनमा भाग नलिने वा राजनीतिबाट बाहिरिने वा पस्न नसक्ने अवस्थामा हाम्रो लोकतन्त्र केवल सपना मात्र बन्दैछ, व्यवहारमा कार्यान्वयन हुन यही तरिकाबाट सम्भव छैन । हामी अहिले तीन तहको निर्वाचनका कुरा गरिरहेका छौं । तर निर्वाचन नै हुन्छ हुन्न भन्ने तहको अप्ठारोबाट गुज्रिरहेकाले हाम्रो निर्वाचन प्रणालीको सुधारतर्फ कसैको ध्यान पुग्न सकेको छैन । जबकि लोकतन्त्र बलियो बनाई यसलाई जनताको घरआँगनमा पुर्याउन निर्वाचन प्रणाली सुधार्नु अपरिहार्य छ । निर्वाचनको यो परम्परा नसुधार्ने हो भने देश बेथितिको दलदलमा फस्नेछ भने लोकतन्त्र त केवल सपनामात्र हुनेछ । निर्वाचनको खर्चिलो विधि लोकतन्त्र भनेको जनताद्वारा जनताका लागि जनताका प्रतिनिधिको छनोट गर्ने राजनीतिक प्रणाली हो । लोकतन्त्रका निर्वाचन विधिले नै लोकतन्त्रको गुणस्तर निर्धारण गर्छ र भविष्य पनि । निर्वाचनमा उम्मेदवारको छनोटको आधार पार्टीभित्रका गुटहरूको भागबन्डा बन्दैछ, नकि उम्मेदवारको दक्षता, विशेषज्ञता, सक्रियता र निष्ठा हो, विगतमा धेरै पार्टीमा त्यस्तै भएको छ । आगामी निर्वाचनमा यो अझ फस्टाउनेछ । पार्टीहरूको पनि बाध्यता के छ भने उनका उम्मेदवारहरूले निर्वाचन जित्नैपर्ने, खर्चको अभावमा त्यो सम्भव छैन । त्यसैले पार्टीहरूले उम्मेदवारको खर्च व्यहोर्न पनि नसक्ने, राज्यले पनि व्यवस्था नगर्ने भएपछि उनीहरूसँग धनी उम्मेदवार खोज्नेबाहेक अर्को विकल्प रहेन । विगतका निर्वाचनमा त्यस्ता उम्मेदवारको संख्या केही मात्र थियो होला, अबको निर्वाचनमा खर्चको रकम र त्यो संख्या बढ्ने निश्चित छ । हामीले अहिले अवलम्बन गरेको निर्वाचन प्रणालीले इमानदारभन्दा चलाख, क्षमतावान्भन्दा चाकडीवाज, योग्यभन्दा धनी, निष्ठावान्भन्दा भक्तिवान् र सेवाभावभन्दा व्यापार भाव भएका मानिसलाई निर्वाचित गर्ने वातावरण बन्दैछ । त्यसैले हेर्दा यस्तो लाग्छ यो निर्वाचन अभ्यास नै हाम्रो अहिलेको लोकतन्त्रको सबैभन्दा कमजोर पक्ष हो । अथवा भनौं हामी जुन लोकतन्त्रको कुरा गरिरहेका छौं, निर्वाचनको यो खालको अभ्यासबाट सम्भव छैन । निर्वाचन विधि र भ्रष्टाचारको जालो हाम्रो अभ्यासमा रहेको अहिलेको निर्वाचन प्रणाली नै भ्रष्टाचारको सञ्जाल फैलाइरहेको छ, अझै फैलाउने खालको छ । हाम्रो निर्वाचन अभ्यासले उम्मेदवारलाई राजनीतिक व्यापारी बनाएको छ । खर्च गरेर चुनाव जित्ने, जितेपछि उक्त खर्च उठाउनको लागि जे गर्नुपर्छ त्यही गर्ने । सरदर एक करोड रुपैयाँको प्रत्यक्ष खर्च गरेर निर्वाचन जित्नेले राम्रोसँग पाँचबर्से कार्यकाल समाप्त हुँदा औसत २० लाख रुपैयाँ हात पार्छ । उसले शक्ति, पहुँच र अवैधानिक कमाइ गर्न सकेन भने ऊ निरिह नै बन्छ । त्यसैले अपवाद छोडेर अधिकांशको पहुँचबाहिरको बनिरहेको छ, अहिलेको निर्वाचन । केही पहुँच स्थापित गर्न सफल नेताको हकमा शुभचिन्तकको सहयोग एउटा आधार बन्दछ, तर उनीहरूले पनि प्रकारान्तरले जितेपछि गर्न मिल्ने नमिल्ने सबै कामको लागि दबाब दिन्छन् । काम भएन भने उनीहरू यस्ता नेताको विरोधी नै बन्दछन् । त्यसैले अहिले हामीले अभ्यास गरेको प्रणाली दिगो खालको लोकतान्त्रिक पद्धतिलाई टेवा दिने खालको नभई कताकता दलदलमा फस्दै गइरहेको छ, लक्ष्यविहीन यात्राजस्तो । निर्वाचनका बेला मोटरसाइकल र्यालीमा पार्टीका नाममा एक घन्टा मोटरसाइकल कुदाएवापत उमेदवारसँग पाँच हजार वा त्यस्तै रकम माग गर्ने कार्यकर्ता वा जनताले कसरी उसले निर्वाचन जितेपछि उम्मेदवारसँग भ्रष्ट नबन्ने कुराको अपेक्षा गर्न सक्छ ? स्थानीय तहका नेताकार्यकर्ता नै परिचालनको प्रमुख आधार उम्मेदवारको आर्थिक हैसियत भएपछि देशै डुब्ने कुरा त स्वाभाविक होइन र ? निर्वाचनमा दलको भूमिका लोकतान्त्रिक व्यवस्थाका गहना भनेकै राजनीतिक दलहरू हुन् । राजनीतिक दलहरूको गुणस्तर राम्रो भए मात्र साँचो अर्थमा लोकतन्त्र जनताका घरघरमा पुग्न सक्छ । लोकतन्त्रमा राजनेता र दलको गुणस्तर नराम्रो हुँदा देश कमजोर हुन्छ भने देशमा धमिलो पानीमा माछा मार्न सिपालु केही मानिसलाई मात्र लोकतन्त्र फलिफाप हुन्छ, अहिले नेपालमा भएको त्यही हो । दलहरू जनताका नाममा राजनीति गर्छन्, स्वाभाविक हो । तर जनताको जीवनस्तर सुधार्ने, देशलाई आजको एक दसकमा कुन अवस्थामा पुर्याउने, दस वर्षपछिको विकासका पूर्वाधार कस्तो बनाउने, आवास र सहरलाई कसरी व्यवस्थापन गर्ने भन्नेजस्ता दिगो विकासका कुरामा कुनै व्यावहारिक योजना छैनन् र बनाएर अगाडि बढेको आभास पनि हुँदैन । हाम्रा दुवै छिमेकी राष्ट्र विश्व शक्ति राष्ट्र बन्दैछन्, उनीहरूसँग हामीलाई चाहिने विशालबजार पनि छ, हाम्रै प्राकृतिक साधन र स्रोत पर्याप्त छ, मेहनत गर्न सक्ने उमेरका जनसंख्याको ठूलो हिस्सा छ । तर दुर्भाग्य अहिले पनि हाम्रा हजारौं युवा रोजगारको लागि बिदेसिएका छन्, जसको हाम्रा समाजमा प्रत्यक्ष नकारात्मक प्रभाव देखिँदैछ । यस्ता कुरा र समस्याका बारेमा बहससम्म पनि नेपालको राजनीतिमा छिरेको छैन । केवल एक चुनावदेखि अर्को चुनावसम्मको राजनीतिले अहिलेको पुस्ताले राखेको अपेक्षा पूरा हुनै सक्दैन र लोकतन्त्र कमजोरसिवाय केही हुँदैन । दलहरूले निर्वाचन प्रणाली सुधारेरै ठोस कदम चाल्न ढिलाइ भइसकेको छ । उम्मेदवारको निश्चित मापदण्ड र आचारसंहिता बनाएर उपयुक्त विधि बनाई बरु राज्यले खर्च बेहोरेरै भए पनि निर्वाचनमा पैसाको चलखेल गर्ने माध्यम बन्नबाट रोक्न सक्नैपर्छ, अन्यथा हाम्रो लोकतन्त्र अहिलेको दलदलमा थप फस्दै जानेछ । अतः दलहरूले निर्वाचनलाई जित र हारको विषय मात्र होइन, लोकतन्त्र बलियो बनाउने र एउटा व्यवस्थित पद्धतिको विकास गर्ने अवसरको रूपमा लिनुपर्छ । निर्वाचन जसरी पनि जित्ने र त्यसको लागि साम, दाम र दण्ड सबै अपनाउने गर्दा लोकतन्त्र त सुदृढ हुन सक्दैन नै, बरु राजनीतिलाई योग्य र इमानदार मानिसले घृणा गर्ने अवस्था सिर्जना हुँदोरहेछ । आजको अवस्थामा पनि एउटा योग्य पुस्ता राजनीति र देशबाट बाहिरिरहने अवस्था बन्दैछ । ऊ अयोग्य र बेइमानबाट शासित पनि हुन चाहँदैन र राजनीतिको धमिलो पानीमा रुमल्लिन पनि चाहँदैन । यस्तो अवस्था सिर्जना हुनु नै हाम्रो अभ्यासमा रहेको लोकतन्त्रको सबैभन्दा कमजोर पक्ष बनेको छ, जसलाई दलहरूले निर्वाचन प्रणालीको सुधारबाट मात्र सुधार गर्न सम्भव छ । निर्वाचन, नागरिक र राज्य निर्वाचन प्रणाली सुधार्न नागरिक समाज र राज्यको ठूलो भूमिका हुन्छ नै । निर्वाचनका बेलामा आफ्नो गाउँमा विकासको माग गर्नु स्वाभाविक हो, तर व्यक्तिगत लाभका आधारमा मतदान गर्ने प्रवृत्ति रहुन्जेलसम्म नागरिकले स्वच्छ छविको सांसद, मन्त्री, सरकार र नेताको अपेक्षा गर्नु व्यर्थ हो । मतदाताले जब मतदान गर्न उम्मेदवारले निर्वाचनमा गर्ने खर्चलाई आधार बनाउँछन् भने जित्ने वा हार्ने उम्मेदवारले पनि अर्को निर्वाचन तयारीको लागि भ्रष्टाचार गर्ने कुरा के अनौठो भयो र ? यस्तो अवस्थामा राज्य निरीह बनेर मात्र हुँदैन । राज्यले निर्वाचन गराउने काम मात्र गरेर उसको लोकतन्त्रप्रतिको कर्तव्य पूरा हुँदैन । बरु उसले यस्ता सबै निर्वाचन कसरी व्यवस्थित गर्न सकियो भने देशमा हुने भ्रष्टाचार र व्यभिचार नियन्त्रण गर्न सकिन्छ भन्ने योजनाका साथ लागि पर्नुपर्छ । तर यसको लागि त्यही खालको संयन्त्र बनाएरै अगाडि बढ्नुपर्छ । सुधार कसरी ? कुनै पनि देशको कुनै पनि प्रणाली स्वतः र सजिलैसँग राम्रो बन्दैन । देशको राजनीति नै त्यसको निर्णायक शक्ति हो । त्यसको लागि राजनीतिज्ञको गुणस्तर नसुधारीकन सम्भव छैन । एउटा उपाय निर्वाचन आयोगलाई अझ बढी अख्तियारी र साधनस्रोतका साथ दक्ष, पेसागत र क्षमतावान् बनाउन आवश्यक छ । निश्चित मापदण्डका आधारमा निर्वाचन आयोगलाई एउटा स्वायत्त संवैधानिक निकायका रूपमा विकास गरी आयोगले निष्पक्षता, पेसागत दक्षता कायम राख्छ भन्ने आधार तयार गर्नु आवश्यक छ । नागरिक, नागरिक समाज, राजनीतिक दल, नेता र कार्यकर्ता सबैले निर्वाचन प्रणाली सुधार गर्न लाग्नु अपरिहार्य छ । यसो गर्दा निर्वाचन आयोगलाई अझ बढी स्वायत्तताका साथ बलियो संयन्त्रसहित विश्वासनीय, दक्ष, सम्पन्न र क्रियाशील बनाउनु आवश्यक छ । निर्वाचनमा तय गरिने खर्चको नियन्त्रण लागू गर्ने, उम्मेदवार र दलका अवाञ्छित गतिविधि रोक्न सक्ने हैसियतमा पुर्याउनु आवश्यक छ । उम्मेदवारको निश्चित मापदण्ड र आचारसंहिता बनाएर उपयुक्त विधि बनाई बरु राज्यले खर्च बेहोरेरै भए पनि निर्वाचनमा पैसाको चलखेल गर्ने माध्यम बन्नबाट रोक्न सक्नैपर्छ, अन्यथा हाम्रो लोकतन्त्र अहिलेको दलदलमा थप फस्दै जानेछ ।"
आँखाको नानी दानबारे तथ्य र भ्रम,"विश्वमा प्रचलित सबै धर्मशास्त्रमा दानबारे उल्लेख छ । सनातन बौद्ध, इस्लाम, क्रिस्चियन, जैन आदि सबै धर्मवालम्बीहरू दैनिक, मासिक र वार्षिक रूपमा केही न केही दान गर्छन् । सनातन धर्मावलम्बीहरूको सबैभन्दा पुरानो लिखित ग्रन्थ वेदमा दानको महिमा वर्णन छ । वेद उपनिषद्, पुराण एवं महाकाव्यमा दानबारे विस्तृत रूपमा व्याख्या गरिएको छ । यो लोकमा उन्नति र परलोकमा सुख दिने चार प्रकारको दानको उल्लेख शास्त्रमा पाइन्छ । सौराष्ट्रका राजा धर्म बर्माले सुनेको आकाशवाणीमा ध्रुव, त्रिक, काम्य र नैमित्तिक दानको उल्लेख पाइन्छ । पानी कुवा, इनार, ढुंगेधारा, पोखरी, बागबगैँचा, विद्यालय, चिकित्सालय आदिमा खर्च चिरस्थायी हुने भएकाले ध्रुव दान भनिन्छ । त्यसरी नै सन्तान, विजय र ऐश्वर्य प्राप्तिको लागि खर्च गरिएको दानलाई त्रिक भनिन्छ । कुनै कुरा प्राप्त होस् भनेर गरिएको दान काम्य हो । अन्त्यमा नैमित्तिक दान विशेष चाडपर्व आदिमा गरिने दान हो । यसको आधारमा शरीर, रगत वा आँखा दानलाई ध्रुव दानको कोटीमा राखिन्छ । यीबाहेक दान दिएर पछुताउनुपरेमा त्रिनाशम दान भन्ने गरिन्छ । कुनै पनि धर्ममा आस्था नराख्ने नयाँ पुस्ताको जमात पनि ठूलै छ । त्यो जमात दानबारे लेख्ने वा बोल्नेभन्दा काम गरेर देखाउनेमा विश्वास गर्छ । आवश्यकताअनुसार विश्वको जुनसुकै कुनामा पुगेर समाज सेवा, परोपकारको कार्य गर्न पछि पर्दैनन् । यस्तै जमातले विभिन्न संघसंस्थामार्फत आँखाको नानी दानबारे प्रचारप्रसार गरिरहेका छन् । नेपालमा पनि आँखा दानको तथ्य र भ्रमबारे प्रचार गर्न युवा जमात लागेका छन् । न्युयोर्क सहरमा सन् १९४४ मा सर्वप्रथम आँखा बैंक खुल्यो । डा टोनले प्याटोन र डा जोन भ्याकलिनको सक्रियतामा आँखा बैक खुलेपछि युरोप र अन्यत्र पनि विस्तारै आँखा बैंक खुल्न थाले । अमेरिकामा नौ सयभन्दा बढी आँखा बैंकको आवश्यकता भएको तथ्यांक प्रकाशित छ । तर ८० वटा मात्रै आँखा बैंक सञ्चालनमा छन् । मोतीविन्दु वा अन्य कारणले आँखाको नानी बिगे्रमा पनि शल्यक्रियाद्वारा फेर्ने प्रविधिको विकास भइसकेको छ । आँखाको नानी चुच्चो हुँदै जाने केराटोकोनसजस्तो विशेष रोगमा पनि अरूद्वारा प्राप्त नानी प्रत्यारोपण गर्न सकिन्छ । चुच्चो नानी हुने रोग एसियामा बढी देखिने तथ्य अनुसन्धानबाट पत्ता लागेको छ । विविध कारणले आँखाको नानीले काम नगर्ने अर्थात् नदेख्ने भएमा मृत व्यक्तिको स्वस्थ नानी प्रत्यारोपण गर्न सकिन्छ । आँखाको नानी विभिन्न कारणले काम नलाग्ने (खसण) हुन सक्छ । जस्तो नानीमा फुलो परेमा, नानीमा चोटपटक लागेमा, विभिन्न रसायन परेर नानीमा दखल परेमा, ब्याक्टेरिया, भाइरस आदिको कारणले आँखा पाकेमा, फोक्सोमा लगेको क्षयरोग, संक्रमण भएर नानीमा पुगेमा, आँखामा भएको एलर्जीले नानीमा दखल गरेमा, बाथ रोगको संक्रमण नानीमा पुगेमा, जनैखटिरा निधारमा आएर नानीमा सरेमा, आँखाको शल्यक्रिया गर्दा नानीमा चोट परेमा, जन्मिदै नानी अस्वस्थ भएर धमिलो देख्ने भएमा, केराटोकोनस रोगद्वारा नानी चुच्चो हुँदै गएमा, वंशानुगत रोग कोरनेलड्रिस्टोदी भएमा, भिटामिन बी र अन्य मिनरलको कमी भएमा देख्न नसक्ने मानिसलाई यी विविध कारणले अस्वस्थ भए नानी फेर्न मृत व्यक्तिको आँखाबाट निकालिएको कोरनिय नानी नै चाह्न्छि । त्यसैले यो सुन्दर पृथ्वीका छटा अवलोकन गरेर दैनिक जीवन सहज बनाउन आफ्नो मृत्यु पछि आँखाको नानी प्रदान गर्न सकिन्छ । आफू मरेपछि जलेर, गलेर माटो खरानी हुने नानीलाई सदुपयोग गर्न सकिन्छ । अर्थ र समय दुवैको लगानीबिना नै परोपकारी कार्य गरेर पुण्य कमाउन सकिने सुवर्ण अवसर हो, 'आँखा दान महादान ।' सन् १९०३ मा चेकोस्लोभाकियाका जिमले एकजना बिरामीको पहिलोपटक काम नलाग्ने भएको कर्नियालाई सफलतापूर्वक फेरेका थिए । आँखाको नानी प्रत्यारोपणको इतिहासमा सन् १९०५ ले एक कदम फड्को मार्यो ।एडवार्ड कोनार्ड जिम (एमडी) ले १९०५ मा सफलतापूर्वक कोर्निया प्रत्यारोपण गरे । आँखा नदेख्ने धेरैजनाले आँखाको नानी पाएर नवजीवन प्राप्त गरे । सन् १९४० मा नानी प्रत्यारोपणको प्रविधिमा धेरै सुधार भयो । १९४४ मा आर टोन पटोनले लामो अनुसन्धानपछि विश्वको पहिलो आधुनिक आँखा बैंक न्युयोर्कमा स्थापना गरे । विश्वका विभिन्न देशमा आँखा बैंक खुल्ने क्रममा भारतको मद्रासमा सन् १९४५ मा आँखा बैंक खुल्यो । नेपालमा विसं २०४४ (सन् १९८७) मा त्रिपुरेश्वरस्थित आँखा अस्पतालमा र पशुपति तिलगंगाको आँखा केन्द्रमा सन् १९९४ मा आँखा बैंक खुल्यो । विभिन्न संघसंस्थाको सक्रियतामा आँखाको नानी संकलन र प्रत्यारोपण गर्ने काम नेपालका धेरै गाउँमा भइरहेको छ । आँखा बैंकको अभाव भने हिमाली र विकट पहाडी क्षेत्रमा यथावत् नै छ । तुलनात्मक रूपमा आँखा दानबारे चेतना बढेर इच्छापत्र भरेर आँखा दान सम्मानपत्र सुरक्षित राखेर दानद्वारा दान गरिएको आँखा समयमै दान लिनेकहाँ पुर्याउन नसक्दा त्यसै खेर गइरहेको अवस्था हामीकहाँ छ । आँखा कमजोर भएका मानिसहरू जसले पढ्दा र टाढा हेर्दा चस्मा प्रयोग गर्छन्, तिनले पनि आँखा दान गर्न सक्छन् । नवजात शिशुदेखि सय वर्ष पार गरेका पाका व्यक्तिहरूको नानी पनि ढुक्कसँग प्रत्यारोपण गर्न सकिन्छ । १०३ वर्षसम्मका दाताको नानी प्रत्यारोपण गरिएको इतिहास छ । आँखाको नानी वृद्धवृद्धाको तुलनामा तन्नेरीद्वारा प्राप्त भएका बढी स्वस्थ हुने तथ्य यसमा संलग्न डाक्टरहरू बताउँछन् । आँखा र कानको विशेष अध्ययन, अनुसन्धान र प्रकाशन गर्ने कामको लागि भने रोगी कर्निया पनि उपयोगी हुन्छ । कर्निया प्रत्यारोपणको लागि भने स्वस्थ कर्निया नै चाहिन्छ । निम्नलिखित रोग लागेका मानिसहरूका आँखा प्रत्यारोपण गर्न सकिँदैन पोलेर मृत्यु भएमा, विषालु किरा, सर्पले टोकेर मृत्यु भएमा, जलविन्दु भएमा, एचआईभीएड्सद्वारा मृत्यु भएमा, हेपाटाइटिस बी र सी भएमा, क्यान्सर भएमा, रगतबाट सर्ने रोग भएमा, धनुष्टंकारद्वारा मृत्यु भएमा, इन्सेफ्लाइटिस भएमा, जन्मजात कन्जिन्टेल रुबेल्ला भएमा, लिम्फो सार्कोमा भएमा । यसबाहेक कमजोर आँखा मोतीविन्दु भएकाले पनि आँखा दान गर्न सक्छन् । विशेष रोग लागेका व्यक्तिले दान गरेको आँखा अर्को व्यक्तिमा प्रत्यारोपण गर्न सकिँदैन, तर अध्ययनअनुसन्धानमा उपयोग गर्न सकिन्छ । हामीकहाँ आँखा दानबारे चेतना बढेर इच्छापत्र भरेर आँखा दान सम्मानपत्र सुरक्षित राखेर दानद्वारा दान गरिएको आँखा समयमै दान लिनेकहाँ पुर्याउन नसक्दा त्यसै खेर गइरहेको अवस्था छ । डा रामप्रसाद पोखरेलले आँखा अस्पताल स्थापना गरेर आँखाका विविध रोग र आँखा दानबारे जनचेतना फैलाउन उत्साहजनक कार्य गरेका छन् । डा पोखरेलले २०२९ सालमा वीर अस्पतालमा मृत्यु भएका व्यक्तिको कोर्निया सीता उप्रेती र मोहन कार्कीलाई सफलतापूर्वक प्रत्यारोपण गरे । उनले भारत र अमेरिकाबाट पनि कर्निया ल्याएर नेपालमा प्रत्यारोपण गरेका थिए । वीर अस्पतालमा २०४४ सालमा मृत्यु भएका पत्रकार रामराज पौड्यालको कर्निया पनि साहित्यकार कमलमणि दीक्षितको अगुवाइमा दुईजना व्यक्तिमा सफलतापूर्वक प्रत्यारोपण गरिएको थियो । सामान्यतया आँखा दान गर्ने र लिने दुवैको परिचय गोप्य राख्ने चलन छ । आँखादाता र प्राप्त गर्ने व्यक्तिबाट कुनै पनि शुल्क लिने, दिने गरिँदैन । दाताको नानी संकलन गर्न दाता वा अस्पताल वा आँखा बैंकमै पुर्याउन पर्दैन । मृतक व्यक्ति भएको ठाँउमा तालिम प्राप्त प्राविधिकहरू आफैँ आउँछन् । मृत्यु भएको ८१० घन्टाभित्र नै नानी झिक्नुपर्ने भएकाले मृतकका आफन्तले आँखा दानको लागि समयमै खबर गर्नुपर्दछ । दाताका आफन्तले अपनाउनुपर्ने सावधानीहरू छन् चिसो पानीले भिजाएर निचोरेको मलमलको कपडाले आँखामुख छोप्ने, आँखाको नानी दान गर्ने मृत व्यक्तिको टाउको तकियामा राख्ने, घामपानी र हावा सोझै आँखामा नपार्ने, लावा, अक्षता, फूल, चन्दन, अबीर, केशरी आँखामा नपार्ने, दाताको आँखा बन्द गरेर राख्ने, आँखाको कर्निया झिक्न फोन नम्बर ९८५१० २०९३३ मा फोन गरेर आफूहरूले कुरेर बसेको ठाउँको प्रष्टसँग ठेगाना बताउने, अस्पताल, क्लिनिक, घर वा घाटमा मृतक व्यक्तिसँगै कुरेर बस्दा त्यहाँ जम्मा भएका मानिसलाई मृतकका आँखाका नानीले दृष्टिविहीन दुईजनाले संसार देख्ने पुण्यको कामबारे बताउने, डाक्टरले मृत घोषणा गरेपछि आँखाको नानी झिक्न सम्बन्धित संस्था, अस्पताल वा फोन भएका व्यक्तिसँग सम्पर्क गर्ने । यसरी सावधानी अपनाएर कुनै पनि धर्ममा आस्था भएका कुनै पनि लिंग र उमेरका व्यक्तिले आँखाको नानी दान गर्न सक्छन् । मरेपछि दिन सक्ने आँखा दान महादान हो । एकजना मरेको व्यक्तिले दिएको दानले दुईजनाले आँखा देख्न सक्छन् । हामी सबै सचेत भएर आँखा दानबारे प्रचारप्रसार गरौं । सार्वजनिक स्थलमा आँखादानबारे पोस्टर टाँस्ने र पम्पप्लेट बाँड्ने गरौं । सचेत नागरिकको कर्तव्यपालन गरौं ।"
