शीर्षक,विवरण
संविधान संशोधन किन ?,"आजभोलि संविधान संशोधनको बहसले मुलुक तातेको छ । संशोधनका पक्षधरहरूले जुन प्रस्ताव अगाडि सारेका छन्, त्योभन्दा पनि कुख्यात प्रावधान राखेर अन्तरिम संविधान जारी गर्दा र पछिल्लो संविधानसभाले विखण्डनकारी हर्कत गरिरहँदा पनि यति विवाद र बहस भएको थिएन । त्यो बेला र आजका पनि निर्णायक राजनीतिक शक्तिहरू कांग्रेसकम्युनिस्टले बाह्रबुँदे दिल्ली सम्झौता गर्दा ब्वाँसो निकाल्ने धुनमा बाघलाई घरभित्र हुल्ने काम गरेका थिए । मुलुक बाह्रबँदेको रोडम्याप कार्यान्वयनको प्रारम्भिक चरणमा थियो र भ्रम दिने तथा भ्रममा पर्ने दुवैथरीको निम्ति नयाँ नेपाल निर्माणको यात्रा यस्तै नै हो भन्ने आभास परेको थियो । तर समय बित्दै जाँदा यो भ्रममाथिको पर्दा उठ्दै गयो र आज सामान्य नागरिकलाई पनि छर्लंग भयो कि बाह्रबुँदेका डिजाइन नेपालको अहित गर्नेतिर उन्मुख छ । नेपाली राजनीतिका दुई झन्डा प्रजातन्त्र र राष्ट्रवादमध्ये गणतन्त्र स्थापनाबाट प्रजातान्त्रिक आन्दोलनले निकास पायो भने बाह्रबुँदेले राष्ट्रवादको समस्या समाधान गर्नुभन्दा नेपाली राजनीतिक आन्दोलनको हातबाट राष्ट्रवादको झन्डा नै फ्याँकिदियो । विदेशी हस्तक्षेप र चलखेलको विरोध गर्नु नै प्रतिगामी, दरबारिया करार गरेर दुत्कार्ने जमाना थियो त्यो । पहिचानको नाममा नेपाल राष्ट्रको पहिचान सिध्याउने ढंगले जातिगत र क्षेत्रगत पहिचान स्थापना गराउने जमाना थियो त्यो । राजतन्त्र विस्थापित भएर कांग्रेसकम्युनिस्ट निर्णायक बनेको नेपाली राजनीतिमा त्यसैभित्रबाट कसैले बगावत नगरी राष्ट्रवादको आवाज पुनर्जीवित हुन सक्ने थिएन । राष्ट्रिय स्वाधीनताको आवाज उठाएर माओवादीभित्रैबाट मोहन वैद्यले विद्रोह गरेपछि पुनः राष्ट्रवादले पुनर्जीवन प्राप्त गर्यो । वैद्य समूहले गरेको यो ऐतिहासिक भूमिकाप्रति सम्मान गर्नैपर्छ । त्यसैले उनीहरूले गठन गरेको ३३ दलीय मोर्चामा वामपन्थी प्रजातन्त्रवादी, राजावादी सबैखाले राष्ट्रवादीहरू सामेल हुन पुगे । विदेशी हस्तक्षेपको विरोधमा आवाज उठाएर संगठित भएको शक्तिले जातीय राज्य, स्वायत्त मधेसका नाराजस्ता विदेशीले लादेका एजेन्डाहरू बोकेर हिँड्नाले विदेशीले पनि त्याग्ने जनताले पनि नबोक्ने स्थिति पैदा भयो । नेपाली राजनीति, नेपाल राज्य, नेपाली धर्मसंस्कृति र नेपाली अर्थतन्त्रमाथि भइरहेको विदेशी हस्तक्षेपको बढ्दो प्रक्रियाविरुद्ध जनमत तीव्र रूपमा बढिरहेको छ । नेपाली संविधान निर्माण र कार्यान्वयनको विषय भारतको सहमतिको विषयभित्र पार्ने प्रयास भइरहेछ आज । षड्यन्त्रमूलक तवरले भारतद्वारा तयार गरिएको कांग्रेस माओवादीको सरकारले भारतकै निर्देशनमा आज जुन संविधान संशोधनको एजेन्डा अगाडि सार्दैछ, त्यसले देशलाई तीव्र गतिमा ध्रुवीकरणतर्फ लैजाँदै छ । प्रदेशको बनोट, नागरिकता, भाषा र संसद्को संरचानामा प्रभावित गर्ने गरी जुन संशोधन प्रस्ताव अगाडि सारिँदैछ, त्यसबाट चिन्तित भएर केही कांग्रेस र वामपक्षका स्वतन्त्र चिन्तक बौद्धिक व्यक्तिहरूले मलाई पनि छलफलमा बोलाएर भन्नु भो कि साना वाम र राष्ट्रवादीलाई संगठित गरी मोर्चा बनाएर यो संशोधन रोक्न दबाब दिनुपर्छ । मैले भनेँ, अहिले हामीले आशा गर्ने एउटै चीज केपी ओली हुन् । उनलाई दह्रो खुट्टा टेक्न भन्नुपर्छ । संसद्मा एमालेको बलियो उपस्थितिलाई उनले ठीक ठाउँमा उभ्याउन सके भने राष्ट्रघाती यात्रातर्फको संविधान संशोधन रोक्न सकिन्छ । त्यसबाट फुत्क्यो भने विप्लवलाई पनि भन्नुपर्छ सडकको कारबाही निम्ति । विप्लवले नेपाली जनतासामु प्रस्ट हुने दिन आएको छ । तिम्रा औजार चन्दाआतंक मच्चाउन वा विगत झैँ विदेशी प्रायोजनमा नेपाललाई क्षत्विक्षत् पार्ने हो कि राष्ट्र बचाउन हो ? यो यक्षप्रश्न अहिलेको राजनीतिले विप्लव सामु पनि खडा गरिदिएको छ । वैद्य समूहबाट तिम्रो विद्रोह राष्ट्रिय स्वाधीनताको आन्दोलनलाई पछाडि धकेल्ने हो कि अरू सशक्त बनाउने हो ? सबैको खातापाता अप टु डेट राखेर बस्ने चित्रगुप्त दक्षिणतिरै छन् । तर केपी ओलीलाई इतिहासले एउटा मौका दिएको छ एमाले भएर हैन राष्ट्र भएर सोच्ने ! नेपाल राष्ट्रलाई क्षत्विक्षत् बनाएर ब्रह्मनालतिर लगिँदै छ । यसलाई रोक्नु सबै नेपालीको कर्तव्य हो । नेपालका कुनै क्षेत्रमा बस्ने कुनै जातजातिको असन्तुष्टिको बहाना बनाएर नेपालको अस्तित्व नै समाप्त पार्ने दिशामा गतिविधि अगाडि बढाइँदै छ । मधेसपहाड अलग्याएर प्रदेश निर्माण गरिनु हुन्न । षड्यन्त्रमूलक तवरले विदेशीलाई वितरीत नागरिकता जफत गरी अंगीकृत नागरिकलाई राज्यका प्रमुख पदमा जानबाट रोकिनुपर्छ । नागरिकता, प्रदेश संरचना, संसद् संरचना र भाषाको प्रश्नमा राष्ट्रवादी अडान छोडिनु हुन्न । दुई राप्रपा मिलाएर संसद्मा दुईतिहाई पुर्याउने साजिसमा केपी ओलीमाथि दबाब सिर्जना गर्ने प्रयास भइरहेको छ । एमालेभित्र विदेशी प्रभावलाई दबाबको रूपमा प्रयोग गर्ने, एमालेको संरचनालाई अड्याउने, आर्थिक आधार पारदर्शी नभएको सर्वविदितै छ । त्यसलाई नाकाबन्दी गर्ने वा अनि कैयन् व्यक्तिहरूलाई ब्ल्याकमेलिङ गर्ने काम तीव्र गतिमा हुने नै छ । सबैको खातापाता अप टु डेट राखेर बस्ने चित्रगुप्त दक्षिणतिरै छन् । तर केपी ओलीलाई इतिहासले एउटा मौका दिएको छ एमाले भएर हैन राष्ट्र भएर सोच्ने ! इतिहासमा यो मौका विरलै आउँछ तर जोखिम भरिएर आउँछ । केपी ओलीले अडान कायम राखुञ्जेल राष्ट्रवादी जनमतले साथ दिइरहनेछन् । सत्तामा बसेका दलालहरूको घुर्की र विदेशी हस्तक्षेपविरुद्ध लड्नैपर्ने दिन निकट छ । एकपटक प्रतिरोधको संघर्ष गर्नैपर्छ । कांग्रेस, माओवादीभित्रका राष्ट्रवादी, देशभक्तहरू विदेशी दलाल नेतृत्वलाई साथ नदेऊ । राजावादीहरू राजा ल्याउन विदेशी गुहार्ने हैन कि विदेशी हस्तक्षेपविरुद्ध लड्न अगाडि आऊ । राप्रपाभित्रका राष्ट्रवादीहरू विदेशी दलाल नेतृत्वलाई साथ नदेऊ । मधेसवासी मधेसीपहाडी दाजुभाइ दीदिबहिनीहरू दक्षिणले खडा गरिदिएको बुख्याचा मधेसी मोर्चाको भ्रम चिर्दै मधेसपहाडका एकीकृत स्वरूप नै नेपालको भूगोल, इतिहास र संस्कृति हो भन्ने ऐतिहासिक यथार्थ मनन गर्नोस् । नेपालको विखण्डनको माग मधेसको हैन भन्ने बुलन्द आवाज गर्नोस् । कांग्रेस र माओवादीका विदेशी दलाल नेतृत्वको आत्मसमर्पणवादविरुद्ध सम्पूर्ण राष्ट्रवादीदेशभक्तहरू एकजुट होऔँ । दल, जात, क्षेत्र र धर्मको संकीर्णताबाट माथि उठौँ । वर्तमान संकटलाई कुनै प्रदेशका जिल्ला यताउति गरिने समस्याका रूपमा नबुझौँ । मधेस र पहाड अलग्याएर देश विखण्डनतर्फ लैजाने दुष्प्रयासलाई असफल बनाऔँ । त्यसो गरे मात्रै अन्तरिम संविधान, पहिलो र दोस्रो संविधानसभाले रोपेको विखण्डनकारी विषवृक्षबाट मुलुकको अस्तित्व बचाउन सकिनेछ ।"
नेपाली सेनाबाट अपेक्षा के ?,"नेपाल पुनः अशान्ति र अस्थिरतामा प्रवेश गरिरहेको छ । आसन्न संवैधानिक संशोधन एउटा संवैधानिक प्रक्रिया मात्र होइन । यो राजनीतिक क्रियाकलापमा मात्र जोडिएको छैन, राष्ट्रिय अस्तित्व र सुरक्षासित पनि जोडिन पुगेको छ । त्यसैले राजनीतिबाट अछुतो र टाढा रहेको नेपाली सेना बोल्न बाध्य भएको छ । मुलुकको परिस्थिति कठिन, चुनौतीपूर्ण र अत्यन्तै अस्थिर रहेको संस्थागत निष्कर्ष निकालेको छ । प्रधानसेनापति राजेन्द्र क्षेत्रीले नेपाली सेनालाई जुनसुकै परिस्थिति सामनाको लागि उच्च सतर्कतासाथ तयार रहन निर्देशन दिएको समाचार आएको छ । वास्तवमा यो नौलो होइन । किनभने आजभन्दा नौ महिनाअघि पनि सेनाले सतर्क भएर बसेको तथ्य सार्वजनिक गरेको थियो । नेपाली सेना राष्ट्रिय एकता, सार्वभौमिकता र प्रादेशिक संरक्षणप्रति सजग रहनु र सतर्क रहेको देखिनु खुसी र सन्तोषको कुरा हो । झन् २०७३ फागुन महिनामा प्रधानसेनापति क्षेत्रीले देश नै टुक्र्याउने खालका तथा राष्ट्रिय एकता र भौगोलिक अखण्डतामा खतरा पुर्याउने प्रवृत्तिका सुरक्षा चुनौती सिर्जना भए सेना स्वतः परिचालन हुने बताएका थिए । यो भनाइप्रति सामाजिक सञ्जालमा मनग्गे समर्थन प्रकट भएको थियो । यसमाथि राजनीतिक वृत्तबाट अनेक टीकाटिप्पणी हुने आशा गरिएको थियो । तर कुनै दल या दलका नेताले कुनै टिप्पणी गरेको पाइएन । यसको कारण प्रधानसेनापतिको अर्को भनाइ भएको हुनुपर्छ । यसमा उनले भनेका थिए कि त्यस्तो अवस्थामा सेना नेपाल सरकारको निर्देशानुसार विधिसम्मत् तरिकाले परिचालित हुनेछ । सेनापतिका यी दुई भनाइ आपसमा अमिल्दा र बाझिएका छन् । देश नै विखण्डन हुने अवस्थामा सेना स्वतः परिचालन हुने भन्नु र सरकारको निर्देशानुसार परिचालन हुने भन्नु फरकफरक हुन् । आजको परिस्थितिमा संवैधानिक विधिअनुसार बनेको सरकार आफैं देश विखण्डन गर्न तम्सिएको छ । संविधान नै यसरी बनेको छ कि यसको विधिवत् कार्यान्वयन भयो भने देशको अस्तित्व नै छिन्नभिन्न हुन्छ । यसका संकेतहरू संविधान घोषणा भएपछिका घटनाक्रमले साबित गरेको छ । यो आशंकाको पूर्ति नेपाली सेनाकै वक्तव्यमा पाइन्छ । फागुनको वक्तव्यमा भनिएको छ, प्रदेशको सीमांकन हेरफेर गर्नुपर्ने मधेसी मोर्चाको माग पूरा भए पूर्वी, मध्य तथा सुदूर पश्चिममा जातीय द्वन्द्व हुन सक्ने निष्कर्ष सेनाले निकालेको छ । सुझबुझमा सीमांकनको समाधान नभए पूर्वमा लिम्बू, मध्यपश्चिममा मगर र सुदूर पश्चिममा क्षेत्रीहरूको आन्दोलन हुन सक्ने र त्यसले मुलुकको राष्ट्रिय सुरक्षामा गम्भीर असर पुग्न सक्ने सेनाको निष्कर्ष छ । आज नौ महिनापछि प्रादेशिक सीमांकनको हेरफेर सुझबुझ किसिमले हुन लागेको छैन । यो कुरा पाँचौं प्रदेशका जिल्लाहरूमा चल्न थालेको आन्दोलनले पुष्टि गर्छ । त्यसै प्रकारले नवलपरासीमा चलेको आन्दोलनले देखाएको छ । एकातिर मधेसी मोर्चाको माग सम्बोधन गर्ने भनेर सीमांकन हेरफेर गर्ने तर त्यही मोर्चाका नेताहरू त्यसबाट असन्तोष हुने भएपछि त्यसलाई कसरी सुझबुझपूर्ण भन्न सकिन्छ ? अर्कोतिर थारू समुदायको मागलाई सम्बोधन गर्ने भनेर पश्चिम नेपालमा तराई जिल्लालाई मात्र समावेश गरी नयाँ प्रदेश खडा गर्ने तर त्यसको थारू नेताहरूले नै विरोध गर्ने भएपछि त्यो पनि सुझबुझहीन नै भएको मान्नुपर्छ । भन्नुको तात्पर्य नेपाली सेनाले प्रादेशिक सीमांकनको हेरफेरबाट जुन राष्ट्रिय सुरक्षामा गम्भीर असर पुग्ने खतरा संकेत गरेको थियो, सो कालान्तरमा हुबहु सत्य निस्केको छ । अब सवाल निस्कन्छ के नेपाली सेना स्वतः परिचालन हुने बेला भएन ? भएको छैन भने कुन अवस्थामा स्वपरिचालन हुने हो ? सेनाकै भनाइअनुसार आन्दोलन सुरु भइसकेको छ । फेरि सवाल उठ्छ आन्दोलनको कुन स्वरूप देखिएपछि राष्ट्रिय सुरक्षामा खतरा आएको मान्ने ? के यसको लागि जातीय झगडा र हिंसा नै हुनुपर्ने ? के हत्या हिंसाका घटनाविना द्वन्द्वको गम्भीरता नदेखिने ? यी कुरा स्पष्ट छैनन् । नेपाली सेनाले जुन कामकुरा नगर्न सल्लाह दिएको थियो, त्यही गर्न नेपाल सरकार तम्सिएको छ । यसबाट सरकार र सेनाको सोचाइ र विचारमा भिन्नता देखिन्छ । यस्तै हत्या, हिंसाको अवस्था नआओस् र कतै आउने संकेत देखिएमा नेपाली सेनाले रोक्न सकोस् भन्ने अपेक्षा सेनाबाट गरिएको हो । सेनाको सतर्कताबाट जनताले यही आशा र भरोसा गरेको हो । गत फागुनको वक्तव्यमा सीमांकनको विषयमा नेपाली सेनाले प्रस्ट विचार राखेको पाइन्छ । त्यसमा भनिएको छ, 'मधेसी मोर्चालाई मात्रै खुसी पार्ने गरी सीमांकन भए सुदूर पश्चिममा क्षेत्री र थारूहरूको द्वन्द्व, मध्यपश्चिममा पनि क्षेत्री र मगरहरूबीच द्वन्द्व हुन सक्नेछ । सुदूर पश्चिममा सबैभन्दा धेरै क्षेत्रीहरूको बसोबास छ ।' यसै सिलसिलामा प्रश्न उठाइएको छ, मधेसीलाई मागेको सबै कुरा दिए अरुणपूर्वका लिम्बूहरू चुप लागेर बस्लान् ? मध्यपश्चिमका मगर, सुदूरपश्चिम र मध्यपश्चिमका थारूहरू त्यसै बस्लान् ? यसै विश्लेषणको आधारमा सीमांकनको मुद्दामा तत्काल प्रवेश गर्न नहुने सेनाको निष्कर्ष पनि यसैमा जनाइएको थियो । सीमांकनको माग सम्बोधन गर्नेतिर जाँदा थप जटिलता उत्पन्न हुने पनि बताइएको थियो । नौ महिनापछि यी सबै आशंका सत्य निस्कँदै छन् । नेपाली सेनाले जुन काम कुरा नगर्न सल्लाह दिएको थियो, त्यही काम कुरा नेपाल सरकारले गर्न तम्सिएको छ । यसबाट सरकार र सेनाको सोचाइ र विचारमा भिन्नता देखिन्छ । यस्तो अवस्थामा सरकारले विधिवत् किसिमले नेपाली सेनालाई परिचालन गर्ला भन्ने आशा छैन । तब पुनः प्रश्न उठ्छ राष्ट्रिय सुरक्षा नै खतरामा परेको अथवा पर्न लागेको बेलामा के नेपाली सेना स्वपरिचालित हुन्छ ? आजको स्थितिमा नेपाल सरकार र नेताहरूबाट नेपाली जनताको विश्वास उठिसकेको छ । के उनीहरूले नेपाली सेनामाथि भरोसा गर्न सक्छन् ? प्रधानसेनापतिको बक्तव्यले आशा अवश्य जगाएको छ । त्यो पूरा भएको हेर्न मात्र बाँकी छ ।"
प्रचण्डको पाँचौं महाभूल !,"प्रधानमन्त्री पुष्पकमल दाहाल 'प्रचण्ड' यतिखेर अत्यन्त अस्थिर देखिन्छन् । उनी यति उद्वेलित देखिएका छन् कि कतिखेर के गर्ने भन्ने नै ठम्याउन सकिरहेका छैनन् । यसै साताको सुरुमा उनी वीरगन्ज गए । राष्ट्रपति विद्या भण्डारी गएर उद्घाटन गरेको योग शिविरमा प्रधानमन्त्री प्रचण्ड किन गएका होलान् ? त्यसको सन्देश देशविदेशमा के जान्छ ? न उनलाई यसबारे पर्वाह भएको देखियो न त उनका सल्लाहकार तथा पार्टी नेतृत्वले नै भेउ पाए । त्यसमाथि नांगा स्वामी रामदेवसँग सुट, टाई, कालोटोपी लगाएर र गम्छा काँधमा भिरेर पलेंटी कसेर दायाँ नाकको प्वाल बन्द गरेर बायाँ प्वालबाट स्वाँफ्वाँ गरेको देखियो । अहिले सञ्चारमाध्यम र सामाजिक सञ्जालमा भाइरल बनेको छ यो तस्बिर । सोमबार काठमाडौं विश्वविद्यालयपरिसर धुलिखेलमा पनि त्यस्तै हर्कत दोहोर्याए । त्यहाँ आयोजित दीक्षान्त समारोहमा चान्सलरको हैसियतमा उनी कार्यक्रममा सहभागी त भए तर कार्यक्रम नै नसकीकन हतारहतार महत्त्वपूर्ण काम छ भन्दै फर्किए । उनलाई हतार हुँदो हो त समयमै कार्यक्रम सकेर उनी फर्कन सक्थे किनभने दस बजे कार्यक्रममा उपस्थित गराइएका विद्यार्थी र तिनका अभिभावक घन्टौं प्रचण्डलाई कुरेर बस्न बाध्य बनाइएको थियो । यी दुई प्रचण्ड रन्थनिइरहेका उदाहरण मात्र हुन् । उनका गतिविधिलाई मिहिन रूपमा केलाउने हो भने उनको छटपटी जतासुकै र जहिलेसुकै देखिनेछ । के गरौं, कसो गरौं ? कसरी अगाडि बढौं ? के निकास दिऊँ ? कुन बाटो हिँडौं ? के गरेर आफ्नो साख जोगाऔँ ? प्रचण्ड यही रफुचक्करमा रिँगिरहेका छन् । जसरी एउटा लक्ष लिएर हिँडेको डुंगालाई आँधीबेहरीले अन्यत्रै पुर्याइदिन थाल्यो भने त्यसको चालक नाभिक रनभुल्लमा पर्छ सायद प्रचण्डलाई त्यस्तै भएको छ । आँधीले अन्यत्रै पुर्याइरहँदा नाभिक जसरी डुंगा समातेर हल्लिरहेको हुन्छ, प्रचण्ड त्यस्तै निरिह बनेर देश चलाइरहेका त छैनन् ? प्रचण्डको अवस्था ठ्याक्कै नाभिकको जस्तो पनि देखिँदैन, किनभने उनी जानाजान देशरूपी डुँगालाई भुमरीमा पुर्याउने असफल चालक सावित हुँदैछन् । सत्ताको चाहनाले प्रचण्डलाई कहाँ पुर्यायो, पुर्यायो ? कहाँ जान हिँडेका प्रचण्ड कहाँ पुगे ? यसको चेतसमेत उनमा हराएजस्तो पो देखिन थाल्यो, एक विश्लेषकले भने । उनले आफैंसँग प्रश्न गरे, के प्रचण्डको सारतत्व नै बिलाइसकेको हो ? नबिलाउँदो हो त राजनेता बन्न खोजेको आफ्नो छविलाई उनले आफ्नै भूल र गलत कदमका कारण यसरी मटियामेट पार्न नलाग्नुपर्ने हो ! हुन पनि प्रचण्ड राजनेता हुँदा हुन् त उनका निर्णय पनि राजनेताका जस्तै आमजनतालाई प्रभाव पार्ने, बाटो देखाउने, अगुवाइ गर्दै सबैलाई हिँडाउने हुनुपर्ने थियो । जिम्मेवारी, सौम्यता हुनुपर्ने नेता शून्यबराबरका देखिँदैछन् । एकपछि अर्को भूल दोहोर्याइरहेछन् । पाँचौं प्रदेशको नवलपरासी, रूपन्देही, कपिलवस्तु, दाङ, बाँके, बर्दियालाई बेग्लै राज्य बनाउने र पहाडका पाल्पा, अर्घाखाँची, गुल्मी, रुकुमको पूर्वी भाग, रोल्पा र प्युठानलाई प्रदेश नम्बर चारमा हालिदिने बहुलठीपूर्ण प्रदेश विखण्डनको विवादास्पद मस्यौदा लिएर देखा पर्ने थिएनन् । जुन संविधान कार्यान्वयन नै हुन पाएको छैन, त्यो संशोधनको तुक के ? ठीक छ, कार्यान्वयनका क्रममा संविधान संशोधन गर्नुपर्ने अवस्था आयो भने गर्नु पनि पर्छ । संविधान संशोधन नै गर्नु हुन्न भन्ने होइन । तर कार्यान्वयन नै हुन नपाएको संविधान संशोधन गर्न खोज्नुको अर्थ लगाउँदै नलगाएको जुत्ताले खुट्टा दुखाउँछ भने जस्तो भएन र ? प्रचण्ड पाँचौं प्रदेशको भूल सच्याउने भनेर महाभूल गर्दैछन् । यसले उनी कहाँ गएर पछारिने हुन्, ठाउँ भन्न नसके पनि उनी नारायणहरि बन्ने पक्का छ तर उनले आफूसँगै सारा देशलाई लठिबज्र बनाएर गणतन्त्र, समावेशी र संघीयताको उपलब्धिलाई पनि खाल्डामा लगेर जाक्ने तरखरमा देखिन्छन् । सबैलाई चेतना होस्, यतिखेर मुलुक, दलहरूसँगै प्रचण्डलाई पनि जोगाउन जरुरी छ । प्रचण्ड र उनका हनुमानहरुको चेत खुलोस्, प्रचण्डले सही मार्ग समाते भने उनको उपयोगिता अझै यो मुलुकमा हुन सक्छ कि ? त्यसैले पाँचौं प्रदेशको बेतुक कदमबाट उनी मुक्त हुन र उनका सहयोगीले उनलाई मुक्त पार्न सहयोग पुर्याउनु नै उनीहरूको देशभक्ति र अझ प्रचण्डको सच्चा भक्ति हुन सक्छ ! एक समय थियो, कांग्रेसमा शैलजा आचार्य र चक्र बास्तोलालाई भारतको राजदूत बनाउने, एमालेमा सुशीलचन्द्र अमात्यलाई सांसदको पगरी झिकेर राजदूत बनाउने, प्रधानमन्त्रीका भाइ र ज्वाइँलाई वाणिज्य दूत बनाउने, फलानालाई डाइरेक्टर, फलानालाई योजना आयोगको उपाध्यक्ष बनाउने, राम्रो आयस्रोत हुने अड्डामा फलानाको छोराछोरीलाई पठाउने जस्ता पारिवारिक, आर्थिक लाभका लागि बचकना निर्णय लिएर सिंगो राजनीतिक शक्ति, पद्धति र प्रणालीमै विश्वास गुम्ने खालका काम गरेजस्तै प्रचण्ड पनि पाँचौं प्रदेश टुक्र्याउने कुरा लिएर आएका छन्, जो समय सान्दर्भिक छैन । नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता, स्वाधीनता र स्वाभिमान र संघीय लोकतान्त्रिक गणतन्त्र जोगाउने हो भने कांग्रेस, एमाले र माओवादी तीन दल मिलेर राष्ट्रिय चुनावी सरकार बनाएर अगाडि बढ्नुको विकल्प छैन । यो विभाजन र गाभ्ने कुराले गम्भीर अवस्था उत्पन्न हुने देखिँदैछ । कांग्रेस र एमाले मात्र होइन, स्वयं मधेसी पनि संशोधनसँग सहमत देखिएका छैनन् । तर प्रचण्ड कन्दनी कसेर यसैमा लागेका छन् । माओवादी पार्टीभित्र पनि यसको विरोध सुरु भइसकेको छ । त्यसो भए प्रचण्ड कसको रणनीतिक योजनामा यता लागेका होलान् ? एकपछि अर्को गर्दै प्रचण्ड पाँचौं भुलको भुलभुलैयामा परिरहेका छन् । प्रचण्डका पाँच महाभूल पहिलो भूल गिरिजाप्रसाद कोइराला जसले प्रचण्डलाई हात दिएर लोकतान्त्रिक दुनियाँमा तानेनन् मात्र, उनले प्रचण्डलाई टेको पनि दिएर ०६२६३ को जनआन्दोलन पार लगाए । गणतन्त्र नेपाल घोषणा भयो । खासमा गणतन्त्र ल्याउने टेको बनेकै हुन्, गिरिजाप्रसाद । तर प्रचण्डले उनलाई गणतन्त्र नेपालको पहिलो राष्ट्रपति बन्न दिएनन्, धोका दिए । गिरिजाप्रसादलाई पहिलो राष्ट्रपति बनाएको भए, नेपाली गणतन्त्र यतिबेलासम्म न बरालिन पाउँथ्यो न त देश र जनताले सकस नै पाउनुपथ्र्यो । बेलैमा गणतन्त्र संस्थागत पनि हुने थियो । प्रचण्डको यो पहिलो भूल थियो र यसलाई सच्याउन चाहेर पनि अब सकिँदैन । राजनीतिक भूलहरू यस्तै हुन्छन् । जसरी बगेर गएको वस्तुले भँगालो पार गरेपछि फेरि त्यो माथि आउन सक्दैन किनभने त्यसले अर्कै गति र स्वरूप लिइसकेको हुन्छ । त्यसले एक अवस्थितिबाट अर्को रूप लिइसकेको हुन्छ । कुखुराको फुलबाट चल्ला निस्किसकेपछि त्यसलाई जसरी अन्डाभित्र हाल्न सकिँदैन राजनीतिमा पनि राजनीतिज्ञले ख्याल गर्नैपर्ने र चुक्न नहुने यस्तैमा हो । दोस्रो भूल प्रचण्डको दोस्रो महाभूल हो, कटवाल प्रकरण । तीन महिना पनि समयावधि बाँकी नरहेको सेना प्रमुख (सेना भनेको राज्यको मेरुदण्ड नै हो) लाई खण्डित गरे प्रचण्डले । सेनालाई व्यावसायिक रूपमा चल्न दिइएन भने त्यसले धेरै कुरालाई अपांग गराउने सामथ्र्य राख्छ । राख्यो पनि । एक राजनीतिशास्त्रका प्राध्यापकले भने, नेपाली सेना न भारत न त चीनसँग युद्ध लड्न बनाइएको हो । यो त अखण्ड, स्वतन्त्र, सार्वभौम र स्वाधीन नेपाली भूमिको रक्षा र जनताको सुरक्षाको अनुभूति दिने संयन्त्र हो । बर्सेनि अर्बौं रुपैयाँ खर्चेर ब्यारेकमा राखेर व्यावसायिक तालिमदेखि स्कुल, अस्पताल, बाटो खन्नेदेखि पेट्रोलपम्प चलाउनेसम्म, विद्युत् गृह रक्षादेखि टेलिफोनका टावर सुरक्षा गर्नेसमेतको जिम्मेवारीमा सेना परिचालन गरिएको छ । तर यस्तो सेनालाई हठात हस्तक्षेप गरी बच्कनापन देखाए प्रचण्डले । यो उनको दोस्रो महाभूल थियो । यसैको कारण राजीनामा गरेर प्रचण्ड सत्ताच्युत हुन पुगे । यही घटनामा उनले पाएको सत्ता फर्कनै नसक्ने गरी गुम्यो । त्यही भूलका कारण माओवादी पार्टी फुटेर पाँच टुक्रा भयो । प्रचण्डले प्राप्त गरेको साख भविष्यमा नफर्किने गरी गुम्दै गयो । कद घट्दै गयो । प्रचण्ड यति बाउन्ने बने कि शेरबहादुर देउवाको वैशाखीमा चढेर उनले आफ्नो विगतको उचाइ कायम गरेर अग्लो देखिने उद्योगमा लागे । जबकि यसअघि ओलीको काँधमा बसेकाले टावरिङ बनेका थिए प्रचण्ड । उनले त्यतिबेलै मुख खोलेर गिरिजाप्रसादपछिको सर्वमान्य मै हुँ भन्न पाएका थिए । तर यो सबै ओलीले काँध थापिदिएको कारण थियो । शेरबहादुरले बूढानीलकण्ठबाट उत्तिसको वैशाखी देखाएका के थिए, प्रचण्ड धेरै अग्लो हुन्छु भनेर त्यतैतिर लहसिए । यसले गर्दा प्रचण्ड पिँध नभएको लोटाको अवस्थामा आइपुगेका छन् । एक व्यंग्य चित्रकारले त कार्टुन नै बनाए, शेरबहादुरले प्रचण्डलाई पगाहा लगाएको ! तेस्रो भूल दोस्रो संविधानसभा चुनावको मतपरिणाम आइनसक्दै प्रचण्डले पेरिसडाँडामा बाबुराम भट्टराईलाई साक्षी राखेर जनअभिमतको धज्जी उडाएर तेस्रो भूल गरे । चुनावमा धाँधली भयो भने । त्यसैले हामीले हार्यौं अब चुनाव बहिष्कार गर्छौं भन्दै मतगणनास्थल बहिष्कार गर्ने बौलठी देखाए । यसको कारण जनताबीच प्रचण्डको केही प्रभाव रहेनछ र चुनाव गर्ने हो भने प्रचण्डका उम्मेदवार हार्छन् भन्ने प्रभाव देशव्यापी रूपमा पर्यो । यो राजनेताले गर्नै नहुने गल्ती हो । यस्तो गल्ती गर्ने राजनेताले आफ्नो अस्तित्व मात्र गुमाउँदैन । उप्रति आम जनतामा रहेको सम्मान ह्रास भइ शून्यमा झर्न पुग्छ । चौथो भूल प्रचण्डको चौथो भूल केपी ओली सरकारलाई दिएको समर्थन फिर्ता लिनु हो । पुष्पकमल दाहाल 'प्रचण्ड' को पार्टीलाई ओलीले सरकारमा सहभागी मात्र बनाएका थिएनन्, स्वयं प्रचण्डलाई राजनीतिक संयन्त्रको संयोजक पनि बनाएका थिए । सरकार र पार्टीहरूका हरेक निर्णयमा प्रचण्डको सहमति लिएर मात्र अगाडि बढ्ने गरेका पनि थिए । कतिपय सन्दर्भमा त आफूलाई अप्रिय र नाफानोक्सानको भाषामा आफ्नै पार्टीलाई नोक्सान पुर्याउने निर्णय गरे भनेर ओलीले आफ्नै पार्टीको आलोचना खेप्नुसमेत पर्यो । ओलीको शासनकालमा प्रचण्डले कतिसम्म छुट पाएका थिए भने प्रधानमन्त्रीका दलभन्दा उपप्रधानमन्त्रीदेखि आकर्षक मन्त्रालय प्रचण्डकै रोजाइमा परेका थिए । प्रचण्डले ओली सरकारलाई आफ्नो अविश्वास नजनाउँदासम्म सबैभन्दा धेरै ओलीका सल्लाहकारको रूपमा ओलीसँग समय व्यतीत प्रचण्डले नै गरेका थिए । कतिपय प्रसंगमा 'एजेन्डा ओलीको, निर्णय प्रचण्डको' भनेर पनि टीकाटिप्पणी हुने गथ्र्यो । भारतीय नाकाबन्दीका बेला यी दुई एक ठाउँमा रहे भने भनिन्थ्यो, मुलुकको स्वाभिमान र राष्ट्रियता अझ बलियो हुन सक्छ र परचक्री तथा आत्मघातीहरूबाट मुलुकलाई जोगाउन सकिन्छ । जस्तै कष्ट पनि सहन जनता तयार छन् भन्ने सञ्चार भएको थियो । राजनीतिक वृत्तमा त यतिसम्म हल्ला चल्यो कि एमाले र माओवादी एकीकरण गरेर केपी ओलीले प्रचण्डलाई आफ्नो उत्तराधिकारी बनाउँदैछन् भन्ने जनमत वामपन्थी र नेपाली कम्युनिस्ट कित्तामा एउटा तरंग नै सिर्जना भएको थियो । अब प्रगतिशीलवामपन्थीको एउटा पार्टी र अर्को कांग्रेस पार्टीको दुईदलीय धु्रवीकरणमा नेपाल जान लागेको परिदृश्यहरूको प्रक्षेपण विश्लेषक गर्न थालेका थिए । त्यसपछि देशमा भ्यागुताको धार्नी, मुसा प्रवृत्ति र सांसद खरिदबिक्री प्रकरण सदाको लागि अन्त्य हुन्छ भन्ने विश्वास जागृत हुँदै थियो । तर यी सबै सम्भावनालाई प्रचण्डको ओली सरकारबाट माओवादी छुट्टिने निर्णयले जबर्जस्त घात गर्यो । पाँचौं भूल पाँचौं प्रदेशलाई खण्डित गर्ने प्रचण्डको प्रस्ताव र संविधान संशोधनको नाउँमा मुलुकलाई नै एकत्रित हुन नदिने अभियानमा लागे । एजेन्डाको मतियार पनि बने, हतियार पनि बने ! उनको पछिल्लो कार्यले आपसी किचलोबाट तंग्रिन लागेको देशलाई फेरि थुप्रै असन्तुष्टिको दलदलतिर लैजान खोजेको देखिँदै छ । प्रचण्डको यो महाभूलप्रति उनकै पार्टीका जेन्युइन नेता तथा कार्यकर्ता सहमत छैनन् । उनीहरू प्रचण्डसँग विमति राख्दै प्रस्तुत भइरहेछन् । जसको लागि प्रचण्ड पाँचौं प्रदेश टुक्र्याउने कदम उठाए, यसलाई तिनीहरू पनि जो आफूलाई 'लाभग्राही' सम्झन्छन्, यसकार्यमा सहमत छैनन् । कसको रणनीतिक लाभको लागि प्रचण्ड पाँचौं प्रदेशमा मधेस र पहाड छुट्ट्याउँदैछन् ? अब के गर्ने ? नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता, स्वाधीनता र स्वाभिमान र संघीय लोकतान्त्रिक गणतन्त्र जोगाउने हो भने कांग्रेस, एमाले र माओवादी तीन दल मिलेर राष्ट्रिय चुनावी सरकार बनाएर अगाडि बढ्नुको विकल्प छैन । ०७२ असोज ३ गत कांग्रेस सभापति सुशील कोइराला, एमालेका अध्यक्ष केपी ओली र माओवादीका अध्यक्ष प्रचण्ड एक भएर नेपालको संबिधान जारी गर्दै देशलाई अस्थिरता, अन्योल र आशंकाको भ्रामरीबाट त्राण दिएर एकता प्रदर्शन गरेका थिए । अब त्यसैगरी तीनै दल र त्यसका नेताहरू केपी ओली, शेरबहादुर देउवा र प्रचण्ड मिलेर राष्ट्रिय सरकार बनाएर चुनाव घोषणा गर्नुपर्छ र मुलुकलाई चुनावमय बनाउन लाग्नुपर्छ । यसको लागि पहिलो स्थानीय चुनाव, दोस्रो प्रादेशिक र तेस्रो संसदीय चुनावको घोषणा अविलम्ब हुनुपर्छ ।"
रेको अभिव्यक्ति र भारतीय कूटनीति,"नेपालका लागि भारतीय राजदूत रन्जित रेले हालै पोखरामा आयोजित एक कार्यक्रममा भारतले नेपालमा कुनै किसिमको हस्तक्षेप गर्न नचाहेको बरु भारतको चाहना नेपालमा शान्ति, स्थिरता र विकास होस् भन्ने रहेको बताएछन् । उनले नेपालमा विकास हुँदा भारतलाई पनि लाभ हुन्छ । दुवै देशबीच खुला सिमाना भएकाले नेपालमा समस्या पैदा हुँदा भारतलाई पनि समस्या पर्छ भन्ने कुरा पनि उल्लेख गरेछन् । यससँगै उनले सबैले सुखमा साथ दिन्छन्, तर भारत नेपालको दुःखमा पनि साथ दिने मित्र हो भन्दै भूकम्पको बेला भारतीयले नेपालमा ठूलो सहयोग गरेको स्मरणसमेत गराए । रन्जित रे एकजना कूटनीतिक पात्र हुन् । कूटनीतिज्ञको पहिलो दायित्व आफूले प्रतिनिधित्व गर्ने र आफू कार्यरत राष्ट्रबीचको सम्बन्ध आत्मीय एवं सौहार्दपूर्ण बनाउनु रहेको हुन्छ । त्यससँगै उसले आफ्नो देश र आफू कूटनीतिक प्रतिनिधि भई गएको मुलुकमा कार्यरत आफ्नो देशका नागरिकको हितको सुरक्षा एवं प्रवद्र्धनको लागिसमेत कार्य गर्नुपर्ने हुन्छ । यसरी कार्य गरिरहँदा उसले अन्तर्राष्ट्रिय रूपमा स्वीकार्य कूटनीतिक मान्यताको पालना र मर्यादाको निर्वाह भने गर्नुपर्ने हुन्छ । राजदूत रेले नेपालमा भारतीय कूटनीतिक प्रतिनिधिको रूपमा कार्यरत रहँदा कति हदसम्म कूटनीतिक आचरण एवं मर्यादाको पालना गरेका छन् ? भन्ने स्पष्ट छ । उनले यसो किन गरिरहेका छन् ? उनले यसो गर्नु हुन्थ्यो हुँदैनथ्यो ? यो उनी आफैंले पनि मूल्यांकन गर्ने विषय हो । जहाँसम्म रेले पोखरा कार्यक्रममा उल्लेख गरेका विषय छन्, तिनको बारेमा खासै आपत्ति जनाइहाल्नुपर्ने देखिँदैन । सरसर्ति हेर्दा ती विषय एउटा मित्रले अर्को मित्र (जो तुलनात्मक रूपमा आफूभन्दा कमजोर छ) प्रति प्रदर्शन गरेको सद्भाव जस्तै लाग्छन् । यति मात्र न भएर रेको उल्लिखित अभिव्यक्ति नेपालमा भारतीय व्यवहारप्रति प्रकट प्रतिक्रियाबारे व्यक्त स्पष्टीकरण जस्तो पनि लाग्छ । त्यसैले ती विषयमा निहित आशयलाई भारत वा भारतीय राजदूतले नेपालप्रति गर्ने व्यवहारको कसीमा जाँच्नुपर्ने हुन्छ । पहिलो कुरा, रेले भारतले नेपालमा कुनै पनि किसिमको हस्तक्षेप गर्न नचाहेको बरु भारतको चाहना नेपालमा शान्ति, स्थिरता र विकास होस् भन्ने रहेको बताएका छन् । निश्चय पनि यो सकारात्मक हो । भारत नेपाल दुवै स्वतन्त्र र सार्वभौम मुलुक हुन् । दुवै देशबीचको सम्बन्ध पारस्परिकता एवं सार्वभौम समानतामा आधारित हुनुपर्छ । यससँगै दुवै मुलुकबीच राजनीतिक मात्र नभएर आर्थिक, सामाजिक एवं सांस्कृतिक सम्बन्ध पनि रहेको छ । यो सम्बन्ध दुवै देशको स्वतन्त्र अस्तित्व सिर्जना हुनुभन्दा पनि प्राचीन रहेको पाइन्छ । दुवै देशबीच अद्यापि खुला सीमा छ । जुन कुरा एक अर्थमा दुवै देशबीच आत्मीय सम्बन्ध रहेको प्रमाण पनि हो । त्यसैले एक मुलुकको शान्ति र स्थिरता अर्को मुलुकको शान्ति र स्थिरतामा निर्भर गर्ने भएकाले दुवै देशबीच आत्मीय सम्बन्धको विकास हुन सके त्यसलाई धेरै हदसम्म नियन्त्रण गर्न सकिनेछ । त्यसो हुन सके एउटा मुलुकको अभाव र गरिबीले अर्को मुलुकको सम्पन्नतालाई पनि कमै मात्रामा प्रभावित गर्नेछ, तर व्यवहारमा त्यस्तो देखिँदैन । हो, नेपाल भूपरिवेष्ठित, गरिब एवं कमजोर मुलुक भएकाले यो भारतप्रति निर्भर छ । आफू भारतप्रति निर्भर रहनुपरेकाले मात्र नभई राष्ट्रनिर्माता पृथ्वीनारायण शाहको नेपालको भूअवस्थिति दुई ढुंगाबीचको तरुल जस्तो छ, त्यसैले छिमेकीप्रति जाई कटक नगर्नू, झिकी कटक गर्नू भन्ने नीतिअनुरूप नेपालले आफ्ना दुई छिमेकी मुलुकप्रतिको सम्बन्धलाई सञ्चालन गर्दै आएको छ । नेपालको शान्ति, स्थिरता र विकास दुई छिमेकी मुलुकसँग समान सम्बन्ध कायम राख्न सके मात्र सम्भव छ भन्ने नेपालीले राम्रोसँग बुझेका छन् । अझ यथार्थ के हो भने देशको भौगोलिक बनोट, भारतसँगको आर्थिक, सामाजिक र सांस्कृतिक सम्बन्धसँगै दुवै देशबीचको खुला सीमाका कारण जतिसुकै समान सम्बन्धको कुरा गरे पनि उत्तरतर्फको छिमेकीको तुलनामा नेपालको भारतसँगको सम्बन्ध बढी नजिकको र निर्भरतापूर्ण हुन पुगेको छ । तर नेपालको यसै निर्भरताबाट भारतले नाजायज फाइदा उठाउन खोज्ने गरेकाले दुवै देशको सम्बन्धमा कटुता उत्पन्न हुने गरेको छ । यसक्रममा भारतले नेपालको आन्तरिक मामिलामा अनावश्यक हस्तक्षेप गर्ने गरेको छ । हुन त यस किसिमको हस्तक्षेप भारतको कारणले मात्र हुने गरेको छैन । नेपालका शासक एवं सम्भ्रान्त वर्गले भारतीय सहयोगमा देशभित्र आफ्नो हैकम कायम गर्ने उद्देश्यले पनि भारतीय हस्तक्षेप निम्त्याउने गरेका छन्, कहिले शान्तिको नाममा, कहिले स्थिरताको नाममा त कहिले विकासको नाममा । त्यति मात्र नभएर यसबाट उन्मुक्तिको लागि नेपालीले समयसमयमा सशक्त रूपमा प्रतिवाद गर्ने गरेका छन् । राजदूत रेले उल्लिखित कुरा मात्र नभएर नेपालभारतबीच खुला सीमा भएकाले नेपालमा समस्या पर्दा भारतलाई पनि समस्या पर्ने भनाइसमेत व्यक्त गरेका छन् । निश्चय पनि, दुवै देशबीचको खुला सीमा परस्पर मैत्री, विश्वास र आत्मीयताको प्रमाण हुँदाहुँदै पनि यसबाट एक मुलुकमा पर्ने समस्याको प्रभाव अर्को मुलुकमा समेत पर्ने हुन्छ । आपराधिक तत्त्वहरूले कहिलेकाहीं एक मुलुकबाट अर्को मुलुकमा प्रवेश गरी त्यहाँको स्थिरता खल्बल्याउने त कहिले एक मुलुकमा बसेर अर्को मुलुकविरुद्ध षड्यन्त्र गर्ने गरिरहेका छन् । यस्ता गतिविधिले भारतलाई भन्दा नेपाललाई बढी असर पर्ने गरेको छ । भारतीय राजदूत रेले 'कुत्तेका बहिखाता' खडा गरेर घटिया, अनैतिक र स्वाभिमानविहीनहरूसँग हिमचिम बढाउँदै आफूलाई तिनको कोटीमा झार्नुभन्दा राष्ट्रवादी, स्वाभिमानी नेपालीहरूको भावनाको सम्मान गर्दै नेपालभारत सम्बन्धमा लामो समयदेखि कायम अविश्वास र असमझदारीलाई हटाउने आँट गर्नुपर्छ । नेपालमा आपराधिक कार्य गर्न चाहनेले भारतीय भूमिमा शरण लिने, हातहतियार जम्मा गर्ने र तालिम लिने जस्ता कार्य सहज रूपमा गरिरहेका हुन्छन् । यति मात्र नभएर बेलाबेलामा भारतीय हतियारधारी एवं सादा पोसाकका सुरक्षाकर्मी अनुमतिविना नेपाल प्रवेश गरी खानतलासी एवं पक्राउ गर्ने गरेका प्रशस्त घटना भएका छन् । यस किसिमको कार्यलाई नियन्त्रण गर्ने सरल उपाय भनेकै दुवै देशबीचको सीमालाई नियन्त्रित वा व्यवस्थित गरिनु हो । जुन कुरा दुवै देशको समान हितमा हुनेछ । यसो भए पनि दुवै मुलुकका शासक, प्रशासक एवं कूटनीतिज्ञले यसको उच्चारणसम्म गर्ने गरेको पाइँदैन । बरु उल्टै भारतीय पक्षले खुला सीमाको फाइदा उठाउँदै सीमा क्षेत्र अतिक्रमण जस्ता निम्नस्तरीय क्रियाकलापमा गर्ने गरेको छ । दुई देशबीचको सीमा क्षेत्रमा तनाव, गोलाबारी र युद्धसमेत हुने गरेको त अन्यत्र पनि सुनिएको छ । तर भारतले जुन रूपमा प्रतिवर्ष सीमा स्तम्भ उखेल्दै नेपाली सीमा क्षेत्रको भूभाग अतिक्रमण गर्ने गरेको छ, सायद यो विश्वकै अनौठो र एक्लो घटना होला ! त्यसैले राजदूत रेले सीमा नियन्त्रण वा व्यवस्थापनबारेमा आवाज उठाउन सकेको भए उक्त कुराले दुवै देशको सुरक्षा र हित प्रवद्र्धनको लागि निकै महत्त्व राख्थ्यो । सोही कार्यक्रममा राजदूत रेले सबैले सुखमा साथ दिन्छन्, तर भारत नेपालको दुःखमा पनि साथ दिने मित्र हो भन्ने दाबीसमेत गरेछन् । त्यति मात्र नभएर उनले भारत नेपालको दुःखको साथी भएको प्रमाणको रूपमा भूकम्पको बेला भारतीले नेपालमा ठूलो सहयोग गरेको कुराको स्मरणसमेत गराएछन् । भारत नेपालको नजिकको मित्र भएको र उसले नेपालको दुःखमा साथ दिने गरेको अस्वीकार गरिहाल्नुपर्ने कारण छैन । तर आफूले गरेको सहयोगको बदला भारतले चर्को मूल्य असुल्ने गरेको छ । भारतले नेपाललाई गर्ने गरेको सहयोग र सो गुनबापत असुल्ने गरेको मूल्यबीच तुलना गर्दा सहयोगको कुनै महत्त्व रहेको पाइँदैन । यसै कारणले पनि भारतप्रति नेपाली सशंकित हुनुपर्ने स्थिति रहेकोप्रति राजदूत रेलगायत भारतको नेपाल नीतिनिर्माताको ध्यान नपुग्नु वा पुगे पनि त्यसलाई बेवास्ता गर्नुलाई विडम्बना नै मान्नुपर्ने हुन्छ । भूकम्पको बेलामा भारतीयहरूले नेपालमा ठूलो सहयोग गरेको स्मरण गराइरहँदा राजदूत रेले उनको आफ्नै (सम्भवतः !) सिफारिसमा नेपालले संविधान जारी गरेको रिसमा अन्तर्राष्ट्रिय कानुनविपरीत भारतले गरेको नाकाबन्दीबाट नेपालीलाई कतिविघ्न दुःख झेल्नुपर्यो ? नेपालले कति आर्थिक नोक्सानी व्यहोर्नुपर्यो ? नेपालको आर्थिक, राजनीतिक विकासले कति धक्का खानुपर्यो ? अनि यसले नेपाल भारत सम्बन्धलाई कति नकारात्मक प्रभाव पार्यो भन्नेतर्फ ध्यानै दिएको पाइएन । राजदूत रेले नेपालीसामु उल्लिखित अभिव्यक्ति दिइरहँदा दुइटा कुराको हेक्का राख्नुपथ्र्यो । पहिलो, उनको यस किसिमको दाबीलाई अन्तर्राष्ट्रिय समुदाय (नेपालभित्रकै अन्य कूटनीतिज्ञसमेत) ले कुन अर्थमा बुझ्ला ? दोस्रो, नेपालमा स्वाभिमानी र देशभक्त नेपालीहरूको विशाल पंक्ति छ । यसकै सचेत पहलमा नेपाली राष्ट्रियता र राष्ट्रिय स्वाभिमान बाँचेको छ । जुन कुरा कम्तीमा भूकम्पपश्चात्को भारतीय नाकाबन्दीप्रति नेपाली जनमानसमा विकसित भावनालाई हेरेर राजदूत रेले धेरै हदसम्म बुझेको हुनुपर्छ । त्यो स्वाभिमानी पंक्तिले उनको भनाइ कसरी ग्रहण गर्ला ? विडम्बना, राजदूत रेले आफूलाई व्यवहारबाट पनि नसिक्ने पात्रको रूपमा प्रस्तुत गरिरहेका छन् । यही नै भारतको नेपाल नीतिमा रहेको मूल कमजोरी हो । हुन त भारतको नेपाल नीति सम्बन्धमा चर्चा गरिरहँदा रन्जित रेहरूलाई मात्र दोष दिनु उचित हुने छैन । यहाँ रेभन्दा पनि खाँटी नेपाली 'रेहरू' छन् । जसले सत्ता स्वार्थसँग जे पनि साट्ने गरेका छन् । तापनि राजदूत रेको कमजोरी केमा देखियो भने उनले आफ्नो दूतावासले कायम गरेको 'कुत्तेका बहिखाता' बाट भत्ता खानेहरू, उनीहरूबाट प्रदान गरिने छात्रवृत्तिबाट डिग्री प्राप्तहरू र सत्ता स्वार्थका लागि लैनचौर र दिल्ली धाउनेहरूको समर्थनमा नेपालमा जे गर्दा पनि हुन्छ भन्ने बुझे । उनीहरूले नेपालका मिर जाफर र जयचन्दहरूले धेरै काम फत्ते गर्न सक्छन् भन्ठाने । त्यसैले भारतको नेपाल नीति संकीर्ण र बलमिचाइमा आधारित रह्यो । यी आधारमा के निष्कर्षमा पुग्नुपर्ने हुन्छ भने वास्तवमा भारतले नेपालप्रति कहिल्यै मित्रतापूर्ण व्यवहार गरेन । मित्रताको रूपमा सदैव पिठ्युँ पछाडि छुरा रोप्ने कार्य मात्र गरिरह्यो । यसक्रममा नेपालमा जति पनि भारतीय राजदूतहरू आए, उनीहरूले आफूलाई बीएस दासको रूपमा लिए । यसरी आजसम्मको नेपाल भारत कूटनीतिक सम्बन्धको इतिहास भनेकै बीएस दासहरूको निरन्तरताको इतिहास मात्र बन्न पुगेको छ । यसो गरेर भारतले आफ्नो खुट्टामा आफैं बन्चरो हान्ने कार्य गरेको छ । त्यो कुन अर्थमा भने ऊ एकातिर कश्मीरमा पृथकतावादीहरूले पाकिस्तानी हस्तक्षेप निम्त्याउने कार्य गरे । पाकिस्तानले कश्मीरमा घूसपैठ गर्यो भनी अन्तर्राष्ट्रिय समुदायसामु हारगुहार गरिरहेको छ । अर्कोतिर नेपालमा दलालहरू सिर्जना गरेर उनीहरूमार्फत कहिले संविधान जारी गर्नबाट रोक्ने त कहिले कार्यान्वयन गर्न नदिने, त्यो पनि नभए देशै टुक्र्याउँछौं भन्न लगाइरहेको छ । यसबाट भारतको नियत प्रस्ट भएको छ । भारत आफैं नराम्रोसँग नांगिन पुगेको छ । यसबाट राजदूत रेले पोखरामा व्यक्त गरेका धारणा देखावटी मात्र भएको प्रमाणित हुन जान्छ । त्यसैले राजदूत रेमा थोरै मात्र नैतिकता र इमानदारी भए उनले बीएस दास बन्ने परम्परा छोड्नुपर्छ । एउटा असल कूटनीतिज्ञले गर्ने व्यवहार गर्नुपर्छ । जसले गर्दा नेपालभारत सम्बन्धमा आशा गरिएजस्तो आत्मीयताको विकास हुन सकोस् । यसमै उनको कूटनीतिक सफलता प्रकट हुनेछ । यसको लागि उनले कुत्तेका बहिखाता खडा गरेर घटिया, अनैतिक र स्वाभिमानविहीनहरूसँग हिमचिम बढाउँदै आफूलाई तिनको कोटीमा झार्नुभन्दा राष्ट्रवादी, स्वाभिमानी नेपालीहरूको भावनाको सम्मान गर्दै नेपालभारत सम्बन्धमा लामो समयदेखि कायम अविश्वास र असमझदारीलाई हटाउने आँट गर्नुपर्छ । यससँगै रेहरूले के पनि ख्याल राख्नुपर्छ भने नेपालीले भारतीय स्वतन्त्रता संग्रामसँगै आधुनिक भारतको निर्माण र विकास कार्यमा प्रशस्त मात्रामा सघाइरहेका छन् । यसो गरिरहँदा उनीहरूले कहींकतै भारतलाई अस्थिर तुल्याउने क्रियाकलापमा संलग्नता जनाएका छैनन् । कसैलाई भारतविरुद्ध उक्साउने कार्य पनि गरेका छैनन् । के दुई देशबीचको मित्रताको लागि आवश्यक यस किसिमको उच्च संस्कार भारतीयहरूले नेपालीबाट सिक्दा हुँदैन र ! कुनै कुराको गुण सिक्नुभन्दा त्यस वस्तुलाई आफ्नो बनाउन तम्सने विकृत मानसिकतालाई मात्र त्याग्न सके भारत दक्षिण एसियाको अगुवा बन्न सक्नेछ । उसको अन्तर्राष्ट्रिय प्रतिष्ठामा वृद्धि हुनेछ । यसनिम्ति रे जस्ता कूटनीतिक पात्रहरूले पनि केही योगदान दिने आँट गर्नुपर्छ । कम्तीमा यो ज्ञान उनले नेपालबाट ग्रहण गर्न सके नेपालभारत सम्बन्ध अनि राजदूत रेकै लागि पनि ठूलो उपलब्धि हुनेछ ।"
