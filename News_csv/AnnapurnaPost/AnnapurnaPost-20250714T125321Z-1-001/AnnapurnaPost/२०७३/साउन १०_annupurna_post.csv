शीर्षक,विवरण
कम्युनिस्टहरूको मक्कामदिना,"नेपाल कम्युनिस्ट पार्टीका संस्थापक महासचिव पुष्पलाल श्रेष्ठको उनान्चालीसौँ स्मृति दिवस (साउन ७) लाई नेपालका कम्युनिस्टहरूले कसरी मनाए र पुष्पलाललाई कुन अर्थमा सम्झिए भन्ने विषय त्यति महत्त्वको हुन छोडेको छ हिजोआज । यद्यपि चम्पादेवीमा पुष्पलाल स्मृति प्रतिष्ठान बनाइएको र उनको प्रतिमा उभ्याइएको छ, जुन आजका हामी कम्युनिस्टहरूका लागि लाज ढाक्ने माध्यम बनेको छ । समस्या वा संकुचन, पुष्पलालको नाममा बनेको प्रतिष्ठानसमेत अमूक पार्टीको निजीजस्तो वा अरू कम्युनिस्ट समूहले पुष्पलाललाई मतलबै नगरेजस्तो । पुष्पलालका प्राप्त विचार र सिर्जना पढ्दा एउटा कुरा ठोकेर भन्न सकिन्छ कि नेपालमा आजसम्म पुष्पलालजत्तिको दूरदृष्टि भएको क्रान्तिकारी र इमानदार कम्युनिस्ट नेता जन्मिन सकेकै छैन । यसकारण नेपालका कम्युनिस्ट भन्न रुचाउने सबै घटकहरूले पुष्पलाललाई साझा नेता मान्ने हिम्मत गर्नैपर्छ । यस अर्थमा उनीप्रति विशेष सम्मान ! पुष्पलाल स्मृति दिवस सम्झेर रामेछाप ४, भँगेरीतिर हुँइकिरहेको छ मन । खासमा समयले भन्दा पनि सन्दर्भले खुब तानेको छ भँगेरीले । उत्सुकता, उमंगता र उद्देलनले मनलाई धक्का हानिरहेका छन् र लाभा झैँ भएको छ मन । दुई लाल, गंगालाल र पुष्पलाल सहोदर दाजुभाइ । नेपाली राजनीतिक आकाशका चम्किला नक्षेत्र । दाजु गंगालाल नेपाली विद्यार्थी आन्दोलनका प्रथम सहिद । भाइ पुष्पलाल नेपाल कम्युनिस्ट पार्टीका संस्थापक महासचिव । कस्तो बेजोडको गौरवपूर्ण संयोग ! यिनै लाल दाजुभाइले पहिलोपटक पाइला टेकेको धर्ती भँगेरी आजका कम्युनिस्टहरूले टेक्नु र महत्त्वबोधले दीक्षित हुनु सामान्य गौरवको विषय होइन । त्यसैले भन्न मन लाग्छ, कम्युनिस्टहरूको मक्कामदिना' भँगेरी । अथवा लन्डनको हाइगेट' (माक्र्सको समाधि) जस्तै राजनीतिक पर्यटकीय केन्द्र भँगेरी । तर नेपालका दर्जनभन्दा बढी कम्युनिस्ट घटक र तिनका हामी नेताकार्यकर्तामध्ये अधिकांशलाई भँगेरीबारे न थाहा छ न चासो नै । गंगालाल र पुष्पलाल जन्मेका घरधनी ध्रुव श्रेष्ठ उत्सुक छन् । पुराना राजनीतिकर्मी कृष्णराम श्रेष्ठका धेरै गुनासा र थोरै योजना छन् । उनले पंक्तिकारसँगको भेटमा गम्भीर र मर्मस्पर्शी विषय यसरी राखे, पीएलले स्थापना गरेको पार्टीबाट छछ (मनमोहन, प्रचण्ड, माधव, झलनाथ, बाबुराम र केपी) जना यो मुलुकका प्रधानमन्त्री भइसके तर एकजनाले पनि यो ठाउँ टेक्न आवश्यक ठानेनन् । पुष्पलालप्रति अपार श्रद्धा छ, तर श्रद्धास्वरूप फूल चढाउने ठाउँसमेत छैन । एकचोटि सहाना र सिद्धिलालले ऊ त्यो अमिलाको बोटमा फूल चढाएर गए, त्यसपछि फर्केनन् । पुष्पलालका सन्तान हौँ र उनीप्रति सम्मान जाहेर गर्ने नै हो भने निर्माणको लागि निजी स्वामित्वको जमिन दिन हामी तयार छौँ । कम्तीमा प्रतिमा त राखौँ दुई लालको । तपाईंहरू के भन्नुहुन्छ ? ' व्यंग्य गर्दै उनले थपे, तपाईंहरू पनि भोलि ठूलै ठाउँमा पुग्ने व्यक्तिहरू हुनुहुन्छ ।' साँच्चै नामोनिशान केही भेटिँदैन भँगँरीमा दुईलालबारे, हामी कम्युनिस्टहरूका लागि लाजको विषय । पश्चिमा पुँजीवादीहरूले यस्तै कैयन् ठाँउको प्रचार गरेर व्यापार गरेका छन् र करोडौँ कमाएका छन्, तर हामी कम्युनिस्ट खोइ ? फूलसम्म चढाएर सम्मान गर्ने ठाउँ बनाउन चाहँदैनौँ र सक्दैनौँ । हो, बेइमान नभई भन्दा उपभोक्तावादको सिकार बनेका आजका कम्युनिस्ट पार्टीहरू, हामी नेता र कार्यकर्ताहरू निरन्तर क्रान्तिको दर्शन फिका देख्दै छौँ । त्यसैले त आज दुई भाइ लालले बसालेको जगमा निजत्व खोज्छौँ र भव्य महल ठड्याउँछौँ । योभन्दा अर्को विकृति र विघटनको पराकाष्ठा के हुन सक्छ ? पुष्पलालभक्तलालको छोरा, गंगालालका भाइ र सहानाको जीवन साथी । १९९७ सालताका प्रजातन्त्र संघको सदस्य, त्यसपछि कम्युनिस्ट हुँदै पार्टीका संस्थागत महासचिव । कांग्रेसका नेता सुवर्ण शमशेरले निरंकुशतासमक्ष आत्मसमर्पण गरेर लम्पसार गरेपछि विद्रोह गर्दै बर्मा पुगेर फौजी तालिम लिने गुरिल्ला । २०१७ सालताका कम्युनिस्ट पार्टी विसर्जनको सँघारमा पुग्दा तेस्रो महाधिवेशनमार्फत उपचार खोज्ने अभियन्ता । यसले पनि बाटो नसमातेपछि तेस्रो सम्मेलन (२०२५) मार्फत पार्टी पुनर्गठन गरेर क्रान्ति अघि बढाउने अगुवा । कहिले काठमाडौँ र वीरगन्जको मोर्चा सम्हाल्ने कमान्डर त कहिले वनारसतिर माक्र्सवादी साहित्य प्रचार गर्ने प्रचारक भने कहिले कलकत्तामा कम्युनिस्ट पार्टी स्थापनाको फलामे चिउरा चपाउने संस्थापक । विडम्बना ! सधैँ आफ्नो विचारअनुकूल नीति बनाउने र पास गराउने तर कहिल्यै नेतृत्व लिन नसक्ने वा लिन नपाउने असफल पात्र । हो, बेइमान नभई भन्दा उपभोक्तावादको सिकार बनेका आजका कम्युनिस्ट पार्टीहरू, हामी नेता र कार्यकर्ताहरू निरन्तर क्रान्तिको दर्शन फिका देख्दै छौँ । त्यसैले त आज दुई भाइ लालले बसालेको जगमा निजत्व खोज्छौँ र भव्य महल ठड्याउँछौं । योभन्दा अर्को विकृति र विघटनको परकाष्ठा के हुन सक्छ ? यही अन्तरविरोधी चक्रमा पुष्पलालको सम्पूर्ण जीवन बित्यो । पार्टी स्थापना भएको एकाध वर्ष (विसं २००९) मै संस्थागत महासचिवबाट पुष्पलाललाई जब बलात् हटाइयो त्यहीबाट नेपाली कम्युनिस्ट आन्दोलनमा राजा परस्त रुझान र संशोधनवादी दृष्टिकोण प्रवेश गर्यो, जसले आजसम्म नेपाली कम्युनिस्ट आन्दोलनलाई बद्नाम गराइरहेको छ । आफ्नो स्वार्थ पूरा हुँदा नेतालाई देउता मान्ने र पूजा गर्ने अनि स्वार्थमा धक्का लाग्दा सुराकी र गद्दार भनेर खुइल्याउने गलत संस्कारको सिकार पुष्पलाल पनि बने र उनलाई गद्दार भन्नेहरू आज पनि कम्युनिस्ट (? ) बनेर हिँडिरहेका छन् । पुष्पलालले पार्टी स्थापना गर्नुअघि नै कम्युनिस्ट घोषणापत्र नेपालीमा रूपान्तर गरेर हामीबीच ल्याएका थिए । यत्तिमै उनले चित्त बुझाएनन् । उनले सोभियत रूसमा व्यक्ति र समाज', माक्र्सवाद के हो ? ', चिनी क्रान्ति र कम्युनिस्ट पार्टी', गाउँका गरिबहरूलाई अपिल' जस्ता पुस्तक नेपाली भाषामा उल्था गरेर लगाउनुसम्मको गुन लगाए नेपाली भाषिक कम्युनिस्टलाई । पार्टी स्थापनाअघि उनले अनुमति, स्वीकृति र वैधानिकताका लागि संसारभरका कम्युनिस्ट पार्टीहरूसँग सम्पर्क राखेर अन्तर्राष्ट्रिय जातिको परिचय मात्र स्थापित गरेनन्, बरु सामूहिक निर्णय र विधिमा चल्ने संस्कृति पनि बसाले । उनले राहुल सांकृत्यायन र लंकाका कम्युनिस्ट नेताहरूसँग पत्राचार गरेँ भने भारतीय कम्युनिस्ट नेता नृपेन्द्र चक्रवर्तीसँग प्रत्यक्ष भेट गरे । पहिलो माक्र्सवादी साहित्य कम्युनिस्ट घोषणापत्र' जुन नेपालीमा उल्था गरेर छापिएको थियोलाई प्रहरीले प्रेसबाटै उठाइदिएपछि फेरि छाप्नको निम्ति पुष्पलालसँग पैसा नहुनुको पीडा खपेर पनि किञ्चित हरेस खाएनन् । समस्या फुकाउने मेसोमा भारतीय मित्र नृपेन्द्रसँग आग्रह गर्दा उनले पाएको जवाफ यस्तो थियो, हेर पुष्प ! केही हजारको प्रश्न हाम्रो निम्ति केही ठूलो कुरा होइन । हामीले दियौँ भने फिर्ता लिँदैनौँ तर एउटा कुरा याद गर, नेपाली जनता तिम्रो पार्टी हुर्काउन र बढाउन सक्दैनन् भने कम्युनिस्ट पार्टीको गठन नै निरर्थक छ ।' विदेशी मित्रको जवाफबाट शिक्षा लिएर विदेशीसँग पैसा नमाग्ने अठोटमा पुगे पुष्पलाल । तर आज हामी नेताहरू विदेशीसँग आफ्नै हातमा डलर थापेर आफ्नै कोटको गोजीमा उसैले देख्ने गरी हाल्छौँ र नेतादेखि खजान्चीसम्म आफैँ बन्छौँ । त्यसैले हामीमाथि आर्थिक अपारदर्शिताको आरोप लागेको छ । हे युवाहरू हो, स्वतन्त्रताको लागि प्रशस्त रगतको भेटी चढाएका छौँ । युवक गंगालालको अमर सहिद प्राप्तिले तिमीलाई नयाँ संघर्षमा बलिदानका निम्ति उत्साहित तुल्याएको छ । १९३० का एक वीर युवक खड्गमान अझै नेल, हत्कडी र गलफन्दीसहित जेलमै छन् ।' हामी यसकारण उनलाई युवाहरूका प्रेरक अगुवा थिए भन्छौँ । कमरेड पीएललाई सम्मानले सम्झँदै उनले घोषणा गरेको पीडित नेपाली सर्वहारा सुकुम्बासीहरूको भावना अभिव्यक्त गर्ने साहित्य' परेड गीत एकै साथ गाऔँ पहाड पर्वत, खोला नाला, जग्गा जमिन सबको मालिक हामी दास बनौँ किन ? हिस्सा सबमा सबको नाश गरौँ यो राणाशाही, ध्वस्त गरौँ यो तानाशाही जाऔँ क्रान्ति गरौँ, अब क्रान्ति गरौँ ।"
विकास निर्माणको चटके शैली,"नेपाली उखानै छन गाईको थुनमा, न बाच्छीको मुखमा । नेपालको सन्दर्भमा हरेक आर्थिक वर्षको करिब १० महिना बित्दा पनि विकास निर्माणको शीर्षकको बजेट न्यून अनुपातमा खर्च हुने गरेको विगतका आर्थिक प्रतिवेदनबाट जानकारी प्राप्त हुँदै आएको हो । जब आव समाप्तिको समय नजिकिँदै गर्छ अनि अब त बजेट खर्च भएन भने फ्रिज जान्छ भन्ने सरोकारवालाहरूमा सिर्जित एकोहोरो चिन्ताले नै हतारमा छोटो समयमा ठूलो परिमाणमा बजेट खर्च गर्नेगराउने गरिन्छ । त्यसैले नेपालको विकास निर्माणको शैलीलाई एउटा चटकेले सडकमा प्रदर्शन गरेको चटके खेल अथवा नाचको रूपमा लिन सकिन्छ । रातारात विकास निर्माण गरेर देखाउने यो प्रवृत्तिले न विकास निर्माण गुणस्तरको भएर सेवाग्राहीलाई लाभ दिन सक्छ न त बजेट राज्यकोषमा बच्न सक्छ । त्यसैले यसखालको विकासे शैलीलाई माथिको उखानको उपमा दिन खोजिएको हो । देशमा गणतन्त्रात्मक शासन प्रणाली स्थापना भइसकेर पनि विकास निर्माणका आयोजनाहरूको कार्यान्वयन र बजेट खर्च गर्ने पद्धति र प्रवृत्तिमा सुधार हुन सकेन । जानकारहरूले भन्दै आएका छन्नेपालको विकास निर्माणको कार्य तथा बजेट खर्चको प्रभावकारिता नहुनु तथा हरेक वर्षको बजेट सन्तोषप्रद ढंगले खर्च नहुनुको मुख्य कारणमा सर्वप्रथम सदनमा बजेट समयमा प्रस्तुत नहुनु, बजेट प्रस्तुत भइसकेपछि छलफलको परम्परागत लम्बेतान प्रक्रिया अपनाउनाले ढिलो गरी पारित हुनु, पारित भएको बजेट सम्बन्धित मन्त्रालय र विभागमा समयमा नपुग्नु र केन्द्रकै विभिन्न बाटो भएर पार गर्ने क्रममा जिल्लामा ढिलो गरी पुग्नु जिल्लामा बजेट पुगेपछि पनि जिम्मेवार सरकारी कर्मचारीको प्रायः अनुपस्थिति रहनाले तुरुन्त काम अघि नबढ्नु, कैयन् जिल्लामा त केही महिना काम गर्ने अनुकुल प्राकृतिक वातावरण नहुनु, ठेक्का टेन्डरको लम्बेतान प्रक्रिया हुनु, विकास बजेटको दुरुपयोग गर्नेमाथि सख्त कारबाही नहुनु, कमको जिम्मेवारी लिने तर समयमा काम नगर्नेमाथि कुनै कारबाही नहुनु, कतिपय विकासका कामलाई पनि राजनीतिक भागबन्डा लगाउनु, अधिकारप्राप्त व्यक्तिहरूबाट जिम्मेवारीबोधका साथ अधिकारको प्रयोग नहुनु आदि कारणले हरेक आवका विकास निर्माणका कामकारबाही समयमा सञ्चालन हुन नसकेको र भइहाले पनि गुणस्तरीय नहुने प्रस्ट हुन आउँछ । अर्थात् केन्द्रमा बजेट निर्माणदेखि स्थानीय स्तरमा कार्यान्वयनसम्मको झन्झटिलो प्रक्रियाले हरेक आवका विकास निर्माणका कार्यक्रम प्रभावित हुने र कम प्रभावकारी हुने गरेका छन् । देशको आर्थिक नियमावलीअनुसार केन्द्रमा बजेट पारित भएलगत्तै अर्थ मन्त्रालयले सम्बन्धित मन्त्रालयलाई अख्तियारी पठाउने भन्ने छ । त्यसरी पठाएको अख्तियारी १५ दिनभित्र मतहतका कार्यालयहरूमा खर्च गर्ने अख्तियारी पठाइसक्नुपर्ने हुन्छ । तर व्यवहारतः यसैमा महिनौँ दिन लाग्ने गरेको पाइन्छ । तल्लो निकायका कर्मचारीले माथिल्लो निकायबाट ठेक्का टेन्डरको अख्तियारी लिनकै लागि महिनौँ दिन धाउनुपर्ने हुन्छ भने त्यसरी प्राप्त गरेको अख्तियारीको जिल्लामा कार्यान्वयन गर्न अर्को महिना दिन बिताउनुपर्ने हुन्छ । विभिन्न बजेट आकारका विकास निर्माणका आयोजनाहरूलाई ठेकेदारबाट कार्यान्वयनको निम्ति कम्तीमा १५ दिनदेखि ४५ दिनसम्मको ठेक्का टेन्डरको समय पार गर्नुपर्दछ । त्यसरी टेन्डर आह्वान गरी ठेकेदार छनोट गरिसकेपछि पनि सम्झौता र कार्य जिम्मेवारी दिन पनि हप्तौँ दिन बेतित गर्नुपर्ने हुन्छ । यी सबै अल्झन पार गरिसकेपछि जसरीतसरी विकास निर्माणको कामको सुरुआत भइहालेमा पनि ठेकेदारी प्रथाले झनै काम सम्पन्न गर्न ढिलाइ हुने गर्दछ । सम्बन्धित निकायबाट प्रभावकारी कार्यान्वयन र अनुगमन नहुने र समयमा काम सम्पन्न नगर्नेहरूमाथि कारबाही नहुने कारणले पनि विकास निर्माणको कार्यान्वयनको र बजेट खर्चको क्षेत्र कमजोर हुने गरेको भनेर आर्थिक विश्लेषकहरूले औँल्याउँदै आएको पाइन्छ । यी र यस्तै कमजोरीले काम समयमा र सन्तोषप्रद ढंगले कार्यान्वयन हुने अवस्था रहँदैन । समयमा काम सुरु नहुने र भइहाले पनि हेलचेक्र्याइँ गर्ने कारणले विकास निर्माणका काम आवको अन्त्यतिर धकेलिँदै जाने गरेका देखिन्छन् । त्यसरी धकेलिने क्रममा केही विकास निर्माणको आयोजनाको रकम खर्च नै हुन नसकी फ्रिज जाने गरेको पनि हुन्छ । तर धेरैजसो योजनाहरू असार लाग्न थालेपछि रातदिन सञ्चालन गरेर बजेटको ठूलो परिमाण खर्च गर्ने र राज्यको बजेट खर्चको क्षमतामा वृद्धि भएको देखाउने शैली विगत लामो समयदेखि यथावत् नै रहेको पाइन्छ । विभागहरूबाटै आवको समाप्ति हुन लागेको देख्दादेख्दै विकास बजेटको ठूलो परिमाण मातहतका निकायलाई निकासा गर्ने गरिन्छ । त्यसरी समय घर्किसकेपछि प्राप्त भएको बजेटलाई एकाध महिनामै कसरी हुन्छ धेरैभन्दा धेरै बजेट खर्च गरेर सक्नुलाई बहादुरी ठानिन्छ । अर्कोतिर आवको अन्त्यतिर आएर ठेकेदार तथा उपभोक्त समितिलाई ठूलो परिमाणमा पेश्की रकम उपलब्ध गराउने र केन्द्रमा ठूलो परिमाणको रकम रकमान्तर गरेर पहँचवालाको सिफारिसमा बजेट वितरण गर्ने शैलीले गर्दा पनि नेपाल र नेपालीलाई खासै लाभ पुर्याएको देखिँदैन । आवको अन्त्यमा गरिने विकास योजनाहरूको काम र रकम खर्चको तौरतरिका हेर्ने हो भने साँच्चै चटकेको शैली अपनाएको देखिन्छ । यसखालको शैलीबाट सम्पन्न गरिने विकास योजनाको धेरैजसो कामलाई कागजमै मिलाउने गरिएको हुन्छ । यस्तो प्रवृत्तिले विकासको नाउँमा राज्यको ठूलो परिमाणको रकमलाई न राजस्वमा बच्न दिइएको छ न त वास्तविक लक्षित समुदायमै पुगेको छ । बरु सीमित टाठाबाठाहरूको खल्ती भर्ने काम भएको छ । देशमा लोकतान्त्रिक शासन प्रणाली स्थापना भएप्रति गर्व गरिरहेको अवस्थामा पनि पुरानै विकासे प्रवृत्ति कायम रहिरहेकाले गुणस्तरीय विकासको लागि अझै पनि सर्वसाधारणमा चिन्ता छाइरहेको छ । अर्थ मन्त्रालयले गत आवको अन्त्यतिर विभिन्न माध्यमबाट दिएको जानकारीअनुसार गत आथिक वर्षको जेठ मसान्तसम्म पुँजीगत खर्च केवल २८ प्रतिशत मात्र भएको थियो भने त्यसको एक महिनापछि अर्थात् गत असार मसान्तसम्म उक्त शीर्षकमा दोब्बर खर्च बढेको विभिन्न माध्यमबाट जानकारी हुन आएको थियो । त्यसैगरी महालेखा नियन्त्रकको कार्यालयले दिएको जानकारी भन्दै विभिन्न सञ्चारमाध्यमबाट प्रचारमा आएअनुसार आव ०७२७३ मा कुल बजेटको ७१४७ प्रतिशत बजेट खर्च भएको पाइन्छ । त्यसमध्ये पुँजीगत (विकास) तर्फ केवल ५६३० बजेट खर्च भएको छ भने साधारणतर्फ (प्रशासनिक) ७५६८ प्रतिशत बजेट खर्च भएको देखिन्छ । गत आवमा लक्ष्यभन्दा राजस्व बढी असुली भए पनि पुँजीगत खर्च निराशाजनक रहेको कुरा महालेखा नियन्त्रकको कार्यालयलगायतका सरकारका जिम्मेवार निकायहरूले नै जनाइसकेका छन् । अघिल्लो आवको तुलनामा ०७२७३ मा कम बजेट खर्च भएको प्रस्तुत आँकडाबाट थाहा हुन आउँछ । यसमा पुँजीगत खर्च कम गराउने मुख्य कारण करिब ६ महिनासम्मको अघोषित सीमा नाकाबन्दी हो भन्ने धेरै पक्षबाट स्वीकार गरिएको पाइन्छ । गत आवको बजेट खर्चको प्रवुत्ति हेर्ने हो भने पनि विगत आवमा झैँ असार महिनामा आएर बजेट खर्चले चमत्कारिक रूप लिएको विभिन्न आधारबाट जानकारीमा आएका कुराबाट प्रस्ट भएको छ । त्यसो हुँदा पनि गत आवमा करिब २५ प्रतिशत बजेट फ्रिज भएको स्पस्टै छ । जे होस्, नेपालमा हरेक वर्षको असारमा आएर अत्यधिक बजेट खर्च हुने परम्परागत ढर्राबाट गत वर्ष पनि नेपाल मुक्त हुन सकेन । नेपालीमा अर्को एउटा भनाइ छसमयमा रानी चानीमानी, रातपरेपछि पँधेरामा पानी लिन जानी । आवको काम गर्ने समय छउन्जेल विभिन्न परिस्थितिको अल्झन, विभिन्न बहाना, हेलचेक्र्याइँ आदि कारणले जहिले पनि आवको करिब १० महिना बित्न लागिसक्दा विकास खर्चको परिमाणले ३० प्रतिशतभन्दा माथि नाघ्ने गरेको देखिँदैन । जब आव सकिनै लागेको हुन्छ, त्यसपछि बजेट निकासा र खर्चको न्यूनतम अनुशासनलाई पनि उल्लंघन गर्दै हतारहतारमा अर्बौं रकम निकासा दिने, रकमान्तर गर्ने र अस्वाभाविक ढंगले खर्च गर्ने गराउने काम हुँदै आएका छन् । असारको एक महिनामा धेरै बजेट खर्च गरेर बहादुरी कमाउने नेपालीको परम्पराले देश र जनताको लागि खासै लाभदायी काम हुने गरेको पाइँदैन । आवको अन्तिम महिनामा आएर सडक, पुल, बाँध निर्माणको शीर्षकमा बजेट खर्चको परिमाणमा ह्वात्तै बढ्ने गरेको कुराले विकास निर्माणको कार्यलाई गुणस्तरीय बनाउने र लाभग्राहीलाई फाइदा दिलाउने भन्ने कुरामा विश्वास गर्न सकिँदैन । हरेक आवको अन्तिम बेलामा आएर बजेट खर्च बढाउन सम्बन्धित मन्त्रालय, विभाग तथा मातहतका कार्यालयहरूले तनमन लगाएर लागेको देखिन्छ । त्यतिबेला कामको गुणस्तरीयता र पारदर्शितामा कोही, कसैबाट कुनै वास्ता गरिएको हुँदैन । बजेट पठाउने र खर्च गर्ने जिम्मेवारी पाएका निकाय तथा व्यक्तिहरूलाई आवको अन्त्यमा आएर मात्र भ्याइनभ्याइ हुने गरेको पाइन्छ । त्यसैले कर्मचारीहरूले असारमा जनताका अरू काम गर्ने समय नै दिँदैनन् । अर्कोतिर ठेकेदारलाई असारमै विभिन्न कार्यालयबाट दिनदिनै भुक्तानीका चेक बुझ्न भ्याइनभ्याइ भएको हुन्छ । जे होस्, हतारमा गरिने बजेट खर्चले सीमित व्यक्तिहरूको लागि छोटो समयमा अस्वाभाविक तवरले मुनाफा कमाउनेबाहेक खासै सामूहिक रूपमा दीर्घकालीन भलो हुन सकेको देखिँदैन । नेपालको यो आफ्नै खुट्टामा आफैँले बञ्चरो हान्ने खालको विकासे शैलीले गर्दा नै मुलुकले अहिलेसम्म दुःख पाइरहेको छ । आवको अन्त्यतिर आउँदा जानाजान सम्बन्धित मन्त्रालयले बजेट जतिसक्दो बढी खर्च गर्न निर्देशन नै जारी गर्ने गरेको पनि पाइन्छ । मातहतका निकायले त्यस्तो अवस्थामा कामको गुणस्तरीयता र लाभदायीमा पर्ने सकारात्मक असरका बारेमा खासै ध्यान नदिई जसरी पनि बढी खर्च गर्ने र काम सक्ने कुरामा ध्यान केन्द्रित गरेका हुन्छन् । कार्य प्रगतिलाई कागजी मिलानमा ध्यान दिने गरिन्छ । वास्तविक ग्रासरुटमा के भयो भन्दा पनि बजेट धेरै खर्च भयो कि भएन भन्नेमा लागेका हुन्छन् । यसबाट देशमा लोकतान्त्रिक शासन प्रणाली स्थापना भएप्रति गर्व गरिरहेको अवस्थामा पनि पुरानै विकासे प्रवृत्ति कायम रहिरहेकाले गुणस्तरीय विकासका लागि अझै पनि सर्वसाधारणमा चिन्ता छाइरहेको पाइन्छ । अन्त्यमा, देश विकास निर्माणको लागि भनेर हुने गरेको हालसम्मको बजेट खर्चको र कार्यान्वयन शैली र तिनमा रहेका कमीकमजोरीका पक्षहरूलाई सांकेतिक रूपमा उल्लेख गरेर सम्बद्ध निकायलाई पुनःस्मरण तथा ध्यानाकर्षण गर्ने कोसिस गरिएको हो । यसो भनिरहँदा विगतदेखि हालसम्मका विशेषगरी बजेट खर्चसँग जोडिएका विभिन्न कमीकमजोरीका सवालहरूलाई एक हदसम्म अध्ययन गरेर होला वर्तमान सरकारले यस क्षेत्रमा भविष्यको लागि केही सुधार गर्ने मनसायले केही राम्रा कामको थालनी पनि गरेको देखिन्छ । जस्तैः केन्द्रमा जेठको मध्यभागमै बजेट प्रस्तुत गरिनु र प्रधानमन्त्रीकै नेतृत्वमा विकास निर्माणका कामलाई अनुगमन गर्नेलगायतका व्यवस्थाका बारेमा सरकारको नीति कार्यक्रम र बजेट वक्तव्यमै उल्लेख गरिनु सकारात्मक पक्षका रूपमा लिन सकिन्छ । तर संविधान कार्यान्वयनमै भाँजो हाल्ने गरी अघि बढाइएको सरकार फेरबदलको कुराले सदनबाट बजेटलाई पूर्णता दिने कुरालाई ओझेलमा पार्ने कामको थालनी भइसकेको देख्दा यस आवमा पनि समयमा बजेट जिल्लामा जान नसक्ने संकेत देखिन थालिसकेको छ । राम्रा कमलाई पनि असफल पार्ने नेपालका प्रतिपक्ष दलको संस्कारमा कुनै परिवर्तन हुन नसकेको उदाहरण हो यो ।"
शासकीय निकम्मापन,"सन् १८८७ मा द स्टडी अफ एडमिनिसटेसन' नामक लेख पोलिटिकल साइन्स क्वाटर्ली' मा छपाएर प्रशासनविद् उड्रो विल्सनले राजनीति र सार्वजनिक प्रशासनबीच एक तहको भिन्नता (डाइकोटमी) हुनुपर्नेमा वकालत मात्रै गरेका थिएनन्, राजनीतिज्ञ जनताप्रति उत्तरदायी नभएको खण्डमा मुलुक राजनीति' को अखडा बन्न पुग्ने तर्कसमेत गरेका थिए । कर्मचारीतन्त्रको एक्टभिज्म्' कै कारण मुलुकको विकासले गति लिन नसकेको बहस सर्वत्र चुलिएको नेपालको सन्दर्भमा निजामती कर्मचारीभित्र आधिकारिक भनिएको ट्रेड युनियन' को चुनावसँगै प्रशासनिक संयन्त्रको राजनीति अब खुला भएको र त्यसले शासकीय वैधतासमेत हासिल गरेको तर्क प्रमाणित भएको छ । त्यसैले पनि होला, नेपालको राज्यसंयन्त्रको संस्थागत क्षमतामा ह्रास आएको । तटस्थताको आँखाबाट हेर्दा, नेपालमा कर्मचारीतन्त्रीय शैली सुधारका लागि पहल नभएका त होइनन्, तर अपेक्षित उपलब्धि हासिलमा भने राज्य चुकेको अवस्था भने जगजाहेर छ । त्यसो भए, के कर्मचारीतन्त्रीय संरचनामा हेरफेर मात्रै प्रशासन सुधार हो त ? एक अर्थले हामी यसैको हाराहारीको बुझाइवरिपरि घुम्दै आएको सन्दर्भ पनि हो । नेपालको शासकीय अभ्यासको विगत हेर्ने हो भने देखिन्छ सरकारले काम नगरेको वा जिम्मेवारी पन्छाएको सवालमा नागरिकआक्रोशको निशाना बन्न र दबाब थेग्नै परे पनि सरकार तम्सिरह । अरिंगालको गोलो झैँ सरकारमाथि नागरिक खनिए पनि बरु सहिदिन्छ, तर वैज्ञानिक सुधारको लागि भने सधैँ खुट्टा कमाउँछ, कमाउँदै आएको छ । आम राजनीतिज्ञको बुझाइ देखिन्छ कर्मचारीतन्त्र बलियो भयो भने विकासमा राजनीति गर्नबाट वञ्चित भइन्छ । त्यसैगरी प्रशासनतन्त्र पनि आफू बलियो हुन्ने अभ्यासभन्दा पनि राजनीतिको शरण पर्ने पद्धतिको पक्षपोषण गर्ने गरेको छ । कारण जे भए पनि आखिर प्रशासनिक निरिहताको जड भनेकै वा उसले काम गर्न नसक्नुको खास कारण निकम्मा राजनीति' हावी हुनुबाहेक प्रशासिनक संयन्त्रको सबलीकरणकै अभावलाई मान्न सकिन्छ । कतिपय अवस्थामा शासकीय अभ्यास र दर्शनको सवालमा नागरिक प्रायः अनभिज्ञ रहने गर्छन् । जुन नागरिक सरोकारउपर शासनकर्ताको जिम्मेवारीबोधको अभावकै कारण भएको हो । तसर्थ पनि, सुकिलो' र छरितो' प्रशासनको अपेक्षा नै आजको आम नागरिकको अपेक्षा हो । त्यसो त, सन् १९९१ मा बेलायतबाट थालनी गरिएको नागरिक बडापत्रको अवधारणालाई अवलम्बनको अभ्यास थालिएका सीमित क्षेत्रमा सेवा प्रवाहको शैली केही सुधारिने संकेत भने नदेखिएको होइन । सरकारले विगतमा जस्तै गत आर्थिक वर्षको आर्थिक परिसूचकीय तथ्यांकलाई पनि सुधार्न सकेन । अघिल्लो आर्थिक वर्षको पहिलो १० महिनासम्म पनि विनियोजित विकास खर्चको एकतिहाइ बजेट पनि खर्च गर्न अक्षम रहेको आँकडा बाहिर आयो । आर्थिक वर्षको अन्त्यतिर आएर रातारात अवैज्ञानिक तरिकाबाट विकास बजेत खर्चिने र रकमान्तर गर्ने पद्धतिले त नेपालको विकासे संस्कृतिकै रूप धारणा गरिसकेको वा विकास अभ्यासको एक हिस्सा बनिसकेको प्रतीत हुन्छ । उक्त रकमान्तरको रोग विकासको क्षेत्रमा क्रोनिक' बन्दै गइरहेको पनि छ । कर्मचारी प्रशासन संयन्त्र शंखे किराको चालमा घस्रिरहको छ भने अर्कोतर्फ विकासका मीठामीठा सपनाको लेप लगाउन राजनीतिक भर्याङ चढेर गएको कार्यकारी जमात व्यस्त देखिन्छ । बाँडिएका सपना पूरा हुन सक्ने खालका त पक्कै पनि हुँदैनन् । किनभने त्यसको लागि चुस्त संस्थागत क्षमता पूर्वसर्त हो, त्यो राज्य निकायसँग छैन । यसैबीच, विकास खर्चलाई कसरी नतिजामुखी बनाउने भन्ने रणनीति अख्तियार नगरेसम्म विकासको नारा पानीका फोकाबाहेक केही हुने छैन भन्ने तथ्यको हेक्का राख्नुपर्ने हुन्छ । कतिपय सुशासन भएका मुलुक कर्मचारीतन्त्रीय पुनर्संरचना र नतिजामुखी अभ्यास गर्न सफल भएका देखिन्छन् । तर नेपालको प्रशासनिक अभ्यासको हकमा भने उत्प्रेरक सरकार' को अवधारणा थालनी भएको पाइँदैन । भलै, व्यवस्थापकीय आयामलाई सार्वजनिक प्रशासनमा आबद्धीकरण गर्ने पहल भएको चाहिँ देखिन्छ । खासगरी विकासको प्रतिफल हासिल गर्ने सन्दर्भमा, सरकारले कत्तिको नतिजामुखी शैलीलाई आत्मसात गर्यो त भन्ने सवाल महत्त्वपूर्ण हो । नेपालको प्रशासनिक संरचनामा आन्तरिक कार्यप्रतिस्पर्धामा सरकारले ध्यानै दिन सकेको छैन । यहाँनेर, लन्डन स्कुल अफ् इकोनमिक्स्' को फिस्कल डिसेन्ट्रलाइजेसन एन्ड इकोनमिक ग्रोथ इन सेन्ट्रल एन्ड इस्टर्न युरोप' को प्रतिवेदनले सुझाएअनुरूप विकासको आधारभूत सर्त भनेकै विकेन्द्रीकरण हो । खासगरी विकेन्द्रीकरणभित्र हेर्ने हो भने पनि त्यसभित्रको आर्थिक आयाम निर्णायक पक्ष हो । त्यसको लागि स्थानीय शासनको सबलीकरण आवश्यक पर्छ । त्यसले नै मुलुकको सर्वांगीण विकासलाई गतिशील तुल्याउने हो । बीसौँ शताब्दीको उत्तराद्र्धबाट थालनी भएको विकास अवधारणाको आयामिक परीक्षण हेर्ने हो भने त्यसले के संकेत गर्छ भने आर्थिक विकासका लागि अपनाउने उपरकण भनेकै आर्थिक अधिकारको स्थानीय स्तरमा निक्षेपीकरण नै हो । नेपालको सन्दर्भमा जब स्थानीय स्वायत्त शासन ऐन, २०५५' को तर्जुमा भयो त्यसले नेपालको शासकीय ढाँचालाई स्थानीयकृत गर्दै थप मजबुतीकरण गर्न थोरबहुत सफल त भयो तर अपेक्षित लाभ हासिल गर्ने मामिलामा भने सधैँ चुक्यो । कतिपय सुशासन भएका मुलुक कर्मचारीतन्त्रीय पुनर्संरचना र नतिजामुखी अभ्यास गर्न सफल भएका देखिन्छन् । तर नेपालको प्रशासनिक अभ्यासको हकमा भने उत्प्रेरक सरकार' को अवधारणा थालनी भएको पाइँदैन । आम नागरिकको मनोभावना प्रतिविम्बित हुने गरी अख्तियार प्राप्त निकायबाट निर्माण तथा जारी हुने सार्वजनिक नीतिको माध्यमबाटै सरकारको वैधता टिकेको हुन्छ । त्यस्ता नीतिको प्रभावकारी कार्यान्वयनबाट जनताको आकांक्षा पूरा हुनुका साथै समावेशी लोकतन्त्रको आधार मजबुत बन्न जाने हो । जसरी नेपालका राजनीतिक र समृद्धिकर्तालाई उत्तरदायित्वबाट पन्छिने प्रवृत्तिले गाँजेको छ, त्यसैगरी हाम्रो सामाजिक, राजनीतिक वा प्रशासनिक संरचना संरचित भइरहेका छन्, जसबाट नागरिक उत्तरदायित्वको प्रवद्र्धन कतैबाट पनि स्वतः बाध्यात्मक भएको पाइँदैन । अबलेयर कामुद्वारा लिखित किताब मिथ अफ् सिसिफस' मा उनको पात्र सिसिफसलाई उनले चित्रण गरेको ढाँचामा नेपाली आजसम्म पछौटेपनको प्रगोगशालामा पटकपटक परीक्षणको वस्तु बनिरहनुपर्ने अवस्था सिर्जिनुको पाश्र्व कारण भनेकै शासकीय निकम्मापन नै हो । विकास गर्ने भनेको केवल नीति र योजना तर्जुमाबाट मात्रै होइन । विकासको लागि नीति कार्यान्वयनको बाटो पनि फराकिलो बन्न सक्नुपर्छ र त्यसको दायरा फराकिलो पार्न तथा त्यहीअनुरूप राज्य इच्छा निर्माणको लागि सघाउन पनि नागरिकको भूमिका उल्लेख्य हुने गर्छ । पछिल्लो समय, नेपालमा लोकतान्त्रिक मूल्य बढेको भनिए पनि उक्त पद्धति अपरिपक्व नै देखिएको छ । यसैबीच, सार्वजनिक गतिविधिहरूको नियमन गर्नेबाहेक आम नागरिकको अपेक्षा र हितको विशिष्टता प्रवद्र्धना गर्नकै लागि अपनाइने शैलीगत अडान कमजोर देखिएको सन्दर्भमा सार्वजनिक नीतिको तर्जुमा प्रक्रिया पनि उसैगरी फितलो नै देखिने गरेको छ । तसर्थ, खास समस्या के हो भनेर पहिचानविना नै नेपालमा विकासे योजनाको तर्जुमा गर्ने परिपाटी अभ्यास हुँदै आउनु नै विकास बजेटको कार्यान्वयनमा जब्बर अड्चन निम्तिनु हो । पछिल्लो समय २१७ नगरपालिका घोषणा भइसकेका छन् भने स्थानीय निकायको निर्वाचन मुद्दालाई जोडतोडका साथ राजनीतिक बहसको केन्द्रबिन्दु बनाइएको छ, भलै स्थानीय एकाइ कति संख्यामा रहने भन्ने निक्र्योल भने नभइसकेको अवस्था छ । स्थानीयकरणको मुद्दा बहसमा आउनुलाई स्थानीय आर्थिक तथा प्रशासनिक विकासको जग बलियो तुल्याउने आधारको रूपमा अथ्र्याउन सकिएला । किनभने शासन प्रणालीमा एकात्मक ढाँचा अपनाइयो मात्रै भने वा केन्द्र मात्रै बलियो बन्ने स्थिति निम्तियो भने त्यहाँ शक्ति र साधनको वैज्ञानिक सदुपयोग हुने अवस्था नरहन सक्छ । तसर्थ स्थानीय तहमा विकास व्यवस्थापनको लागि आजसम्म मानिँदै आएको निर्णायक औजार भनेको नै शक्ति र सत्ताको स्थानीयकरण नै हो । यससँगसँगै खास विकासका लागि नेपालको कर्मचारीतन्त्रलगायत नीतिनिर्माण तहमा बसेकाको जिम्मेवारीबोधले विकासको गतिलाई रफ्तारीकरण गरिदिने पक्कै पनि हो । तसर्थ, नेपालमा विकासको मामिलामा स्थानीयकरणको अभ्यासको अग्रभूमीकरण अविलम्ब थाल्दै त्यसको मजबुतीकरण गरिनु जरुरी देखिन्छ । किनभने नेपालमा स्थानीय राजस्व आर्जन गरेर त्यसको वैज्ञानिक तथा अर्थपूर्ण उपयोग स्थानीयस्तरको विकासको लागि खर्च गर्नबाट पछाडि परेको अवस्था छ । संवैधानिक रूपमा स्थानीय ऋणसम्बन्धी कारोबार गर्नको लागि स्वायत्तता दिन पनि नसकिएकै हो । जसबाट राजनीतिक, प्रशासनिक तथा आर्थिक विकेन्द्रीकरण प्रवद्र्धन गर्दै शासकीय मजबुतीकरणलाई अग्रभूमीकरण गर्नबाट राज्य चुकेको छ । त्यही करणले राष्ट्रको समुन्नत समृद्धिको बाटो निर्माण गर्न कठिन भएको हुनुपर्छ । किनभने आर्थिक विकासको लय समात्न सबैभन्दा भरपर्दो औजार भनेकै विकेन्द्रित प्रणालीको मजबुतीकरण नै भएको परीक्षण भइसकेको छ । तसर्थ, विकास नीति र स्थानीयताबीचको कडी पत्ता लगाउन नसकेसम्म नेपालमा आयातित विकास एजेन्डाको सार्थकता' किमार्थ पनि पुष्टि हुन सक्तैन ।"
बीपी र लेन्डुपको तुलना,"सिक्किमका बाह्रौँ राजा चोग्याल पाल्देन थन्डुप नामग्याल बयालीस वर्षअघि नेपाल आएका थिए, राजा वीरेन्द्रको शुभराज्याभिषेकमा सहभागी हुन । झन्डै साठी देशका राष्ट्राध्यक्ष र प्रतिनिधिमध्ये दुईजनाले मात्र नेपाली भाषा बुझ्थे । ती थिए, सिक्किमे राजा चोग्याल र भुटानकी अधिराजकुमारी आशी वाङ्चुक। त्यसबेला चोग्याल साह्रै बेचैन थिए । आफैँले दरबारमा हुर्काएको लेन्डुप दोर्जेले उनलाई भारतसँग मिलेर दुःख दिइरहेका थिए । २०३१ साल फागुन १२ गते सोमबार माघशुक्ल त्रयोदशी पुष्य नक्षत्र मीनलग्न मैत्रमुहूर्तमा बिहानको ८ः३५ को साइतमा राजा वीरेन्द्रले शिरमा राजमुकुट पहिरेको दृश्य हेरेपछि सिक्किमका राजा भावुक बनेका थिए । ब्राह्मण, क्षेत्री, वैश्य र शूद्रले टेकेको माटोको चन्दन लगाएर म सबैलाई बराबरी ठान्छु र देशको धर्मसंस्कृतिको रक्षा गर्छु भन्ने वैदिक विधिपूर्वक मन्त्रोच्चारण गर्दै सम्पन्न गरिने विश्वका एकमात्र हिन्दु राजाको शुभराज्याभिषेक (कोरोनेसन) को वृत्तचित्र ठूलाठूला राष्ट्र र त्यहाँका सञ्चारमाध्यममा समेत चर्चाको विषय बन्न पुगेको थियो । राजा वीरेन्द्रका एकजना पुराना सहयोगी भन्छन्, चोग्याललाई गान्तोकमा ठूलो खतरा थियो । काजी लेन्डुप दोर्जेले राजा हटाउने प्रयत्न गरिरहेका थिए । उनको पीडा बुझेपछि वीरेन्द्र सरकारबाट काठमाडौँमै बस्न आग्रह गरिबक्सेकोे थियो, तर उनले मानेनन् । सिक्किमे राजाले भने, मर्नु परे पनि आफ्नै देशमा गएर मर्छु । सन् १९६२ मा सिक्किम नेसनल कंग्रेस खोलेर राजनीतिमा सक्रिय रहेका लेन्डुपले भारतसँग मिलेर सन् १९७५ मा जनमतसंग्रहको नाटक गराए । ५७ वटा बुथमा मतदान भयो । दार्जिलिङबाट चिया बगानका मजदुरसमेत लगेर चुनावमा सक्रिय गराइयो । सिक्किममा रहेका भारतीय राजनीतिक अधिकृत एसके दासले द सिक्किम सागा मा सो चुनावको वर्णन गरेका छन् भने त्यहाँको राजतन्त्र कसरी समाप्त भयो भन्ने विषयमा कलकत्ताका प्रसिद्ध पत्रकार सुनन्दाकुमारले स्म्यास एन्ड ग्य्राब : एनेक्सेसन अफ सिक्किम पुस्तकमा राजदरबारमा भएको हमलाको समेत वर्णन गरेका छन् । सो हमलामा राजाका १९ वर्षीय अंगरक्षक वसन्तकुमार क्षेत्री मारिएका थिए । लेन्डुप राष्ट्रघाती बाटोमा लागेको थाहा पाएपछि राजाले गान्तोकस्थित दरबारमा बोलाएर पटकपटक सम्झाउने प्रयास गरेका थिए । अन्तिमपटक उनी नआएपछि राजा आफैँ कान्छा काजीको घरमा गएर सम्झाए । (सिक्किमका पुराना मान्छेहरू लेन्डुपलाई कान्छा काजी भन्छन् ।) राजाको भनाइ थियो, हेर तिमी र मलाई एकअर्कामा विभाजित गराएर भारतले सिक्किमलाई प्रान्त बनाउन खोजेको छ । तिमी मेरो कुरामा विश्वास गर लेन्डुप । सिक्किमका पुराना पत्रकार तथा लेखक शिव प्रधानले पंक्तिकारसँग भनेका थिए । राष्ट्रियता र प्रजातन्त्रका आदर्श, मूल्यमान्यता, संस्कार एवं आचरण बिर्सेर प्रायः सबै दल आज लेन्डुप पथमै हिँडिरहेका छन् । देश नरहे पनि मधेस रहनुपर्छ भन्नेदेखि लिएर धोती त्यातेर रुमाल बेच्ने संघीयतावादीहरू पनि राजनीतिमै छन् । नाम चलेका दलहरू लक्ष्यहीन र एजेन्डाबिहीन बनिरहेका छन् । बीपीजस्तो राष्ट्रवादी र प्रजातन्त्रवादी एकजुट हुनुपर्छ भन्ने विचारका कोही छैनन् । राजाबारे बीपी र लेन्डुपको बहस शीर्षक लेखमा संवादका प्रत्यक्षदर्शी बलदेव शर्मा मजगैया (पूर्वमन्त्री) लेख्छन्, दोर्जेले बीपीलाई भनेका थिए, बीपी, अब म राजा चोग्याललाई नफ्याली छोड्दिनँ । उनलाई मैले हटाइनँ भने उनले मलाई नै अपदस्थ गर्छन् । बीपीले धेरै उदाहरण दिएर काजी दोर्जेलाई सम्झाउनु भएको थियो, तिमीले राजा फ्याँक्यौ भने सिक्किमको अस्तित्व पनि समाप्त हुनेछ । (हेर्नुस, श्री ५ वीरेन्द्र स्मृतिग्रन्थ पृष्ठ १९२) स्मरण रहोस्, बलदेव त्यतिबेला (२०३० सालतिर) बनारसमा कलेज पढ्दै थिए । सारनाथमा बीपीले निर्वासित जीवन बिताइरहेका बेला लेन्डुप दोर्जे त्यहाँ पुगेका थिए । २०१७ सालको घटनापछि नेपालमा आठ वर्ष जेल बसेर बिदेसिएका बीपीले राजाले प्रजातन्त्रको पूर्ण सम्मान गर्नुपर्छ भन्दै संघर्ष गरे । नेपालमा राजतन्त्र र प्रजातन्त्र एउटै सिक्काका दुई पाटा हुन् भनिरहे । दुई शक्तिलाई परिपूरक ठाने बीपीले । एउटाको अभावमा अर्को अपूरो हुन्छ भने । त्यसो भन्दाभन्दै २०३९ साल साउन ६ गते उनी परलोक भए । बीपीको मृत्युसँगै उनको विचारलाई पनि कांग्रेसीजनले निर्ममतापूर्वक चितामा जलाइदिए । कालान्तरमा गणेशमान सिंह र कृष्णप्रसाद भट्टराईले पनि पार्टी परित्याग गरे । पंक्तिकारले लेन्डुपसँग पहिलोपल्ट भेट्दा उनी बिरामी थिए । धेरै लामो कुराकानी हुन पाएन । अर्को साल उनी कालिम्पोङबाट जाडो छल्न सिलीगुडी (पश्चिम बंगाल) झरेका थिए । त्यहाँ लामो कुराकानी भयो । वृद्ध भए पनि फूर्तिला देखिन्थे कान्छा काजी । उनी राम्रो नेपाली बोल्थे । सिक्किमलाई भारतको बाइसौँ प्रान्त बनाएपछि दिल्लीका नेताहरूले बेवास्ता गरेको गुनासो गर्दै उनले भने, नानी, पहिलेपहिले दिल्ली जाँदा मलाई रातो कार्पेट ओछ्याएर ठूलो स्वागत गर्थे । पछि त प्रधानमन्त्री इन्दिरा गान्धी र गृहमन्त्री वाईबी चौहानले फोनमा कुराकानी गर्नसमेत अस्वीकार गर्न थाले । उनी बोल्दाबोल्दै भावुक हुन्थे । भनिन्छ, युवावस्थामै गृहमन्त्री र त्यसको दस वर्षपछि सर्वशक्तिमान प्रधानमन्त्री भएका बीपी (विश्वेश्वरप्रसाद) पनि युवावस्थामा अलि अहंकारी थिए । पहिलो निर्वाचित प्रधानमन्त्री भएपछि बीपीलाई प्रयोग गरेर दिल्लीका शासकहरूले राजा महेन्द्रलाई टक्कर दिन खोजेकै हुन् । समयमै यथार्थ सूचना नपाउँदा र आफ्नो स्वार्थ पूरा गर्ने प्रयत्नमा लाग्दा कोशी सम्झौताले मातृकाप्रसाद कोइरालालाई र गण्डक सम्झौताले बीपीलाई बद्नाम गरायो । राष्ट्रियताका प्रश्नमा नेपाली कांग्रेसको दृष्टिकोण स्पष्ट नहुँदा आज पनि चर्को आलोचना हुने गरेको छ । कांग्रेसकै असफलता र अभिमानका कारण उग्र कम्युनिस्टहरू छिचिमिरा झैँ सल्बलाए । कांग्रेस आज तिनै छिचिमिरासँगै सत्ताको स्वैरकल्पनामा उडिरहेको छ । राजा महेन्द्र र राजा वीरेन्द्रलाई लक्षित गरेर जनकपुर तथा विराटनगरमा बम विस्फोट गराउने नेपाली कांग्रेसले तीस लाख भारतीय रुपैयाँसहित विमान अपहरण गरेको, नेपालका निर्दोष प्रहरी मारेकोलगायत धेरै कुकर्म गरेको कुरा गिरिजाप्रसाद कोइरालाले आफ्नो कथा नामक आत्मवृत्तान्तमा स्वीकार गरेका छन् । भूल र अपराध रत्नाकर डाँकाले पनि गरे । उनी कालान्तरमा वाल्मीकि भए । तर कांग्रेस आज पनि अन्योलमै छ । बीपी संवैधानिक राजतन्त्र एवं संसदीय प्रजातन्त्रबाट विचलित भएनन् । उनको देहान्त भएको सात वर्षपछि राजा वीरेन्द्रले दलहरूमाथि लगाइएको प्रतिबन्ध फुकुवा गरिदिए । २०४६ साल चैत २६ गते मध्यरातमा निर्दलीय पञ्चायती व्यवस्था स्वतः अन्त्य भयो । राजा वीरेन्द्रलाई दलहरूले राम्रो काम गर्छन् भन्ने विश्वास थियो, तर आज पनि दलहरूले सत्ताको प्रदक्षिणा गर्न छोडेका छैनन् । उनीहरूका निम्ति सिद्धान्त र नैतिकता गौण बनेको छ । कतिपय वामपन्थी लेखकले बीपी र लेन्डुप उस्तैउस्तै हुन् भन्ने आरोप लगाएका छन्, तर यो गलत हो । तुलनात्मक अध्ययन गर्दा उनीहरूको आधारभूत चरित्र, ज्ञानको क्षितिज, पृष्ठभूमि र दृष्टिकोण धेरै फरक पाइन्छ । जर्मनी चान्सलर भएका सोडिङ्डर, विलिब्रान्ट, जवाहरलाल नेहरू, ऊ थान्त, बर्माका जनरल आङदेखि लिएर धेरै प्रसिद्ध लेखक, नेता, कूटनीतिज्ञ, दार्शनिक आदिसँग बीपीको प्रगाढ सम्बन्ध थियो । लेन्डुप दार्जेले १६ वर्षको उमेरसम्म रुम्तेक गुम्बामा बौद्धधर्मका ग्रन्थ पढेपछि युवा अवस्थामा अंग्रेजी सिके । उनमा कुनै पनि विषयको गहिरो ज्ञान थिएन भन्ने बुझिन्छ । लेन्डुप क्विजलिङ र मिरजाफरका अवतार जस्ता थिए । सन् २००७ मा १०३ वर्षको उमेरमा उनको मृत्यु भयो । २०४७ सालको संविधानमा ब्रिटिस प्रजातन्त्रको सुगन्ध मात्र थिएन, राजा वीरेन्द्र र बीपीको चिन्तन पनि प्रतिविम्बित थियो । दलहरूले यो शाश्वत सत्य बुझेनन् । संविधान निर्माणको नेतृत्वको गरेको कांग्रेसले पनि बुझेन । सो संविधानलाई सहज मानेर मनमोहन अधिकारीदेखि मदन भण्डारीसम्म संसदीय चुनावमा सहभागी भएका थिए । माओवादमा विश्वास गर्नेहरू पनि २०४७ सालको संविधान स्वीकार गरेर संसद्मा तेस्रो शक्ति भएका थिए । नेपालको जलस्रोत र प्राकृतिक स्रोतसाधनबारे संसद्ले दुईतिहाइ बहुमतले पारित गर्नुपर्ने, नागरिकता प्राप्त गर्न नेपाली नै हुनुपर्ने र हिन्दु धर्मावलम्बी मात्र राष्ट्राध्यक्ष हुन पाउने संविधानका प्रावधान रक्षाकवच थिए । भारत तथा पश्चिमालाई त्यो मन नपरेपछि माओवादीलाई अप्रत्यक्ष युद्ध (प्रोक्सी बार) गर्न उत्प्रेरित गरियो । त्यसपछि दस वर्ष लेन्डुपपन्थीहरूले अर्थ न वर्थको कथित जनयुद्ध (? ) गरेर राष्ट्रलाई अत्यन्त कमजोर बनाए । बाह्रबुँदेमार्फत कांग्रेसले मन्दविष (स्लो प्वाइजन) स्वीकार गयो । त्यसको परिणाम आज भोगिरहेको छ । गणतन्त्र घोषणापछि अहिले दसौँ प्रधानमन्त्री बन्ने र बनाउने खेल भइरहेको छ । त्यसअघि (२०४७ सालको संविधानअन्तर्गत) कृष्णप्रसाद भट्टराई, गिरिजाप्रसाद कोइराला, मनमोहन अधिकारी, शेरबहादुर देउवा, लोकेन्द्रबहादुर चन्द, सूर्यबहादुर थापा आदि प्रधानमन्त्री भए । गुणात्मक दृष्टिले गणतन्त्रकालमा भन्दा सो कालखण्डमा राष्ट्रियता, राष्ट्रिय सुरक्षा, राजनीतिक स्थिरता एवं परराष्ट्र नीतिको अवस्था सुदृढ तथा सन्तुलित रहेको पाइन्छ । राष्ट्रियता र प्रजातन्त्रका आदर्श, मूल्यमान्यता, संस्कार एवं आचरण बिर्सेर प्रायः सबै दल आज लेन्डुप पथमै हिँडिरहेका छन् । देश नरहे पनि मधेस रहनुपर्छ भन्नेदेखि लिएर धोती त्यातेर रुमाल बेच्ने संघीयतावादीहरू पनि राजनीतिमै छन् । नाम चलेका दलहरू लक्ष्यहीन र एजेन्डाबिहीन बनिरहेका छन् । बीपीजस्तो राष्ट्रवादी र प्रजातन्त्रवादी एकजुट हुनुपर्छ भन्ने विचारका कोही छैनन्, बरु देश बेचेर भए पनि मुख्यमन्त्री हुन पाइन्छ कि भन्ने नेपाली लेन्डुपहरू जताततै छन् । दलहरू आफ्नो चिन्तनले होइन, पराधीन मानसिकताले नराम्रोसँग बद्नाम बनेका छन् ।"
क्रिकेट विवाद बुझ्न आइसिसी टोली नेपालमा,"काठमाडौँः पछिल्लो समयमा नेपाली क्रिकेटमा भएको विवादबारे अनुगमन गर्न अन्तर्राष्ट्रिय क्रिक्रेट परिषद् (आइसिसी)को एक टोली आज नेपाल आइपुगेको छ । आइसिसीको तीन सदस्यीय टोली केही बेरअघि काठमाडौँ उत्रिएको राष्ट्रिय खेलकुद परिषद ९राखेप०का प्रेस सल्लाहकार रोहित दाहालले जानकारी दिए । टोलीमा आइसिसी कानुन शाखा प्रमुख पाउल म्याक्माहोन, आइसिसी एसिया विकास व्यवस्थापक बन्दुला बार्नापुरा र लेखा शाखाका अमर शेख छन् । त्यस्तै आइसिसीका प्रमुख कार्यकारी अधिकृत डेबिड रिचर्डसन र एसोसिएट प्रतिनिधि इमरान ख्वाजा समेत बिहीबार नेपाल आउने बताइएको छ । नेपाली क्रिकेटको विवादले चरम रुप लिएपछि गत वैशाख १३ गते आइसिसीले नेपाल क्रिकेट सङ्घ (क्यान)लाई निलम्बन गर्ने निर्णय गरेको थियो । त्यस्तै अघिल्लो महिना मात्र स्कटल्यान्डको इडिनबर्गमा बसेको आइसिसीको वार्षिक बैठकले निलम्बन सदर गरेको थियो । यता नेपालमा भने निर्वाचित क्यान र राखेपले बनाएको क्यानको तदर्थ समितिको विवाद दुवै अदालतमा पुगेको अवस्था छ । क्यानका निर्वाचित अध्यक्ष टङ्क आङबुहाङ नेतृत्वको कार्यसमितिको म्याद मङ्सिरमा सकिएपछि अर्को कार्यसमितिको निर्वाचनबारे विवाद आएपछि क्यान विवादले उग्र रुप लिएको थियो । यस्तोमा क्यानका उपाध्यक्ष चतुरबहादुर चन्द, महासचिव अशोकनाथ प्याकुरेल लगायतको पक्षले मङ्सिरमा चुनावी साधारणसभा गर्दै चन्दका अध्यक्षतामा १७ सदस्यीय नयाँ कार्यसमिति चयन गरेकामा त्यसलाई राखेप र अध्यक्ष आङ्बुहाङ पक्षले अवैधानिक बताउँदै आएको थियो । विवादपछि राखेपले गत पुसमा रमेश सिलवालका अध्यक्षतामा क्यानको १५ सदस्यीय तदर्थ समिति गठन गरेकामा चतुरबहादुर चन्द लगायतले राखेपको तदर्थ समितिविरुद्ध सर्वोच्च अदालतमा मुद्दा हालेपछि अदालतले दुवै पक्षलाई काम कारबाही नगर्न अन्तरिम आदेश जारी गर्यो। आइसिसीले क्यान स्वतन्त्र निकायका रुपमा स्थापित नहुँदासम्म निलम्बन कायमै रहने बताउदै आएको छ । यसैबीच नेपाल आएको आइसिसी टोलीले क्यानका पूर्व अध्यक्ष, सरकारी पक्ष, राखेप, दुवै क्यानका प्रतिनिधि तथा खेलाडी तथा सम्बन्धित व्यक्तिसँग छुट्टाछुट्टै भेट्ने कार्यक्रम छ । टोलीले नेपाली क्रिकेट विवादबारे यथार्थ पत्ता लगाएर आइसिसीमा लाने र त्यसपछि ठोस निर्णय लिने बताइएको छ । क्यान निलम्बनमा परे पनि नेपाली क्रिकेट टोलीले आइसिसीका अन्तर्राट्रिय प्रतियोगिताहरू भने खेलिरहेको छ । रासस"
फुटबलप्रति बालबालिकाको बढ्दो उत्साह,"धनकुटाः धनकुटा१ हिले स्थित डनबस्को स्कुलमा कक्षा ७ मा अध्ययरत ११ वर्षीय गरिमा कार्की हिजोआज बिहान सबेरै उठ्छिन् । लगत्तै फुटबलको जर्सी र बुट लगाएर नजिकैको टुँडिखेलतर्फ दौडिन्छिन् । सोही स्कुलको कक्षा ५ मा अध्ययरत युनिक राई पनि उज्यालो नहुँदै टुँडिखेल पुगिसक्छिन् । पछिल्लो एक महिनायता कार्की र राई जस्ता धेरै ससाना बालबालिका फुटबल सिक्न हरेक बिहान हिलेस्थित स्थानीय टुँडिखेल पुग्ने गर्छन् । युरोकप, कोपा अमेरिकाजस्ता ठूला प्रतियोगिता सञ्चालन भएपछि ससाना बालबालिकामा फुटबलप्रतिको क्रेज बढ्दो छ । अहिले उक्त टुँडिखेलमा फुटबल सिक्नेको मेला नै लाग्ने गर्छ । गरिमालाई मनपर्ने खेलाडी स्पेनिस ला लिगा क्लब बार्सिलोनाका अर्जेन्टिनी स्टार लियोनल मेसी हुन् । यसैगरी युनिकको रोजाइमा पर्छन्, अर्को स्पेनिस क्लब रियल म्याड्रिडका पोर्चुुगिज स्टार क्रिस्टियानो रोनाल्डो । उनी मैदानमा रोनाल्डोले लगाउनले जस्तै सात नम्बरको जर्सी लगाएर फुटबल खेल्छन् । भविष्यमा रोनाल्डोजस्तै खेलाडी बन्ने सपना पालेका छन्, युनिकले । हिलेका स्थानीय गौरव कार्कीले व्यक्तिगत प्रयासमा ससाना बालबालिकालाई फुटबलको प्रशिक्षण गराइरहेका छन् । उनले असार पहिलो साताबाट प्रशिक्षण सुरु गरेका हुन् । प्रशिक्षणमा बालबालिकाको सहभागिता उत्साहपूर्ण रहेको उनले बताए । फुटबल सिक्ने सुरुका दिनमा २० जना थिए, अहिले बढेर ५३ जना पुगेका छन्, अन्नपूर्ण पोस्ट्सँगको कुराकानीमा उनले भने । खेलमैदान हिलाम्ये भए पनि फुटबल सिक्नेको भीड लाग्ने गरेको छ । नेपालले पछिल्लो समय अन्तर्राष्ट्रिय स्तरमा हात पारेको सफलताले पनि फुटबलप्रति सबैको ध्यान बढेको उनको भनाइ छ । हाम्रो पालामा हात खुट्टा भाँच्चिने डरले बाबुआमाले खेल्न दिनुहुन्नथ्यो, अहिले अभिभावक आफैं प्रशिक्षणमा छोराछोरीलाई लिएर आउने गर्छन् । नेपालले अन्तर्राष्ट्रिय जगत्मा पछिल्लो समय हासिल गरेको सफलताले पनि ससाना बालबालिका फुटबलप्रतिको रुचि बढेको छ । अन्तर्राष्ट्रिय स्तरमा नेपाली खेलाडी पनि कमजोर छैनन् भन्ने सन्देश गएको छ, गौरव भन्छन् । गौरव फुटबल सिक्न आउने ससाना बालबालिकालाई प्रशिक्षण दिनुअघि सुरुमा मैदानमा दौडाउँछन् । त्यसपछि खेलको आधारभूत नियमबारे अवगत गराउँछन् । फुटबल सामूहिक रूपमा खेलिने खेल भएकाले गर्दा उनले विशेषगरी पासिङ, ड्रिबलिङ, गोलकिपिङबारे सिकाउने गरेका छन् । प्रशिक्षणको व्यवस्थापन खर्च धान्न उनले मासिक प्रतिव्यक्ति एक सय रुपैयाँ शुल्क लिने गरेका छन् । प्रशिक्षणका लागि आठ देखि १८ वर्षसम्मका बालबालिका आउने गरेका छन् । गौरव फुटबल खेललाई कुनै भूभागले नछेक्ने तर्क गर्छन् । अवसर पाए सबैले राम्रो गर्न सक्ने उनको विश्वास छ । धनकुटालाई खेलाडी उत्पादनका लागि उब्जाउ भूमि मानिन्छ, गौरव । धनकुटा जन्मथालो भएका राजारानीका किरण चेम्जोङ राष्ट्रिय टोलीका पहिलो रोजाइका गोलरक्षक हुन् । यसैगरी धनकुटा बजार घर भएका सुजल श्रेष्ठ पछिल्लो राष्ट्रिय टोलीका नियमित सदस्य छन् । यीबाहेक बुद्ध चेम्जोङ र गोलरक्षक राजु नगरकोटी पनि ए डिभिजन क्लबबाट व्यावसायिक फुटबल खेल्छन् । एन्फाको उमेरसमूह टोलीमा पनि बर्सेनि एकदुईजना खेलाडी धनकुटाबाट छनोटमा पर्दै आएका छन् । गौरवको यो प्रयासलाई एन्फा उपाध्यक्ष कर्माछिरिङ शेर्पाले पनि सहयोग गरेका छन् । शेर्पाले ५० थान फुटबल निःशुल्क रूपमा उपलब्ध गराएको जानकारी गौरवले दिए । कतैबाट भरपर्दो स्रोत जुटे चाँडै उमेरसमूहको फुटबल प्रतियोगिता आयोजना गर्ने सोच रहेको उनले बताए । उनले प्रशिक्षणमा आवश्यक सामग्री व्यक्तिगत खर्चबाटै धानिरहेका छन् । उनले साताको एक दिन शनिबार एन्फाका जिल्लास्तरीय प्रशिक्षक सुमन श्रेष्ठलाई ल्याएर प्रशिक्षण दिने गरेका छन् । प्रशिक्षक श्रेष्ठलाई मासिक पाँच हजार रुपैयाँ पारि श्रमिक दिएको उनले बताए ।"
