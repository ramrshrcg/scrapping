शीर्षक,विवरण
सर्वोच्च अदालत र कानुनी राय,"केही समययता कतिपय कानुनविद्हरूले सर्वोच्च अदालतले राष्ट्रपतिलाई कानुनी राय उपलब्ध गराउनुपर्ने वा सक्ने आशयका मतहरू सार्वजनिक गरिरहेको पाइन्छ । यसबारे अन्य देशका आफ्नै संवैधानिक व्यवस्था, परम्परा र नजिर होलान्, तर हामी भने हाम्रो संविधानबाट चल्ने हो । सन्दर्भतः यस आलेखमा नेपालको सर्वोच्च अदालतलाई कार्यकारिणीलाई कानुनी राय प्रदान गर्ने अधिकार क्षेत्र छ, छैन भन्नेबारे चर्चा गरिनेछ । सो क्रममा मूलतः नेपालको संविधानलाई आधार बनाइनेछ र प्रसंगअनुसार विगतका र केही बाह्य उदाहरण दिने गर्ने प्रयास गरिनेछ । राष्ट्रपतिसम्बन्धी व्यवस्था नेपालको संविधानको भाग ६ मा राष्ट्रपति र उपराष्ट्रपतिसम्बन्धी व्यवस्था रहेको देखिन्छ । धारा ६१ अनुसार राष्ट्रिय एकताको प्रवर्धन गर्नु तथा संविधानको पालन र संरक्षण गर्नु राष्ट्रपतिको प्रमुख कर्तव्य हो । यस्तै धारा ६६ अनुसार संविधान र संघीय कानुनबमोजिम प्राप्त अधिकारको प्रयोग र कर्तव्यको पालन पनि निजले गर्नुपर्ने हुन्छ । राष्ट्रपतिले अधिकारको प्रयोग गर्दा र कर्तव्यको पालन गर्दा निकाय वा पदाधिकारी किटान भएकोमा त्यसको र संविधान वा संघीय कानुनले त्यस्तो निकाय वा पदाधिकारी नतोकेकोमा मन्त्रिपरिषद्को सिफारिस र सम्मतिअनुसार गर्नुपर्छ भन्ने कुरा धारा ६६ मै उल्लेख छ । प्रसंगतः संविधानले राष्ट्रपतिसम्बन्धी व्यवस्था गर्दा सर्वोच्च अदालतबाट कानुनी राय लिनसक्ने व्यवस्था गरेको देखिँदैन । संविधानको धारा ६१ मा प्रमुख कर्तव्य' शव्दावलीको प्रयोग भएकाले सहायक कर्तव्यभित्र राय माग्ने कुरा पर्ने हो कि भन्ने शंका उठ्न सक्छ । तर ती सहायक कामबारे यस्तो लबज प्रयोग गरी कुनै अधिकार र कर्तव्यबारे संविधानमा उल्लेख छैन । तथापि धारा ६६ मा सिफारिसबमोजिम काम गर्नसक्ने व्यवस्था हुँदा र संघीय कानुनबमोजिम त्यस्ता अधिकार र कर्तव्य तोक्न सकिने त छँदै छ । स्मरण रहोस्, संविधानको धारा २७६ बमोजिम राष्ट्रपतिले सजाय माफी, मुल्तबी, परिवर्तन वा कम गर्न कानुन सक्ने देखिन्छ, तर यो कार्य पनि कानुनबमोजिम मात्र गर्न सक्ने हो । विविध र संक्रमणकालीन व्यवस्था संविधानका विषयगत भागमा नभएका कतिपय कुरा विविध भन्ने भागमा लेख्ने चलन पनि छ । नेपालको संविधानको भाग ३२ मा विविध शीर्षक छ । परन्तु यस भागमा पनि कतै राष्ट्रपतिलाई सर्वोच्च अदालतसँग राय माग्ने र सर्वोच्च अदालतले राय दिनुपर्ने प्रावधान रहेको देखिएन । संविधानका संक्रमणकालीन व्यवस्था मूलतः संविधानको परिवर्तन हुँदा कतिपय निकाय र पदाधिकारीलाई बचाउन वा काम, कर्तव्य आदिको निरन्तरताको लागि गरिन्छ । द्वन्द्वोत्तर अवस्थाबाहेक संविधान बनाउँदा पनि यी प्रावधान आवश्यक हुन सक्छ । द्वन्द्वसिर्जित संक्रमण र संविधान परिवर्तन हुँदाको संक्रमण एकै होइनन् । तथापि संविधानको भाग ३३ मा संक्रमणकालीन व्यवस्थाअन्तर्गत पनि राष्ट्रपतिलाई सर्वोच्च अदालतसमक्ष राय माग्ने र सर्वोच्च अदालतले राय दिने कुरा उल्लेख भएको पाइँदैन । सर्वोच्च अदालतको अधिकार क्षेत्र संविधानको धारा १३३ ले सर्वोच्च अदालतको अधिकार क्षेत्रसम्बन्धी व्यवस्था गरेको छ । यसको उपधारा (१) मा कुनै कानुन संविधानसँग बाझिएमा अमान्य र बदर गराउन निवेदन दिन सकिने र त्यस्तो निवेदन सर्वोच्च अदालतले हेरी न्यायिक पुनरावलोकन गर्न सक्ने कुरा छ । उपधारा (२) मा मूलतः सार्वजनिक हक वा सरोकारसम्बन्धी अधिकार क्षेत्र छ । उपधारा (३) मा विभिन्न प्रकारका रिट जारी गर्नेसम्बन्धी प्रावधान छ । उपधारा (४) मा परम्परागत रूपमा साधारण अधिकार क्षेत्र भनिने सुरु मुद्दा हेर्ने, पुनरावेदन सुन्ने, साधक जाँच्ने, मुद्दा दोहोराउने, निवेदन सुन्ने, पुनरावलोकन गर्नेजस्ता कुरा छन् । उपधारा (५) मा उच्च अदालतले खास अवस्थामा आफ्नो रायसहित सिफारिस गरेको मुद्दाको निरूपण गर्ने कुरा छ । अर्थात् सर्वोच्च अदालतको अधिकार क्षेत्रसम्बन्धी धारामा सर्वोच्च अदालतले राष्ट्रपति वा राष्ट्रपतिमार्फत मन्त्रिपरिषद्लाई कानुनी राय दिने व्यवस्था गरेको देखिँदैन । न्यायपालिकासम्बन्धी अन्य व्यवस्था संविधानको भाग ११ धारा १३३ मा सर्वोच्च अदालतको अधिकार क्षेत्रबारे उल्लेख छ भने सो भागका धारा १२६ देखि १५६ सम्म न्यायपालिकासम्बन्धी प्रावधान रहेका छन् । संविधानको धारा १२६ को उपधारा (२) मा मुद्दा मामिलाको रोहमा अदालतले दिएको आदेश वा निर्णय सबैले पालन गर्नुपर्ने कुरा छ । मुद्दामामिलाको रोह भन्नु र राय भन्नु नितान्त फरक कुरा हुन् । संविधानमा रायसम्बन्धी प्रस्ट व्यवस्था छैन भने सर्वोच्च अदालतले मुद्दाको रोहमा जस्तो आदेश वा निर्णय गर्न मिल्दैन । राष्ट्रपति राय माग्दा मुद्दाको वादी वा रिट निवेदक वा सोसरह हुने होइन । संविधानमा सर्वोच्च अदालतले कानुनी राय दिनेबारे प्रस्ट व्यवस्था नभएकोमा ऐन बनाएर पनि त्यस्तो अधिकार दिन सकिँदैन । संविधानको धारा १२८ को उपधारा (२) ले संविधान र कानुनको अन्तिम व्याख्या गर्ने अधिकार सर्वोच्च अदालतलाई दिएको छ । सँगै उपधारा (४) मा सर्वोच्च अदालतले मुद्दामामिलाको रोहमा गरेको कानुनको व्याख्या वा प्रतिपादन गरेको कानुनी सिद्धान्त सबैले पालन गर्नुपर्ने भन्दै यहाँ पनि अदालतले मुद्दा परेमा मात्र आदेश वा निर्णय गर्न सक्ने कुरा उल्लेख गरिएको छ । राय प्रदान गर्ने व्यवस्था भएको समयमा दिइएको राय पनि नजिर हुन नसक्ने स्पस्ट छ । किनकि नजिर मुद्दाको रोहमा र संवैधानिक र कानुनी प्रश्नमा मात्र प्रतिपादन हुन सक्छ । अझ अदालतले मिलुवा मुद्दा (फ्रेन्डली केस), धारणा बुझ्न दायर मुद्दा र रिट (टेस्ट केस) र राजनीतिक प्रश्न (पोलिटिकल केस) हेर्न आत्मसंयम अपनाउनुपर्ने मानिन्छ । संविधानको धारा १३२ मा प्रधानन्यायाधीश र सर्वोच्च अदालतका न्यायाधीशलाई न्यायाधीशको पदबाहेकको अन्य पदमा काममा नलगाइने भनेको छ । संविधानले सर्वोच्च अदालतलाई कानुनी राय दिनुपर्ने अधिकार क्षेत्र दिँदैन भने सर्वोच्च अदालतका कुनै पनि न्यायाधीशलाई महान्यायाधिवक्ताको पदले गर्ने काममा लगाउन सकिँदैन । संविधानले नै कर्तव्य तोकेमा भने स्थिति फरक हुन्छ । संविधानको धारा १३६ मा प्रधानन्यायाधीशको जिम्मेवारीअन्तर्गत पनि राष्ट्रपतिलाई कानुनी राय दिनुपर्ने कुरा उल्लेख छैन । साथै धारा १३७ अन्तर्गतको संवैधानिक इजलासलाई पनि त्यस प्रकारको राय दिनुपर्ने कर्तव्य तोकिएको छैन । बरु धारा १३७ को उपधारा (२) र (३) मा निवेदन र मुद्दाको प्रसंग छ । राय माग्दा राष्ट्रपतिले रिट निवेदक वा वादी वा पुनरावेदक भएर राय माग्ने होइन । महान्यायाधिवक्ता र कानुनी राय संविधानको धारा १५८ मा महान्यायाधिवक्ता नेपाल सरकारको मुख्य कानुनी सल्लाहकार हुने व्यवस्था छ । संवैधानिक एवं कानुनी विषयमा नेपाल सरकार र नेपाल सरकारले तोकिदिएको अन्य अधिकारीलाई रायसल्लाह दिने कर्तव्य महान्यायाधिवक्तालाई तोकिएको छ । विगतका केही उदाहरण नेपाल अधिराज्यको संविधान, २०४७ को धारा ८८ मा सर्वोच्च अदालतको अधिकार क्षेत्र भन्ने धारा शीर्षकअन्तर्गत उपधारा (५) मा रायसम्बन्धी व्यवस्था गरिएको छ । सो उपधारामा भनिएको छः श्री ५ बाट यो संविधान वा अन्य कुनै कानुनको व्याख्यासम्बन्धी कुनै जटिल कानुनी प्रश्नमा सर्वोच्च अदालतको राय चाहिबक्सेमा सो प्रश्नमाथि विचार गरी सर्वोच्च अदालतले श्री ५ समक्ष आफ्नो रायसमेतको प्रतिवेदन चढाउनुपर्छ' यसरी २०४७ सालको संविधानले राष्ट्रप्रमुखलाई सर्वोच्च अदालतले राय चढाउनुपर्ने स्पस्ट व्यवस्था गरेको थियो । त्यसैकारण त्यसबेला कानुनी राय प्रदान गर्नु सर्वोच्च अदालतको कर्तव्य नै थियो । नेपालको अन्तरिम संविधान, २०६३ को धारा १०७ मा सर्वोच्च अदालतको अधिकार क्षेत्रअन्तर्गत सर्वोच्च अदालतलाई कानुनी राय प्रदान गर्ने कर्तव्य तोकिएको छैन । केही विदेशी अनुभव तत्कालीन अमेरिकी राष्ट्रपति जर्ज वासिंटनले अमेरिकी सर्वोच्च अदालतबाट कानुनी राय लिन चाहे । सर्वोच्च अदालतका प्रथम प्रधानन्यायाधीश जोन जे रहेका बेला निजलाई सम्बोधन गरी तटस्थतासम्बन्धी विषयमा राय माग गर्न पत्र पठाइयो । त्यसमा मुख्य कार्यकारीले कानुनी प्रश्नमा सर्वोच्च अदालतबाट राय लिन सक्छन् कि सक्दैनन् भनी सोधिएको थियो । सो प्रश्नको निरूपणको लागि न्यायाधीशहरूले छलफल गरी टुंगोमा पुगे । राष्ट्रपतिलाई कानुनी राय प्रदान गर्नु शक्ति पृथकीकरणको सिद्धान्तविपरीत हुने र अदालतले गैरन्यायिक प्रश्नमा राय प्रदान नगर्ने निष्कर्षमा सर्वोच्च अदालत पुगेको देखिन्छ । त्यसपछि अमेरिकी सर्वोच्च अदालतले मुद्दाको रोहमा बाहेक राय प्रदान नगर्ने प्रचलन सन् १७९३ पछि निरन्तर कायम रहेको देखिन्छ । भारतको संविधानको धारा १४३ मा सर्वोच्च अदालतसँग परामर्श गर्न सक्ने राष्ट्रपतिको अधिकार धारा शीर्षकअन्तर्गत यससम्बन्धी व्यवस्था गरिएको देखिन्छ । धारा १४३ को उपधारा (१) अनुसार राष्ट्रपतिले सार्वजनिक महत्त्वको र सर्वोच्च अदालतबाट परामर्श प्राप्त गर्न उपयुक्त देखेको कानुनी र तथ्यको प्रश्नमा परामर्श लिन सक्छन् । साथै सर्वोच्च अदालतले सुनुवाइपछि रायसहितको प्रतिवेदन राष्ट्रपतिसमक्ष प्रस्तुत गर्न सक्ने व्यवस्था सो धारामा रहेको देखिन्छ । यस्तै धारा १४३ को उपधारा (२) मा खास विवादका बारेमा पनि राष्ट्रपतिले राय लिन सक्ने व्यवस्था रहेको छ । विश्लेषण सर्वोच्च अदालतले कानुनी राय प्रदान गर्ने वा नगर्ने भन्ने कुरा संविधानले तय गर्ने विषय हो । संविधानमा राष्ट्र प्रमुखले राय लिन सक्ने र सर्वोच्च अदालतले राय दिनुपर्ने गरी सर्वोच्च अदालतको अधिकार क्षेत्र तय गरिएको छ भने राय माग्न र दिन सकिने हो । संविधान यस्तो रायबारे मौन छ भने राष्ट्र प्रमुखले राय माग्नु र सर्वोच्च अदालतले राय दिनु संविधानसम्मत कार्य हुँदैन । अमेरिकी सर्वोच्च अदालतले भने झैँ विना संवैधानिक आधार राय माग्नु र दिनु शक्ति पृथकीकरणविपरीत हुन्छ । साथै अदालतको मुख्य काम मुद्दाको रोहमा आदेश वा निर्णय दिनु हो । मुद्दा नपरेको विषयमा कानुनी राय दिनु संविधानअनुकुलको कार्य होइन । निष्कर्ष नेपालको संविधानले सर्वोच्च अदालतलाई कानुनी राय प्रदान गर्न पाउने अधिकार क्षेत्र तोकेको पाइँदैन । फलतः राष्ट्रपतिले सर्वोच्च अदालतको अधिकार नभएको विषयमा राय माग्न मिल्दैन । दिनुपर्ने भनिएको संस्थासँग माग गरिएको कुरा दिने अधिकार छैन भने माग्नु यसै पनि निरर्थक कार्य हुन्छ । संवैधानिक अंग, निकाय र पदाधिकारीले संविधानविपरीत न माग्न सक्छन् न दिन सक्छन् । कदाचित मागियो भने या त त्यस्तो विषय (पत्र) लिन नै इन्कार हुन सक्छ या राय दिन नमिल्ने भन्ने जबाफ पठाउनेबाहेकको विकल्प हुँदैन । २०४७ सालको संविधानमा भएको व्यवस्था वर्तमान संविधानमा नरहेको हुँदा यो प्रावधान जानीजानी नराखेको मान्नुपर्छ । साथै २०४७ सालको संविधानअन्तर्गतको व्यवस्थाअन्तर्गतको कुरालाई वर्तमान संविधानअन्तर्गत कुनै उल्लेख नभएको सन्दर्भमा परम्परा मान्न पनि मिल्दैन । राय दिएको कुरा नजिर हुनै सक्दैन किनकि नजिर त मुद्दाको रोहमा मात्र प्रतिपादन हुन सक्छ । संविधानमा सर्वोच्च अदालतले कानुनी राय दिनेबारे प्रस्ट व्यवस्था नभएकोमा ऐन बनाएर पनि त्यस्तो अधिकार दिन सकिँदैन । त्यसो गर्नु संविधानविपरीत नै हुन्छ र ऐनको सो व्यवस्था अमान्य र बदरभागी हुन्छ । यस प्रकारको व्यवस्था आवश्यक ठानिन्छ भने संविधानमै संशोधन गरेर राख्नुपर्छ । संविधान संशोधनको विकल्प भने खुला छ ।"
राजनीतिक म्याच फिक्सिङ,"राजनीतिले एकाएक नयाँ मोड लिएको छ । सत्तासीन दोस्रो ठूलो घटक नेकपा माओवादी केन्द्र सरकारबाट एकाएक बाहिरियो । व्यवस्थापिकासंसद्मा अर्थसम्बन्धी केही विधेयकहरू छलफलमा रहेकै बेला प्रतिपक्षी दल नेपाली कांग्रेस र माओवादी केन्द्रले प्रधानमन्त्रीविरुद्ध अविश्वासको प्रस्ताव दर्ता गरे । प्रधानमन्त्री केपी शर्मा ओलीविरुद्ध अविश्वासको प्रस्ताव दर्ता भएपछि पुनः एकपटक नेपाल कहालीलाग्दो दुश्चक्रमा फस्न सक्ने खतरा बढेको छ । जंगलमा सबै प्रजातिका मृगहरू असुरक्षित नै हुन्छन् तर कस्तुरी मृग मासुका अतिरिक्त आफूसँग भएको बिनाका कारण थप खतरामा रहेजस्तै केही विशिष्ट गुणका कारण नेकपा एमालेले पनि युगदेखि युगसम्म अन्य दलहरूको तुलनामा अतिरिक्त घेराबन्दी, षड्यन्त्र र बाधाअवरोधको सामना गर्दै आएको छ । संसद्मा प्रस्तुत अविश्वासको प्रस्ताव र यससँग जोडिएर आउने संवैधानिक एवं कानुनी संघर्षको आसन्न संकट एमालेविरुद्धको निरन्तरको षड्यन्त्रको अभिन्न अंग हो । कतिपयलाई के भ्रम परेको छ भने नेपालको संविधान २०७२ को भाग ३३ मा रहेको संक्रमणकालीन व्यवस्था नै अहिलेको अन्तिम व्यवस्था हो र संविधानका अन्य भाग, धारा र उपधाराको कुनै औचित्य छैन । संक्रमणकालीन व्यवस्था अन्य सबै भाग र धाराबाट असम्बन्धी छ र त्यो आफैँमा सम्पूर्ण छ भन्ने भ्रमले काम पाएको छ । जब कि संविधानका हरेक भाग र धाराहरू एकअर्काका विरोधी नभई पूरक हुन् । अहिले मुख्य बहसको विषय प्रधानमन्त्री निर्वाचित भएको कति समयमा सदनमा अविश्वासको प्रस्ताव प्रस्तुत गर्ने भन्ने नै हो । प्रतिपक्षीले सरकारविरुद्ध नांगो तरबारको रूपमा प्रयोग गर्दै आएको धारा २९८ को उपधारा १३ यसबारेमा मौन छ । त्यहाँ उल्लेख भएको तर यस धाराबमोजिम नियुक्त एउटै प्रधानमन्त्रीमाथि ६ महिनामा एकपटक भन्दा बढी अविश्वासको प्रस्ताव पेस गर्न सकिने छैन' भन्ने वाक्यांशले प्रधानमन्त्री निर्वाचित भएको कति महिनापछि अविश्वासको प्रस्ताव ल्याउने त भन्नेबारे खुलाउँदैन । यसको आशय के मात्र हो भने एकपटक अश्विास प्रस्ताव पेस गरेपछि अर्कोपटक अविश्वासको प्रस्ताव कम्तीमा ६ महिनापछि मात्र ल्याउनुपर्ने भन्ने हो । प्रधानमन्त्रीमाथिको अविश्वासको प्रस्तावबारे प्रस्ट व्यवस्था धारा १०० मा छ । धारा १०० को उपधारा ४ ले प्रधानमन्त्रीमाथि सदनमा पेस हुने अविश्वास प्रस्तावको समयावधिबारे पनि प्रस्ट रूपमा बोलेको छ । त्यहाँ निषेधात्मक वाक्यांश उल्लेख छ, तर प्रधानमन्त्री नियुक्त भएको पहिलो दुई वर्षसम्म अविश्वासको प्रस्ताव पेस गर्न सकिने छैन ।' यो सच्चाइलाई ऐनामा बादल लगाउँदै प्रतिपक्षी मोर्चा त्यो प्रावधान त भविष्यमा निर्वाचित भएर आउने प्रतिनिधिसभाको निमित्त हो भन्ने दलिल गर्छ । संक्रमणकालीन व्यवस्थासम्बन्धी भाग ३३ भन्दा दायाँबायाँ नजाने हो भने यो अविश्वासको प्रस्ताव मात्र होइन, कुनै पनि संवैधानिक संकट र विवादको निकास सम्भव हुने छैन । जस्तोभाग ३३ अन्तर्गत संक्रमणकालीन व्यवस्थासम्बन्धी कुनै पनि धारा र उपधाराले राष्ट्रपति र प्रधानमन्त्रीको अधिकार क्षेत्र र हैसियतबारे बोलेका छैनन् । यति हुँदाहुँदै पनि प्रयोगमा संक्रमणकालीन अवस्थामा वर्तमान राष्ट्रपति सेरमोनियल भूमिकामा रहेको र प्रधानमन्त्री कार्यकारी भूमिकामा रहेको देखिन्छ । यसरी नै संक्रमणकालीन व्यवस्थासम्बन्धी धाराहरूमा प्रधानन्यायाधीश र अन्य संवैधानिक निकायका प्रमुखहरूविरुद्धको महाभियोग प्रस्तावबारे कतै पनि उल्लेख छैन । यी अस्पष्टताको निकासको लागि संक्रमणकालीन व्यवस्थाभन्दा बाहिरका धाराहरूमा जानुको विकल्प हुँदैन । प्रधानमन्त्रीले संक्रमणकालीन व्यवस्थाअन्तर्गतका धाराको आडले नभई भाग ७ को संघीय कार्यपालिकासम्बन्धी व्यवस्थाअन्तर्गतको धारा ७५ अनुसार कार्यकारी अधिकार प्रयोग गर्न मिल्ने, भाग ६ को धारा ६१ बमोजिम राष्ट्रपतिलाई सेरमोनियल मान्न मिल्ने, धारा २८४ बमोजिम प्रतिनिधिसभाको सभामुख र उपसभामुखको हैसियतले व्यवस्थापिकासंसद्का सभामुख र उपसभामुखले संवैधानिक समितिमा रहन मिल्ने तर प्रधानमन्त्रीविरुद्ध अविश्वासको प्रस्ताव दुई वर्षअगावै ल्याउन नहुने धारा मात्र प्रयोग गर्न नमिल्ने ? यो कहाँको न्याय हो ? दाहालदेउवा (दादे) गुटको अर्घेल्याइँ शृंखला अजिबको छ । उनीहरू शब्दका पछि नअलमलिआँै, संविधानको मर्म र गतिअनुसार जाऔँ भन्दा मान्दैनन् । त्यसो भए शब्दमा मात्र जाऔँ न त भन्दा पनि सुन्दैनन् । शब्दमा नअलमलिऔँ, गति र मर्ममा जाऔँ भन्ने गर्छन् । जस्तो कि धारा २९८ को उपधारा १३ अस्पष्ट छ, अविश्वासको प्रस्तावसम्बन्धी स्पष्ट अवधि तोकिएको धारा १०० को उपधारा ४ बाट समस्याको हल गरौँ भन्दा त्यतातिर जान मान्दैनन् । त्यसो भए ठीक छ, शब्दभन्दा बाहिर नजाने हो भने अविश्वास प्रस्ताव पारित भयो भने धारा २९८ को उपधारा २ अनुसार प्रधानमन्त्री चुन्न सकिँदैन भन्दा यहाँनिर फेरि शब्दको पछि नलागौँ, अन्तर्राष्ट्रिय प्रयोग र गतिअनुसार जाऔँ भन्ने जिद्दीको धुनमा सारंगी रटान गरिन्छ । यो संविधानले धारा २९८ को उपधारा २ अनुसार संविधान जारी भएको सात दिनभित्र निर्वाचित हुने प्रधानमन्त्री र आगामी प्रतिनिधिसभाको निर्वाचनबाट चुनिएर आउने प्रधानमन्त्रीबाहेक अरू कुनै चोर बाटाबाट आउने प्रधानमन्त्रीलाई चिन्दैन र कल्पना गरेको छैन । धारा २९८ को उपधारा २ मा उल्लेख छ, यो संविधान प्रारम्भ हुँदाको बखत व्यवस्थापिकासंसद्को अधिवेशन चलिरहेको छ भने यो संविधान प्रारम्भ भएको मितिले र अधिवेशन चलिरहेको रहेनछ भने धारा २९६ को उपचार ६ बमोजिम आह्वान गरिएको व्यवस्थापिकासंसद्को अधिवेशन प्रारम्भ भएको मितिले सात दिनभित्र राजनीतिक सहमतिका आधारमा प्रधानमन्त्री निर्वाचन सम्पन्न गरी निजको अध्यक्षतामा मन्त्रिमण्डल गठन हुनेछ ।' कसैले नागरिकताको जन्ममिति नियतवश सच्याएमा सामान्य कानुनअन्तर्गत किर्ते मुद्दा लाग्छ । देशको मूल कानुन संविधानको धारामा स्पष्ट किटान भएको तिथिमितिको कुनै अर्थ रहँदैन भन्नु हास्यास्पद हो । प्रतिपक्षको यो जिद्दी चरम सत्तास्वार्थको उपज हो र यो संविधानमाथिको ठाडो हमला हो । यो संविधानको मर्म कम्तीमा निर्वाचित प्रधानमन्त्रीविरुद्ध बहुमत जुटिहालेछ भने पनि धारा १०० को उपधारा ४ बमोजिम कम्तीमा दुई वर्षसम्म हटाउन हुन्न भन्ने हो । शब्दमा गएर त्यो त भोलि निर्वाचनबाट आउने प्रधानमन्त्रीको लागि मात्र हो भन्ने हो भने कार्यकारी अधिकार पनि भोलि निर्वाचित भएर आउने प्रधानमन्त्रीका लागि मात्र हो, अहिलेलाई कार्यकारी राष्ट्रपति हो किन नभन्ने ? शब्दमा जाने हो भने धारा २९८ को उपधारा २ बाट यो संविधान प्रारम्भ हुँदाका बेला व्यवस्थापिकासंसद्को अधिवेशन चलिरहेको रहेछ भने यो संविधान प्रारम्भ भएको मितिले र अधिवेशन चलिरहेको रहेनछ भने धारा २९६ को उपधारा ६ बमोजिम आह्वान गरिएको व्यवस्थापिकासंसद्को अधिवेशन प्रारम्भ भएको मितिले सात दिनभित्र' भन्ने वाक्यांशलाई संविधान संशोधन गरी निष्क्रिय नपारेसम्म देउवादाहालले सिंहदरबार प्रवेशको लागि सोम शर्माको सपना नदेख्दा हुन्छ । त्यसरी नै प्रतिपक्ष गठबन्धनले धारा १०० को उपधारा २ को हवाला दिँदै प्रधानमन्त्रीले तत्काल राजीनामा दिनुपर्नेमा जोड दिएको छ । उक्त धारामा उल्लेख पनि छ प्रधानमन्त्रीले प्रतिनिधित्व गर्ने दल विभाजित भएमा वा सरकारमा सहभागी दलले आफ्नो समर्थन फिर्ता लिएमा ३० दिनभित्र प्रधानमन्त्रीले विश्वासको मतको लागि प्रतिनिधिसभासमक्ष प्रस्ताव राख्नुपर्नेछ ।' आश्चर्यको कुरा, यही धारा १०० को उपधारा ४ ले प्रधानमन्त्री नियुक्त भएको पहिलो दुई वर्षसम्म अविश्वासको प्रस्ताव पेस गर्न सकिने छैन भनी स्पष्टरूपमा किटान गरे पनि प्रतिपक्ष गठबन्धन कानमा तेल हाल्ने गर्छ । यसर्थ सबै मिलेर संवैधानिक अड्चनको निकासको लागि सहमतिको खोजी गरिनुपर्छ । सहमतिकै जगमा संविधान संशोधन गरेर निकास खोज्नुपर्छ । नत्र संविधान र संसद् निमावली मिचेर व्यवस्थापिकासंसद् देउवा र दाहालको डम्फुको तालमा नाचेकै भरमा संविधानको संरक्षकका हैसियतले राष्ट्रपतिले संविधान कुनै धारामा नटेकेर नयाँ प्रधानमन्त्रीका लागि आह्वान गरिहाल्नुपर्छ भन्ने छैन । एमाले मात्र राष्ट्रियताको पहरेदार, देशभक्तको एकताको सेतु, जनजीविका र सामाजिक न्यायको राजनीतिको अथक् साधक, युवाको आशा र भरोसाको केन्द्रबिन्दु र जनताको शक्तिशाली साथ र काखको हकदार शक्ति हो । अदालतको आज्ञा शिरोपर गर्दै नेकपा एमालेले जनताको अदालतसामु आफूलाई एक परिपक्व शक्तिका रूपमा उभ्याउनुपर्छ । हामीसँग कार्यपालिका र व्यवस्थापिका मात्र सर्वोपरि छैनन् । हामीले शक्ति पृथकीकरणको सिद्धान्त अवलोकन गरेका छौँ । सत्तालिप्सा पाल्नेले न्यायपालिका पनि अस्तित्वमा छ भन्ने कुरा हेक्का राखेको देखिँदैन । लोकतन्त्रमा हरेकले के थाहा पाउनुपर्छ भने शिरमा सर्वाेच्च छ र घाँटीमा अख्तियार दुरुपयोग अनुसन्धान आयोग छ । कार्यपालिका र न्यायपालिकाको यो गलफतीको किनारा लगाउने जिम्मा सर्वोच्च अदालतको हो । २०५२ सालमै जम्नुपर्ने दाहालदेउवा (दादे गुट) को दोस्ती यतिका सहदेशवासीको अकाल मृत्यु, अंगभंग, बिल्लीबाठ र घरवारको खण्डहरपछि ढिलै भए पनि नेकपा एमालेको बढ्दो शक्ति, जनमत, जनपक्षीय छवि र लोकप्रियतादेखि अत्ताल्लिएर जम्नु आँट र आत्मविश्वासका धनकुँबेर एमाले संगठकका लागि चुनौती र अवसर दुवै हो । प्रधानमन्त्री केपी शर्मा ओलीको अटल र कुशल नेतृत्वको पोषण पाएर नेकपा एमाले फेरि एकपटक २०५१ सालमा जस्तै जनताको दिलमा बसेपछि प्रतिपक्षहरूले आफूलाई एकाएक भिरको डिलमा पाएका छन् । कमजोर तन्तुहरूको यो गठजोड अब इसारा बुझ्ने जनता जनाद्र्धनका लागि भार मात्र हो । यस बीचमा नेकपा एमालेले आफ्नो लोकप्रिय छविको गौरवमय परिचयपत्र नवीकरण गरेपछि एमालेको माना खाएर अरूको गाना गाउने प्रवृत्तिलाई पनि अपच भएको छ । एक घरमा रहेर अन्य शक्ति केन्द्रको पेट बोक्न पल्केका केही थान एमालेकै ढाडे बिरालाहरूको बेखुसीलाई प्रतिपक्षले भरमार उपयोग गर्दैछन् । ओलीको अग्लो कदको अगाडि आफूलाई लिलीपुट भेट्टाएपछि फुटबलका सागर थापा शैलीमा एमालेविरुद्धको राजनीतिक म्याच फिक्सिङमा सामेल भएर विरोधी हसाउनु र कार्यकर्ता चिढाउनु विनाशकाले विपरीत बुद्धि हो । रूसी कम्युनिस्टहरूले गोर्वाचभ शैलीको गद्दारीलाई माफ दिए पनि एमालेको जबज रक्षक बटालियन र कार्यकर्ताको अदालत प्रतिपक्ष गठबन्धनका सुडेनीहरूलाई त्यसै छोड्ने छैनन् । अब एमाले मात्र राष्ट्रियताको पहरेदार, देशभक्तको एकताको सेतु, जनजीविका र सामाजिक न्यायको राजनीतिको अथक् साधक, युवाको आशा र भरोसाको केन्द्रबिन्दु र जनताको शक्तिशाली साथ र काखको हकदार शक्ति हो । सरकारमा रहे पनि नरहे पनि जनता जनार्दनले नेकपा एमालेलाई चुनाव जित्ने मेसिनका रूपमा एक वरदान दिएकोमा कुनै शंका छैन । कार्यपालिकामाथिको व्यवस्थापिकासंसद्को असंवैधानिक हमलाबारे एमालेले न्यायालयको ढोका अवश्य ढकढक्याउनु पर्छ । अदालतको आज्ञा शिरोपर गर्दै नेकपा एमालेले जनताको अदालतसामु आफूलाई एक परिपक्व शक्तिका रूपमा उभ्याउनुपर्छ । यसको लागि सरकारको नेतृत्व प्रदान गरेर सबै पक्षमाथि सहिष्णु हुनेदेखि रचनात्मक प्रतिपक्षको भूमिकामा रहेर संविधान कार्यान्वयनको गुरुत्तर दायित्वलाई मिलनविन्दु बनाएर अघि बढ्नेसम्मका सबै सम्भावनाको ढोका ढकढक्याउनुपर्ने हुन्छ ।"
संवैधानिक जटिलता ?,"राष्ट्रलाई फेरि एकपटक राजनीतिक जटिलताको मोडमा उभ्याइएको छ । सत्ताप्रेम र स्वार्थलाई प्रधानता दिने हाम्रो विकृत राजनीतिक संस्कारले राष्ट्रका विरुद्धमा खेलिरहेका तत्वहरूलाई घनीभूत सक्रिय हुने अवसर प्रदान गरेको छ । देशभित्र बाहिर नेपाली संविधान असफल बनाउने खेलहरूमा सक्रियता देखिएको छ । वर्तमान सरकारलाई ढाल्ने राजनीतिक खेल अहिले मैदानमा विकसित हुँदैछ । यो सरकारको राष्ट्रियताप्रतिको अडान एउटा राम्रो पक्षका रूपमा देखिएको हो भन्ने कुरामा विवाद छैन । यस्तो अडानको पछाडि रहेको एउटा मुख्य कारण वामपन्थी' हरू बीचको एकता थियो भन्नेमा पनि विवाद छैन । नेपालको इतिहासमा यो सरकार नै एउटा त्यस्तो सरकार थियो, जसमा नेपालमा अधिकांश वामपन्थीहरूको संलग्नता र समर्थन थियो । यस सरकारमा वामपन्थीहरूका बीचमा सहकार्य निर्माण गर्न सक्ने अनेकौँ सम्भावनाहरू थिए । साथसाथै गैरवामपन्थी राष्ट्रवादीहरूलाई समेत समेट्न सक्ने आधारहरू निर्माण गरिएका थिए । क्रमशः वामपन्थी एवं नवउदारवादी शक्तिका बीचमा राजनीतिक ध्रुवीकरण भई एउटा भरपर्दो राजनीतिक प्रतिस्पर्धाको निर्माण हुन सक्ने सम्भावना पनि सिर्जना भएका थिए । संविधान जारी भएपछिको जटिलतामा एकातर्फ मिल्दाजुल्दा शक्तिहरूबीचको एकता र उनीहरूबीचको स्वस्थ प्रतिस्पर्धा नै नेपाललाई संविधानको कार्यान्वयन गर्दै संक्रमणबाट बाहिर ल्याउने एउटा राम्रो अवसर थियो । यस किसिमको एकता नै राष्ट्रविरुद्ध चलखेल गर्ने शक्तिालाई पराजित गर्ने अवसर पनि थियो । तर किन यो अवसर तुहाइयो ? कसले यो अवसर तुहाउने भूमिका खेल्यो ? कसले यो अवसर तुहाउने खेलमा मलजल गर्यो ? यी प्रश्नहरूको उत्तर आगामी दिनमा खोजिने नै छन् । यस्ता खेलाडीहरूको इतिहास कलंकित पनि हुने नै छ । अहिलेको अवस्थाबारे विश्लेषण गर्दा केही प्रवृत्ति टड्कारो रूपमा देखिन्छन् । नेपाली कांग्रेस सत्तामा बस्न नपाउँदा अधैर्य रहन्छ । सत्तामा जानका लागि ऊ जस्तोसुकै अपवित्र गठबन्धन गर्न तत्पर हुन्छ । विगतमा मनमोहन अधिकारीको सरकार लडाएर आफ्नो सत्तागमनको बाटो तय गर्न उसले सूर्यबहादुर थापाको सहयोग लियो र त्यस क्रममा सांसद खरिदबिक्री जस्ता विकृतिहरूसमेत जन्मिए । गिरिजाप्रसाद कोइरालाको प्रतिनिधिसभा विघटनबाट सुरु भएको लोकतन्त्र र राष्ट्रिय हित' विरुद्धको पहिरो अहिलेसम्म लडिरहेको छ । अहिले फेरि माओवादी र कांग्रेसको एकता बनेको छ । यी दुवै समयक्रममा शेरबहादुर देउवा मुख्य पात्रका रूपमा रंगमन्चमा देखिएका हुन् । जनयुद्धको नाइके पुष्पकमल दाहाल र जनयुद्धका दमनको नेतृत्व गर्ने देउवा अहिले सहयात्री मित्र देखिएका छन् । राजनीतिमा यो संयोग र विडम्बना दुवै हो । अर्थात् यस एकताले सकारात्मक परिणाम निकाल्ने छैन । यसले पुष्पकमल दाहाललाई दुईपटक प्रधानमन्त्री बन्ने भाग्य' को प्रतिनिधित्व मात्र गर्नेछ । फेरि कांग्रेस र माओवादीले एकअर्काबाट असन्तुष्ट भएर अर्कै एकताको मञ्चको खोजी गर्नुपर्ने हुन्छ । किन भत्कियो माओवादी र एमाले एकता वा सहकार्य ? यसले एउटा प्रतिप्रश्नको आकांक्षा गर्छ । त्यो हो किन बन्यो एमाले र माओवादीको एकता ? राजनीतिमा इमानदारी, पारदर्शिता र त्याग तीनवटा त्यस्ता तत्वहरू हुन्, जसले राष्ट्रको विकास र सुरक्षा अगाडि बढाउँछन् । यी तीनैवटा तत्वहरू देखिएनन्, एमाले र माओवादीको एकतामा । एकता दुइटा दलका बीचमा भएजस्तो देखिए पनि त्यो एकता मूलतः एमालेका अध्यक्ष केपी ओली र माओवादीका अध्यक्ष प्रचण्डका बीचमा सीमित रहन पुग्यो । उनीहरू दुईजनाका बीचमा मनमुटाव हुनासाथ एकता समाप्त हुनुले नै त्यो एकता पार्टीहरूबीचको खँदिलो' एकता थिएन भन्ने प्रमाणित हुन्छ । राजनीतिक दलमा जब नीति र विचारधारा कमजोर हुन्छ र नेता प्रमुख हुन्छ, त्यसले उद्देश्य प्राप्तिलाई सहयोग नगर्ने मात्रै होइन, अवरोध सिर्जना गर्छ । सरकार सञ्चालनको संयन्त्रका अध्यक्ष दाहाल नै थिए । सरकार असफल भएको हो भने संयन्त्रका नेता पनि असफल भएका छन् । वर्तमान अवस्थाको गहिरो विश्लेषण गर्दा देखिएका केही रोचक कुरा के हुन् भने पुष्पकमल दाहालमा राजनीतिक धैर्य अत्यन्त फितलो देखियो । उहाँ आफैँ सरकार सञ्चालन संयन्त्रको अध्यक्ष हो, तर उहाँ प्रधानमन्त्रीको आलोचना गर्नुहुन्छ । यो सरकारले काम गर्न सकेन भने सबैभन्दा ठूलो असफलता त पुष्पकमल दाहालकै हुँदैन र ? एमालेसँगको उहाँको एकता लगानी र बाँडफाँटको एकता थियो । त्यो एकता इमानदारीपूर्वक गरिएको करार थियो । जस्तै सभामुख र उपराष्ट्रपतिको पद माओवादीले लिएर प्रधानमन्त्री र राष्ट्रपतिको पद एमालेले लिएको हो । तर अहिले माओवादी र कांग्रेसबीचको एकता करार होइन, यो सिद्धान्तहीन एकता हो । प्रधानमन्त्री ओलीमा पनि समस्या देखिए । उहाँ कठिन समयमा प्रधानमन्त्री बन्नुभयो । उहाँको अडान प्रधानमन्त्रीको जस्तै थियो । तर कमान्डरको खुबी लड्ने योद्धा' हरूको एकता निर्माण गर्नुमा रहन्छ । कमान्डरले कुन जिम्मा कसले पूरा गर्छ भन्ने बुझ्न सक्नुपर्छ । सम्पूर्ण सहायक कमान्डरहरू, रणनीति निर्माण गर्नेहरू र लड्नेहरूका बीचमा समन्वय गर्न सक्नुपर्छ । उहाँले पार्टीका सहयोगी नेताहरू, पार्टीभित्रका विशेषज्ञहरू विज्ञहरू, बौद्धिक एवं व्यवसायीहरू एवं सम्पूर्ण पार्टी सदस्यहरू र आम जनतालाई परिचालन गर्न सक्नुभएन । यी सबै शक्तिलाई एउटा वृत्तबाट बाहिर राखियो । सरकारमा संलग्न पार्टीहरूलाई सरकार सञ्चालनको संयन्त्र एवं पार्टीका संयन्त्रहरूको परिचालनद्वारा एकतामा कायम राखिरहने दायित्व प्रधानमन्त्रीको होइन, एमालेका वरिष्ठ नेताहरू एवं स्थायी समितिको हो । तर त्यसले भूमिका पाएको देख्न सकिएन । प्रधानमन्त्री सफल र असफल उसका सहयोगी विज्ञ र रणनीति निर्माण गर्नेका कारणले हुन्छ । चिनियाँ राष्ट्रपति सी जिनपिङ र भारतीय प्रधानमन्त्री नरेन्द्र मोदी दुवैका संयन्त्र देखेका ओलीले आफ्नो संयन्त्रका कमजोरीहरू देख्न सकेको भए उहाँका लागि अरू कुनै चुनौती थिएनन् । उहाँ भरपर्दो प्रधानमन्त्री बन्न सक्नु हुन्थ्यो । अहिलेको यस परिदृश्यमा नयाँ सरकार बन्नुपूर्व नै कसैले जितेको र कसैले हारेको भने देख्न सकिन्छ । अविश्वासको व्यक्तिगत रूपमा सबैभन्दा ठूलो लाभ प्रचण्डलाई हुनेछ किनकि उहाँले दोस्रोपटक प्रधानमन्त्री बन्न सकेको कीर्तिमान कायम गर्नुहुनेछ । व्यक्तिगत नोक्सानी प्रधानमन्त्री ओलीलाई हुनेछ किनकि उहाँले आफ्ना कार्यक्रम कार्यान्वयन गर्ने अवसर गुमाउनु हुनेछ । अहिलेको राजनीतिक माहोलबाट सबैभन्दा बढी फाइदा एमालेलाई हुनेछ किनकि जुन एकता माओवादी र कांग्रेसमा बन्दैछ, त्यो राजनीतिक एकता होइन । सबैभन्दा ठूलो क्षति माओवादी केन्द्रलाई हुनेछ किनकि कांग्रेसले उसलाई कमजोर बनाउने सबै भूमिका खेल्नेछ र सरकार लामो समय जान सक्दैन । त्यस्तै नोक्सानी कांग्रेसलाई पनि हुनेछ किनकि भविष्यमा उसले मधेसी मोर्चाको दबाब खप्नुपर्नेछ । कांग्रेस, माओवादी केन्द्र र मधेसी मोर्चाले संविधान संशोधन र कार्यान्वयनमा एमाले, राप्रपा नेपाललगायतका अन्य साना दललाई उपेक्षा गरे भने त्यसले पनि राजनीतिक फाइदा एमालेलाई हुनेछ । तर यो लाभ आर्जन नै नगरी एमालेका गोजीमा आउने लाभ भने होइन । पार्टीभित्रको गुटबन्दीलाई अध्यक्ष ओलीले निर्मूल गर्न सक्नुपर्छ । अविश्वासको प्रस्ताव दर्ता भएको अवस्थामा एमालेको जिम्मेवारी त्यसविरुद्ध संसद्मा बौद्धिक प्रतिवाद गर्ने हो । अविश्वासको प्रस्ताव पास भएमा सरकार कसरी बन्छ भनी उपाय जुटाउने दायित्व' नयाँ सरकार बनाउनेको हो, वर्तमान प्रधानमन्त्री र उनको दल एमालेको दायित्व होइन । नयाँ सरकार बनेन भने उहाँ प्रधानमन्त्री रहिरहनु हुन्छ । नयाँ सरकार बन्यो भने उहाँले प्रतिपक्षको नेतृत्व गर्नुहुन्छ । यही हो संसदीय राजनीति । पार्टीभित्रका गुट, गुटभित्रका उपगुट र उपगुटभित्रका सहायक गुटलाई समाप्त गर्न सके एवं पार्टीभित्रको सम्पूर्ण ऊर्जाशील कार्यकर्ता र विज्ञता प्रयोग गर्ने हो भने ६ महिना नपुग्दै प्रधानमन्त्री ओली फेरि प्रधानमन्त्री बन्न सक्ने अवस्था टड्कारो छ किनभने केही महिनामा नै प्रचण्डले प्रधानमन्त्रीका रूपमा भोग्नुपर्ने कठिनाइ पनि टड्कारा छन् । अब देशमा लोकतान्त्रिक वैचारिक समीकरणहरू बन्नुको विकल्प छैन । शक्तिशाली प्रधानमन्त्रीले मात्र राष्ट्रिय सुरक्षा र आर्थिक विकासका चुनौतीको सामना गर्न सक्छ । अब नेपालको राजनीति बहुध्रुवमा विभाजित हुनु हुँदैन । नेपाली कांग्रेसको नेतृत्वमा नव उदारवादी ध्रुव र नेकपा एमालेको नेतृत्वको समाजवादी ध्रुवको निर्माण हुनुको विकल्प छैन । अतः एमाले र माओवादीले एकअर्काप्रति मित्रवत व्यवहार गरी अहिलेको संकट टार्ने र भविष्यमा उनीहरूबीचको एकताबाट एउटा भरपर्दो सरकार निर्माण गर्ने सहकार्य गर्न सकेमा अहिले कांग्रेससँगको एकताबाट माओवादीले सहयोग नहुँदा पनि समस्या हुँदैन । संविधान जारी भइसकेको अवस्थामा त्यसको कार्यान्वयनको लागि बनेको सरकारलाई संविधान जारी गर्नुपूर्व सरकारको नेतृत्व गर्ने दलले सहयोग गर्ने वातावरण बन्न सकेको भए संक्रमणको सहज निकास निकाल्न सकिन्थ्यो । एउटा कुरा के स्थापित भएको छ भने संविधान जारी गर्ने कुरामा एमालेका अध्यक्ष प्रधानमन्त्री ओली र अन्य नेताको महत्तवपूर्ण भूमिका रहेको छ । यस सत्यलाई नजरअन्दाज गरेर संविधान कार्यान्वयन गर्न कठिन हुन्छ । तर एमालेको यस्तो महत्त्वपूर्ण भूमिकालाई कम देख्ने वातावरणको निर्माण कसरी भयो भन्ने कुरा एमालेले विश्लेषण गर्न सक्नुपर्छ । वर्तमान सरकारलाई पार्टीका केन्द्रीय नेतृत्व कार्यकर्तापंक्ति र उसका थिंक ट्यांक' को सहयोग कति रह्यो ? यो पनि विश्लेषणको विषयवस्तु हो । भएन भने किन भएन त्यसको पनि विश्लेषण हुनुपर्छ । जहाँसम्म प्रतिनिधिसभाको निर्वाचन हुनुपूर्व वा प्रतिनिधिसभाको निर्वाचन भएपछि मात्र अर्को सरकार बन्ने हो वा होइन भन्ने अहिले छलफल गर्नुपर्ने विषय होइन । यो अविश्वासको प्रस्ताव प्रतिवाद गर्दा प्रधानमन्त्रीले संसद्मा व्याख्या गर्नुपर्ने कुरा हो । हिजो संविधान मस्यौदा गर्दा र संविधान पारित गर्दा नेतृत्व गर्ने पूर्व सभामुख र वर्तमान काननुमन्त्री अहिले पनि संसद्का सदस्य हुनुहुन्छ । कांग्रेसका नेता कृष्ण सिटौला त मस्यौदा समितिका अध्यक्ष नै हुन् । यस विवादका जानकार व्यक्तिहरू उहाँहरू हो । त्यसैगरी मस्यौदा समितिका सदस्यहरूले पनि आफ्नो दललाई के फाइदा होला भनेर होइन, संविधान कार्यान्वयनमा कसरी सकारात्मकता निर्माण गर्न सकिन्छ भनेर संसद्मा छलफल गर्नुपर्छ । सडकमा कानुनव्यवसायीका तर्कहरूको कुनै तुक छैन । यी सबै कुरा हुँदाहुँदै पनि राजनीतिक दलहरूले' फोहोरी राजनीतिक खेलहरू बन्द गर्नुपर्छ । सत्ता भोकलाई सबैले त्याग्न सक्नुपर्छ । नेताहरूले आफूलाई कमजोर सावित गर्न बन्द गर्नुपर्छ । अविश्वासको प्रस्ताव दर्ता भएको अवस्थामा एमालेको जिम्मेवारी त्यसविरुद्ध संसद्मा बौद्धिक प्रतिवाद गर्ने हो । अविश्वासको प्रस्ताव पास भएमा सरकार कसरी बन्छ भनी उपाय जुटाउने दायित्व' नयाँ सरकार बनाउनेको हो, वर्तमान प्रधानमन्त्री र उनको दल एमालेको दायित्व होइन । नयाँ सरकार बनेन भने उहाँ प्रधानमन्त्री रहिरहनु हुन्छ । नयाँ सरकार बन्यो भने उहाँले प्रतिपक्षको नेतृत्व गर्नु हुन्छ । यही हो संसदीय राजनीति ।"
पेलेले ल्याए ओलम्पिक गीत,रियो दि जेनेरियो: पेलेलाई विश्व खेलकुदकै महान् खेलाडी मानिन्छ । उनले आफ्नो देश ब्राजिलका लागि तीन पटक विश्वकप पनि जिते । उनको जादुमयी फुटबल कलाले विश्वलाई नै अचम्मित बनाएको थियो । त्यसैले उनी ब्राजिलमा मात्र होइन दक्षिण अमेरिकाकै सान बनेर उभिएका छन् । यतिबेला उनै पेलेको देश ब्राजिलमा ओलम्पिक खेलकुद आयोजना हुँदै छ । रियो दि जेनेरियोमा आगामी अगस्ट पहिलो सातादेखि सुरु हुने विश्व खेलकुदको महाकुम्भ दक्षिण अमेरिकामा आयोजना हुन लागेको यो पहिलो पटक हो । तर राजनीतिक अस्थिरता र जिका भाइरसको त्रासका कारण यो संस्करण सुरु हुनु अगावै विवादित बनेको छ । त्यसैले यतिबेला पेले पनि निकै तनावमा छन् । तर यसैबीच उनले विश्वको ध्यान तान्न ओलम्पिकलाई जोड्दै गीत सार्वजनिक गरेका छन् । पेलेले खेलकुद गीत आफैं लेखेका छन् र आफैंले गाएका पनि छन् । गायनमा उनलाई बालबालिकाले रूपमा सघाएका छन् । गीतको शीर्षक होप' अर्थात् आशा राखिएको छ । गीतमा ओलम्पिकलाई ब्राजिलको पर्व जसले विश्वलाई आनन्द र उन्मादसहित खुसी बनाउने आसय समेटिएको छ । गत सातामात्र ७५ वर्षको उमेरमा तेस्रो विवाह गरेका पेले संगीतसँग जोडिएको पहिलो पटक भने होइनन् । उनले सन् १९६० मा पनि गीत रेकर्ड गराएका थिए । उनले सन् २००६ मा पनि ब्राजिलका चर्चित गायक तथा गीतकार जिलबर्टो जिलसँग सहकार्य गरेर पेले जिंगा' एल्बम बाहिर ल्याएका थिए । खेलजीवनमा उनले एक हजार तीन सय ६३ खेल खेलेर एक हजार दुई सय १८ गोल गरेका थिए । उनले सिनियर राष्ट्रिय टोलीबाट ९१ खेल खेल्दै ७७ गोल गरेका थिए । पेले विश्वकप फुटबलको इतिहासमा तीनवटा संस्करणको उपाधि जित्ने एकमात्र खेलाडी हुन् । सन् १९९९ मा अन्तर्राष्ट्रिय ओलम्पिक कमिटी (आईओसी) ले पेलेलाई २० औं शताब्दीकै उत्कृष्ट खेलाडीको सूचीमा राखेको थियो । यसैगरी सन् २००० मा विश्व फुटबल महासंघ (फिफा) ले पनि पेलेलाई शताब्दी खेलाडीको सम्मान दिएको थियो ।
