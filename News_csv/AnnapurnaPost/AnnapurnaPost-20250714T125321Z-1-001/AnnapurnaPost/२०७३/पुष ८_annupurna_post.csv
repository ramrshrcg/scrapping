शीर्षक,विवरण
दूरद्रष्टा राजनेता किसुनजी,"नेपाल दिनप्रतिदिन जटिलताको भुमरीमा भासिँदैछ । देशको निर्णायक व्यक्ति हुन रुचाउने नेताहरू कुहिरोको काग भएका छन् । क्रान्तिबाट आएको भन्न रुचाउने प्रधानमन्त्री उनकै समूहभित्रबाट नचिनिने व्यक्तिको रूपमा चित्रित हुन थालेका छन् । नेताहरू नेपाल र नेपालीको भन्दा विदेशीको स्वार्थ र हितमा काम गरिरहेका छन् भन्ने आरोप चौतर्फी लागिरहेको छ । जेलनेल खेपेका, संघर्ष गरेकै व्यक्तिहरू आखिर किन देश र जनताको स्वार्थभन्दा सत्ता र सम्पत्तिका स्वार्थमा समर्पित भए भन्ने चिन्ता चौतर्फी भइरहँदा यी सबै अवस्थाभन्दा भिन्न राजनीतिलाई देशभक्ति र जीवनमुक्तिको एक मार्ग मान्ने कृष्णप्रसाद भट्टराईको आज त्रियान्नब्बेऔं जन्मोत्सव मनाइँदैछ । के पथप्रदर्शकहरूको अभावमा नेपालको राजनीति यो दुर्दशाको अवस्थामा आइपुगेको हो त ? पाँच वर्ष अगाडिसम्म हाम्रो अगाडि रहेका ती नेताको इतिहास हेर्दा भने त्यो स्वीकार्न सक्ने देखिँदैन । किसुनजी जनताको अपार श्रद्धा र विश्वास पाएको नेता हुनुहुन्थ्यो । आज पनि नेपालको पहिलो राजनीतिक दल रहेको नेपाली कांग्रेसलाई दुईतिहाइ बहुमत दिलाउने श्रेय किसुनजीलाई जान्छ । कांग्रेसको सभापति र अन्तरिम सरकारको प्रधानमन्त्रीको हैसियतमा सरकार बनेको ६ महिनामा नेपालको इतिहासमा पहिलोपटक संवैधानिक रूपमा नेपालको सार्वभौमसत्ताको स्रोत नेपाली जनता कायम गर्ने नेपाल अधिराज्यको संविधान २०४७ जारी गराई १३ महिनाभित्र सम्पूर्ण राजनीतिक शक्तिको सहभागितामा शान्तिपूर्ण आमनिर्वाचन गराएकाले कांग्रेसलाई प्रतिनिधिसभामा स्पष्ट बहुमत मिल्यो । निर्वाचनपछि किसुनजी प्रधानमन्त्री बन्दै हुनुहुन्छ भन्नेमा कसैमा द्विविधा नरहेकाले पनि कांग्रेसप्रति जनताले समर्थन दिएका थिए । दुर्भाग्य अस्वाभाविक रूपमा उहाँले निर्वाचनमा पराजय भोग्नुपर्यो । धेरैले नेपालको पछिल्लो दुई दसकभन्दा लामो समयदेखिको दुर्भाग्यको मूल कारण त्यसैलाई मानेका छन् । २०५६ मा तत्कालीन कांग्रेस सभापति र प्रधानमन्त्री गिरिजाप्रसाद कोइराला स्वयंलाई थाहा थियो, उहाँको नेतृत्वमा कांग्रेसको बहुमत आउने छैन । २०५१ सालको मध्यावधि निर्वाचनमा उहाँले आफ्नो अवस्था देखिसक्नुभएको थियो । त्यसपछि रहरले होइन, बाध्यताले निर्वाचनपछिको भावी प्रधानमन्त्री किसुनजी भनेर पार्टी सभापति गिरिजाप्रसाद कोइराला र कांग्रेस पार्टीले घोषणा गरी नेपाली जनतालाई आश्वस्त पारेपछि पुन कांग्रेसलाई नेपाली जनताले स्पष्ट बहुमत दिए । तर त्यो पर्दापछाडि मञ्चन गरिएको नाटक मात्र भएको तथ्य सोचेभन्दा धेरै छिटो उदांगो भयो । नेपालमा राष्ट्रभक्तविरुद्ध भएका पटकपटकका यस्ता षड्यन्त्र र राष्ट्रको अस्मितामाथिका खेलबाडको शब्दचित्र खिचिएको २०५६ चैत ३ को प्रतिनिधिसभाको सम्बोधनसँगै किसुनजी १० महिनामा नै पद छोड्न बाध्य हुनुपर्यो । आखिर किसुनजी के त्यस्ता राजनीतिक गुणहरू थिए ? जसका कारण उहाँ प्रधानमन्त्री हुनुहुन्छ भन्ने विश्वासमा दुईदुईपटक नेपाली जनताले बहुमत कांग्रेसलाई दिए । अर्को शब्दमा किसुनजीले नेपालीमाझ छोडेको लिगेसी के हो ? भन्नेबारेमा जनस्तरको कुरै छोडौं, बौद्धिकस्तरमा समेत बहस छलफल जति हुनुपर्ने हो, त्यति भएको पाइन्न । आज हामी राम्रा उदाहरण वा आदर्श व्यक्तिको खडेरी परेको बन्जर मुलुकका नागरिक भएका छौं । जुन आजको वास्तविक भए पनि केही वर्ष अघिसम्म त्यो अवस्था नरहेको तथ्यबाट नयाँ पुस्ता अवगत हुन जरुरी छ । निडर राष्ट्रवादी २०५७ सालबाट करिबकरिब सक्रिय राजनीतिबाट अलि टाढा रहनुभएका किसुनजी २०६३ पछि पटकपटक बक्तव्यमार्फत पुनः राष्ट्रियतासँग जोडिएका मुद्दाहरूमा सक्रिय देखिन भयो । उहाँलाई चिन्ता परिवर्तनको नाममा २०४७ को संविधानबाट प्राप्त राजनीतिक स्थिरतासहितको उपलब्धि कतै गुम्ने हो कि भन्नेमा बढी नै थियो । २०६३ वैशाखको पहिलो हप्ता राजाको आह्वानमा छलफलका लागि किसुनजी नारायणहिटी दरबार जानुभयो । निकै ठूलो हल्ला चलेको थियो, किसुनजीको नेतृत्वमा सरकार बन्दैछ । भित्र राजालाई संवैधानिक मर्यादामा बसेर २०४७ को संविधानको पूर्ण परिपालनाको प्रतिबद्धता अघि कुनै कुरा नबढ्ने कडा सन्देश दिएर फर्कंदै गर्दा दक्षिण ढोकामा पत्रकारहरूले घेरे, किसुनजी भन्नुभयो, 'म त राजावादी हुँ ।' ठिटा पत्रकारहरूले जिब्रो टोके । २०६३ पुसमा उहाँको ८४ औं जन्मदिन हिमालयन होटेलमा मनाइयो, सत्ता राजनीतिले बहिस्कार गरेर निलम्बनमा राखिएका राजा र राजपरिवारका सदस्य पनि किसुनजीका आमन्त्रित पाहुना थिए । किसुनजीले घोषणा गर्नुभयो, 'अरू तीन सय वर्ष नेपालमा राजतन्त्र चाहिन्छ ।' २०६४ असोजमा कांग्रेसले गणतन्त्रमा जाने निर्णयको भोलिपल्ट स्वहस्ताक्षरित पत्र पार्टी सभापति र महासमिति सदस्यलाई सम्बोधन गर्दै किसुनजीले कांग्रेस पार्टी त्यागेको घोषणा गर्नुभयो । ०६२६३ को जनआन्दोलन वरिपरिका यी ऐतिहासिक घटनाहरू नेपालका कतिपय पेसेवार बुद्धिजीवी र राजनीतिकर्मीको लागि किसुनजीमाथि घृणा र अनर्गल प्रचार गर्न पर्याप्त सामग्री थिए । जुन संस्थासँग आबद्ध राजाहरूले ३२ वर्षको उमेरमा २०१६ सालमा प्रतिनिधिसभाको सभामुख भइसकेको व्यक्तिलाई १४ वर्षभन्दा बढी समय जेलमा कोचे त्यसको आवश्यकता र औचित्यको वकालत किन किसुनजी गर्दै हुनुहुन्छ भनेर यसको गहिराइमा जाने प्रयास कसैले गरेन । न त राजतन्त्र विस्थापनपछि अति आवश्यक राष्ट्रवादी वैकल्पिक संस्था वा शक्ति निर्माणमा कसैको ध्यान गयो । २०३३ सालपछि बीपीमाथि भएको मण्डले आक्रमणको पुनरावृत्ति किसुनजीमाथि भयो । प्रजातन्त्रको लागि जीवनभर संघर्ष गर्नुभएका किसुनजी राजावादी र राजाहरूको दौराको फेरो समातेर जीवनभर सत्ता र शक्तिमा पुगेकाहरू ठूला हैसियतका गणतन्त्रवादी भएको झूटो प्रचार गरियो । बौद्धिक दिवालियापनको योभन्दा टिठलाग्दो दृश्य सायदै विश्वमा कहीँ देखिएला । यो बौद्धिक स्तरले नेपालको राष्ट्रियताको संवेदनशीलतालाई पटक्कै बुझ्न नसकेका कारण पछिल्लो एकदसकका एकपछि अर्को घटनाले देश विभाजन र विखण्डनको सँघारमा उभिएको छ । यो दृश्य झल्झल्ती देखेका कारण किसुनजीले २०६४ असोज ९ को सन्देशमा संघीयता र गणतन्त्रको निरर्थकको अभ्यासमा लागेर कांग्रेसले आफ्नो ऐतिहासिक जिम्मेवारी बिर्सेको उल्लेख गर्नुभएको थियो । त्यसैगरी धर्म निरपेक्षको विषवृक्षको पक्षमा किसुनजी कहिल्यै हुनुहुन्थ्यो । २०६६ फागुनमा वनकालीमा कालीबाबाबाट आयोजित एउटा धार्मिक अनुष्ठानमा पत्रकारले सोधेको प्रश्नमा किसुनजीले भन्नुभयो, 'नेपाल फेरि हिन्दु राष्ट्र हुन्छ । नेपाललाई धर्म निरपेक्ष बनाउने नेताहरू अदूरदर्शी, पटमूर्ख र अविवेकी मात्र होइनन्, चण्डाल पनि हुन् । ८५ प्रतिशत हिन्दु भएको मुलुक हिन्दु राष्ट्र नभए के हुने ? नेपाल हिन्दु राष्ट्र थियो, आज पनि छ र भोलि पनि हिन्दु राष्ट्र नै रहनेछ ।' (बाइबल र माओवाद, चौथो संस्करण, ६९) । जनआन्दोलनको आधारपत्र तथाकथित बाह्रबुँदे दिल्ली सहमतिमा समेत धर्म निरपेक्ष, गणतन्त्र र संघीयता उल्लेखसम्म नगरिएकोमा जनतालाई झुक्काएर भित्र्याइएका यी एजेन्डाले देश कमजोर पारेर नेपालीको अस्तित्व संकटमा पर्ने स्पष्ट देखेकाले तत्कालमा जति नै अलोकप्रिय भए पनि आफूले देखेको दूरगामी दृष्टिकोण कठोरतापूर्वक राख्नुभएकाले नै किसुनजी हिजोभन्दा आज बढी सान्दर्भिक देखिनुभएको छ । यसै सन्दर्भमा प्राडा दुर्गाप्रसाद भण्डारीले लेख्नुभएको छ, 'किसुनजी आफैंमा अध्ययनशील हुनुहुन्थ्यो । हाम्रा धेरै राजनेताहरू अध्ययनबाट मुक्त भइसकेका छन्, त्यही भएर कल्पनाशीलता छैन अरूमा । कल्पनाशील र सिर्जनात्मक हुन पनि पढ्नुपर्ने हुन्छ । पढाइका नाममा प्रागैतिहासिक सिद्धान्त र मेनुफेस्टो घोकेर समाजमा सुगा सवाइ सुनाउने नेताहरूको यहाँ कुरा गर्न खोजिएको होइन । पछिल्लो समयमा उहाँका अभिव्यक्तिलाई लिएर धेरैले उहाँलाई एन्टिकरेन्ट भन्ठाने । वास्तवमा उहाँले दूरदर्शितासहितको कुरा गर्नुभएको रहेछ । आजको असहज स्थिति, अराजक माहोलप्रति किसुनजीको भविष्यवाणी धेरैअघि आइसकेको रहेछ ।' (किसुनजी, २८०) सच्चा प्रजातन्त्रवादी २०१७ साल पुस १ गतेको घटनापछि श्रद्धेय नेताहरू बीपी कोइराला र गणेशमान सिंहसहित किसुनजी सुन्दरीजलको बन्दीगृहमा राखिनुभयो । राजासँगको लामो आन्तरिक छलफलपछि तत्कालीन कार्यवाहक सभापति सुवर्णशमशेरले १६ मे १९६८ मा संवैधानिक विकासको निम्ति राजालाई सहयोग गर्ने वक्तव्य जारी गर्नुभयो । बीपी र गणेशमानजीले उक्त वक्तव्यको समर्थन गर्नुभएकाले उहाँहरू त्यसको पाँच महिनापछि रिहा हुनुभयो भने किसुनजी एक्लो व्यक्ति थप २० महिना जेलमै रहनुभयो किनकि रिहाइको लागि कुनै पनि सर्त उहाँले स्विकार्नुभएन । (यस सम्बन्धमा किसुनजी स्वयंको महत्त्वपूर्ण कथन पढ्नुहोस्, मेरो म, ८९) । निसर्त रिहाइ उहाँको बटमलाइन रह्यो । अरूको स्वतन्त्रताको हनन नगरेसम्म व्यक्तिको मानवीय स्वतन्त्रताको सीमा र सर्त राखिनु हुँदैन भन्नेमा उहाँ दृढ निश्चित हुनुहुन्थ्यो । कृत्रिम रूपमा व्यक्तिगत स्वतन्त्रताका अगाडि जतिसुकै शक्तिशालीबाट छेकबार खडा गरिन्छ भने त्यो आफूलाई स्वीकार्य छैन भन्ने उहाँको अविचलित अडान रहन गयो । यसरी नेपालमा प्रजातान्त्रिक शासन व्यवस्था स्थापनार्थ किसुनजीले सुरुमा लगातार १० वर्ष ३ महिना र पछिसमेत गरेर जम्मा १४ वर्ष ३ महिना बन्दी गृहमा बिताउनुभयो । त्यसको अलावा बीपी र गणेशमानजीले २०२५ सालमा छुटेर भारत निर्वासनमा गई हिंसात्मक सशस्त्र संघर्षको आह्वान गर्नुभयो, जसलाई किसुनजीले स्विकार्नुभएन र बीपीलाई त्यो मार्ग त्यागेर नेपाल फर्किएर अहिंसाको मार्गबाट प्रजातन्त्रको संघर्ष अघि बढाउने उत्पे्ररित गरिरहनुभयो । विदेशमा बसेर मुलुकसमेत कमजोर बन्ने उहाँको विश्लेषणलाई कालान्तरमा बीपीले स्विकार्नुभयो र २०३३ पुस १६ मा राष्ट्रिय एकता र मेलमिलापको नीति लिएर नेपाल फर्कनुभयो । मतदानबाट निर्वाचित भएर आउने अनि गैरजिम्मेवार ढंगले जसरी पनि शासन चलाउनुलाई किसुनजीले प्रजातन्त्र मान्नुभएको छैन । जनतालाई सुसूचित गराई जनअभिमत प्राप्त गरी शासन सञ्चालन गर्ने अवसर प्राप्त गर्नु एउटा पक्ष हो भने प्रजातन्त्र त्योभन्दा ठूलो र संवेदनशील विषय हो । २०५६ चैत ३ गते प्रतिनिधिसभामा दिएको लिखित सम्बोधनमा आफ्नो झन्डै ६ दसक लामो राजनीतिक प्रयोग र अनुभवको सार खिच्दै किसुनजीले भन्नुभयो, 'मुलुक नसोचेको संकटको अवस्थामा छ । यो संकटको अवस्थाको कारण कहीं बाहिर छैन, हामीभित्रै छ । यसमा पद्धतिको कुनै दोष छैन । हाम्रो प्रवृत्ति दोषी छ । प्रजातन्त्रमा हुने राजनीति र गैरप्रजातान्त्रिक अवस्थामा हुने राजनीति एकै किसिमको हुँदैन तर हाम्रो राजनीतिका केही पात्रले दुवैलाई एकै ठानेको प्रतीत हुन्छ । प्रजातन्त्रको राजनीतिमा मूल्य, पद्धति र नैतिक पक्ष सशक्त हुन्छन् । तिनको अभावमा प्रजातान्त्रिक शासन पद्धति निर्धो हुन जान्छ र आजको हाम्रो संकट पनि त्यही नै हो ।' किसुनजीले आजभन्दा १७ वर्षअघि व्यक्त गर्नुभएको यी विचार आज अझ शाश्वत र सान्दर्भिक देखिएका छन् । किसुनजी प्रजातन्त्रको मूल्य, पद्धति र नैतिक पक्षलाई सजीव राखेर नेपालमा राजनीति नेतृत्व गर्ने झन्डै अन्तिम व्यक्तिको रूपमा रहनुभएको छ । देश, प्रजातन्त्र र पार्टीलाई आफूभन्दा धेरै ठूलो ठानेकै कारण आफूलाई पाँच वर्षको लागि प्रधानमन्त्री बनाउने भनी बहुमत ल्याइएको अवस्थामा आफ्नै नेतृत्वमा मध्यावधि निर्वाचनको घोषणा गर्ने सशक्त नैतिक आधार हुँदाहुँदै पनि उहाँले १० महिनामै प्रधानमन्त्रीबाट राजीनामा दिएर राजनीतिबाट झन्डै हराएको अवस्था स्विकार्नुभयो । मूल्य, पद्धति र नैतिकताको खडेरी परेकाहरूसँग सत्ता झगडामा अल्झिएमा ठूलो कष्टका साथ स्थापित प्रजातन्त्र संकटमा पर्ने र देश र जनताले अझ दुःख पाउनुभन्दा स्वयंले अपमानको घुट पिउनुलाई उहाँले श्रेयस्कर देख्नुभयो । निस्पृयताका यस्तै गुणहरूका कारण उहाँलाई सन्तनेता भनिएको हो । यो महानताको कोसौं टाढासमेत आजका राजनीतिक नेताहरू नभेटिनु नेपालले भोगेको आजको दुरवस्थाको प्रमुख कारण रहेको छ ।"
"पृथ्वीनारायण शाह, महेन्द्र र वर्तमान नेपाल","केही दिन पहिले प्रधानमन्त्री पुष्पकमल दाहालले अभिव्यक्ति दिएः संघीयता, गणतन्त्र र धर्म निरपेक्षतालाई समाप्त गर्ने षड्यन्त्र भइरहेका छन् । षड्यन्त्रबाट संविधान उल्टाउनु सामान्यतया प्रजातान्त्रिक मुलुकहरूमा अपराध मानिन्छ । तर संविधान (अर्थात् नेपालको संविधान २०७२) र तीन महत्वपूर्ण उपलब्धि भनी प्रचारित संघीयता, गणतन्त्र र धर्म निरपेक्षता लागू गर्न नसकिएको र लागू हुन असम्भव ती व्यवस्था संविधानको पानामा सीमित छ । त्यसलाई नेपाली जनताले स्वेच्छा र विधिवत् रूपमा अपनाएका छैनन्, ग्रहण गरेका छैनन् । अहिले सञ्चारमाध्यममा अत्यधिक आकार र संख्यामा रुचाइएका केही व्यक्ति र प्रवृत्तिलाई विश्लेषण गर्ने हो भने यो स्पष्ट हुन्छ । विद्वान् प्राध्यापक जगमान गुरुङको पृथ्वीनारायण शाहबारे आख्यान मात्र हैन, राष्ट्र रचयिताका रूपमा उनलाई प्रस्तुत गर्ने र स्विकार्नेहरूको संख्या ह्वात्तै बढेको छ । गणतन्त्रवादीहरूसमेत त्या मिसनमा सामेल छन् । पृथ्वी जयन्तीलाई राष्ट्रिय महत्वका सार्वजनिक छुट्टीको सूचीबाट हटाउनु गल्ती मात्र थिएन, एउटा प्रायोजित गद्दारीको हिस्सा थियो र कसैको आदेश पालनाका निमित्त पात्र त्यसबेलाका गृहमन्त्री कृष्णप्रसाद सिटौला अघि सारिएका थिए । अहिले पृथ्वीनारायण मात्र हैन, राजा महेन्द्रलाई प्रखर राष्ट्रवादी तथा दूरदर्शी अनि नेपालका सार्वभौम अखण्डका प्रबल हिमायतीका रूपमा स्विकार्नेहरूको संख्या ह्वात्तै बढेको छ, सामाजिक सञ्जालका लाइक्स' र टिप्पणीलाई एउटा आधार मान्ने हो भने । अर्को अर्थमा मुलुकमा बलियो, भरपर्दो, मुलुकप्रति बफादार र बाह्य हस्तक्षेपविरुद्ध उभिन सक्ने अभिभावक' को खोजी पनि भइरहेको छ । तेस्रो लामो पृष्ठभूमिको प्रवृत्तिमा नगई खासगरी भूकम्पबाट आक्रान्त अवस्थामा नाकाबन्दी लगाएपछि अति अलोकप्रिय बनेको भारतका राजदूतले नेपाली नेताहरूलाई दिन गरेको राजनीतिक सुझाव र त्यसलाई ग्रहण गर्ने नेताहरू यता आएर अभूतपूर्व रूपमा अलोकप्रिय मात्र हैनन्, उनीहरूको खलनायकीकरण हुँदैछ, जनताका नजरमा । भारतले आफ्नो परम्परागत हैसियत पुनः प्राप्त गर्न या त नेपाली राजनीतिमा भद्दा हस्तक्षेप बन्द गर्नुपर्छ । नेपाल राज्यबाट मधेस टुक्रिन सक्छ भन्ने अभिव्यक्ति दिने नेताहरू राजदूतको निर्देशनमा राजनीतिक निर्णय लिने या फेर्ने देखिनुलाई नेपालीहरूले पक्कै रुचाएका छैनन् । दुर्भाग्य, यी नेताहरूको अनुहार र राजनीति संघयीता, धर्म निरपेक्षता र गणतन्त्रसँग जोडिएको छ । त्यसलाई जनताबाट अनुमोदन गराइएन । संविधानमा ती शब्द सूचीकृत गरेर मात्र तिनलाई संस्थागत गर्न सकिन्न । त्यसैले प्रधानमन्त्री दाहालले भनेको षड्यन्त्र, षड्यन्त्र नभएर विगत १० वर्षको राजनीतिविरुद्ध अपेक्षित र स्वाभाविक जनताको प्रतिक्रिया हो । भारतप्रतिको आलोचनात्मक टिप्पणी र अभिव्यक्तिले पनि सामाजिक सञ्जालमा त्यत्तिकै बढी नकारात्मक टिप्पणी या लाइक्स' पाउने गरेका छन् अहिले । यो नेपाल भारत सम्बन्ध दाहालको भ्रमणपछि ट्र्याक' मा आएको संकेत हैन । वर्तमान संविधान कांग्रेस, माओवादी, मधेसी मोर्चा र एमालेले काँध थापेको एउटा दस्ताबेज हो, बाह्रबुँदेयताको सन्दर्भमा कुरा गर्दा । तर निसर्त रूपमा कसैले अपनाएको छैन त्यसलाई । मधेसी मोर्चाले भारतीय राजदूतको सुझावपछि प्रस्तावित संशोधनपछि संविधान स्विकार्न सकिने संकेत दिएको छ, तर जनताबाट तिरस्कृत नेताहरूले गरेको निर्णयले मात्र संविधानको स्वीकार्य बढाउँदैन । माओवादीले सशर्त रूपमा सात प्रदेशको सिद्धान्तलाई मानेको अडान लिएको छ भने एमालेले त अरू विषय मिल्ने भएमा संघीयता स्विकारेको अभिव्यक्ति सार्वजनिक गरेको छ, उच्चतम नेतृत्व तहबाटै । पार्टी अध्यक्ष केपी ओलीले राजा वीरेन्द्रको प्रयासमा स्थापित पाँच विकास क्षेत्रलाई नै उत्तरदक्षिण सिद्धान्तका आधारमा प्रान्त बनाउन सुझाव दिएका छन् । गिरिजाप्रसाद कोइरालालाई राष्ट्रपति बनाउने सर्तमा गणतन्त्र स्विकारेको नेपाली कांग्रेस राजालाई हिन्दु धर्म' को आधारबाट वञ्चित गर्न ल्याइएको धर्म निरपेक्षता र त्यत्तिकै रहस्यपूर्ण तरिकाबाट बिनाबहस ल्याइएको संघीयता यता आएर तासको महलको खम्बाका रूपमा चित्रित हुन थालेका छन् र त्यसैले संघीयता, गणतन्त्र र धर्म निरपेक्षताबारे कोठे षड्यन्त्र हैन, खुला अस्वीकार्य देखिन थालेको छ । यसबाट अर्को पाठ पनि लिनु जरुरी छ, परिवर्तनकामी शक्तिहरूले । केही नेता र विदेशी अनुमोदनबाट मात्र ल्याइएका एजेन्डाहरूलाई सार्वभौम जनताले बिरलै स्विकार्ने गर्छन् अन्ततः । परिवर्तन जनताका नाममा र जनताका लागि भनेर ल्याइयो, तर त्यसलाई संस्थागत गर्ने भूमिकाबाट उनीहरूलाई वञ्चित गरियो । अहिलेको विरोधाभास, त्यसबाट उत्पन्न संविधानको अस्वीकार्य र दाहालले बुझ्न थालेको षड्यन्त्र जनतालाई महत्वपूर्ण प्रक्रिया र निर्णयबाट वञ्चित या निषेध गरेकै कारण देखा परेका हुन् । राजा हुँदा ज्ञानेन्द्रले सत्ता हातमा लिएर आलोचित बने । माओवादी र आतंकवाद नियन्त्रित गरी तीन वर्षमा सत्ता दलहरूलाई सुम्पिने उनको घोषणा र कदम प्रचलित संविधान तथा राजनीतिको व्यावहारिक पक्ष दुवैबाट त्रुटिपूर्ण देखा पर्यो । माओवादीलाई जसले समर्थन गरिरहेको छ भन्ने त्यसबेलासम्म सम्भवतः अनुमानको मात्र विषय थियो, तर भारतले माओवादीलाई पूर्णरूपमा प्रवद्र्धन र संरक्षण दिएको त्यसको आठ महिनापछि बाह्रबुँदेमार्फत मात्र पुष्टि भयो । बुधबार शाहको अभिव्यक्तिमा बाह्रबुँदेका हिरो' र पछि श्याम शरणमार्फत राष्ट्रवादी' को पगरी पाएका बाबुराम भट्टराई सबभन्दा बढी आक्रोशित हुनुले उनको दारीमा कपास' देखिएको छ । तर नेपाली राजनीति र बाबुरामकै शब्दमा तालाचाबी' अहिले कहाँ पुगेको छ, त्यसबारे उनले जवाफ दिनुपर्ने समय आएको छ । किनकि अब भूमिगत राजनीतिमा छैनन् उनी । कृष्ण सिटौला र भट्टराई क्रमशः नेपाली एकीकरणविरुद्ध तथा नेपाली राजनीतिको तालाचाबी अन्यत्रै बुझाउने डिजाइन' का सूत्रधार थिए भन्ने कुरा उनीहरूकै हिजोका समर्थकहरूले भन्न थालेका छन् । तर जनता जागृत भएको वर्तमान अवस्थामा जवाफदेहीताबाट उनीहरू पन्छिन पाउँदैनन् । संसद्को गतिरोध र राजनीतिक दलहरूबीचको मतभेद सम्बोधन गर्ने या सबै मिलेर राष्ट्रिय हित पहिचान गरी त्यसलाई हितभन्दा माथि राख्ने चरित्र नेताहरूले देखाउने विश्वास कसैले गरेका छैनन् । ज्ञानेन्द्रले पहिलो आलोचना सत्ता ग्रहणका कारण मुलुकभित्रै र अर्को प्रायोजित आलोचना माओवादीका बाह्य संरक्षकबाट सहनुपर्यो । उनलाई आलोचना गर्ने त्यस्तो मुलुकभित्र राजसंस्थाको पक्षधर समूह थियोः किन गुपचुप असंवैधानिक निर्णय' बाट हटाइँदा नारायणहिटी छोडे उनले ? तर उनले प्रदर्शन गरेको अदम्य र अभूतपूर्व साहस, दायित्वबोध र त्यसबाट निर्देशित निर्णय थियो, दरबार छोड्ने, तर मुलुक नछोड्ने अनि जनताले दिएको कुनै पनि हैसियत स्विकार्ने । त्यससँगै उनले श्रीपेच र राजदण्ड जनताको सुरक्षित संरक्षण' मा सुम्पिने निर्णय पनि गरेका थिए । तर दुर्भाग्य के भट्टराईले या उनको नियन्त्रणमा रहेको तर दाहालको नेतृत्व देखिएको माओवादीका तर्फबाट त्यति स्वतन्त्र रूपमा र नेपाली जनतालाई विश्वास गरेर निर्णय गरे होलान् कहिल्यै ? अहिले पूर्वराजा र नेपाली जनता पीडा र मुलुकप्रतिको मायाका कारण एकै सूत्रमा बाँधिएका छन् । ०६३ पूर्व मुलुकले उपभोग गर्दै आएको स्वतन्त्रता, सम्मान र निर्णयको हक बाह्रबुँदेका हस्ताक्षरकर्ताले बाहिर बुझाएका छन् । नेपालको स्थायी सत्ता भनेकै राष्ट्र र राष्ट्रवासी नै हुन् । त्यसैले यसलाई सबल पार्ने भाषा, धर्म, संस्कृति, इतिहास एवं त्यसले बोकेको आस्था र विश्वास त्यसको बलियो जग हो । त्यो नै सार्वभौम सत्ताको मूल आधार हो । वास्तवमा ज्ञानेन्द्र शाहको यो अभिव्यक्ति नै यो नै सार्वभौसत्ताको सर्वमान्य आदर्श र सिद्धान्त हो । राष्ट्र र राष्ट्रवासी या नेपालीले आफ्नो हैसियत नवीकरण गरिराख्नु पर्दैन । त्यो पहिचान शाश्वत हो । तर जनताबाट निर्वाचित नेताहरूले नेपाली जनतालाई उपेक्षा गरेर बाहिरबाट सञ्चालित भएकाले नै अहिले राष्ट्रियता, स्वाभिमान र सर्वभौमसत्ता कमजोर भएको हो । उनको यो अभिव्यक्तिले अर्को एउटा बहस पनि चलाउनेछ, अहिलेको अराजक, निराशाजनक र अनिश्चित अवस्थामा । एकीकरणपछि यो मुलुकको सञ्चालन राजाको नेतृत्वमा भए पनि आधुनिकता र राज्यको आधिकारिकताको विस्तार भइ नै रह्यो, मुलुकभित्र र अन्तर्राष्ट्रिय जगत्मा । तर त्यो आधिकारिकता केही व्यक्तिको हातमा पुग्यो । ०६३ यता र उनीहरू कुनै पनि रूपमा जवाफदेही बनेनन्, अनि दण्डहीनताको संस्कृतिबाट हदैसम्मको फाइदा लिन सफल भइरहेका छन्, स्थापनापक्षीय नेताहरूको त्यो समूह । त्यही दण्डहीनताको संस्कृति कायम राख्न न्यायपालिकाको स्वतन्त्र र शक्ति पृथकीकरणको सिद्धान्त समाप्त गरियो, सर्वोच्च अदालतका प्रधानन्यायाधीशलाई प्रधानमन्त्री बनाएर । प्रजातन्त्रका आधारभूत सिद्धान्त कुल्चेलगत्तै यता आएर संघीयताका नाममा देखा परेका अस्पष्टता, पहाड, मधेस विभाजन, असहिष्णुता तथा जातीय सद्भाव भड्काउने खेलले मुलुककै एकतामा आघात पुर्याएको छ । संसद्को गतिरोध र राजनीतिक दलहरूबीचको मतभेद सम्बोधन गर्ने या सबै मिलेर राष्ट्रिय हित पहिचान गरी त्यसलाई हितभन्दा माथि राख्ने चरित्र नेताहरूले देखाउने विश्वास कसैले गरेका छैनन् । अर्कोतिर प्रमुख राजनीतिक दलहरूका घोषित र लिखित आदर्श जे भए पनि उनीहरू त्यसबाट टाढिएका छन् । नेपाली कांग्रेस बीपी र कृष्णप्रसाद भट्टराईको पार्टी रहेन । त्यस्तै एमाले या माओवादी राष्ट्रिय स्वाभिमान र लोकतन्त्रका आदर्शबाट निर्देशित छन् भन्ने अवस्था पनि गुमिसकेको छ । राप्रपा नेपालसमेत सम्झौता अवसरवादको तहतर्फ आकर्षित भइरहँदा बहस पृथ्वीनारायण तथा राजा महेन्द्रतर्फ आकर्षित हुन थालेको हो । त्यो अस्वाभाविक हैन । किनकि लोकतन्त्र र मुलुकको अस्तित्वबीच रोजाइ सीमित हुने अवस्थामा सबैले बुझ्नुपर्छ, जनताको निर्णय के हुन्छ ।"
असल अभिभावक कसरी बन्ने ?,"अल्बर्ट आइन्स्टाइन कक्षा ६ मा पढ्दै गर्दा अभिभावकलाई विद्यालयबाट पत्र आयो । जसमा लेखिएको थियो, 'तिम्रो छोराले पढ्न सक्दैन, अरू विद्यार्थीसँग स्तर नै मिल्दैन । त्यसैले भोलिदेखि विद्यालय नपठाउनू ।' आमाले पत्र पढेर आइन्स्टाइनलाई भन्नुभयो, 'बाबु, विद्यालयले भनेको छ, तिम्रो पढाइको स्तर अरू विद्यार्थीभन्दा उच्च छ, विद्यालयले तिम्रो स्तरलाई पढाउन सक्दैन रे, त्यसैले तिमी भोलिदेखि घरमै बसेर अध्ययन गर्नू ।' आइन्स्टाइनले विश्वास गर्नुभयो र घरमै अध्ययन गर्न थाल्नुभयो । उनै आइन्स्टाइनलाई आज हामी भौतिकशास्त्रका वैज्ञानिक भनेर चिन्छौं, जसले क्वान्टम थ्योरी पत्ता लगाएर विश्वलाई ठूलो योगदान पुर्याएका छन् । कुनै पनि बालबालिका ठूलो मान्छे बन्न घरबाट सकारात्मक सहयोग र शिक्षा हुनुपर्दछ भन्ने उदाहरण हो यो । आजका अभिभावकले हाम्रा बालबालिकाको बारेमा विद्यालयबाट यस्तो पत्र आएमा यति सकारात्मक भएर आफ्ना छोराछोरीमाथि साहस भर्न सक्छौं कि सक्दैनौं ? कक्षा १० को परीक्षा चलिरहेको र एसएलसीको तयारीमा जुटिरहेका बालबालिकालाई एउटा तनावको समय हो अहिले । मानव विकासमा शिशु अवस्थादेखि लिएर वृद्धावस्थासम्म पनि वस्तुगत ज्ञान एवं विषयगत ज्ञानको लागि पलपलमा शिक्षाको आवश्यकता रहन्छ । त्यसैले नै मानव सभ्यतामा शिक्षा र मानिसबीच महत्त्वपूर्ण सम्बन्ध बन्यो । शिक्षा नै एउटा त्यस्तो माध्यम हो, जसले क्षमतावान्, निर्णय लिने क्षमताको विकास गर्दै नैतिक एवं आध्यात्मिक ज्ञान प्रदान गर्छ । नकारात्मकताबाट सकारात्मकतातिर लग्न महत्त्वपूर्ण भूमिका खेल्ने माध्यम पनि शिक्षा नै हो । तर अहिले शिक्षाको परिभाषा कुनै पनि स्तरको डिग्री हासिल गर्नु, त्यसपछि राम्रो एकेडेमिक करियर स्थापना गरेर सन्तोषजनक रोजगार पाएर प्रशस्त पैसा कमाउन सफल हुन् भन्ने बुझिन्छ । नतिजामुखी शिक्षा जुन अरूलाई देखाउँदा काम लिन सकिन्छ, त्यो शिक्षाको खाँचो छ, आजका हामीलाई । सबै अभिभावकको चाहना आफ्ना छोराछोरीले अब्बल दर्जाको नम्बर प्राप्त गरून् र आफ्नो करिएर बनाऊन् । हरेक विद्यालयको चाहना अरू विद्यालयले भन्दा धेरै प्रतिशत नम्बर ल्याएर विद्यालयको इज्जत बढोस्, धेरै विद्यार्थी आकर्षण गर्ने र व्यावसायिक फाइदा लिन सकोस् भन्ने नै हुनुपर्छ । यी सबैको अपेक्षाका पात्र हुन् विद्यार्थी र अभिभावकको इच्छा र सपना अनि विद्यालयको चाहना पूरा हुन्छ तिनै कलिला बालबालिकाबाट । त्यसैले यसपटक पनि उत्कृष्ट परिणाम हासिल गर्नुपर्ने लक्ष्य राख्दै कक्षा १० का विद्यार्थीलाई धेरैजसो विद्यालय र अभिभावकले पेलान दिइरहेका छन् । मनोविज्ञान बुझ्ने हरेक बालबालिकाको मनोविज्ञान र क्षमता अनि रुचि फरकफरक स्तरको हुन्छ । सबै अभिभावक र विद्यालयको चाहना उस्तै हुन्छ । सबैले बराबर अंक प्राप्त गरून्, जुन असम्भव प्रायः हुन्छ । अर्कोतिर कक्षा १० मा पुगेका बालबालिकाको उमेरका कारण, शरीरमा हुने वृद्धि विकास, हर्मोनको कारण एवं मनोविज्ञान विल्कुल फरक तरिकाको हुन्छ । यो उमेरमा हुने शारीरिक र मानसिक परिवर्तनले उनीहरूको ध्यान अध्ययनमा मात्र नजाने, मनमा अनेक सोचाइ आउने हुन सक्छ । उनीहरूको सोचाइ बुझेर अभिभावक र विद्यालयले व्यवहार गर्न जानेन भने नकारात्मक र दुःखद स्थिति भोग्नुपर्ने बेला पनि यही हो । एकातिर अभिभावकको सपना र विद्यालयको चाहना अनि अर्कोतिर यो उमेरका बालबालिकाको मनोभावना सबैको सामन्जस्य भएन भने परिणाम सुखद नभएर दुःखद हुन सक्छ । त्यसैले यसमा अभिभावक, विद्यालयको वातावरण, शिक्षकको भूमिका अनि स्वयं बालबालिकाको पढाइप्रतिको सकारात्मक सोचाइ र आफ्नो तर्फबाट सक्दो प्रयास महत्त्वपूर्ण हुन आउँछ । महँगो विद्यालयमा धेरै शुल्क तिरेर पढाउने अभिभावकलाई सबै जिम्मेवारी विद्यालयको हुन्छ भन्ने धारणा पनि भेटिन्छ । कति अभिभावकलाई जसरी हुन्छ कक्षा १० मा पेलान दिएर एसएलसीमा उत्कृष्ट अंक ल्याउनुपर्छ भन्ने मान्यताले थिचेको छ । किनकि भोलि छोराछोरी डाक्टर, इन्जिनियर केके बनाउने हो, तीन घन्टाको एसएलसी नतिजाले निर्धारण गर्दछ । घरको वातावारण शान्त र सहज बनाउने छोराछोरी असल बनून्, ठूला मानिस बनून् भन्ने अभिभावकको चाहना नराम्रो पटक्कै होइन । सरसर्ति हेर्दा हामीले तर त्यसको लागि अभिभावकको भूमिका के हुनुपर्दछ, त्यो महत्त्वपूर्ण पक्ष हो । घरको वातावरण शान्त, प्रेमपूर्ण, सहज हुनुपर्दछ ताकि परिवारका सदस्यबीच जुनसुकै कुरा अभिव्यक्त गर्न सकिने वातावारण होस् एकअर्कामा । घरमा परिवारबीच, आमाबाबाबीच मनमुटाव भइराख्छ भने छोराछोरीले पढाइमा ध्यान दिन सक्दैनन् । आमाबाबाबीचको टकराव, मनमुटाव र झगडाले उनीहरूलाई असर गरिरहेको हुन्छ । छोराछोरीप्रति जुन अपेक्षा राखिएको छ, त्यो पूरा भएको देख्न, उनीहरूका सबै कुरा बुझेर आफ्नो व्यवहार सकारात्मक बनाउनुपर्दछ अभिभावकले । वातावरण र परिस्थिति सहज बनाउँदै वर्तमानमै सुखी र खुसी पारिवारिक जीवन बिताउन चाहेका छौं कि अहिले तनाव लिएर भविष्य खुसी बनाउने निर्णय गरेका छौं, त्यता ध्यान पुर्याउन नसकेको हो कि ? वर्तमान समेट्न नसक्दा भविष्यका सपनाले दिएका कष्टकर अनुभूति समाजमा नसुनिने होइनन् र पनि सन्तुलनको जीवन, सन्तुलनको पारिवारिक भूमिका र छोराछोरीप्रतिको सपना र अपेक्षा सन्तुलित नभएर पछुताउने अभिभावकको कमी पनि छैन यहाँ । छोराछोरीको इच्छा र क्षमताअनुसार आफ्नो करियर निर्धारण गरून् भन्ने अभिभावकभन्दा आफूले पूरा गर्न नसकेका सपना छोराछोरीले पूरा गरिदिऊन् भन्ने चाहना रहेको धेरै अभिभावकबाट सुन्न पाइन्छ । आफ्ना सपना र अपेक्षाअनुसार छोराछोरी बनून् भन्नको लागि घरबाटै शिक्षा, संस्कार र व्यवहार सिकाइएको छ कि छैन त्यो महत्त्वपूर्ण पक्ष हो । आवश्यक निगरानी राख्ने हामी वास्तविक चासो मात्र राख्छौं छोराछोरीप्रति कि अनावश्यक दबाब दिने काम गर्दछौं ? नियमित रूपमा छोराछोरीलाई पनि समय दिने र विद्यालयसँग छोराछोरीको विषयमा बुझ्ने र कमजोरी पक्ष सुधार्ने काम गरेका छौं कि नतिजा अपेक्षाअनुसार नआउँदा मात्र विद्यालयलाई दोष दिने र छोराछोरीलाई हप्काउने गरेका छौं ? किनकि कक्षा १० मा पुगेका छोराछोरीलाई अभिभावकको प्रशस्त समय र निगरानी आवश्यक पर्दछ अनि उनीहरूलाई हौसला पनि त्यत्तिकै जरुरी हुन्छ । हामी छोराछोरीको सिर्जनात्मक क्षमताको पनि तारिफ गर्दछौं कि नतिजा र प्रतिशत धेरै खोज्छौं ? हामी नतिजालाई मात्र ध्यान दिने कि छोराछोरीको साथीसंगत र विद्यालयले दिइने शैक्षिक वातावरण पनि कस्तो छ भनेर बेलैमा ध्यान दिने गर्दछौं ? आफ्ना छोराछोरीले राम्रो अंक ल्याउँदा विद्यालय राम्रो भन्ने र आफ्ना छोराछोरीले राम्रो अंक ल्याउन नसक्दा विद्यालयलाई दोष दिने गरेका त छैनौं ? आफ्ना छोराछोरीको मनोविज्ञान नबुझी अरूका छोराछोरी र उनीहरूका साथीसँग तुलना गर्ने र नजानिँदो तरिकाले आफ्नै छोराछोरी हेप्ने काम त गरेका छैनौं ? किताबी शिक्षा मात्र शिक्षा होइन, नैतिक शिक्षामा हामीले ख्याल गरेका छौं कि छैनौं ? आफ्ना छोराछोरीमा आत्मबलको कमी छ कि साहसी छन् ? अनुशासनको कमी छ कि ? खराब बानीहरूको विकास पो भएको छ कि ? झूटो बोल्ने बानीको विकास भएको छ कि ? अध्ययनमा रुचि घटेको छ भने के कारणले ? यस्ता कुरामा अभिभावकले बेलैमा होस पुर्याउनुपर्ने हुन्छ । मित्रवत् व्यवहार गर्ने छोराछोरीसँग साथीजस्तो मित्रवत् व्यवहार गर्ने । प्रेमपूर्ण व्यवहार गर्ने किनकि प्रेमले नै संसार जित्छ । उनीहरूका कुरा सुन्ने र उनीहरूका भावना बुझ्ने अभिभावकको प्रमुख काम हो । जसले गर्दा बेलैमा आफ्ना छोराछोरीको अवस्था, रुचि, क्षमता र बानीबारे जान्न सकिन्छ । उनीहरूलाई समय नदिने, भावना नबुझ्ने अनि गल्ती गरिसकेपछि पिट्ने, हप्काउने र सजाय दिने असल अभिभावकको गुण होइन । कक्षा १० मा पुगेका छोराछोरीको उमेर भनेको सुन्दर देखिन खोज्ने, स्मार्ट बन्न खोज्ने उमेर हो । यसलाई अभिभावकले बुझेर हौसला र आवश्यक सल्लाह दिनुपर्दछ । परीक्षा र नतिजामा मात्र ध्यान दिने होइन, उनीहरूका इच्छा र स्वतन्त्रतालाई पनि ध्यान दिनु असल अभिभावकको गुण हो । छोराछोरीलाई समय दिने आजभोलिका अभिभावक सबै नै व्यस्त छन् र पनि प्रत्येक दिन १०१५ मिनेट समय छुट्ट्याएर छोराछोरीसँग विद्यालयको बारेमा बुझ्ने, साथीहरूका बारेमा बुझ्ने र गृहकार्य केकति छ आफूले सहयोग गर्न सकिन्छ कि सोध्ने गर्नुपर्दछ । जहिले पनि आफू व्यस्त भएकाले बताउने र समय नदिने अनि छोराछोरीलाई आफैं मेहनत गर भनेर अराउने, केकति पढ्यौ, कति समय पढाइमा दियौ, टीभी हेर्यो कि हेरेन, कम्प्युटरमा धेरै बस्यो कि फेसबुक चलायो कि जस्ता प्रश्न बर्साएको कुनै पनि केटाकेटीलाई मन पर्दैन । ती सबै कुरा कम गरेर पढाइमा बढी समय दिऊन् जस्तो लाग्छ भने आफूले समय दिएर सकारात्मक तरिकाले दिनभर उनीहरूका क्रियाकलापबारे बुझेर आवश्यक सुधार गर्न सकिन्छ । विद्यालयले आयोजना गरेका कार्यक्रममा उपस्थित हुने, आफ्ना छोराछोरीलाई पढाइमा मात्र होइन, अतिरिक्त क्रियाकलापमा पनि भाग लिन हौसला प्रदान गर्ने गर्नुपर्दछ । १० कक्षामा पुगेका छोराछोरी रिसाए भने त्यो बेला तत्काल प्रतिक्रिया नदिने र उनीहरूलाई शान्त हुने मौका दिनुपर्दछ । राम्राराम्रा शिक्षावद्र्धक पुस्तकहरू किनेर पढ्न दिने । उनीहरूको सन्तुलित खानपान र सरसफाइ अनि साथीसंगतको बारेमा ध्यान दिने गरियो भने छोराछोरी खराब मार्गमा जानै सक्दैनन् । छोराछोरीको मात्र होइन, अभिभावकको मनोविज्ञान पनि सकारात्मक हुनु जरुरी छ । आहार, आचार र विचारमा ध्यान दिने हाम्रो स्वभाव कस्तो छ, हामी कस्तो व्यवहार गर्छौं भन्ने कुरा हाम्रो आहार, आचार र विचारले निर्धारण गर्दछ । हामीजस्तो खाना (आहार) लिन्छौं, त्यस्तै रगत बन्छ र त्यस्तै विचार उत्पन्न हुन्छ, तिनै विचारको परिणाम हाम्रो स्वभाव बन्छ । हामीले नचाहँदानचाहँदै पनि छोराछोरीप्रति दुःख पुर्याइरहेका हुन्छौं, नजानिँदो तरिकाले उनीहरूको मनोविज्ञानमा असर पुर्याइरहेका हुन्छौं भने त्यसमा हाम्रो आहार, आचार र विचारले पारेको असर हो भनेर बुझ्नु जरुरी छ । विचारले स्वभाव निर्धारण गर्दछ र त्यसैअनुसारको व्यवहार अभिभावकले छोराछोरीसँग र छोराछोरीले अभिभावकसँग प्रस्तुत गर्छन् । त्यस्तै साथीहरूसँग रिसाउने, झर्कने, कसैले भनेको कुरा स्वीकार गर्न नसक्ने, शिक्षकसँग मुखमुखै लाग्ने, तुरुन्तै जवाफ फर्काउने स्वभाव पनि विचारका परिणाम हुन् । छोराछोरीले पहिलो संस्कार अभिभावकबाटै सिकेका हुन्छन् । त्यसैले उचित खानपान, योग, ध्यान र अनुशासन छोराछोरी र अभिभावक दुवैमा जरुरी छ । उनीहरूको लवाइ, खुवाइ, बोल्ने भाषा, चालचलन र अनुशासन घरको व्यवहारले प्रभाव पर्ने हुँदा घरबाट यी कुरा ख्याल गरिनुपर्दछ । सकारात्मक सोच, शारीरिक व्यायाम, योग, ध्यान र सन्तुलित भोजनले मन प्रफुल्ल हुन्छ, शान्त हुन्छ र शान्त मनले पढाइलाई सहयोग गर्दछ । त्यसैले यी कुरामा अभिभावकले ध्यान दिनैपर्दछ ।"
संविधान संशोधन र निर्वाचन,"कुनै पनि राजनीतिक प्रणालीले एकपटक जरो गाडेपछि परिवर्तन त्यति सजिलो हुँदैन । विशेषगरी संघीयतामा प्रवेश गरेका मुलुकहरू एकात्मक व्यवस्थामा फर्केका छैनन् । सोभियत संघ टुक्राटुक्रा भए पनि रूस आज संघीय गणतन्त्रकै रूपमा कायम छ । विश्वकै सर्व श्रेष्ठ एवं शक्तिशाली उपनिवेश राष्ट्रको अगुवा संयुक्त अधिराज्य, जसलाई ग्रेट ब्रिटेनसमेत भनिन्छ, आफूचाहिँ एकात्मक राज्य छ । तर यसबाट स्वतन्त्र भएका सबैजसो ठूला राज्यहरूले संघीयता अपनाएका छन् । अमेरिका, अस्ट्रेलिया, क्यानाडा, भारत, मलेसिया र पाकिस्तान यसका ज्वलन्त उदाहरण हुन् । ब्रिटिस संसद्बाटै निर्मित वैधानिक कानुन'ब्रिटिस नर्थ अमेरिका ऐन १८६७, अस्ट्रेलियाली वैधानिक ऐन १९००, गभर्मेन्ट अफ इन्डिया ऐन १९३५ ती सम्बन्धित राज्यहरूको संघीय प्रणालीको स्रोत हो । त्यहाँका नेता तथा जनता भन्छन् हाम्रा असन्तुष्टिका बेला संघीयता परिवर्तन गर्नुपर्छ भन्छौं, तर यो सम्भव छैन । अस्ट्रेलियाकै संविधानको विश्लेषणको क्रममा मेलवर्न विश्वविद्यालयकी प्रसिद्ध संविधानविद् प्राध्यापक सेरिल साउन्डस् लेख्छिन्, 'विभिन्न चुनौती हुँदाहुँदै संघीयता अस्ट्रेलियाली जनताको जीवनशैली भइसक्यो, चाहेर पनि यसमा परिवर्तन हुन सक्दैन, समयअनुसार सुधार गर्दै जानुपर्ने हुन्छ ।' त्यसैलै हो अस्ट्रेलियाली सरकारले एक्काइसौं शताब्दीमा हुनुपर्ने संघीयताको स्वरूपबारे विश्वविद्यलायहरूलाई अनुसन्धान गर्ने जिम्मा दिएको पाइन्छ । न्यु साउथ वेल्स विश्वविद्यालयका वरिष्ठ प्राध्यापकहरूले मात्र तीनवटा परियोजना संविधान र संघीयता सुधारको लागि जिम्मा लिएका छन् । यसमा विद्यार्थीहरू संलग्न गरिएको हुन्छ । संविधानको विकास सबैतिरबाट प्रशंसा गरिने अमेरिकी संविधान १९८९ मा जारी भएको थियो, संघीयताविरोधीहरूको घोर असहमति हुँदाहुँदै पनि । तर संघीय संविधानका पक्षधर तथा कानुन र इतिहासका सशक्त बौद्धिक अगुवाहरूको नेतृत्वमा निरन्तरको संघर्ष एवं संवादपछि अमेरिकाले अपूरै भए पनि संसारकै संक्षिप्त तर दीर्घजीवी संविधान बनायो । संविधान निर्माणमा मात्रै होइन, लागू गर्न पनि अथक् भूमिका खेल्ने अगुवाहरू मूल रूपमा ३० बर्से, ३६ बर्से र ४२ बर्से युवाहरू अलेक्जेन्डर हेमिल्टन, जेम्स मेडिसन एवं जन जे थिए । उनीहरूले संघीय संविधान र स्वतन्त्र न्यायपालिकाको पक्षमा संविधान निर्माण कालमा वकालत गरेका लेखको संकलनलाई विश्वमै सबैले 'फेड्रालिस्ट पेपर' भनी चिन्छन् । २२९ वर्ष लामो इतिहास बोकेको अमेरिकी संविधान प्रारम्भमा अपूर्ण भएकै कारण दुई वर्षभित्रै दसवटा संशोधन गर्नुपरेको थियो । लामो संवाद र बहसपछि बनेको संविधानमा मौलिक अधिकार नै समावेश भएका थिएनन् । पछि गएर संविधान लागू गर्ने कार्यमा मूल भूमिका सर्वोच्च अदालतले खेल्नुपयो । तसर्थ संविधान संशोधन र परिमार्जन रोक्न मिल्दैन । संविधानका कमीकमजोरीलाई मूल रूपमा विधायिका र अदालतले परिपूर्ति गर्दै जान्छन् । समयसापेक्ष बनाउँदै जान्छ, आवश्यक संशोधन र व्याख्याद्वारा । राजनीतिक विश्लेषक, पत्रकार तथा अन्य विद्वान्हरूको विश्लेषण तथा बौद्धिक विवेचना पनि संविधानलाई बुझ्ने, बुझाउने र समयसापेक्ष बनाउने एक सशक्त माध्यम हो । विद्वान्का संरचनालाई अदालतहरूले संविधान तथा कानुनको व्याख्या गर्दा उपयोग गरेका प्रशस्त उदाहरण पाइन्छन् । संविधानको मौलिक संरचनासम्बन्धी अवधारणाको सिर्जना एवं विकास गर्दा 'केशवानन्द भारती' को एक बहुचर्चित मुद्दामा भारतीय सर्वोच्च अदालतले १९७३ मा जर्मनीका एक प्राध्यापक एच कोनर्याडको लेखलाई आधार बनाएको थियो । भारतीय मूलका एल विश्वविद्यालयमा प्राध्यापन गर्ने अमेरिकी प्रोफेसर अखिल रिड अमरले अमेरिकी संविधानको विषयमा २० वटा पुस्तक लेखेका छन् । उनको प्रकाशित संरचनालाई अमेरिकी सर्वोच्च अदालतले ३० पटक मुद्दा फैसला गर्दा सहयोगी सामग्रीका रूपमा उल्लेख गरेको पाइएको छ । यसै वर्ष मात्र ती प्राध्यापकले 'अमेरिकी अलिखित संविधान' नामक पुस्तक प्रकाशित गरेका छन् । अर्का अर्थविज्ञ प्राध्यापक माइकेल डाह्लेनको पनि यसै वर्ष प्रकाशित 'लिबर्टी लस्ट' नामक पुस्तकमा पुँजीवाद र राज्यको आर्थिक क्षेत्रमा हस्तक्षेपलाई लिएर संविधानका मुद्दाहरू उठाएका छन् । अमेरिकी संविधानको निर्माण प्रक्रियालाई वर्तमान परिप्रेक्ष्यमा आलोचनात्मक विश्लेषण गर्ने प्रयास माइकेल कालरमानले यसै वर्ष प्रकाशित पुस्तक 'फ्रेमर्स कू' मा रोचक ढंगबाट गरेको पाइन्छ । तर नेपालमा संविधानमाथि विद्वान् वर्गको विश्लेषण पढ्ने मौका धेरै पाइँदैन । राजनीतिक नेताहरूको भाषणमा संवैधानिक विवादका मुद्दा आउँछन्, संविधानको विषयवस्तुमाथि टिप्पणी हुँदैन । झगडाको कुरा हुन्छ, ज्ञानका कुरा हुँदैनन् । संविधान निर्माणको १५ महिना बितिसक्यो । संघीय संरचना र निर्वाचन अलपत्रमा छ । संघीयता पूर्णरूपमा लागू नभए पनि संविधान कार्यान्वयनमा आइसक्यो । केही दलहरूले संविधान नै पूर्णरूपमा स्वीकारेका छैनन् । संघीय संसद्लगायतको संघीय तहगत संरचनाको संख्या, नाम, स्वरूपबारे अझै दलहरूबीच सहमति भइसकेको छैन । निर्वाचनको तयारी न्यून छ । २०७४ माघ ४ गतेसम्ममा सबै संरचना निर्वाचन प्रक्रियाबाट खडा हुन सकेन भने संविधानकै वैधतामाथि प्रश्न उठ्न सक्ने सम्भावना छ । असहमत राजनीतिक दलहरूलाई संविधानको दायराभित्र प्रवेश गराउने उद्देश्यले सरकारबाट प्रस्तुत दोस्रो संविधान संशोधनको प्रस्ताव संसद्मा अघि बढ्न सकेको छैन । मधेसी तथा जनजाति समूह, जसको मागलाई सम्बोधन गर्न संशोधन प्रस्ताव ल्याएको हो, त्यही समूह अन्योलमा देखिन्छ । खोजेको के हो, जनतासमक्ष खुलेर ल्याउन सकेका छैनन् । प्रतिपक्ष संसद्मा संवाद गर्न तत्पर छैन । सडक राजनीतिमा उत्रिएको छ । आम सञ्चारमाध्यम पनि विभाजित देखिन्छ । संविधानका ज्ञाता र राजनीतिशास्त्रीभन्दा दलीय नेताहरूलाई छापा तथा टेलिभिजनमा ल्याएर उनीहरूको वासी नारा र चेहरा सुन्न, हेर्न र पढ्न बाध्य गर्छन्, हाम्रा सञ्चारमाध्यम । भूकम्पपीडित तथा अन्य पीडित नागरिक असहाय भएका छन् । राजनीतिक दल र सरकारको ध्यान त्यता गएको छैन । निर्वाचन आवश्यक संविधान संशोधन गर्न र निर्वाचनमा जान के वाधा छ त ? यी विषयमै केन्द्रित भएर व्यापक छलफल र संवादद्वारा सहमतिको बाटो केलाउनतिर किन संसद् र दलहरूको ध्यान केन्द्रित छैन ? सडक तताएर निर्वाचन जित्न सक्छौं भन्ने क्षणिक आशा, विरोधी दलको लागि भोलि घातक पनि हुन सक्छ । भारतविरोधी र पहाडी एकपक्षीय राष्ट्रवाद भोलि खोक्रो सावित हुन सक्छ । राष्ट्रवाद र राष्ट्रियता लादिएको संविधानले मात्र अभिव्यक्त गर्न सक्दैन । जनतामा नगई यसको मान्यता पुष्टि हुन सक्दैन । त्यसको लागि निर्वाचनमा नै जानुपर्छ । संविधान संशोधन र वाधाअट्काउ फुकाउने रणनीतिबाट मात्र संक्रमणकालीन ६०१ को विधायिकी संसद्को अप्रिय भार अब देश र जनताले थेग्न सक्दैन । शक्तिमोहको दलीय राजनीति त्याग्न जरुरी भइसकेको छ । अब जनता सरकार र विपक्षी दलको एकपक्षीय तर्क सुन्न तयार छैनन् । मधेसी तथा जनजातिको माग पनि मौसमी परिवर्तनजस्तो देखिनुभएन । मोर्चासँग आबद्ध सांसदहरू आफ्नो मागअनुरूप संविधान संशोधनको प्रस्ताव किन संसद्मा लैजान सक्दैनन् ? कसले छेकेको छ ?सरकारले प्रस्तुत गरेकै संशोधनमा थपघट गर्ने ठाउँ संविधान र संसदीय प्रचलनले प्रदान गरेकै छ । अन्त्यमा राजनीतिक मुद्दा संसद् र निर्वाचनद्वारा टुंग्याउनुपर्छ र सकिन्छ पनि । प्रधानमन्त्रीको आवधिक अंशबन्डाबाट कांग्रेस र माओवादी केन्द्र पनि मुक्त हुन जरुरी छ । अदालत पनि जानीजानी राजनीतिक मुद्दाको खेलभित्र प्रवेश गर्न हुँदैन । दलहरूको हेपाहा प्रवृत्ति अकासिइरहेको छ । जनतालाई गलत ढंगबाट उपयोग गर्न सकिन्छ भन्ने भ्रमबाट मुक्त हुन सकेनन् भने दलहरूको नेतृत्व वर्गले आफ्नो विकल्प खोज्न थाले हुन्छ । संविधान र गणतान्त्रिक संघीयतामा साँच्चै विश्वास गरेको हो भने मधेसी र जनजातिले अब संविधान संशोधनको बाटोबाट निर्वाचनतर्फ जाने रणनीतिमा लाग्नु बसे हुन्छ, अन्यथा जनताबाट भोलि जो पनि तिरस्कृत हुन सक्छ । दोष अन्यत्रमा बाहिर पन्छाएर कुनै दल र नेताहरू मुक्त हुन सक्ने ठाउँ छैन । सबैको टेक्ने धरातल कहाँ छ भन्ने कुरा जनताबाट लुकेको छैन । देश र जनतालाई कमजोर बनाउने कार्य कुनै पनि दल वा सरकारले गर्नु भएन । यथार्थमा निर्वाचनबाट मन जित्ने संविधान मात्रै राष्ट्रवाद र राष्ट्रियताको प्रतीक हुन सक्छ । अब गणतन्त्र र नयाँ संविधानवाद उल्टो बाटो हिँड्ने सम्भावना छैन । वरिष्ठ अघिवक्ता ढुंगेल संविधानविद् पनि हुन् ।"
साताैं राष्ट्रिय खेलकुद आजदेखि सुरु,"विराटनगरः विभिन्न कारणले पटकपटक स्थगित हुँदै निर्धारित समयभन्दा करिब पाँच वर्ष पछि सरेको बृहत् राष्ट्रिय खेलकुद प्रतियोगिताको सातौं संस्करण शुक्रबारदेखि औपचारिक रूपमा सुरु हुने भएको छ । औद्योगिक नगरी विराटनगरस्थित सहिद रंगशालामा शुक्रबार अपरान्ह राष्ट्रपति विद्यादेवी भण्डारीबाट उद्घाटन भएपछि सातौं राष्ट्रिय खेलकुद औपचारिक रूपमा प्रारम्भ हुनेछ । विगतदेखि नै भौतिक पूर्वाधार, नियमित खेल गतिविधिजस्ता विषयमा अब्बल रहे पनि पूर्वाञ्चल विकास क्षेत्रमा राष्ट्रिय खेलकुद प्रतियोगिता आयोजना हुन लागेको यो पहिलो पटक हो । प्रत्येक दुईदुई वर्षमा आयोजना हुने भनिए पनि छैटौं र सातौं संस्करणको बीचमा पाँच वर्षको अन्तराल रह्यो । सूदूरपश्चिमाञ्चलको कैलाली र कञ्चनपुरमा २०६८ साल फागुन १४ देखि २१ गतेसम्म सम्पन्न छैटौं राष्ट्रिय खेलकुदको समापन समारोहमा सातौं संस्करण पूर्वाञ्चलमा आयोजना गर्ने गरी झन्डा हस्तान्तरण गरिएको थियो । सातौं खेलकुदको उद्घाटन समारोहमा प्रधानमन्त्री पुष्पकमल दाहाल, मन्त्रीहरू, सरकारी निकायका उच्च अधिकारीसँगै विभिन्न क्षेत्रका लब्धप्रतिष्ठित व्यक्तित्वको समेत उपस्थिति रहनेछ । करिब दुई हजार दर्शक क्षमताको सहिद रंगशालामा अपरान्ह ३ बजे सुरु हुने उद्घाटन समारोह दुई घन्टा ३० मिनेट चल्ने जानकारी समारोह उपसमितिका सचिव कुलबहादुर थापाले दिए । थापाले सातौं खेलकुदको उदघाटन समारोहलाई सन् २०१९ मा नेपालमै आयोजना हुने १३ औं दक्षिण एसियाली खेलकुद (साग) को पूर्वतयारीका रूपमा लिइएको बताए । उद्घाटन समारोहमा प्रतियोगितामा सहभागी टोलीका खेलाडी र पदाधिकारीले मार्चपास्ट गर्नेछन् भने करिब तीन हजार पाँच सय कलाकार तथा विद्यालयका विद्यार्थीले राष्ट्रको कला र संस्कृति झल्कने विभिन्न प्रस्तुति दिनेछन् । प्रतियोगितामा पाँचवटा विकास क्षेत्रका टोलीसँगै तीनवटा विभागीय टोली त्रिभुवन आर्मी क्लब, सशस्त्र प्रहरी बलको एपीएफ क्लब र नेपाल पुलिस क्लबका खेलाडीको सहभागिता रहनेछ । प्रतियोगितामा खेलाडी, प्रशिक्षक, निर्णायक, पदाधिकारी गरी कुल पाँच हजार आठ सय ४९ जनाको सहभागिता रहनेछ । प्रतियोगितामा जिल्ला र क्षेत्रीय छनोट पार गरी आएका कुल तीन हजार नौ सय ७२ जना खेलाडीले प्रतिस्पर्धा गर्नेछन् । सातौं खेलकुदमा विभिन्न ३० वटा खेल समावेश गरिएको छ । तर स्क्वास, साइक्लिङ, आर्चरी र फेन्सिङको पदकलाई भने पदकतालिकामा जोडिने छैन । सातौं राष्ट्रिय खेलकुदअन्तर्गतका पौडी, ट्रायथलन र शारीरिक सुगठनका प्रतियोगिता भने करिब एक वर्षअघि नै सम्पन्न भइसकेका छन् । यसदेखि बाहेक गल्फ र विलियर्ड तथा स्नुकर प्रतियोगितामा भने सम्बन्धित संघले आफ्नै खर्चमा आयोजना गर्ने भएका छन् । यसैगरी प्रतियोगितामा रग्बी, डान्स स्पोटर््स, साम्बो, रक क्लाइम्बिङ र दोहोरीलाई प्रदर्शनी खेलका रूपमा समावेश गरिएको छ । प्रतियोगिताका खेलहरू पूर्वाञ्चलका सुनसरी, मोरङ, झापा, सप्तरी, सिराहा, धनकुटा र उदयपुरमा आयोजना हुनेछन् । यसैगरी भौतिक पूर्वाधारको अभावका कारण स्क्वास ललितपुरमा, लनटेनिस कास्कीमा र फेन्सिङ काठमाडौंमा आयोजना हुनेछन् । प्रतियोगितामा दुई सय ९४ स्वर्ण, दुई सय ९४ रजत र चार सय ४७ कांस्य पदकका लागि खेलाडीबीच प्रतिस्पर्धा हुनेछ । तर पदक तालिकामा भने दुई सय ६८ स्वर्ण, दुई सय ६८ रजत र चार सय १६ वटा कांस्य पदकमात्र गणना गरिनेछ । यो पदकमा यसअघि नै सम्पन्न भइसकेका पौडी, ट्रायथलन र शारीरिक सुगठनको पदक भने जोडिएको छैन । प्रतियोगितामा स्वर्ण पदक जित्ने व्यक्तिगत स्पर्धाका खेलाडीले १५ हजार रुपैयाँ र टिम स्पर्धाका खेलाडी सात हजार रुपैयाँ नगद पुरस्कार पनि पाउनेछन् । यसैगरी राष्ट्रिय कीर्तिमान बनाउने खेलाडीलाई थप २५ हजार रुपैयाँ पुरस्कार प्रदान गरिनेछ । खेलाडीलाई पदक जितेबापत प्रदान गरिने नगद पुरस्कार पदक वितरण समारोहमै तत्काल प्रदान गरिनेछ । यस पटक खेलाडीले नगद पुरस्कार लिन राखेप धाइरहने परम्पराको अन्त्य हुनेछ, राष्ट्रिय खेलकुद परिषद् (राखेप) का सदस्यसचिव केशवकुमार विष्टले भने । प्रतियोगिता आयोजनाका लागि ३१ करोड रुपैयाँ माग गरिएकोमा सरकारले २८ करोड रुपैयाँ उपलब्ध गराइसकेको जानकारी पनि सदस्यसचिव विष्टले दिए । सातौं खेलकुदअन्तर्गतको महिला फुटबल सुनसरीको दुहवीमा र पुरुष फुटबल धरानमा सुरु भइसकेको छ । प्रतियोगितामा सहभागी हुन अधिकांश खेलाडी सम्बन्धित खेल स्थलमा पुगिसकेका छन् । खेलाडी र खेल पदाधिकारीहरू आउनेक्रम बिहीबार बिहानसम्म जारी रहने बताइएको छ । सातौं खेलकुदमा सहभागी हुन आउनेका कारण पूर्वाञ्चलका विभिन्न सहरमा चहलपहल पनि निकै बढेको छ । प्रतियोगिताको समापन पुस १५ गते धरानस्थित एन्फा टेक्निकल सेन्टरको मैदानमा हुनेछ । मोरङ कांग्रेसद्वारा प्रतियोगिता बहिष्कार नेपाली कांग्रेस मोरङले सातौं राष्ट्रिय खेलकुद प्रतियोगिता बहिष्कार गर्ने निर्णय गरेको छ । प्रतियोगिताअन्तर्गत हुने उद्घाटन समारोहमा पनि कांग्रेसका कुनै पनि पदाधिकारी सहभागी नहुने निर्णय गरिएको जानकारी मोरङ कांग्रेसका सचिव नागेश कोइरालाले दिए । उनले भने, विराटनगरमा भइरहेको यति ठूलो खेल उत्सवमा कुनै पनि पक्षबाट कांग्रेसलाई सहभागी गराइएको छैन् । हामीले यो प्रतियोगिता नै बहिष्कार गर्ने निर्णय गरेका छौं । बिहीबार कांग्रेसको पदाधिकारीको छलफलपछि प्रतियोगिता बहिष्कार गर्ने निर्णय गरिएको उनले बताए । एक महिनाअघि मैत्रीपूर्ण फुटबल गर्ने भनेर प्रतियोगिता आयोजक समितिले पत्राचार गरे पनि त्यसयता भने कुनै छलफल नगरिएको कोइरालाले बताए । राष्ट्रपति विद्यादेवी भण्डारीले उद्घाटन गर्ने कार्यक्रममा पनि मोरङका सांसद र मन्त्रीले सहभागिता नजनाउने निर्णय गरेको सचिव कोइरालाले बताए ।"
यसरी सुरु भयो सातौं राष्ट्रिय खेलकुद प्रतियोगिता,"विराटनगरः राष्ट्रपति विद्यादेवी भणडरीले विराटनगरको सहिद रंगशालमा भव्य समारोहबीच सातौ राष्ट्रिय खेलकुद प्रतियोगिता उद्घाटन गरेकी छिन् । उद्घाटन कार्यक्रममा राष्ट्रपति भण्डारीले राज्यको सीमित साधन स्रोतले मात्र खेलकुद क्षेत्रको समग्र विकास सम्भव नहुने भएकोले सार्वजनिक निजी साझेदारी लगाउनी बढाउनु पर्ने बताइन् । भण्डारीले भनिन्, राज्यको प्रयास खेलकुदमा आफ्नै लगानी अभिवृद्धि गर्ने भए पनि त्यसले मात्र समग्र खेल क्षेत्रको विकासमा अपुग हुने भएकोले साझेदारी बढाइनु पर्छ । खेलकुदका माध्यमबाट नेपाली खेलाडीको निष्ठा र समर्पणले अन्तर्राष्ट्रियस्तरमा इज्जत तथा प्रतिष्ठा बढेको बताउदै राष्ट्रपतिले गत वर्षको भूकम्पको नाकारात्मक प्रभावका बाबजुत पूर्वाञ्चलमा राष्ट्रिय खेलकुद हुनु सुखद पक्ष भएको बताइन् । भण्डारीले क्रिकेट र फुटबलमा नेपाली खेलाडीले गरेको प्रगति प्रशंसायोग्य भएको चर्चा गरिन् । उद्घाटन कार्यक्रममा युवा तथा खेलकुद मन्त्री दलजीत श्रीपालीले सातौं खेलकुद खेलको विकासमा कोसेढुंगा सावित हुने बताए । खेलकुद सचिव महेशप्रसाद पौडेलले काठमाडौं, विराटनगर र पोखरामा राष्ट्रियस्तरको रंगशाला निर्माण गर्ने लक्ष्यलाई यो प्रतियोगिताले थप बल मिल्ने बताए । उनले जाकर्तामा हुने एसियाली खेलकुद, नेपालमा सन् २०१९ मा हुने सागको तयारीका लागि पनि सातौं राष्ट्रिय खेलकुद सहयोगी हुने बताए । राष्ट्रिय खेलकुद परिषदका सदस्य सचिव केशवकुमार विष्टले प्रतियोगिताले पूर्वाञ्चलमा खेलकुदको विकास उत्साहजनक रुपमा बढ्ने बताए । प्रतियोगितामा ओलम्पीयन बैकुण्ड मानन्धर, दिपक विष्ट, संगीना वैध, चन्द्रकला थापा, डम्बर कुवँर, अर्जुन पण्डित, टिकाराम श्रेष्ठ, मेनुका रावत, पुष्पराज ओझालगायतले विराटनगरको सहिद रंगशालामा सातौं खेलकुदको ज्योति परिक्रमा गराएका थिए । खेलाडी नगेन्द्र पोमुले सातौंको खेलकुद ज्योति प्रज्वलन गराए । यसअघि पाँच विकास क्षेत्रका पाँच टिम र तीनवटा विभागीय टिम नेपाली सेना, सशस्त्र प्रहरी र नेपाल प्रहरीको टिमले मैदानमा मार्चपास गरेका थिए । राष्ट्रिय तथा सांस्कृति पक्ष झल्कने नृत्यका साथै सातौंको मस्कट अर्नाको मास्क लगाएका खेलाडीले खेल मैदानको माहौल निकै रोमाञ्चक बनाए । कार्यक्रममा गायक सुमित खड्का र प्रश्ना शाक्यले खेलाडीकै लागि बनाइएको गीत गाए । तुलब्यानरका साथ बेहुली झैं सिँघारिएको सहिद मैदानको उद्घाटन कार्यक्रम हेर्ने सर्वसाधारणको बाक्लो उपस्थिति थियो । दुई घण्टा ३० मिनेटसम्म चलेको उद्घाटन कार्यक्रममा विद्यार्थीको सांगीतिक तथा सांस्कृतिक प्रस्तुति रमाइलो थियो। उद्घाटनमा जातीय पहिचान झल्कने झाँकीका साथै खेलाडीले मार्चपाससमेत गरेका थिए । शुक्रबार सुरु भएको प्रतियोगिता पुस १५ गते धरानमा सम्पन्न हुनेछ। प्रतियोगितामा पाँचवटा विकास क्षेत्रका टोलीसँगै तीनवटा विभागीय टोली त्रिभुवन आर्मी क्लब, सशस्त्र प्रहरी बलको एपीएफ क्लब र नेपाल पुलिस क्लबका खेलाडीको सहभागिता रहनेछ । प्रतियोगितामा खेलाडी, प्रशिक्षक, निर्णायक, पदाधिकारी गरी कुल पाँच हजार आठ सय ४९ जनाको सहभागिता रहनेछ । प्रतियोगितामा जिल्ला र क्षेत्रीय छनोट पार गरी आएका कुल तीन हजार नौ सय ७२ जना खेलाडीले प्रतिस्पर्धा गर्नेछन् । सातौं खेलकुदमा विभिन्न ३० वटा खेल समावेश गरिएको छ । तर स्क्वास, साइक्लिङ, आर्चरी र फेन्सिङको पदकलाई भने पदकतालिकामा जोडिने छैन । सातौं राष्ट्रिय खेलकुदअन्तर्गतका पौडी, ट्रायथलन र शारीरिक सुगठनका प्रतियोगिता भने करिब एक वर्षअघि नै सम्पन्न भइसकेका छन् । यसदेखि बाहेक गल्फ र विलियर्ड तथा स्नुकर प्रतियोगितामा भने सम्बन्धित संघले आफ्नै खर्चमा आयोजना गर्ने भएका छन् । यसैगरी प्रतियोगितामा रग्बी, डान्स स्पोटर्स, साम्बो, रक क्लाइम्बिङ र दोहोरीलाई प्रदर्शनी खेलका रूपमा समावेश गरिएको छ । प्रतियोगिताका खेलहरू पूर्वाञ्चलका सुनसरी, मोरङ, झापा, सप्तरी, सिराहा, धनकुटा र उदयपुरमा आयोजना हुनेछन् । यसैगरी भौतिक पूर्वाधारको अभावका कारण स्क्वास ललितपुरमा, लनटेनिस कास्कीमा र फेन्सिङ काठमाडौंमा आयोजना हुनेछन् । प्रतियोगितामा दुई सय ९४ स्वर्ण, दुई सय ९४ रजत र चार सय ४७ कांस्य पदकका लागि खेलाडीबीच प्रतिस्पर्धा हुनेछ । तर पदक तालिकामा भने दुई सय ६८ स्वर्ण, दुई सय ६८ रजत र चार सय १६ वटा कांस्य पदकमात्र गणना गरिनेछ । यो पदकमा यसअघि नै सम्पन्न भइसकेका पौडी, ट्रायथलन र शारीरिक सुगठनको पदक भने जोडिएको छैन । प्रतियोगितामा स्वर्ण पदक जित्ने व्यक्तिगत स्पर्धाका खेलाडीले १५ हजार रुपैयाँ र टिम स्पर्धाका खेलाडी सात हजार रुपैयाँ नगद पुरस्कार पनि पाउनेछन् । यसैगरी राष्ट्रिय कीर्तिमान बनाउने खेलाडीलाई थप २५ हजार रुपैयाँ पुरस्कार प्रदान गरिनेछ । खेलाडीलाई पदक जितेबापत प्रदान गरिने नगद पुरस्कार पदक वितरण समारोहमै तत्काल प्रदान गरिनेछ । यस पटक खेलाडीले नगद पुरस्कार लिन राखेप धाइरहने परम्पराको अन्त्य हुनेछ, राष्ट्रिय खेलकुद परिषद् (राखेप) का सदस्यसचिव केशवकुमार विष्टले भने । प्रतियोगिता आयोजनाका लागि ३१ करोड रुपैयाँ माग गरिएकोमा सरकारले २८ करोड रुपैयाँ उपलब्ध गराइसकेको जानकारी पनि सदस्यसचिव विष्टले दिए । सातौं खेलकुदअन्तर्गतको महिला फुटबल सुनसरीको दुहवीमा र पुरुष फुटबल धरानमा सुरु भइसकेको छ । प्रतियोगितामा सहभागी हुन अधिकांश खेलाडी सम्बन्धित खेल स्थलमा पुगिसकेका छन् । सातौं खेलकुदमा सहभागी हुन आउनेका कारण पूर्वाञ्चलका विभिन्न सहरमा चहलपहल पनि निकै बढेको छ । प्रतियोगिताको समापन पुस १५ गते धरानस्थित एन्फा टेक्निकल सेन्टरको मैदानमा हुनेछ ।"
पुलिस र मध्यमाञ्चल विजयी,सुनसरीः सातौं राष्ट्रिय खेलकुद प्रतियोगिताअन्तर्गतको पुरुष फुटबल प्रतियोगिताको पहिलो दिन नेपाल पुलिस क्लब र मध्यमाञ्चल विकास क्षेत्रले विजयी सुरुआत गरेका छन् । धरान १७ स्थित एन्फा टेक्निकल सेन्टरको खेलमैदानमा बिहीबार भएको पहिलो खेलमा नेपाल पुलिसले पूर्वाञ्चललाई २१ गोलअन्तरले पराजित गर्यो । मध्यमाञ्चलले पश्चिमाञ्चललाई ३० गोलले हरायो । घरेलु मैदानमा कडा रूपमा उत्रिएको पूर्वाञ्चलविरुद्ध पुलिसका तर्फबाट १९औं मिनेटमा सुमन लामाले खाता खोलेका थिए । ३१औं मिनेटमा पुलिसकै बुद्ध तामाङले पूर्वाञ्चलविरुद्ध दोस्रो गोल गरे । सुमनले भोला सिलुवाल र बुद्धले रवि पासवानको पासमा गोल गरेका थिए । पहिलो हाफमा २० गालले पछि परेको पूर्वाञ्चल दोस्रो हाफमा खेलमा फर्किन कोसिस गरेको भए पनि पुलिसविरुद्ध आधा दर्जन गोल गर्ने उत्कृष्ट अवसर गुमाउँदा पराजित हुन पुग्यो । पुलिसविरुद्ध खेलको ६९ औं मिनेटमा गोल गरी खेललाई २१ पुर्याएका उनले खेलको ७५औं मिनेटमा खाली पोस्टमा गोल गर्न नसक्दा पूर्वाञ्चलको गोल गर्ने प्रयास समाप्त भयो । दोस्रो हाफ अवधिभर पुलिसलाई दबाबमा राखेको पूर्वाञ्चलका तर्फबाट खेलको ५३औं मिनेटमा खामिर गिल्सन कन्दङ्वाले दुई पटक गोल गर्ने अवसर खेर फाले । खेलको ५४औं र ८१औं मिनेटमा पूर्वाञ्चलका निशान लिम्बू र ६१औं मिनेटमा दीपक राईको सशक्त प्रहारलाई पुलिसका गोलरक्षक रोशन खड्काले उत्कृष्ट बचाउ गरेका थिए । यसैगरी पश्चिमाञ्चलविरुद्धको जितमा मध्यमाञ्चलका तर्फबाट ५९औं मिनेटमा नीरबहादुर आलेले पहिलो गोल गर्दै खेललाई १० को अग्रता दिलाए । खेलको ७२ औं मिनेटमा मध्यमाञ्चलकै रुमेश बर्तौलाले अर्को गोल गरी खेललाई २० को अग्रता दिलाए । खेलको ७९औं मिनेटमा मध्यमाञ्चलका श्यामबाबुले तेस्रो गोल गर्दै खेललाई ३० मा पुर्याए । राष्ट्रिय टिमका विमल घर्तीमगर र अनिल गुरुङलाई मैदानमा उतारेको पश्चिमाञ्चलले खेल अवधिभर कुनै चमत्कार भने देखाउन सकेनन् । खेलको १८ औं मिनेटमा पश्चिमाञ्चलका विश्व अधिकारीको कडा प्रहारलाई मध्यमाञ्चलका गोलरक्षक दिपेश यादवले विफल तुल्याए । ३५औं मिनेटमा हेमन गुरुङको प्रहार पोस्ट माथिबाट बाहिरिएपछि पश्चिमाञ्चल हार खेप्न बाध्य बन्यो । मध्यमाञ्चलका सुशान्त लामा ३१ औं मिनेटमा र एरिक विष्ट ६०औं मिनेटमा गोल गर्न चुकेका थिए । शुक्रबारको एपीएफ क्लब र मध्यपश्चिमाञ्चल तथा त्रिभुवन आर्मी र सुदूरपश्चिमाञ्चलबीच प्रतिस्पर्धा हुनेछ ।
