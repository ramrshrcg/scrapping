शीर्षक,विवरण
"हामी सबै एम्बुसमा, पराधीन होइन","महाभारतमा धेरै रोचक प्रसंग छन् । तीमध्ये एउटा यहाँ प्रस्तुत गरिएको छ । युद्धमैदानमा आफ्नो रथ भास्सिएपछि कर्ण भयभीत बन्छन् । भीषण र दुर्दमनीय हमला हुने अवस्था देखेपछि उनी भन्छन्, 'यो धर्मयुद्ध हो । म भुइँमा भएको बेला रथमा बसेर तपाईंहरूले वाणवर्षा गर्नु उचित हुँदैन । यो त सरासर अधर्म हो ।' त्यसैबेला श्रीकृष्ण कर्णलाई प्रश्न गर्छन्, 'द्रौपदीको घोर अपमान गर्दै अपशब्द बोल्दा तिमीलाई धर्मको हेक्का भएन, किन ? सोझो युधिष्ठिरलाई जुवामा फसाउँदा धर्म पलाएन किन ? पाण्डवले गुप्तवास र अज्ञातवासमा १३ वर्ष कष्टले बिताएर फर्किंदा पूर्वसर्तअनुसार तिमीहरूले मिलेर राज्य फिर्ता गरेनौँ, किन ? के त्यही हो धर्म ? तिम्रै सहमतिमा कुन्तीपुत्रहरूलाई लाहाको घरमा जिउँदै पोल्ने योजना बनायौ, के त्यो धर्म थियो ? सातजनाले घेरेर बालक अभिमन्युको बध गर्दा तिम्रो धर्म कहाँ गएको थियो ? भीमसेनलाई विष खुवाएर मार्ने षड्यन्त्र गर्दा किन बिर्सियौ धर्म ? आफू संकटमा परेको बेला मात्र धर्मको कुरा गर्छौं ? ' कर्ण निरुत्तर भए । अन्त्यमा, अर्जुनको वाण लागेर उनको चोला उठ्यो । युद्ध आखिर युद्ध नै हुन्छ । त्यसमा पनि महाभारत त सत्य र असत्यबीचको धर्मयुद्ध थियो । त्यसैले श्रीकृष्णले असत्यसँग सम्झौता गरेनन् । इशापूर्व ६ सयको सेरोफेरोमा युनानमा डेमाक्रेसीको अभ्यास सुरु भयो भन्ने पश्चिमाहरूको तर्क छ, तर हजारौँ वर्ष पुरानो ऋग्वेदमा संसद् शब्द आएको कुरा भारतका पूर्व सभामुख डा बलराम जाखडको 'पिपल एन्ड पार्लियामेन्ट' पुस्तकलगायत कैयन् अभिलेखमा पाइन्छ । संसद् र प्रजातन्त्र दुवै शब्द प्राचीन धर्मग्रन्थ र साहित्यमा पाइन्छ । प्रेसिडेन्ट वा किङभन्दा हजारौँ वर्ष पुरानो शब्द हो, राजा । राजाप्रजा शब्द वेदमा पाइन्छ । 'प्रजा रञ्जयति राजा' भनिएको छ । त्यसैले राजा भनेको किङ मात्र होइन । जसले प्रजालाई खुसी पार्छ, ऊ राजा हो । संसद् शब्दभन्दा हजारौँ वर्ष कान्छो हो, पार्लियामेन्ट । जो ब्रिटेनलाई प्रजातन्त्रको उद्गमस्थल वा जननी ठान्छन्, त्यो भ्रम इलामको अन्तुबाट मात्र नेपालमा सूर्य उदाउँछ भनेजस्तै हो । प्रजातन्त्रको उद्गम पश्चिमी गोलाद्र्ध होइन । त्यसैले उनीहरूको भन्दा हाम्रो सोच अनुदार छैन । साम्राज्यवादी र विस्तारवादीहरूले हरेक राष्ट्रका जनतामा विश्वासको संकट र विभाजन ल्याएर युगौंदेखि खेल्दै आए । अफ्रिकामा इसाईकरण फैलाएर इसाई एवं गैरइसाईबीच द्वन्द्व चर्काइयो । जातजातका बीचमा वैमनस्य उत्पन्न गराएर गृहयुद्ध गराइयो । त्यसमा लाखौँको हत्या भयो । प्राकृतिक स्रोत, साधनको बाँडफाँडमा लडाइँ चर्काउन जल, जंगल र जमिनको स्वामित्वमा कचिंगल गराइयो । ब्रिटिस शासकले लन्डनमै बसेर भारत टुक्र्याउने गुरुयोजना बनाए । फलतः सन् १९४७ मा स्वतन्त्रता दिने बहानामा मध्यरातमा भारतपाकिस्तान दुई टुक्रा भए । भारतलाई इन्डिया र हिन्दुस्तान भन्नेहरूले नै धर्मको नाममा पाकिस्तान स्थापना गरे । 'फुटाउ र राजा गर' भन्ने नीति ब्रिटिस (अंग्रेज) बाट सिकेका भारतीयले सन् १९७१ मा पूर्वी पाकिस्तानमा उर्दू भाषाविरोधी आन्दोलन चलाएर षड्यन्त्र गरे । पूर्वीबंगाल (हालको बंगलादेश) पूर्वी पाकिस्तान भनिन्थ्यो तर पाकिस्तान सग्लो नरहेपछि बंगलादेश नामको नवोदित राष्ट्र अस्तित्वमा आयो । सन् २०११ मा सुडान टुक्रिएर साउथ सुडान भए झैँ इथियोपियाबाट इरिट्रिया बने झैँ वा इन्डोनेसियाबाट इस्टटिमोर जन्मे झैँ कमजोर राष्ट्रलाई एम्बुसमा पार्ने र विभाजन गर्ने काम विदेशीकै षड्यन्त्रमा हुने गर्छ । त्यसैले हामी एम्बुसमा पर्दैछौं । राष्ट्र नै टुक्रिन्छ कि भन्ने भयावह अवस्थामा पनि नेपालका नेता, उच्चपदस्थ हाकिम वा ठूला दलका समर्थक बुद्धिजीवीहरू मासिक तलबभत्ता र सुविधामा मस्त र ढुक्क छन् । छिमेकीले ६८ हजार हेक्टर जमिन मिच्दा पनि उनीहरू संवेदनशील देखिएनन् । जलस्रोत, विशेषाधिकार र सार्वभौमसत्ता नै बुझाउन तयार यो 'उदारवाद' राष्ट्रलाई किस्ताबन्दीमा बेचेर आफ्नो उदर (पेट) भर्ने 'उदरवाद' मात्रै हो । राष्ट्र आज अनिर्णयको बन्दी बनेको छ । अस्थिरताको सिकार भएको छ । राष्ट्रघातीको रंगशाला बनेको छ । यस्तो अवस्थामा पनि केही दल र उनीहरूका आठपहरिया, हजुरिया तथा सेवकहरू राष्ट्र हारे पनि मालिकले हारिबक्सन्न भन्दै उकासिरहेका छन् । राष्ट्रिय सुरक्षाको अवस्थामा अत्यन्त ठूलो प्रश्नचिन्ह लागेको छ र सेनाका निम्ति परीक्षाको घडी नजिकै आएको देखिन्छ । २८ वर्ष प्रधानमन्त्री भएका चन्द्रशमशेरको मृत्युपछि उनका भाइले राजा त्रिभुवनलाई बिन्तीपत्र चढाएर प्रधानमन्त्री भए । दिनहुँ गाँजा खाने अम्मली (एडिक्ट) श्री ३ भीमशमशेरले आफू प्रधानमन्त्री भएपछि गाँजा बनाउने नोकरलाई 'ए कान्छा, तँ आजदेखि डिट्ठा भइस्' भनेर पदोन्नति गरे । महाराज भीमलाई खुसी पार्न त्यस्ता चाकडीबाजहरू नक्कली कुरा सुनाउँथे । अभ्रख, तामा, पारो, तेजाब आदि मिसाएर सुन बनाउने भनी अनुसन्धान गरिरहेका आफ्नै नाति वसन्त शमशेरलाई भीमले कठोर दण्ड दिए । वसन्तले बम बनाएर महाराज भीमलाई उडाउन खोज्दैछ भनेर रामशमशेरलगायतले पोल लगाएपछि उनले आफ्नै नातिको घाँटी अँठ्याएका थिए । कुरै नबुझी निर्णय गर्ने त्यस्तो प्रवृत्तिका कारण राममणि आदी र माहिला गुरुज्यू हेमराज पाण्डे जस्ता विद्वान् वक्रदृष्टिमा परे । (राणाशासनको वृत्तान्त), आजका शासकहरूले पनि धेरै नोकरलाई डिट्ठा बनाए । त्यो भाग्यचिट्ठा मात्र सावित भयो । आँखा चिम्लेर चाकडीबाजहरूको कुरा सुन्ने प्रवृत्ति यथावत् छ । सत्य सूचना खोज्ने र त्यसबारे छानबिन गर्नेहरू विरलै पाइन्छन् । दिल्लीमा आठ दललाई किर्ते तमसुकमा हस्ताक्षर गराउँदा गिरिजाप्रसाद कोइरालाका आज्ञाकारी दास बनेका कृष्णप्रसाद सिटौलालगायतका केही खलनायकहरूलाई भारतले प्रयोग गरेको अन्तर्राष्ट्रिय सञ्चारमाध्यमहरूमै आयो । संघीयता, गणतन्त्र एवं धर्म निरपेक्षताजस्ता विदेशी एजेन्डाबारे कतै पनि गम्भीर छलफल भएन । देश एम्बुसमा परे पनि पराधीन हुँदैन भन्ने झीनो आशा पलाएको छ । यतिमै हामी सुरक्षित हुन सक्दैनौँ । त्यसैले बाबुराम भट्टराईलगायतका बाह्य शक्तिका अनुयायीहरू नै 'बाह्रबुँदे' त गलत रहेछ भन्न थालेका छन् । अब प्रश्न उठ्छ दस वर्षसम्म दिल्लीको मार्गचित्रमा दौडेर पनि राष्ट्र जटिल अवस्थामा पुगेको स्विकार्दै नेपाली कांग्रेस, एमाले र माओवादीजस्ता दल सिसिफस वा विरुपाक्षले झैँ पछुतो गर्दैछन् । बाह्रबुँदे समझदारी रद्द भएको औपचारिक घोषणा गर्ने साहस गरेर क्षमायाचनाको लागि दलहरू तयार छन् त ? यो आजको सर्वाधिक महत्त्वपूर्ण प्रश्न हो । सानो हिमाली अधिराज्य सिक्किमलाई भारतमा विलय गराउन सर्वप्रथम त्यहाँ राजतन्त्र हटाइएको, दलहरूबाट भारतपरस्त व्यक्तिहरू तयार पारिएको र प्रजातन्त्रको सुदृढीकरणमा राजा नै प्रमुख वाधक भएको प्रचार गर्दै भारतको प्रान्त बन्न सिक्किमका जनता तयार छन् भन्ने प्रपोगन्डामार्फत फोहोरी खेल खेलिएको कुरा सुनन्दाकुमार दत्तले 'स्म्यास् एन्ड ग्य्राबः एनेक्सेसन अफ सिक्किम' ग्रन्थमा लेखेका छन् । राजतन्त्रविरोधी आन्दोलनमा लागेका त्यहाँका राजनीतिज्ञ नरबहादुर खतिवडाले भारतको चालामाला बुझेपछि पश्चात्ताप भएको स्विकारेका छन् । खतिवडा लेन्डुपका धर्मपुत्र हुन् । बाबुरामलगायतका अरू धेरैले नेपालमा त्यस्तै अभिव्यक्ति दिएका छन् । तर समयले नेटो काटिसकेको छ । सुनन्दाकुमारले लेखेका छन्, 'उनीहरू (भारत सरकार) द्वारा प्रयोग गरिएको सिक्किम विलयको विधि साम्राज्यवाद र विस्तारवादको छायाँमा परेका देशमा प्रयोग भइसकेको थियो । 'फुटाऊ र शासन गर' भन्ने विधिअनुसार प्रजातन्त्रलाई बलियो पार्न, सिक्किमे जनताको हित गर्न भन्दै जनतालाई रनभुल्ल पारेर सोझा, निष्कपट र सरल जनतामाथि शोषण र घात गरिएको थियो ।' ('स्म्यास् एन्ड ग्य्राबः एनेक्सेसन अफ सिक्किम' पृष्ठ ४१४) त्यहाँका जनप्रतिनिधिहरूले सामूहिक निर्णय गरेर जनमतसंग्रह गराए । भारतले करोडौं रुपैयाँ खर्च गरेर आफू अनुकुल निर्णय गरायो । दार्जिलिङबाट हजारौं चियामजदुर लगेर मतदाता बनाइयो । सन् १७०६ मा भुटानले कब्जा गर्नु अघिदेखि नै ल्हासासँग व्यापार गर्ने मार्गका रूपमा प्रसिद्ध रहेको कालिम्पोङ सन् १८६५ मा अंग्रेज (ब्रिटिस) शासित बन्न पुग्यो । त्यहाँबाट नजिक पर्ने सिक्किमलाई कब्जा गर्दा चीनको आक्रमण रोक्न सकिन्छ भन्ने इन्दिरा गान्धी र तत्कालीन भारतीय गृहमन्त्री वाईबी चौहानको धारणा थियो । झन्डै ४२ वर्षपछि दिल्लीका शासकहरूले काठमाडौंलाई गान्तोक र पश्चिमाले काबुल बनाउन खोज्नु मूर्खताको पराकाष्ठा हो । इतिहास साक्षी छ, चीन र पाकिस्तानसँगको युद्धमा नेपाली युवाले गोरखा पल्टन बनेर भारतका निम्ति रगतपसिना मात्र होइन, प्राणसमेत दिए । आज पनि हजारौँ नेपालीहरू त्यहाँ तैनाथ छन् । सीमालगायत विभिन्न ठाउँमा भारतका निम्ति छाती थापिरहेका छन् । तर भारतका शासकहरू नेपाललाई आज पनि परोक्ष रूपमा दुःख मात्र दिइरहेका छन् । दिल्लीका शासक वर्गले आनीबानी सुधारेनन् भने भारतमा बसेर सेवा गरिरहेका गोरखाली फौजले दिल्लीतिरै फर्केर बन्दुक तेस्र्याउन सक्छन् । यो मनोविज्ञान गोरखाली फौजमा जागृत भइसकेको छ । तीन हजार माओवादी छापामारले दुःख दिइरहेको र केही सीमित आतंकवादीले राष्ट्रिय सुरक्षालाई समेत चुनौती दिइरहेको भारतमा गोरखा रेजिमेन्टले विद्रोह (म्युटिनी वा कू) गर्यो भने के होला ? के त्यसबारे भारतीयहरूले कहिल्यै सोचेका छन् ? यो ठट्टा वा प्रहसन होइन, यथार्थ हो । किनभने सूचना सञ्जाल सबैतिर पुगिसकेको छ । राजा महेन्द्रले सन् १९६१ को सेप्टेम्बर २५ मा चीनको भ्रमण गर्दा राष्ट्रपति लिउसाओचीले भव्य स्वागत गरेका थिए । राजाले साहसपूर्वक नेपालको आधिकारिक धारणा व्यक्त गरेपछि चीनले हार्दिक स्वागत गर्यो । इतिहासमा चीनले नेपालमा हमला गरेका उदाहरण पनि पाइन्छ । तसर्थ पुराना गल्ती नदोहोर्याउने वचन दिँदै राष्ट्रपति साओ चीले भनेका थिए, 'विगतका भूल दोहोरिन नदिन चीनले सदैव यथासम्भव प्रयास गर्नेछ ।' (गोरखापत्र सन् १९६१ अक्टोबर ७), चीनको यो प्रतिबद्धता राजा महेन्द्रको दबाबपछि आएको थियो । तर भारत नेपालको असल मित्र होइन, छिमेकी मात्र भएको छ । नेपालमा स्थिरता हुन नदिने, हाम्रा प्राकृतिक स्रोतसाधन दोहन गर्ने र तराईलाई आफ्नो 'रखौटी' बनाउन दिल्लीमा भएका षड्यन्त्रहरू कथित मधेसवादको पर्दामा स्पष्ट देखिन्छ । मंसिर १८ गते काठमाडौंस्थित भारतीय दूतावासमा बोलाएर सहसचिव स्तरका कूटनीतिज्ञले तराईकेन्द्रित दलका उच्च नेताहरूलाई जुन निर्देशन दिएपछि प्रधानमन्त्री पुष्पकमल दाहालसमेत प्रसन्न भएको खबरले नेपाली राजनीति कहाँबाट कसरी सञ्चालन भइरहेको छ भन्ने बुझ्न गाह्रो पर्दैन । कश्मीरमा जनमतसंग्रह गराउँछु भन्ने जवाहरलाल नेहरूको वाचा बिर्सेर बन्दुकको बलामा दमन गर्ने दिल्लीले नेपालका केही दलको चिन्ता लिनुको सट्टा अनैतिक काम गरेर पेट पाल्न बाध्य आफ्ना करोडौं दरिद्र जनताको उत्थानमा लाग्नु उचित हुन्छ । राष्ट्रनिर्माता पृथ्वीनारायण शाहलाई अपराधीसरह ठानेर राष्ट्रिय एकता दिवस रद्द गर्नेगराउनेहरूकै निर्देशनमा राष्ट्रनिर्माण गर्नेहरूका सालिक ढाल्दै विदेशीलाई मालिक बनाउन खोजिएको अवस्थामा तराई र पहाडबीचको सम्बन्ध तोड्न खोज्नेहरू कहाँबाट सञ्चालित छन् भन्ने सबैले बुझेका छन् । राष्ट्रिय एकता कमजोर भइरहेको यो अवस्थामा आउँदो पुस २७ गते नेपालभर राष्ट्रिय एकता दिवस र पृथ्वी जयन्ती मनाउन समितिहरू गठन हुन थालेका छन् । यसलाई राष्ट्रिय स्वाभिमानप्रतिको पुनर्जागरणका रूपमा हेरिएको छ । संघीयतालाई जनताले खारेज गरिसकेका छन् । दलहरूले मृत्युको प्रमाणपत्र (डेथ सर्टिफिकेट) दिने हिम्मत गरेका छैनन् । संघीयताले राष्ट्र टुक्रिन्छ भन्ने बुझेका लाखौँ चेतनशील र स्वाभिमानी सडकमै आएर राष्ट्रिय एकताको सन्देश दिइरहेका छन् । उनीहरूलाई नमन गर्नैपर्छ । भारत तथा पश्चिमाहरूका आज्ञाकारीहरू मात्र संघीयताकै वकालत गरिरहेका छन् । तलब खाएपछि मालिककै खटनपटन मान्नुपर्छ तर विचारकहरूले जनतामा देखिएको चेतना, साहस र उत्साहको उच्च मूल्यांकन गर्नैपर्छ । देश एम्बुसमा परे पनि पराधीन हुँदैन भन्ने झीनो आशा पलाएको छ । यतिमै हामी सुरक्षित हुन सक्दैनौँ । नेपाललाई टुक्राटुक्रा पार्न खोज्ने आईएनजीओ, विदेशीको अन्नपानीमा पालिएका केही दलका नेता, कथित नागरिक अगुवा, विदेशीको लागि जासुसी गर्ने कतिपय बुद्धिजीवीहरू आदि सबैलाई वैकुण्ठवास नगराएसम्म राष्ट्र धेरै वर्ष सुरक्षित रहँदैन । यो कटु यथार्थ तपाईं स्वीकार गर्नुहुन्छ कि अस्वीकार ?"
न्यायिक स्वतन्त्रताको क्षयीकरण,"न्यायिक स्वतन्त्रता आधुनिक संविधानवादको एक महत्त्वपूर्ण सर्त हो । संविधान र नागरिकका हक अधिकारको संरक्षण र संवद्र्धनमा न्यायपालिकाको विशेष भूमिका रहने हुँदा न्यायिक स्वतन्त्रतालाई संविधानवादको महत्त्वपूर्ण पूर्वसर्त मानिएको हो । हाम्रो सन्दर्भमा पनि स्वतन्त्र न्यायालय संविधानको एक उल्लेख्य विशेषता हो । संविधानले एक सक्षम, स्वतन्त्र र जवाफदेहीपूर्ण न्यायिक संरचनाको परिकल्पना गरेको छ । यसका पछाडिको संवैधानिक दर्शन भनेको संवैधानिक सर्वोच्चता र नागरिक अधिकारमाथि राज्य पक्षबाट हुनसक्ने अनुचित हस्तक्षेपलाई न्यायालयले रोक्न सकोस् भन्ने हो । तर यति संवेदनशील र महत्त्वपूर्ण जिम्मेवारी वहन गर्ने निकाय राजनीतिक वा अन्य बाह्य पक्षको प्रभावमा पर्न गयो भने त्योभन्दा ठूलो क्षति संवैधानिक राज्य व्यवस्थाको लागि अर्को हुन सक्दैन । पछिल्ला समयमा देखिएका न्यायिक स्वतन्त्रतामाथिका आँचहरूले न्यायालयको भयावह अवस्थाको चित्रण गर्दछ । न्यायाधीश नियुक्तिको प्रसंग, अमूक मुद्दाहरूको सुनुवाइमा उद्देश्यअनुरूप गठन गरिने इजलास, नेतृत्वको कार्यव्यवहार न्यायिक विचलनताका केही दृष्टान्त हुन् । न्यायिक स्वतन्त्रताका पूर्वाधारहरूको सूची यति नै भनी निर्धारण गर्न नसकिएला । तर न्यायिक स्वतन्त्रताको लागि नभई नहुने खास तत्त्वहरूका बारेमा भने समान मत राख्न सकिन्छ । जसलाई मूलतः दुई पाटामा विभाजन गर्न सकिन्छ व्यक्तिगत स्वतन्त्रताको मापदण्ड र संस्थागत स्वतन्त्रताको मापदण्ड । व्यक्तिगत स्वतन्त्रता न्यायकर्मीको व्यक्तिगत स्वायत्तता र स्वतन्त्रतासँग सरोकार राख्ने विषय हो । एउटा न्यायाधीशले सबै प्रकारका दबाब वा प्रभावबाट मुक्त भई न्यायिक जिम्मेवारी कुन हदसम्म पूरा गर्ने वातावरण कानुनले प्रत्याभूति गरेको छ र न्यायाधीश स्वयंले त्यस्तो जिम्मेवारी व्यक्तिगतरूपमा केकसरी पूरा गरिरहेको छ भन्ने प्रश्न यहाँ अहं हुन जान्छ । जहाँसम्म संस्थागत स्वायत्तता वा स्वतन्त्रताको प्रश्न छ, यो देशको संविधान वा सामान्य कानुनले न्यायपालिकालाई सरकारका अन्य अंगहरूबाट स्वतन्त्र राख्ने भन्ने विषय हो । यी सर्त पूरा हुनको लागि न्यायपालिका राज्य वा सरकारका अन्य अंगहरूबाट संरचनागत र कार्यात्मक दुवै रूपमा पूर्णतः स्वायत्त र स्वतन्त्र हुनुपर्छ । व्यक्तिगत स्वतन्त्रतामा प्रभाव पार्ने तत्त्वहरू न्यायाधीशको नियुक्ति प्रक्रिया, पदावधि, बर्खास्ती, पारिश्रमिक र सुविधा आदि हुन सक्छन् । तीमध्ये नियुक्ति प्रक्रिया र न्यायसम्पादन कार्य सबैभन्दा महत्त्वपूर्ण हुन्छ । न्याय सम्पादनको लागि न्यायाधीश स्वतन्त्र मात्र भएर पुग्दैन । ऊ निष्पक्ष पनि हुनुपर्छ । निष्पक्षताले न्यायाधीशको स्टेट अफ माइन्डलाई बुझाउँछ । न्यायाधीश निष्पक्ष भएको देखिनुपर्छ । विधिशास्त्रीहरू न्यायिक पदाधिकारीको निष्पक्षता, स्वतन्त्रता वा निर्भीकता स्वयं व्यक्तिकै योग्यता, अनुभव, आचरण वा अन्य परिवेशका कारण कायम हुने हुँदा न्यायिक स्वतन्त्रताको संरक्षणको लागि विशेष ध्यान दिनुपर्ने विषय न्यायाधीशको छनोट वा नियुक्ति प्रक्रिया नै हो भन्ने मत राख्छन् । नियुक्ति कुन प्रक्रियासँग हुन्छ र त्यस्तो नियुक्ति प्रक्रियालाई कस्तो कानुन वा प्रशासकीय आदेशले शासित गरेको छ भन्ने न्यायाधीशको कार्यसम्पादन दक्षतासँग समेत सरोकार राख्ने भएकाले न्यायिक स्वतन्त्रता कायम राख्न यी विषयहरूको निकै महत्त्व रहन्छ । न्यायाधीश नियुक्तिको विश्व अभ्यासमा मूलतः तीनवटा पद्धतिहरू प्रचलनमा छन् व्यवस्थापिकाद्वारा न्यायाधीश निर्वाचित हुने, जनताद्वारा न्यायाधीश निर्वाचित हुने र कार्यपालिकाद्वारा न्यायाधीश नियुक्त गरिने । यी पद्धतिहरूमध्ये न्यायाधीशको 'लोकप्रिय निर्वाचन पद्धति' सर्वप्रथम फ्रान्समा सुरुआत भएको हो । यो प्रणाली अहिले पनि स्विट्जरल्यान्डका कतिपय क्षेत्रहरू र अमेरिकाका कतिपय राज्यहरूमा प्रचलित छ । तर प्रयोगका हिसाबले कार्यपालिकाद्वारा न्यायाधीशले नियुक्ति गरिने पद्धति सबैभन्दा बढी प्रयोगमा छ । भारत, बेलायत र अमेरिका यसका उदाहरण हुन् । भारत र अमेरिकामा राष्ट्रपतिद्वारा र बेलायतमा क्राउनद्वारा न्यायाधीशहरू नियुक्त हुन्छन् । यी पद्धति प्रचलनको दृष्टिकोणमा उपयोगीसिद्ध देखिए पनि न्यायिक स्वतन्त्रताको 'मापदण्ड' मा यी पद्धति समेट्न भने कठिन छ । विधायिकाद्वारा न्यायाधीश नियुक्ति गर्ने प्रचलनले शक्ति पृथकीकरण र सन्तुलनको सिद्धान्तमा ठाडै हस्तक्षेप मात्र गर्ने नभई यसले न्यायालयलाई नै व्यवस्थापिकाको मातहतमा राख्छ । दल वा प्रतिनिधिले न्यायाधीश छनोट गर्दा 'योग्यता' अर्थहीन हुन जान्छ, जुन न्यायिक स्वतन्त्रताको दर्शनमा कदापि मान्य हुन सक्दैन । न्यायाधीशको 'लोकप्रिय निर्वाचन पद्धति' को विधि त विधायिकी विधिभन्दा पनि बढी आपत्तिजनक मान्न सकिन्छ । यसरी नियुक्त न्यायाधीश आफ्ना मतदाता र निर्वाचन क्षेत्रप्रति बफादार हुनुपर्ने हुँदा ती न्यायाधीश निष्पक्ष र स्वतन्त्र हुन सक्दैनन् भनी सहजै अनुमान गर्न सकिन्छ । कार्यपालिकीय आदेशद्वारा नियुक्त गरिने विधिलाई व्यापकताको हिसाबले उचित भएको तर्क गर्न सकिए पनि न्यायिक स्वतन्त्रताको कसीमा यो विधि पनि स्वीकार्य हुन सक्दैन । ठूला राष्ट्रले अवलम्बन गरेको भन्ने आधार शास्त्रको हिसाबमा मान्य हुन सक्दैन । नेपालमा न्यायाधीश नियुक्ति सम्बन्धमा अवलम्बन गरिएका दुई संवैधानिक व्यवस्था न्यायपरिषद् र संवैधानिक परिषद् संसारकै न्यायिक अभ्यासका उत्कृष्ट व्यवस्थाहरू हुन् । यी व्यवस्थाहरूलाई संसारकै न्यायाधीश नियुक्ति प्रक्रियाका 'नयाँ पद्धति' भनी दाबी गर्न सकिन्छ । यो व्यवस्थाले न्यायाधीश नियुक्ति प्रक्रियालाई राज्यका अन्य अंगको प्रत्यक्ष प्रभावबाट मुक्त गरी न्यायिक स्वतन्त्रताको एक महत्त्वपूर्ण सर्तलाई पूर्णतः आत्मसात गरेको छ । सिद्धान्त र किताबमा जति सुन्दर भए पनि यसको उपयोगितालाई एकपछि अर्को कमजोर र कलंकित बनाइँदै लगिएको छ । दलहरूको सिफारिसमा खुलमखुला न्यायाधीशहरू नियुक्ति हुने गरेका अनुभव हामीसँग छन् । नियुक्तिमा हुने गरेका चलखेलहरू सबैमा जगजाहेर छ । यसलाई रोक्ने वा नियन्त्रण गर्नेतर्फ न्यायिक नेतृत्व सम्पूर्ण रूपमा असफल र उदासीन भएको देखिन्छ । सार्वजनिक अभिव्यक्ति र वास्तविकतामा तालमेल देखिँदैन । कानुनमा प्रधानन्यायाधीशले दुइटा हैसियत राख्छ । एउटा न्याय प्रमुखको हैसियत र अर्को न्याय प्रशासन प्रमुखको हैसियत । यी दुई हैसियतबीच कसरी सन्तुलन र सामञ्जस्यता कायम गर्ने भन्ने प्रधानन्यायाधीशको मुख्य सरोकारको विषय हो । यो कार्य उसले अरूको उक्साहट, दबाब वा प्रभावमा भन्दा पनि आफ्नै क्षमता र विवेकमा सम्पादन गर्ने हैसियत राख्न सक्नुपर्छ । संविधानले न्यायाधीश पद 'नियुक्ति' हुने पद मानेको भए पनि व्यवहारमा न्यायाधीश पद 'बढुवा' वा 'पदोन्नति' को विषय भएको छ । न्यायाधीश पद नियुक्ति हुने विषय हो, बढुवा, पदोन्नति वा आरक्षणको विषय होइन । न्यायाधीश नियुक्तिको संवैधानिक संयन्त्रमा प्रधानन्यायाधीशको उपस्थिति अहं महत्त्वको छ । प्रधानन्यायाधीश सम्पूर्ण न्यायालय तथा न्यायप्रशासनकै प्रमुख व्यक्ति मानिने हुँदा न्यायाधीश नियुक्ति प्रक्रियामा उनले लिने धारणा, अडान वा भूमिकाले न्यायिक स्वतन्त्रताको व्यवस्थापनमा ठूलो अर्थ राख्छ । संवैधानिक दर्शन पनि यही हो । तर जब प्रधानन्यायाधीशको उपस्थिति केवल औपचारिकतामा सीमित हुन्छ र सम्पूर्ण 'डी फ्याक्टो' अधिकार परिषद्का मन्त्री वा अन्य पदाधिकारीले प्रयोग गर्दछन्, त्यतिबेलाको न्यायाधीश नियुक्ति प्रक्रिया उपहासको विषय हुन जान्छ । परिषद्का मन्त्रीको उपस्थिति कार्यपालिकाको प्रतिनिधित्वसम्मको व्यवस्था हो । राज्यका प्रमुख अंगहरूबीचको शक्ति सन्तुलनको लागि यस प्रकारका व्यवस्थाहरू संविधानमा रहन सक्छन्, जसको अर्थ न्यायाधीश नियुक्तिमा कार्यपालिका नै निर्णायक शक्ति बन्ने भन्ने होइन । भारतीय संविधानमा न्यायाधीश नियुक्ति प्रक्रियामा कार्यपालिकीय शक्तिको खास महत्त्व रहने भन्ने संवैधानिक व्यवस्था हुँदाहुँदै पनि त्यहाँको न्यायालयले आफ्ना व्याख्या एवं कामकारबाहीबाट प्रधानन्यायाधीशको भूमिकालाई अग्रस्थानमा राख्न सफल भएको छ । लिखित संविधान अवलम्बन गरिएको एउटा मुलुक जहाँ प्रस्ट संवैधानिक व्यवस्थाको अभाव हुँदाहुँदै पनि पनि प्रधानन्यायाधीशले आफ्नो अधिकार प्रभावकारी रूपमा प्रयोग गर्न सफल छ । लिखित संविधान नै अवलम्बन गरिएको अर्को मुलुक जहाँ स्पष्ट संवैधानिक व्यवस्था हुँदाहुँदै पनि न्यायालय र प्रधानन्यायाधीशले आफ्नो अधिकारको प्रयोग गर्न चाहँदैन वा सक्दैन, बीचको यो दृष्टान्त मननयोग्य छ । कानुनमा प्रधानन्यायाधीशले दुइटा हैसियत राख्छ । एउटा न्याय प्रमुखको हैसियत र अर्को न्याय प्रशासन प्रमुखको हैसियत । यी दुई हैसियतबीच कसरी सन्तुलन र सामञ्जस्यता कायम गर्ने भन्ने प्रधानन्यायाधीशको मुख्य सरोकारको विषय हो । यो कार्य उसले अरूको उक्साहट, दबाब वा प्रभावमा भन्दा पनि आफ्नै क्षमता र विवेकमा सम्पादन गर्ने हैसियत राख्न सक्नुपर्छ । यो उसको पदीय दायित्वको विषय हो । यी दायित्व निर्वाहको लागि प्रधानन्यायाधीशलाई संविधान र कानुनले कुनै पूर्व बन्देज लगाएको छैन । आशा गरौं, अब हुने न्यायाधीश नियुक्तिमा यी विषयलाई विशेष ध्यान दिइनेछ र न्यायिक स्वतन्त्रतामाथि भइरहेको क्षयीकरण रोक्न विशेष पहलकदमी अवलम्बन गरिनेछ ।"
मासिने जात' का खोसिने अधिकार,"नेपाली समाजका पुराना मानिस दलित समुदायलाई अझै पनि सहजसित भन्छन् मासिने जात' पौनीको जात' । यो कथन पुष्टि हुने गरी वर्ण व्यवस्थाले शूद्रमा वर्गीकृत गरी पर्गलेर अछूतको व्यवहार गरिएका दलित समुदायलाई अनेक तरहबाट निमासै पार्ने काम भएको इतिहास साक्षी छ । मासिनुबाट बचेका शूद्रलाई पौनी (पचहत्तर प्रतिशत) भन्दै आएका हुन् समाजमा । आजपरान्त दलित समुदायका मानिसलाई अपूर्ण देख्ने र अधिकारसम्पन्न गराउने कार्यमा घटौती कटौती गर्नै कार्य भएकै छ । कतिपय लालबुझक्कटहरूमा समेत यस्ता मानसिकताका अवयवहरू हुर्किरहेको पाइन्छ । भौतिक रूपमै मास्ने मध्ययुगीन सामन्ती शासकले युद्धमा कब्जा गरेका राज्यका मानिसलाई दास बनाइन्थ्यो भने तीमध्ये अछूतका खलकलाई मारिन्थ्यो । तिनीहरू भरियासम्म पनि योग्य हुन्नथे । किनभने उनीहरूले छोएको रसद पानी चल्दैनथ्यो । बन्दीगृह बनेदेखि नै दलितले सानातिना कसुरमा ज्यानकै बलि दिनुपथ्र्यो । धेरै लामो समयसम्म कस्तो प्रचलन रह्यो भने सानो कसुर वा थोरै जेल सजायको लागि किन नहोस्, दलितलाई प्रवेश गराएमा बन्दीगृह पूरै बिटुलो बन्ने र अन्य सारा कैदीको जात जाने हुँदा अछूत अभियुक्तलाई हत्या गरिदिने थिति रहेको पाइन्छ । दलितका लागि छुट्टै कारागार बनाउने कुरा पनि भएन । ज्यानै मासिदिएपछि झन्झटै समाप्त । उनीहरूका नजरमा सबैको जात फाल्नुभन्दा एकादुईको ज्यान फाल्नु फाइदा हुने भयो । अर्कोतिर धर्मशास्त्रमा शूद्रलाई मार्दा न्याउरीमुसो वा भ्यागुतो मारेको भन्दा बढी पाप नलाग्ने' भन्ने उल्लेख भएकाले पनि दलित हत्या गर्नु चराको चल्ला चिम्टिनुभन्दा सहज मानिने भयो । तब त अभियुक्त दलितलाई काट्नु, भीरबाट गुल्टाउनु, झुन्ड्याउनु वा कुनै पनि किसिमले प्राणान्त गरिदिने काम स्वाभाविकै हुन्थ्यो विगतमा । त्यसैले कतिपय ठाउँका नाम, कामी काट्ने खोला, दमै लडाउने भीर, सार्की झुन्ड्याउने रुख आदि नामाकरण भएको पाइन्छ । वर्तमानमा समेत दलित भएकै कारणले मासिनुपर्ने अवस्था टरेको छैन । जनयुद्धकालमा फिल्डका सेनाप्रहरीले आफ्ना हाकिमलाई भन्दथे, सर माओवादी पक्रेर ल्याइएको छ ।' हाकिम सोध्थेः दकासा (दमै, कामी, सार्की) हो कि अन्य' ? सिपाही भन्थेः दकासा नै पर्यो सर ।' हाकिम उर्दी गर्थेः सिध्याइदे सालेहरूलाई,' ठ्याङठ्याङ गोली छोड्यो इहलीला समाप्त । माओवादी हो होइन, गल्ती कसुर छ छैन सोध्नै परेन । शासकको दृष्टिमा दकासा हुनु नै सबैभन्दा ठूलो अपराध । उता माओवादीतर्फ पनि बम, बारुददेखि हातहतियार बनाउने काम र लडाइँको मोर्चादेखि सडकको संघर्षसम्म अग्रिम पंक्तिमा उभिने प्रायः दलितै हुन्थे । जनयुद्धको प्रथम सहिद दिलबहादुर रम्तेल, बेनी आक्रमणको अघिल्लो मोर्चामा उभेर भिड्दा सुरुमै शहादत प्राप्त गर्ने ब्रिगेडिएर भीसी अमर विश्वकर्मालगायत र जनआन्दोलनको अन्तिम सहिद चन्द्र बयलकोटी जस्ता सहिदहरू ज्वलन्त उदाहरण छन् । जहिले पनि जसरी पनि मर्ने र मासिने जात त अत्यधिक दलितै हुनुपर्ने । अहिलेसम्म भौतिक रूपमै दलितलाई मास्ने काम जारी छ । चुलो छोएबापत हत्या गरिएका कालीकोटका मनवीर सुनार हुन् वा भर्खरै अन्तरजाति विवाह गरेवापत हत्या गरिएका काभ्रेका अजित मिझार । जातीय छुवाछूतकै कारण हुने हत्याको शृंखला रोकिएको छैन नेपाली समाजमा । सामाजिक तथा राजनीतिक रूपमा मास्ने अनेक सास्ती संकटको सामना गर्दै बल्लतल्ल औपचारिक शिक्षा आर्जन गरेका दलित शिक्षक तथा कर्मचारीलाई स्कुल वा अफिस छोइन्छ भनेर नियुक्ति नै नदिनु, नियुक्ति भइहाले पनि अनेक निहुँ पारेर कार्य क्षेत्रमा प्रवेश रोक लगाउन हर्कत गर्नेजस्ता काम आजसम्म पनि नौलो कुरा भएको छैन । उपचारका क्रममा छोइन्छ वा उसले छोएको औषधी खानुपर्छ भनेर कति दलित स्वास्थ्यकर्मीलाई बहिष्कार गरेका घटना ताजै छन् । मुलुकमा गणतन्त्र स्थापना भइसक्दासमेत कतिपय अवस्थामा त क्याबिनेटमै छोइन्छ कि जस्तो गरी मन्त्रिपरिषद्मा दलित मन्त्री शून्य पारेर दलितको समावेशी हकलाई नै मास्नेजस्ता कार्र्य पनि भएका छन् । वर्तमान मन्त्रिपरिषद्लाई शपथग्रहण गराउने बेलामा महामहिम राष्ट्रपतिले दलित मन्त्रीसँग हात नमिलाएर स्वाभिमानमा आँच पुर्याएको सनसनीपूर्ण प्रसंग त आलै छ । अर्को कुरा, राजा महेन्द्रले हिरालाल विश्वकर्मालाई मन्त्री बनाएपछि सबै दलितहरू अधिकारसम्पन्न भए भनेजस्तै कताकति एकादुई दलितलाई राजनीतिक नियुक्ति गरियो भने त्यसैको हवाला दिएर दुन्दुभि पिटिन्छ । राष्ट्रिय राजनीतिमा दलित नेतृत्वको समग्र आवश्यकता ओझेलमा पारिन्छ र नेपाली क्रान्तिमा अमूल्य योगदान पुर्याएका थुप्रै दलित हस्तीहरूलाई अधिकारविहीन बनाइन्छ । यस किसिमले उनको उत्साह एवं देश र जनताप्रति लगानी गर्ने क्रान्तिकारी ऊर्जा मास्ने काम पनि भएकै छ । राजनीतिक दलको कुरा गरौं भने जतिसुकै लोकतान्त्रिक पार्टी, प्रगतिवादी पार्टी, अग्रगामी जनवादी पार्टी भनेर बखान गरे पनि दलितलाई पदाधिकारीमा ल्याउने बेला पार्टी नेताका दाँतबाट पसिना छुट्छन् । दलभित्र प्रमुख पदमा स्थापित गर्न त धर्ती नै भासिन्छ कि जस्तो हुन्छ । दलको विधानमै समावेशी मात्र होइन, समानुपातिक सहभागितको ग्यारेन्टी गर्नुपर्ने संवैधानिक व्यवस्था नभएसम्म दलितको हक काटिने वा मासिनेमा शंका छैन । संवैधानिक रूपमा मास्ने जातीय भेदभाव तथा छुवाछूत सामाजिक रूपमा निन्दनीय र कानुनी रूपमा दण्डनीय अपराध भनिएको छ अहिले । नेपालको संविधान बन्दाका बखत होस् या ऐन होस्, दलित अधिकारका विषय बुँदा एउटा हातले दिने र अर्को हातले खोस्ने काम भएको इतिहास जगजाहेर छ । २०७२ असोज ३ गते नेपालको संविधान घोषणा भइरहँदा देशभरका दलित अधिकारवादी संगठनहरू एकताबद्ध हुँदै सडकमा उत्रिएका थिए । दलित अधिकारका आठबुँदे माग लिएर संयुक्त संघर्ष चलिरहेको थियो । संविधानसभाका ४१ जना दलित सभासद्हरूसमेत उक्त आन्दोलनमा ज्यानको बाजी थापेर भिडेका थिए । राज्यका सबै क्षेत्र, निकाय र अंगमा दलितलाई समानुपातिकमाथि विशेषाधिकारको मान्यताअनुसार (क्षतिपूर्तिबापत) सात प्रतिशत थप गरी सहभागी गराउने व्यवस्थाको ग्यारेन्टी होस् भन्ने मुख्य माग थियो, जुन विषय नेपालको अन्तरिम संविधान २०६३ ले आंशिक अंगीकार गरिसकेको हो । तर घोषित संविधानमा त समानुपातिकमाथि थप विशेष अधिकार मात्र होइन, समानुपातिक सहभागिताको ग्यारेन्टी गर्ने प्रावधानसमेत पजनी भएर आयो । पुरातनवादी मठाधीशहरूले संविधान घोषणा नै नहुने धम्की दिएर हजार हत्कण्डा लगाए । दलहरूले आआफ्ना सभासद्लाई नाकमा बल्छी लगाएर घिसार्दै वर्तमान संविधानमा समेत दलितको संवैधनिक अधिकारको महत्वपूर्ण विषय बुँदा तेजोबध गरियो, मासियो । भन्न त संशोधन प्रस्ताव पेस गर्ने बेलामा र निर्वाचन ऐन बनाउँदा समानुपातिक सहभागिताको ग्यारेन्टी गर्ने प्रावधान निश्चित गरिन्छ भन्ने वाचा पनि भएको हो, तर अहिलेको संशोधन प्रस्तावभित्र पनि दलितको मुद्दाले ठाउँ पाउने छाँटै देखिँदैन । दलित नेतृत्वले सधैँ बराजुवादमा फसेर, याचक बनेर, शोकधुनको पिपिरो बजाएर, अर्जलताको सिकार बनेर बस्नु भनेको मुक्ति आन्दोलनप्रति आघात पुर्याउनु हो । यस किसिमले दलित समुदायलाई आदिकालदेखि आजसम्म भौतिक, सामाजिक र संवैधानिक रूपमै मास्ने र नास्ने काम भएको तथ्यले बोलिरहेको छ । उत्पीडित जनसमुदायको अधिकार पूर्ण स्थापित गर्न र नेपाललाई विश्वसामु सबल, सक्षम एवं उन्नत राष्ट्र बनाउन अब दलित अधिकारको लागि दलितमात्र, महिला अधिकारको लागि महिलामात्र, मधेसी अधिकारको लागि मधेसीमात्र तथा जुन जाति, वर्ग, लिंग र क्षेत्रमा उत्पीडन छ, मुक्तिका लागि ती समुदाय मात्र जागेर पुग्दैन । सबै किसिमको उत्पीडन राष्ट्रको उत्पीडन मानेर निराकरणको लागि राज्य लाग्नुपरेको छ, राजनीतिक पार्टीहरू लाग्नुपरेको छ र सिंगो मुलुक लाग्नुपरेको छ । पिल्सिएका जनताको पीडालाई राष्ट्रको पीडा नमानेर सत्ताधारी शक्ति एवं सम्बन्धित पक्षले अझै पनि आफ्नो हात जगन्नाथ' सम्झेर समवेदना गुमाएको खण्डमा विगतमा मासिएका जनताको रगत यही धर्तीमा पोखिएको हो, ती रगत रक्तवीजका नमेरा बनेर फेरि उम्रनेछन् । सामाजिक तथा राजनीतिक रूपमा भएको अपमान र विभिन्न अवस्थामा काटिएका मासिएका जीवनको एकएक हिसाबकिताब तहकिकात गरी असुल गर्नेछन् । जनताको मानवीय नैसर्गिक अधिकार संवैधानिक रूपमा छेक्न रचिने सबैखाले प्रपञ्च चिर्ने हतियारमा राम्रैसँग साँध लगाए चम्किनेछ भन्ने कुरा पुरातनवादी शासकहरूले हेक्का गर्दा जाति होला । यस मानेमा राजनीतिक पार्टी संवेदनशील हुन जरुरी छ । नेतृत्व तहले राष्ट्र र जनता, मूलतः आधारभूत वर्गप्रति विहंगम नजर लगाउन चुक्यो भने तथा शकुनि चक्करमा फस्यो भने पार्टीको छविमा छाया पर्नेछ । नेतृत्व स्वयं रसातलमा भासिने स्थिति आउनेछ । त्यसपछि चिता चढेका भीष्मपितामहले गरेजस्तो पश्चात्ताप गरेर त्यसको केही अर्थ हुने छैन । अर्को कुरा हजारौं हन्डर खेपेका जनता र विभिन्न आरोहअवरोह पार गरेर आएका पार्टीका जिम्मेवार क्याडरहरूले नेताप्रति वितृष्णा वा आक्रोश ओकलेर भुनभुनाउनुको पनि कुनै तुक हुँदैन । स्वयं आफूसमेत कुनपानीमा उभेको छु भनेर हेर्न जरुरी हुन्छ । दलित नेतृत्वले पनि सधैँ बराजुवादमा फसेर, याचक बनेर, शोकधुनको पिपिरो बजाएर, अर्जलताको सिकार बनेर बस्नु भनेको मुक्ति आन्दोलनप्रति आघात पुर्याउनु हो । समयअनुसार चुनौतीको सामना गर्दै सिंगो सामाजिक मुक्तिको ध्येय र आम उत्पीडितको स्वार्थलाई केन्द्रमा राखेर अनवरत संघर्ष गरेर मात्र लक्ष्यमा पुगिने कुरा कदापि भुल्न हुने छैन ।"
किस्ताबन्दीविरुद्धको संघर्ष,"यतिखेर संविधान संशोधन, सीमांकन, भारतीय सत्ताधारीहरूको हस्तक्षेप, राजदूतको दबाब र विरोधमा उठेको आन्दोलनको चरित्रलाई लिएर छापा तथा अनलाइन माध्यम भरिएका छन् र सामाजिक सञ्जाल रंगिएका छन् । 'दसबर्से हत्याराहरू' भन्दै प्रचण्डका नाममा माओवादी पदावली र सिंगो माओवादी आन्दोलनमाथि प्रहार भएको छ, जनयुद्धको गरिमामय इतिहासविरुद्ध विषवमन गरिएको छ । प्रचण्डका कुकृत्यविरुद्ध प्रहार हुनु स्वाभाविक भए पनि सिंगो माओवादी विचार र आन्दोलनमाथि जसरी प्रहार भइरहेको छ, यो साँच्चिकै पीडादायी छ । अवश्य हो, यतिखेर माओवादी आवरणमा माओवादी आन्दोलनलाई नै ध्वस्त पार्न प्रचण्ड एन्ड कम्पनी कम्मर कसेर लागेको छ । माओवादको झन्डा उचालेर माओवादकै विरोध गर्नेगराउने साम्राज्यवादीविस्तारवादी योजनाबद्धतालाई तिनले इमानदार सेवक बनेर पूरा गरिरहेका छन् । तिनले माओवादी आन्दोलनका विरोधीलाई प्रहार गर्ने खुराकी दिएका छन् । नवप्रतिक्रियावादमा पतन भएको नेपाल कम्युनिस्ट पार्टी (माओवादी केन्द्र) ले अहिले खेलेको भूमिका यही नै हो । यसको भण्डाफोर गर्नु भनेको राष्ट्रिय स्वाधीनता र उत्पीडित जनताका पक्षमा उभिनु हो । सबै कुरा दिनको उज्यालो झैँ प्रस्ट हुँदाहुँदै पनि सापेक्षित मात्रामा क्रान्तिकारी देखिएका अन्य माओवादी संगठनहरू अझै पनि यसलाई नवप्रतिक्रियावादी भनेर ठोकुवा गर्न सकिरहेका छैनन् । प्रचण्डजस्ता पात्रहरू र संगठनहरूले जे गर्दा संसदीय राजनीतिलाई सहयोग पुग्छ, जे गर्दा साम्राज्यवादीविस्तारवादी शक्तिहरू खुसी हुन्छन्, त्यही नै गर्ने गर्छन् । अहिले प्रचण्डले गरेको यही हो । यथार्थतः उनी राष्ट्रघाती मात्र नभएर शक्ति हातमा भयो भने फासीवादको अभ्यास गर्नेछन् र यसको पहिलो प्रहार क्रान्तिकारी माओवादीहरूमाथि गर्नेछन् । बाह्य प्रतिक्रियावादी शक्तिको आडमा प्रचण्डले इन्डोनेसियामा भएका घटना नदोहोर्याउलान् भन्न सकिँदैन । यो उनको व्यवहारले प्रस्तुत गरेको यथार्थ हो । यताको दस वर्षमा मुलुकले बेहोरेको स्थिति हेर्दा अचम्म लाग्छ । यी दस वर्षमा नेपालका सडक आन्दोलनले खाली भएनन्, रगत पनि बग्यो । तर केको लागि आन्दोलन भए भनेर लेखाजोखा, हिसाबकिताब गर्दा उत्साहित हुनुपर्ने स्थिति छैन । आन्दोलन वर्गीय उत्पीडनविरुद्ध र राष्ट्रिय स्वाधीनताको पक्षमा हुनु आवश्यक थियो । तर यताका १० वर्षमा खास गरेर वर्गीय उत्पीडनविरुद्धको संघर्ष ओझेलमा परेको छ र संघीयता र पहिचानका नाममा सिंगो मुलुकलाई माखेसांग्लोमा अल्झाएर भद्रगोल, अराजकता, अविश्वास र परनिर्भरताको वातावरण तयार पारिएको छ । नेपाली जनताको गरिमामय इतिहास विदु्रप पारिएको छ र जनतालाई जातीय, क्षेत्रीय आदि कित्तामा विभाजन गरेर सर्वत्र अन्योलको स्थिति बनाइएको छ । सारमा भन्दा कतिबेर कसलाई अगाडि बढाएर काम फत्ते गर्न सकिन्छ, कतिबेर कुन मुद्दालाई अगाडि सारेर हुन्छ, त्यसै गरेर साम्राज्यवादीविस्तारवादी शक्तिहरू त्यसमा पनि भारतीय विस्तारवादी शक्ति नेपालको राजनीतिलाई सदैव आफ्नो हातमा राखिराख्न चाहन्छ भन्ने यथार्थलाई यताको दस वर्षको इतिहासले प्रस्ट पारेको छ । अहिलेको संविधान संशोधनको सन्दर्भ एउटा जिल्लाबाट अर्को जिल्लामा भूगोल गाभ्ने कुरामा मात्र सीमित छैन । सरसर्ती हेर्दा यो खासै केही कुरा होइन भन्ने लाग्छ । तर दीर्घकालीन दृष्टिले यो खतरनाक छ । भारतले तराईमा वर्षौंदेखि बनाएको दीर्घकालीन योजनासित यसको साइनोसम्बन्ध छ । यसो हुँदैनथ्यो भने भारतीय विस्तारवादले यतिसारो चासो राख्नुपर्ने थिएन । यसो हुँदैनथ्यो भने संविधान निर्माण र संशोधनमा ऊ यसरी हस्तक्षेप गर्न आउनुपर्ने थिएन । अहिले पनि आलोक जोशीले काठमाडौंमा अड्डा जमाएर बसेको र प्रचण्ड र राजदूत रेको निरन्तर भेटघाट भइरहेका समाचार आइरहेका छन् । साथै राजदूत रे मधेसका नेता भनिनेहरूलाई बोलाएर भोजभतेरका साथ फकाउने र धम्क्याउने गरिरहेका छन् भन्ने समाचार आइरहेका छन् । नवउपनिवेशवादी अभ्यासले नपुगेर भारतीय सत्ताधारी वर्ग नेपालको दक्षिण क्षेत्रको जल, जमिन मात्र नभएर भाषा र नागरिकतामार्फत विनाबर्दीका सेना तयार पारेर दीर्घकालीन दृष्टिले सिंगो नेपाल आफ्नो अधीनमा लिन चाहन्छ भन्ने दिनको घामजत्तिकै प्रस्ट भएको छ । सामान्य रूपमा हेर्दा अहिलेको मुद्दा संघीयतासित सम्बद्ध छ । पंक्तिकारले मुलुकको भूराजनीति, साधनस्रोत र मनोविज्ञानका कारण संघीयता आवश्यकता छैन, यसमा जानु उचित हुँदैन भन्दै आएको हो । यसको लागि स्थानीय स्वशासन र विकेन्द्रीकरणले पुग्छ भन्ने हो । आवश्यक परे पाँचवटा विकास क्षेत्रलाई परिमार्जन गर्दा हुन्छ भन्ने हो । यसो भन्दा महेन्द्रवादी भन्ने आरोप लाग्ला । कम्तीमा पनि महेन्द्रसित मुलुकको विकास र राष्ट्रिय स्वाधीनतासम्बन्धी योजना थियो । अहिले सत्तामा रहेकाहरूको दिमागमा भ्रष्टाचार, परनिर्भरता र विखण्डनसिवाय कुनै योजना देखिँदैन । हो, समग्र रूपमा नेपाल र नेपाली, हिमाल, पहाड र तराईका जनताको हितको लागि तलमाथि जोड्नैपर्ने हुन्छ । फरकफरक मुलुकका फरकफरक प्रकृतिका समस्या हुन्छन् । वर्गयुक्त समाजमा जातीय, क्षेत्रीय र लैंगिक उत्पीडन हुन्छ र यसलाई वर्गीय मुक्ति आन्दोलनसित जोडेर लैजानुपर्छ । विज्ञानले यसै भन्छ । वर्गीय प्रश्नप्रति गम्भीर नहुने र आईएनजीओमार्फत साम्राज्यवादले अघि सारेको डलर, युरो र भारूको खेतीमा रमाउने जोकोही क्रान्तिकारी होस् अथवा भ्रान्तिकारी साम्राज्यवाद र विस्तारवादको गोटी बनिरहेको छ भनेर बुझे हुन्छ । त्यसपछि माओवाद, नयाँ जनवाद आदिको नाम लिनुको पनि कुनै अर्थ हुने छैन । यसलाई गम्भीरताका साथ नलिने हो भने जतिसुकै प्रदेश बनाए पनि यसको लगाम उही पुरानै देशीविदेशी मालिकहरूका हातमा हुनेछ । उदाहरणको लागि कर्णाली स्वायत्त प्रदेशलाई लिऔँ । वर्गीय प्रश्नलाई पर सारेर निर्माण भएको कर्णाली स्वायत्त प्रदेशको मालिक कर्णालीका जनता हुने छैनन् । तिनका बडे मालिक अन्यत्रै हुनेछन् र कर्णालीका नाममा काठमाडौंका छोटे मालिकहरूले जुम्ला र हुम्लामा राज गर्नेछन् । फेरि नयाँ ठालुहरूकै हातमा कर्णालीको बागडोर जानेछ । मधेसलाई पहिले पहाडबाट अलग्याउने अनि वर्षौंदेखि बसोवास गरेका पहाडिया मूलका वासिन्दालाई मधेसका नाममा हटाउने अभियानसित अहिलेको नक्सांकन र सीमांकन फेरबदलको अन्तर्वस्तु गाँसिएको छ । जसको लगानी उसैको हुकुम चल्नेछ । वर्गीय समस्या हल नहोउन्जेल कर्णाली पनि कर्णलीबाट चल्दैन, काठमाडौंबाट चल्छ भन्ने सबैले बुझ्नु आवश्यक छ । यही कुरा तराई र कथित मधेसको सन्दर्भमा पनि हो । मधेसको आन्दोलन भारतपरस्त मधेसी सामन्त तथा दलालहरूले मधेसका उत्पीडित जनताबाट भोलि हुने आन्दोलनबाट आफ्नो निजी सत्ता जोगाएर आफ्ना सन्तान दरसन्तानको भविष्य सुनिश्चित गर्न भारतीय आडमा चलाइएको आन्दोलन हो । भरिसके भूगोल नै उता मिसाउने, नभए दिल्लीबाट शासन चलाउने आन्दोलनको नाम हो मधेस आन्दोलन । तराईका प्रदेशहरूको नक्सांकन र सीमांकन फेरबदलको अन्तर्वस्तुको सार यही नै हो । तराईमधेस, त्यसमा पनि मधेस भनिने भूगोलमा त्यहाँका उत्पीडित जात र वर्गहरू त्यहाँका उच्च जात र वर्गबाट वर्षौंदेखि शोषित छन् । शोषित हुनुको पीडालाई पहाडिया र मधेसीको आवेगको राजनीतिक रूप दिएर त्यहाँका ठालुहरूले शासनको हतियार बनाएका छन् । मधेसमा वर्गीय मुक्ति आन्दोलनले आकार नलेओस् भनेर भारतीय सत्ताधारीहरू चाहन्छन् र मधेसी ठालुहरू पनि यही चाहन्छन् । मधेसलाई पहिले पहाडबाट अलग्याउने अनि वर्षौंदेखि बसोवास गरेका पहाडिया मूलका वासिन्दालाई मधेसका नाममा हटाउने अभियानसित अहिलेको नक्सांकन र सीमांकन फेरबदलको अन्तर्वस्तु गाँसिएको छ भन्नेमा हामी सबै प्रस्ट हुनु आवश्यक छ । क्रान्तिकारीहरू विचार र व्यवहारमा अरूभन्दा दस कदमअघि हुनुपर्छ र हुन्छन् । त्यसैले उनीहरूलाई क्रान्तिकारी कम्युनिस्ट भनिएको हो । यस अर्थमा क्रान्तिकारी भनिनेहरू पनि प्रतिक्रियावादी र संशोधनवादीहरू झगडा गरिरहन्छन् भनेर फेसबुकमा च्याट गरेर समय काट्ने तथा वक्तव्य फालेर निदाउने बेला होइन । आज एउटा क्षेत्रको मुद्दा छ, भोलि अर्को लेन्डुप आउला र अर्को क्षेत्रको कुरा गर्ला । यो ५ नम्बर अथवा ७ र २ नम्बरको कुरा मात्र होइन । यो भारतीय विस्तारवाद सके सग्लै, नसके किस्ताकिस्तामा नेपालको नक्साकाट गर्न खोजिरहेको छ भन्ने यथार्थ हो । कथित मधेस आन्दोलनको नाममा ०६३६४ देखि उसले गर्दै आएको यही हो । मुलुकभित्र वर्गीय आन्दोलन कमजोर भएको बेला राष्ट्रिय स्वाधीनतालाई कुर्सीमा साट्नेहरू तछाडमछाड गर्दै विदेशी मालिकसामु लम्पसार पर्ने गर्छन् । ऊभन्दा म के कम भनेर भोलि अर्को दलाल ननिस्केला भन्न सकिँदैन । भारतीय विस्तारवादको किस्ताबन्दी अभियानविरुद्ध आफूलाई क्रान्तिकारी भन्नेहरू उभिने कि नउभिने प्रश्न यहीँनेर छ । मुलुकलाई अराजकता र अन्योलमा पारेर धमिलो पानीमा माछा मार्न उद्यत् भारतीय विस्तारवादविरुद्ध आफूलाई क्रान्तिकारी भन्नेहरू कहाँनेर उभिने भन्ने प्रश्न गम्भीर हो । भूपि शेरचनको 'होचिमिन्हलाई चिठी' कविताका झैँ चारैतिर खरबारीमा आगो लागेको बेला मस्तसँग निदाउनु भनेको अन्ततः आफैं सकिनु हो । क्रान्तिकारीहरू एकान्त टापुको वासिन्दा र रबिन्सन क्रुसो हुने कुरा हुँदैन । किनारामा बसेर बाढीको रमाइलो हेर्दाहेर्दै आफैंलाई बाढीले बगाउने स्थिति हुन्छ । 'वस्तुगत स्थिति सकारात्मक भए पनि आत्मगत स्थिति कमजोर भएकाले' भनेर सचेतन प्रयास नगर्र्ने अथवा वक्तव्य फालेपछि पुग्यो भनेर मस्त निदाउने हो भने यो सकिने मेलो मात्र हो । यो यथार्थलाई क्रान्तिकारी भन्नेहरू सबैले आत्मसात गर्नु जरुरी छ ।"
राष्ट्र असफल भएकै हो त ?,"शान्तिप्रक्रिया र संविधान निर्माणको जिम्मेवारी पूरा गर्न राष्ट्रिय सहमति अपरिहार्य छ । यस सन्दर्भमा नेपालको शान्ति प्रक्रिया सार्थक निष्कर्षमा पुर्याई संविधान निर्माणलगायतका राजनीतिक प्रक्रिया अगाडि बढाउनुपर्ने तथ्य प्रस्टै छ । अतः विस्तृत शान्तिसम्झौता, नेपालको अन्तरिम संविधान, २०६३ तथा विभिन्न समयमा दलबीच भएको सहमतिअनुरूप शान्ति प्रक्रियाका बाँकी काम तुरुन्त सम्पन्न गर्दै संविधान निर्माण र राष्ट्रिय सहमतिको कार्य अघि बढाउन राजनीतिक दलबीच एक सम्झौतामा सहमति भएको थियो । यो सहमति २०६८ असोज १५ गते राति ८:३० मा भएको थियो । यो सहमतिका बुँदा कार्यान्वयन भएपछि मुलुकमा शान्ति आउनेछ, १८ वर्ष जनयुद्धका घाउ पुरिँदै जानेछन् र आर्थिक विकासको गति अघि बढ्ला भन्ने जुन आकांक्षा नेपाली जनताले गरेका थिए, आज माओवादी दुईपटक सत्तामा पुगेर पनि ती अपेक्षा पूरा भएनन् । दसबर्से जनयुद्धपछि भारतको सक्रियतामा दिल्लीमा बाह्रबुँदे सम्झौता भएर सत्तामा आएका दलहरूले अब नयाँ नेपाल बनाउँछौं भन्ने गुड्डी हाँके । तर नेपाल नयाँ त बन्न सकेन नै, पुरानो नेपाल पनि भत्काइदिए । आफ्नो, आफ्ना कार्यकर्ता र नेताका जीवनचाहिँ नयाँ बनाइदिए । पर्याप्त गृहकार्य नगरी बनाइएको भएर संविधानमा धेरै विवाद आएका छन् । त्यसैले पनि यो संविधान लँगडो भएको छ । मधेसवादी र केही दलहरूले संविधान मन पराएनन् । हुन त संविधान लेख्ता उनीहरूको पनि सहभागिता थियो । पछि विरोध भयो र भारतका प्रधानमन्त्री नरेन्द्र मोदीदेखि त्यहाँका मन्त्रीहरूले समेत सबैलाई समेटेर लैजानुहोस् समेत भन्नुपर्ने हस्तक्षेपकारी भनाइ पनि आए । हाम्रो संविधान संशोधन गर्नुपर्छ या संविधानमा सबैको हक र हितको सुरक्षा गर्नुपर्छ भन्ने हाम्रा मित्रले सम्झाइदिने होइन । हामीले नै गर्नुपर्ने हो । भारतले हरेकपल्ट बोल्दा संविधानमा सबैलाई समेट्न भन्नुको तात्पर्य मधेसवादी दललाई नै संकेत गरेको मान्नुपर्छ । किनभने संविधान बहिष्कार उनैले गरेका छन् । अब त संशोधन मात्र फेल भएन, संविधान नै अप्ठ्यारो परेको छ । संशोधनका बुँदा पनि बाहिरैबाट लादिएका जस्ता छन् । राष्ट्रिय हितविपरीत अंगीकृत नागरिकलाई पनि राष्ट्रका उच्च पदमा राख्न सकिने माग, हिन्दी (भारतको राष्ट्रिय भाषा) लाई पनि मान्यता दिनुपर्ने माग र संविधानको मर्मविपरीत सीमांकन फेरबदलको माग गर्नु यस्तै संकेत मान्न सकिन्छ । विश्वमा सबैभन्दा ठूलो र विकसित मुलुक अमेरिकामा त्यहाँ नजन्मेको मान्छे राष्ट्रपतिमा उठ्न पाउँदैन । राष्ट्रपतिजस्तो पदमा चुनाव लड्न त्यहाँ नजन्मेको अंगीकृत नागरिकले पाउँदैन । हालका राष्ट्रपति ओबामाका बारेमा पनि उनका बाबु केन्याली भएकाले अमेरिकामा जन्मेका होइनन् भन्ने विवाद पनि भयो । तर ओबामाले त्यसको प्रमाण दिनुपर्ने स्थिति आयो । दस वर्षअगाडि सुरु भएको जनयुद्ध र त्यसपछि नेपालमा दलहरूबीच भएको असहमति आजको देशको भयावह स्थितिको कारण हो । दस वर्षमा नेपालमा के प्रगति भयो त ? जनताको जीवनस्तर कहाँ पुग्यो ? सांसदहरू सदनमा आफ्नो तलब आफैँ बढाउँछन् । उनीहरूलाई सर्वसाधारणको दुःखबारे केही दुःख छैन । नेपालको ग्रामीण इलाकामा औषधोपचार नपाएर कैयौँको अकालमा मृत्यु भएको छ, तर सरकार आफ्नै सांसदलाई सानो रोग जसको उपचार नेपालमै सम्भव छ, त्यस्तालाई जनताको करबाट उठेको रकमबाट ५० लाख रुपैयाँ सहयोग गर्छ । के यही हो १० वर्षको उपलब्धि ? सुजाता कोइराला त्यति गरिब छन् र उनलाई सरकारले सहयोग गर्ने ? भूकम्पबाट विनाश भएको पहाडी तथा ग्रामीण इलाकाका पीडितले डेढ वर्षमा पनि भत्केका घर उठाउन सकेका छैनन् । नेताहरू एउटा कुरा गर्छन्, काम अर्कै गर्छन् । प्रधानमन्त्री सचिवहरूलाई बोलाएर काम नभएको गुनासो गर्छन्, तर गल्ती कसको कारणले भएको हो पत्ता लगाएर कारबाही गर्न सक्तैनन् । अनि निर्देशन दिनेबाहेक अरू के पो गरून् ? कर्मचारीले पनि आफ्नो ठाउँमा दलका लाउकेहरू पठाएर मनपरी गरिरहेको देख्दा, कर्मचारीले किन टेर्छन् मन्त्री या प्रधानमन्त्रीलाई ? फेरि म्यादी प्रधानमन्त्रीलाई टेर्ने पनि किन ? संविधानले काम गर्न नसक्नु, मधेसी मोर्चाको संविधान संशोधन अलपत्र पर्नु, राप्रपा नेपाल र राप्रपा एक हुनु र संसद्मा संख्या बढ्नु, प्रधानमन्त्रीलाई कसैले नपत्याउनु, कतै भित्रभित्रै कुनै खिचडी त पाकिरहेको छैन ? अरूलाई काम गर्न लगाउनुभन्दा आफैँ काम गरेर जसले देखाउन सक्तैन र जो अब चार महिना मात्र पदमा रहन्छ भन्ने पहिल्यै किटान गरेर आएका प्रधानमन्त्रीलाई कसले मान्ने ? यस्ता नीतिले देश बन्दैन । एउटा डाक्टर, सरकारको गलत कामलाई औँल्याएरै सुधार होस् भनेर दसौं आमरण अनशन बस्छ, तर हरेकपटक थामथुम गरेर उसलाई जुस ख्वाएर काम गर्ने खोक्रो आश्वासन दिएर हड्ताल तोडाउँछ । तर महिनौँ बितिसक्दा पनि आफ्नो वचन पूरा गर्दैन भने के यो पनि दस वर्षकै उपलब्धि हो ? डाक्टर मृत्युको मुखमा पुगिसक्दा पनि कसैले वास्तै गर्दैन । गोविन्द केसीको पछिल्लो अनशन टुंगिएको छ, फेरि उही माग लिएर उनले अनशन बस्न नपरोस् भन्नेतर्फ सचेतता अपनाउनुपर्छ । देशमा यो दस वर्षमा भ्रष्टाचार संस्थागत भएको छ । जनयुद्धमा मारिएका, हराएका र बेपत्ता पारिएका कतिलाई उद्धार गर्यो ? लडाकुहरू के सबै सन्तुष्ट छन् ? तिनका परिवारका गुनासा सुन्दा तिनले त केही पाएका छैनन् । यसैलाई सफलता मान्ने ? लडाकु व्यवस्थापनमा भएको भ्रष्टाचार के गलत सावित गर्यो त माओवादी दलले ? अदालतले सम्पत्ति जफत गरेका माओवादीलाई कारबाही गर्न सक्दैन, सरकारले के यही उपलब्धि मान्ने ? जनयुद्धमा कब्जा गरेका जग्गा कति फर्काइयो ? कागजमा द्वन्द्व त समाप्त भयो, तर द्वन्द्वपीडितमा दुःख र समस्या जस्ताको तस्तै छ । देशको उद्योग, शिक्षा, यातायात, स्वास्थ्य, पर्यटन, पर्यावरण कुनै पनि क्षेत्र लथालिंग र भताभुंगको अवस्थामा छन् । नेताहरू आफूखुसी तलब बढाउँछन्, सुविधा थप्छन् तर संसद्ले चाँडो गर्नुपर्ने काम गर्दैनन् । चुनाव हुन सकेको छैन र स्थानीय, प्रदेश र राष्ट्रिय चुनाव कहिले गर्ने ? महाभियोगमा भइरहेको छलफल रोकेर सभामुख विदेश सयरमा निस्कन्छन् ? संसद्को काम सकेर विदेश गए हुँदैनथ्यो ? यसै बेला पूर्वराजा ज्ञानेन्द्र भारत, सिंगापुर र चीनको चक्कर लाउँदैछन्, हाम्रा अरू नेताले भारतको चक्कर लगाएजस्तो । यता देशमा संविधानले काम गर्न नसक्नु, मधेसी मोर्चाको संविधान संशोधन अलपत्र पर्नु, राप्रपा नेपाल र राप्रपा एक हुनु र संसद्मा संख्या बढ्नु, प्रधानमन्त्रीलाई कसैले नपत्याउनु, कतै भित्रभित्रै कुनै खिचडी त पाकिरहेको छैन ? जनता रनभुल्लमा छन् । यसैबीच नेपाली सेनाले जनतालाई सचेत हुन 'एलर्ट' पनि आग्रह गरेको छ । संसद्मा मधेसी मोर्चाको माग पूरा हुने नदेखेपछि सम्भावित आन्दोलनलाई हेरेर सायद सेनाले सचेत गराएको हुन सक्छ । यी सबै घटना हेर्दा दोस्रो संविधान पनि कतै फेल हुन लागेको त होइन ?"
दक्षिण एसियाली फुटसल च्याम्पियनसिपमा नेपाल उपविजेतामै सीमित,"काठमाडौंः तेस्रो दक्षिण एसियाली फुटसल च्याम्पियनसिपमा नेपाल उपविजेतामै सीमित भएको छ। श्रीलंकामा सोमबार भएको फाइनलमा आयोजक राष्ट्रसँग श्रीलंकासँग २१ गोलले पराजित हुँदै नेपाल उपविजेतामा सीमित भएको हो। खेलमा अग्रता भने नेपालले लिएको थियो। नेपालका लागि खेलको सातौं मिनेटमा सुवास घलानले गोल गर्दै सुरुवाती अग्रता दिलाए। पहिलो हाफमा १० गोलले अघि रहेको नेपालले दोस्रो हाफमा भने दुई गोल खायो। श्रीलंकाका लागि खेल सकिन ६ मिनेट बाँकी छँदा नादानले बराबरी गोल फर्काए। त्यसलगत्तै नादानले नै दोस्रो गोल थपेपछि नेपालको उपाधि जित्ने सपना चकनाचुर भयो। पाँच देश सहभागी उक्त च्याम्पियनसिपमा नेपालले भारतलाई ५०, मालदिभ्सलाई ३२ र पाकिस्तानलाई ९० गोलले हराएको थियो। नेपालले अन्तर्राष्ट्रिय स्तरको अफिसियल फुटसल प्रतियोगितामा सहभागिता जनाएको यो पहिलो पटक हो।"
एसीसी यु१९ एसिया कप क्रिकेटः सन्दिप लामिछानेको कप्तानीमा नेपाली टोलीको घोषणा,"काठमाडौंः श्रीलंकामा हुने एसीसी यु१९ एसियका कप क्रिकेटका लागि नेपाली टोलीको घोषणा गरिएको छ। अर्काे साताबाट सुरु हुने एसिया कप क्रिकेटका सन्दिप लामिछानेको कप्तानीमा १५ सदस्यीय क्रिकेट टोलीको सोमबार घोषणा गरिएको हो। लामिछानेको कप्तानीमा घोषणा गरिएको टोलीमा आदील खान, दीपेन्द्रसिंह ऐरी, सन्दिप सुनार, आफिस शेख, रबिन्द्रजंग शाही र पवन सर्राफ रहेका छन्। यसैगरी भिम सार्की, अनिलकुमार शाह, सुवर्णकर उराह, कमलसिंह ऐरी, नन्दन यादव, प्रकाश केसी, अभिनास कर्ण र रोहितकुमार पौडेल छन्। यसैगरी छनोट समितिले चार बैकल्पिक खेलाडीको नामसमेत सार्वजनिक गरेको छ। बैकल्पिक खेलाडीमा साहव आलम, किशोर महतो, बिक्रम भुसाल र सुसान्त थापा रहेका छन्। खेलाडीको छनोट अन्तर्राष्ट्रिय क्रिकेट काउन्सिल (आईसिसी) को एसिया क्षेत्र हेर्ने बिकाश निर्देशक बेन्कटपथि राजुको नेतृत्वमा रहेको प्रशिक्षकद्वय जगत टमाटा र बिनोद दाससहितको तीन सदस्यीय समितिले गरेको हो। प्रतियोगितामा नेपाल टेस्ट मान्यता प्राप्त भारत र श्रीलंकाको युवा टोलीसमेत रहेको समुह ए मा परेको छ । नेपालले मंसिर ३० गते श्रीलंकासँग खेलेर प्रतियोगितामा आफ्नो यात्रा सुरु गर्नेछ। यसैगरी पुस १ गते भारत र पुस ३ गते मलेसियासँग खेल्नेछ ।"
