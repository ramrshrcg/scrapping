शीर्षक,विवरण
चाउ एनले माफी मागेपछि,"गत फागुन २६ गते कन्चनपुर जिल्लाको आनन्दबजारमा भारतीय सीमा सुरक्षा बल (एसएसबी) ले हानेको गोलीबाट पुनर्बास नगरपालिका ८ का युवक गोविन्द गौतमको मृत्युको चर्चा गर्दा २०१६ सालमा नेपालको मुस्ताङ जिल्लामा चिनियाँ सेनाद्वारा मारिएका शाही नेपाली सेनाका जमदार बमप्रसाद बाँस्कोटाको प्रसंगलाई गतल सूचनाको आधारमा विभिन्न पत्रपत्रिकामा प्रकाशित गरिएको छ । चिनियाँ जनमुक्ति सेनाले हानेको गोली लागेर एकजना नेपाली मारिएका थिए । पत्रिकामा उल्लेख भएजस्तो उनी सर्वसाधारण नेपाली जनता नभएर सेनाका जमदार थिए । ओखलढुंगा जिल्लाबासी उनको पारिवारिक पृष्ठभूमि सैनिक थियो उनका पिता नेपाली सेनाका मेजर थिए । इतिहासको अन्वेषणकर्ता र सर्वसाधारणमा पनि त्यस अप्रिय घटनाको यथार्थ जानकारी गराउन ५७ वर्षअघिको त्यो काण्ड र त्यसलाई लिएर तत्कालीन सरकारले लिएको सुझबुझपूर्ण र परिपक्व अडानको यथार्थ चर्चा गर्नु गोविन्द गौतमको हत्यालाई लिएर नेपाली जनमानसमा उर्लिएको राष्ट्रिय भावना बुझ्न मद्दत मिल्नेछ । सन् १९४९ मा चीनको शासन सत्ता कम्युनिस्ट पार्टीले कब्जा गरेदेखि नै तिब्बतलाई पनि चीनको अभिन्न अंग मान्दै आएको थियो । चीनको मुख्य भूमि कब्जा गरेको १० वर्षपछि मात्र सन् १९५९ मा चीनले तिब्बतको राजधानी ल्हासा पूर्णरूपमा आफ्नो कब्जामा लियो । चीनद्वारा ल्हासा कब्जा भएपछि धार्मिक नेता दलाई लामा र उनका अनुयायी भागेर नेपाल हुँदै भारतको धर्मशालामा शरण लिन पुगे । दलाई लामा भागेपछि खम्पा विद्रोही नेपालमा आएर तिब्बतमा गडबड गर्न थाले । नेपालबाट तिब्बत प्रवेश गर्ने र त्यहाँ सर्वसाधारणको हत्या र लुटपिट गर्ने क्रम सुरु भयो । नेपालको मुस्ताङ क्षेत्र समथर भूमि भएकाले त्यहाँबाट तिब्बत प्रवेश गर्न सजिलो हुने भएकाले खम्पाहरूले मुख्यतः मुस्ताङलाई आधार बनाई गडबड गर्न थालेपछि नेपाल सरकारले मुस्ताङी जनताको रक्षा र मुलुकको सार्वभौम अखण्डता रक्षा गर्न मुस्ताङबाट तिब्बत प्रवेश गरी खम्पा विद्रोहीले कुनै गडबड गर्न नसकून् भनेर शाही सेना तैनाथ गर्यो । शाही सेना र खम्पाहरूबीच पनि बेलाबेलामा गोली हानाहान हुने गर्दथ्यो । मुख्यतः खम्पाहरू तिब्बतमा छिरेर अशान्ति मच्चाउँथे । यो क्रम चलिराखेको थियो । यसैबीचमा २०१५ सालमा नेपालमा प्रथम आम चुनाव भयो र नेपाली कांग्रेसको दुईतिहाई बहुमत आएर बीपी कोइराला प्रधानमन्त्री बन्नुभयो । उहाँको नेतृत्वमा सरकार बनेपछि चीन, सोभियत संघ र संयुक्त राज्य अमेरिकाले नेपालमा आवसीय दूतावास खोले । यसअघि ती देशका दिल्लीस्थित दूतावासहरूले नै नेपाल पनि हेर्ने गर्दथे । विश्वका प्रमुख शक्ति राष्ट्रहरूले नेपालमै आवासीय दूतावास खोलेपछि अन्तर्राष्ट्रिय कूटनीतिमा नेपालले सक्रिय भूमिका खेल्न थाल्यो । आन्तरिक विकास र बाह्य कूटनीतिक सम्बन्ध विस्तारमा तीव्र गतिमा सरकार अघि बढिरहेको बेला २०१६ सालमा मुस्ताङमा नेपाली भूभागभित्र प्रवेश गरेर चिनियाँ सेनाले चलाएको गोलीले सीमा सुरक्षामा खटिएका शाही सेनाका जमदार बमप्रसाद बाँस्कोटाको चिनिया सेनाले हानेको गोलीबाट घटनास्थलमै मृत्यु भयो । यस घटनालाई लिएर चीनको विदेश मन्त्रालयले जारी गरेको बक्तव्यमा चिनियाँ भूमिभित्र घुसेका लुटेराहरूलाई जनमुक्ति सेनाले लखेट्दा एकजनाको मृत्यु भयो भन्ने समाचार प्रकाशित भयो । त्यतिबेला नेपालमा संसद् चलिरहेको थियो । संसद्मा प्रमुख प्रतिपक्षी गोरखा परिषद्ले मुस्ताङमा चिनियाँ सेनाको गोलीबाट एकजना शाही सेनाका मानिस मारिएको खबर आएको छ, यथार्थ के हो ? सदनलाई जानकारी गराइयोस् भन्ने प्रश्न उठाए । नेपाल र भारतबीच खुला सिमाना भएकाले पनि कन्चनपुर घटनाहरू बेलाबेलामा हुने गरेका छन् । कन्चनपुरमा मारिएका गोविन्द गौतमलाई नेपाल सरकारले सहिद घोषणा गरेर मुलुकको स्वाभिमान र आत्मगौरव बढाएको छ । कन्चनपुर घटनामा पनि भारतले माफी माग्नेछ र मृतकका परिवारलाई क्षतिपूर्ति दिनेछ भन्ने आम नेपाली जनताले अपेक्षा राख्नु अन्यथा हुने छैन । मुस्ताङ काण्डलाई लिएर संसद्मा मात्र होइन, संसद्बाहिर पनि विरोध भयो । प्रजातन्त्रवादी विद्यार्थीहरूले विरोध प्रदर्शन गर्दै नेपालको सार्वभौमिकताको रक्षा गर्न र नेपालको सुरक्षामा खटिएका सेनाका अफिसर नै मारिएको हुँदा चीनसँग उचित क्षतिपूर्तिको माग र नेपालसँग माफी माग्नुपर्ने प्रधानमन्त्रीसँग भेट गरी स्मरणपत्र बुझाए । संसदभित्र र बाहिर उठेका प्रश्नको सम्बोधन गर्दै प्रधानमन्त्री बीपीले गोलीबाट शाही सेनाका जमदार बमप्रसाद बाँस्कोटा मारिएका छन् । यो घटनालाई लिएर सरकारले चीनसमक्ष कडा विरोध जनाउँदै घटनाको यथार्थ जानकारी दिन अनुरोध गरेको छ र यसलाई सरकारले गम्भीर रूपमा लिएको छ भन्ने जवाफ दिनुभयो । संसदभित्रको यो छलफल र नेपाली पत्रपत्रिकामा प्रकाशित समाचारलाई भारतीय सञ्चारमाध्यमले नेपालमाथि चीनको हमला हुँदा भारत सरकारको के प्रतिक्रिया छ ? भनी समाचार सम्प्रेषण गरे । त्यतिबेला भारतमा पनि संसद् चलिराखेको थियो । त्यहाँ पनि यो घटनाको चर्चा भयो र भारत सरकारको प्रतिक्रिया माग गरियो । सांसदहरूको यो प्रश्नको जवाफमा भारतीय प्रधानमन्त्री जवाहरलाल नेहरूले नेपालमाथि चीनले गरेको यो हमलालाई भारत सरकारले गम्भीर रूपमा लिएको छ । सन् १९५० को भारतनेपाल मैत्री सन्धिअनुसार नेपालमाथिको यो हमला भारतमाथिको पनि हमला हो, उचित समयमा भारत सरकारले यसको जवाफ दिनेछ भन्ने जवाफ दिए । मुस्ताङ काण्ड नेपाल र चीनबीचको दुईपक्षीय घटना मात्र नभएर अब भारतसमेत यसमा संलग्न भयो र यसले तुरुन्तै अन्तर्राष्ट्रिय घटनाको रूप लियो । अमेरिकाले त्यतिबेलासम्म बेइजिङ सरकारलाई मान्यता दिएको थिएन । मुस्ताङ काण्डमा भारत मात्र होइन, संयुक्त राज्य अमेरिकाले पनि अतिरिक्त चासो देखाएपछि संसद्मा विपक्षी सांसदहरूले नेहरूले संसद्मा बोलेको कुराको आलोचना गर्दै यसमा नेपाल सरकारको आधिकारिक धारणाको माग गरे । सांसदहरूको प्रश्नको जवाफ दिँदै प्रधानमन्त्री बीपीले भन्नुभयो, 'हो, नेहरूजीले त्यहाँको संसद्मा बोलेको कुरा भारतीय सञ्चारमाध्यममा मैले पनि पढें । मुस्ताङ घटनालाई लिएर सन् १९५० को सन्धि उल्लेख गर्दै नेहरूजीले सन्धिको जुन व्याख्या गर्नुभएको छ, नेहरूजीको भनाइसँग नेपाल सरकार र व्यक्तिगत रूपमा म सहमत छैन । नेपालले बुझेको सन् १९५० को सन्धिअनुसार पनि त्यस्ता घटनामा सम्बन्धित राष्ट्रले आफूले नसकेर सहयोग मागे मात्र अर्को राष्ट्रले सहयोग दिने हो । मुस्ताङ काण्डलाई लिएर मैले चीनका प्रधानमन्त्री चाउ एन लाईसमक्ष कडा विरोधपत्र लेख्दै चीन सरकारले यसमा गल्ती महसुस गरी नेपालसँग माफी माग्नुपर्छ र मृतकका परिवारलाई उचित क्षतिपूर्ति दिनुपर्छ भनेको छु । मुस्ताङ घटनालाई लिएर चीनसँग नेपालले कुरा गरिराखेको छ । मलाई विश्वास छ नेपालको भनाइलाई चीनले पनि स्वीकार गर्नेछ र नेपाल र चीनबीचको बृहत्तर हितलाई ध्यानमा राखेर यसको सम्मानजनक समाधान गरिनेछ, यसमा तेस्रो पक्षको सहयोग आवश्यक छैन ।' बीपीले संसद्मा बोलेको कुरा भारतीय पत्रपत्रिकामा प्रकाशित भएपछि भारतीय संसद्मा प्रतिपक्षले पुनः प्रश्न गरे, 'नेपाल र भारतबीचको मैत्री तथा शान्ति सन्धिलाई लिएर दुवै देशका प्रधानमन्त्रीको भिन्न भनाइ आयो कुन व्याख्या ठीक हो ? ' प्रतिपक्षका सांसदहरूको प्रश्नमा नेहरूजीले भन्नुभयो, 'नेपालका प्रधानमन्त्री कोइरालाजीको भनाइलाई भारत सरकार पनि स्वीकार गर्दछ ।' यो घटनामा अब नेपाल मात्र नभएर भारत र अमेरिकाले पनि चासो लिन थालेपछि चीनका प्रधानमन्त्री चाउ एन लाईले बीपीलाई लेखेको पत्रमा भनिएको थियो, 'विद्रोही खम्पाहरू भनेर लखेट्दै जाँदा हाम्रो सेना नेपाली भूमिभित्र प्रवेश गरी उक्त घटना भएकोमा चीन सरकार दुःख व्यक्त गर्दै नेपाल सरकारसँग माफी माग्दछ र मृतकका परिवारलाई ५० हजार क्षतिपूर्ति दिने निर्णय गरेको छ । यस्तो अप्रिय घटना पुनः हुन नदिन चीन सरकार अब उप्रान्त सजग रहनेछ यो दुःखद् घटना यहीं समाप्त भएको ठान्दछ, आशा छ महामहिम प्रधानमन्त्री र नेपाल सरकारले पनि यसलाई यही रूपमा लिनेछ र चीन र नेपालको सम्बन्ध मैत्री पूर्णरूपमा अघि बढ्नेछ ।' उनले न त फरेन्सिक र पोस्टमार्टम रिपोर्ट मागे, नेपालका प्रधानमन्त्रीले भनेअनुसार नै घटना स्वीकार गरेर यो घटनालाई दुवै मुलुकबीचको दुःखद घटना भन्दै यस विवादलाई सम्मानजनक रूपमा टुंग्याएका थिए । चाउ एन लाईले माफी मागे र मुस्ताङ घटना सम्मानजनक रूपमा टुंगिएपछि बीपी चीनको औपचारिक भ्रमणमा जानुभयो । बीपी चीन जानुअघि नेपालको प्रथम पञ्चवर्षीय योजना घोषणा भएको थियो । यो योजनाअनुसार 'जसको जोत उसको पोत' अनुसार किसानलाई भूमिको मालिक बनाउने र बृहत् औद्योगिक विकास गरी १५ वर्षभित्रमा नेपाललाई मध्यमस्तरमा लग्ने प्रतिबद्धताका साथ विभिन्न योजना लिएर बीपी चीन जानुभयो । चीनले आत्मीय स्वागत गरेपछि बीपीले प्रधानमन्त्री चाउ एन लाईसँग नेपालको आर्थिक विकासमा सहयोग गर्न आग्रह गर्नुभयो । बीपीको सहयोगको आग्रहमा चाउ एन लाईको भनाइ थियो, 'हो, हामी सहयोग गर्न तयार छौं, तर भारतको भन्दा अलि कम ।' किन भारतको भन्दा कम भन्ने बीपीको जिज्ञासामा चाउ एन लाईको भनाइ थियो, 'भारतबराबर हाम्रो सहयोग भयो भने उसले शंका गर्नेछ त्यसकारण हामी भारतभन्दा अलिकम सहायता दिन्छौं । बीपीको भ्रमणमा चीन आठ करोड सहायता दिन सहमत भयो । मुस्ताङ घटनाका अतिरिक्त त्यसबेला सगरमाथालाई लिएर विवाद उठेको थियो र चीनले सगरमाथा आफ्नो भागमा पर्ने दाबी गरेको थियो । यसको तरंग पनि भारत हुँदै अमेरिका र युरोपसम्म पुगेको थियो । आफ्नो भ्रमणको बेला यो प्रश्न उठ्न सक्ने हुँदा सगरमाथा हाम्रो हो भन्ने सम्बन्धमा हामीसँग केके प्रमाण छन् भनी बीपीले इतिहास शिरोमणि बाबुराम आचार्यसँग दुईपटक छलफल गर्नुभयो । भारत स्वतन्त्र हुनुभन्दा पहिले ब्रिटिस भारत सर्भेयर जनरल एभरेस्टले सगरमाथाको उचाइ मापन गरेर यसको उचाइ ८,८४८ मिटर रहेको हुँदा यो विश्वको सबभन्दा अग्लो हिमाल हो भन्ने प्रमाणित गरेर उनकै नाममा नामाकरण गरी 'माउन्ट एभरेस्ट' राखियो । अन्वेषक इतिहास शिरोमणिलाई एभरेस्ट नाम मन परेको थिएन, अवश्य पनि स्थानीय जनतामा यसको नाम हुनुपर्छ भनी उहाँले अनुसन्धान गर्नुभयो र सगरमाथा क्षेत्रका जनतासँग सोधखोज गर्दा 'सर एभरेस्ट' ले सर्भे गर्नुभन्दा धेरै पहिलेदेखि स्थानीय जनता यसलाई सगरमाथा हिमाल भन्दथे । त्यही खोजीको आधारमा इतिहास शिरोमणिले विश्वको सबभन्दा अग्लो हिमाल नेपालमा पर्छ, यसलाई स्थानीय जनता सगरमाथा भन्छन् भनी लेख प्रकाशित गर्नुभएको थियो । प्रधानमन्त्रीलाई शिरोमणिले आफूले गरेको अनुसन्धान र अन्य ऐतिहासिक प्रमाणका आधारमा सगरमाथा नेपालको हो भन्ने राय सल्लाह दिनुभएको थियो र यो पनि भन्नुभएको थियो, हिमालपारिका तिब्बतीहरू यसलाई 'झोमोलोङमा' भन्दछन् । इतिहास शिरोमणिको रायसल्लाह र परराष्ट्र मन्त्रालयमा रहेका ऐतिहासिक दस्ताबेजसहित बीपी चीन जानुभएको थियो । प्रधानमन्त्री चाउ एन लाईसँगको वार्तामा उनले 'माउन्ट एभरेन्ट' चीनको हो । चीनमा यसलाई झोमोलोङमा भनिन्छ भन्दै एभरेस्ट हिमाल चीनको रहेको दाबी गरे र यो पनि भने कि नेपालमा यसको नामै छैन । माउन्ट एभरेस्ट त ब्रिटिस साम्राज्यवादीहरूले भनेको हो भन्ने दलील पेस गरे । इतिहास शिरोमणिले अनुसन्धान गरेको र नेपालको परराष्ट्र मन्त्रालयमा रहेका ऐतिहासिक दस्ताबेजका आधारमा विश्वको सर्वोच्च हिमाल नेपालको हो र नेपालमा यसलाई सगरमाथा भनिन्छ भन्दै चीनको दाबीको बीपीले खण्डन गर्नुभयो । चीन त्यति सजिलै स्वीकार गर्ने पक्षमा थिएन । प्रधानमन्त्रीपछि चेयरम्यान माओसँग बीपीको भेट हुँदा उनले पनि प्रधानमन्त्री चाउ एन लाईको दाबीलाई दोहोर्याउँदै सगरमाथा चीनको हो भन्ने तर्क गर्दा बीपीले माओको भनाइको पनि प्रतिवाद गरी सगरमाथा नेपालको हो भन्ने तर्क गर्नुभयो । सैद्धान्तिक रूपमा बीपीको भनाइ स्वीकार गर्दै दुवै मुलुकबीच वैज्ञानिक सीमा निर्धारण गर्न उच्चस्तरीय आयोग बनाउन दुवै पक्ष सहमत भए । जतिबेला नेपाल र चीनबीचको सीमा विवादलाई आपसी सहमतिका आधारमा टुंगो लगाउन दुवै देशका प्रधानमन्त्री सहमत भएका थिए त्यतिबेला नै भारत र चीनबीच अक्साइ चीन (हालको अरुणाञ्चल) लाई लिएर तीव्र विवाद सुरु भएको थियो । सन् १९६२ मा युद्ध नै भयो । अहिलेसम्म यो विवाद टुंगोमा पुगेको छैन । बीपीको चीन भ्रमणपछि चीनका प्रधानमन्त्री चाउ एन लाईले नेपाल भ्रमण गरे । त्यसपछि नै दक्षिण एसियाका अन्य राष्ट्रहरूसँगको तुलनामा नेपाल र चीनबीचको सम्बन्धले सगरमाथाको उचाइ छोयो । नेपालको सार्वभौम अखण्डता अक्षुण्ण राख्न र नेपालको स्वाभिमान कायम गर्न चीन, भारत र अन्य राष्ट्रहरूको सहयोगमा नेपालको विकासलाई तिव्रता दिन सफल बीपी नेतृत्वको सरकारलाई २०१७ साल पुस १ गते राजा महेन्द्रले विघटन गरे । सरकार विघटन गर्दा महेन्द्रले अन्य आरोपका साथै 'अराष्ट्रिय गतिविधिलाई बढावा दिएको' आरोप पनि लगाएका थिए । आठ वर्षसम्म नेताहरूलाई जेलमा राखेर आफूले लगाएको आरोपलाई लिएर मुद्दा चलाउने हिम्मत गरेनन् । बीपीको सरकार छँदै चीनले क्षतिपूर्तिस्वरूप दिएको उक्त ५० हजार नेपाली सेनाको खातामा राखिएको रहेछ । २०३६ सालतिर उक्त रकम बमप्रसाद बाँस्कोटाकी श्रीमती र छोरीलाई सेनाले हस्तान्तरण गर्यो ।मुस्ताङ घटनालाई लिएर बीपीले दह्रो अडान लिएको हुँदा त्यसलाई चीनले स्वीकार गर्यो । कुनै पनि मुलुकको स्वतन्त्रता र स्वाभिमान मुलुक कति ठूलो र सानो छ भन्ने कुराले निर्धारण गर्ने होइन । सम्बन्धित सरकारले आफ्नो देशको स्वाभिमानको पक्षमा कस्तो अडान लिन्छ, त्यसले निर्धारण गर्छ भन्ने कुरा मुस्ताङ काण्डमा नेपालले जुन अडान लियो, चीनले त्यसलाई ससम्मान स्वीकार गरेर विश्वका निम्ति एक उदाहरणीय घटनाको रूपमा प्रक्षेपण भएको थियो । एकजना नेपाली मारिएको मुस्ताङ काण्ड दुःखद् भए पनि त्यो काण्डलाई लिएर तत्कालीन सरकारले जुन अडान लियो, त्यसले नेपालको स्वाभिमान र स्वतन्त्र आत्मनिर्णयको अधिकारलाई दुवै विशाल छिमेकीले स्वीकार गरेको घटनाको रूपमा त्यसको पटाक्षेप भएको थियो । मुस्ताङ काण्डमा नेपालले लिएको अडानलाई उत्तरको विशाल छिमेकीले स्वीकार गर्नुको साथै त्यसपछि उत्पन्न परिस्थितिलाई लिएर सन् १९५० को नेपालभारत शान्ति तथा मैत्री सन्धिको जुन दुहाइ दिएर नेहरूले भारतीय संसद्मा जे बोलेका थिए, त्यसलाई अस्वीकार गर्दै बीपीले गरेको व्याख्याले सन्धिलाई मृत्युशड्ढयामा पुर्याएको थियो । बीपीको यो राष्ट्रवादी अडान प्रचारमा आउँदा ०१७ सालपछि राजाले नेपाली कांग्रेसमाथि लगाउने गरेको आरोप खण्डित हुने हुँदा बीपीको त्यो व्याख्यालाई पञ्चायतकालभरि दरबारले दबाएर राख्यो । मोहनशमशेरले गरेको त्यो सन्धिको भूत बेलाबेलामा जागेर अहिले पनि नेपाललाई तर्साउन खोज्छ । त्यसलाई सदाको लागि पन्छाउन अहिले दुवै देशका विज्ञ समूह लागेका छन् । त्यो भूत पन्छिन्छ वा अरू जागेर आउँछ, भविष्यमा थाहा हुनेछ । नेपाल र भारतबीच खुला सिमाना भएकाले पनि कन्चनपुर घटनाहरू बेलाबेलामा हुने गरेका छन् । कन्चनपुरमा मारिएका गोविन्द गौतमलाई नेपाल सरकारले सहिद घोषणा गरेर नेपालको स्वाभिमान र आत्मगौरव बढाएको छ । गल्तीलाई स्वीकार गरेर माफी माग्दा सानो हुने होइन र नेपाली जनताको राष्ट्रिय स्वाभिमानको सम्मान गर्दा दुवै देशबीचको सम्बन्ध अझ बढाउने रहेछ भन्ने उक्त घटना भएको ५७ वर्षपछि पनि नेपाल र चीनबीचको सौहार्दपूर्ण सम्बन्धले प्रमाणित गरेको छ । कन्चनपुर घटनामा पनि भारतले माफी माग्नेछ र मृतकका परिवारलाई क्षतिपूर्ति दिनेछ भन्ने आम नेपाली जनताले अपेक्षा राख्नु अन्यथा हुने छैन ।"
सुरुङदेखि सहरसम्म,"वर्गीय, जातीय, क्षेत्रीय र लिंगीय अन्तरविरोधहरू नेपाली समाजको चरित्र थियो । सार्वभौमतः अन्तरविरोधपूर्ण समाजमा अन्याय, शोषण र विभेद टड्कारो रहन्छ । उत्पीडक र उत्पीडित अनि शासक र शासितबीचको खाडल औधि नै गहिरो थियो । समानता र सामाजिक न्यायमा आधारित समाज निर्माणका लागि यस्ता खाल्डा सम्याउनु अनिवार्य थियो । मुठीभर शासकहरूको पकडमा रहेको राज्यसत्तालाई सबै नागरिकको पहुँचसम्म विस्तार गर्न जरुरी थियो । यही ऐतिहासिक आवश्यकता आत्मसात गर्दै तात्कालीन नेकपा माओवादीले २०५२ साल फागुन १ गते जनयुद्धको शंखघोष गर्यो । विभिन्न उत्पीडनहरूबाट आक्रान्त तमाम शोषित जनसमुदाय विभेदविरुद्धको मुक्तियुद्धमा लामबद्ध भए । समानता र न्यायको आन्दोलनमा उज्ज्वल भविष्यको सुनौलो सपना बोकेर गोलबन्द भए । जनयुद्ध जनताको अधिनायकत्वसहितको जनवादी राज्य व्यवस्था स्थापनाको खातिर सुरु गरिएको लामो एवं कष्टसाध्य राजनीतिक प्रक्रिया थियो । यो सजिलो, छिटो, रहर र रमाइलो बाटो थिएन । भोजभतेर, जग्गेरत्यौली, वनभोज, रंगीन दोहोरी साँझ र घुमघामको उपभोक्तावादी बिम्ब पनि थिएन । झोंक, आवेग र सनकको परिणाम थिएन । उपभोक्तावादी मनोरञ्जन र रसरंगको संसार थाहा नभएर पनि थिएन । साँचो अर्थमा यो अन्तिम बाध्यतात्मक विकल्प थियो । शासकहरूले बाध्य पारेपछिको निर्मम उपाय थियो जनयुद्ध । साहस, सौर्य र त्याग बलिदानको उच्च गाथा थियो । बहुसंख्यक जनतामाथि थोपरिएका उत्पीडिनहरूको राजनीतिक बिम्ब नै जनयुद्धमा प्रतिबिम्बित थियो । त्यसैले यसप्रतिको आकर्षण, लगाव र विश्वास नाटकीय रूपमा बढ्यो । आस्था, आशा र भरोसाको कुनै सीमा रहेन । राजनीति कला कि विज्ञान ? राजनीति वर्गीय कि निरवर्गीय ? दार्शनिकहरूले यसबारे आआफ्नै दृष्टिकोण राख्दै आएका छन् । कसैले कला त कसैले विज्ञान प्रधान भनेर दाबी गरेका छन् । कसैले वर्गीयता त कसैले निरवर्गीयताको वकालत गरे । यसमा विशेष गरेर साम्यवादी र पुँजीवादी दार्शनिकहरूका बीचमा मतभिन्नता देखिन्छ । मूलतः साम्यवादी प्रस्थापनामा विज्ञान प्रधान हुनुका साथै वर्गपक्षधरताको राजनीति गरिन्छ । यसले निश्चित पद्धति, प्रक्रिया र विधिको माग गर्दछ । यता पुँजीवादी मान्यतामा कलाप्रधान हुनुका साथै निरवर्गीयता वा अमूर्त समानता वा आमजनताको वकालत गरिन्छ । आम पद्धतिमार्फत सिंगो मानव समाजको चेतना विकास गराउँदै न्यायपूर्ण राजकीय व्यवस्था स्थापित गरिन्छ । यसमा कुनै वैज्ञानिक पद्धति र विधिभन्दा पनि कलात्मकताको कलेबरमा राजनीतिक सफलता मापन गरिन्छ । उपभोक्तावादी संस्कृतिमा कला प्रधान हुन्छ भने विज्ञान शून्य हुन्छ । दल, समूह नेताहरूको मनोगत कला प्रदर्शनमा राजनीतिक सफलता र असफलता नाप्ने गरिन्छ । यता साम्यवादी राजनीति रक्षात्मक हुनाले उनीहरूको विज्ञान पनि निर्णायक अवस्थामा छैन । यद्यपि विज्ञान र कलाको वस्तुवादी समायोजनबाट मात्र विज्ञानसम्मत गतिशील राजनीति सम्भव हुन्छ । दसबर्से जनयुद्धमा विज्ञान र कलाको द्वन्द्वात्मक समायोजन गरिएको थियो । यो समाज विज्ञानमा आधारित राजनीतिक क्रान्ति थियो । माओको भनाइअनुसार युद्ध रक्तपातयुक्त राजनीति हो भने राजनीति रक्तपातहीन युद्ध हो । वास्तवमा जनयुद्ध रक्तपातयुक्त राजनीति नै थियो । यो समाज विज्ञानको निश्चित प्रक्रियाद्वारा निर्देशित न्यायपूर्ण राजनीति थियो । यो सुरुदेखि अन्त्यसम्मको सग्लो क्रान्तिकारी प्रक्रिया थियो, जसको पूर्णतामा गुणात्मक परिवर्तन, पद्धति र परिणामहरू अन्तरनिहित थियो । तर विडम्बना यसले पूर्णता पाएको छैन, जसको परिणामस्वरूप राजनीतिक उद्देश्यहरू लथालिंग भएका छन् । यद्यपि यसले जनताको राजनीतिक चेतना ह्वात्तै बढाएको छ । गणतन्त्र, संघीयता, धर्मनिरपेक्षता, समावेशी र समानुपातिकलगायतका अग्रगामी एजेन्डाहरू स्थापित भएका छन्, तर यसको संस्थागत विकास र व्यवस्थापन भने अधुरो नै छ । वास्तवमा क्रान्ति चाररंगे अफसेट प्रेसको फिडरमा राखिएको सेतो कागज थियो, जुन चारै कलर छापिएपछि रंगीन पर्चा वा पोस्टर बन्छ । तर दोस्रो वा तेस्रो कलर छपाइकै क्रममा अनपेक्षित रूपमा क्रान्तिको बिम्बरूपी प्रिन्टिङ मेसिन बन्द हुन पुग्यो । तब ती सुन्दर र रंगीन पोस्टरहरू सिरानीमा राख्ने वा भित्तामा सजाउने सपना चकनाचुर भएको छ । पात झरेको वरपीपल चौतारीजस्तो । मुक्तिको छहारी खोज्दै चौतारीमा पुगेका बटुवाको आशा र विश्वासमा तुषरापात भएको छ । यद्यपि वरपीपल हो उन्मुक्तिको छायाँ खोज्ने बटुवाहरूले अझै नयाँ पालुवा पलाउने आशा मारेका छैनन् । अवरुद्ध मेसिन पुनः सुचारु गर्ने हर कोसिससँगै रंगीन पोस्टर बाँड्ने सपना मरेको छैन, जनु क्रान्तिकारी आशावादिताभित्र पर्दछ । जनयुद्धमा विज्ञानको निर्णायक उपयोग गरिएको थियो । त्यसबेला विज्ञान प्रधान थियो भने कला सहायक थियो । यता शान्ति प्रक्रियापछि माओवादीले सदन र सरकार सञ्चालनको अनुभव गरिरहेको छ । तर यो विज्ञानमा आधारित नभएर कलामा आधारित संसदीय राज्य रूप हो । यसमा विज्ञानभन्दा कला प्रधान हुने गर्दछ । सारमा भन्दा रूपमा ध्यान दिइन्छ । रणनीतिकभन्दा खुद्रा काममा जोड गरिन्छ । माओवादी र संसद्वादीका बीचमा कला र विज्ञानको आत्मसातीकरणमा रहेको भिन्नताले कार्यसम्पादनमा व्यापक प्रभाव पारिरहेको देखिन्छ । हिजो विज्ञान र विचारद्वारा निर्देशित पद्धति, विधि र प्रक्रिया कार्यान्वयनमा अब्बल भएको माओवादी आज संसदीय कला प्रदर्शनमा निकै कमजोर भएको छ । यो स्वाभाविक पनि छ । उसको संसद्वादी स्कुलिङ होइन । किनकि उसको स्कुल अफ थट र संसदीय राजनीतिबीचको अन्तरविरोध चुम्बकको विपरीत ध्रूव बराबर हो । साम्यवाद वा समाजवादमा विज्ञान मुख्य हुन्छ भने कला सहायक । विज्ञानले आममा निश्चित पद्धति, विधि र प्रक्रिया माग गर्दछ । यसमा सार्वभौम एवं वैज्ञानिक नीतिमार्फत शासन प्रशासन सञ्चालन गरिन्छ । यसमा कसैको जादुगरी र अलौकिक क्षमतालाई मात्र आधार मानिँदैन । आम पद्धतिमार्फत सिंगो मानव समाजको चेतना विकास गराउँदै न्यायपूर्ण राजकीय व्यवस्था स्थापित गरिन्छ । यता संसदीय सत्तामा आम पद्धति र विधिमुखी राजनीति हुँदैन । यसमा दल, समूह, नेता र व्यक्तिविशेषको मनोगतकला, जादुगरी र अद्भुत क्षमताको वकालत गरिन्छ । साम, दाम, दण्ड, भेद, लपनछपन र चोचोमोचो मिलानको कला प्रदर्शनमा राजनीतिक निपुर्णता नापिन्छ । रणनीतिकभन्दा दिन दैन्यको खुद्रा तथा फुटकर काममा प्राथमिकता दिइन्छ, जसले सस्तो लोकप्रियतामार्फत चुनावी दाउ मार्न सफल हुन्छ । राज्यसत्ताबाहेक सबै भ्रम हुन् भन्ने माओवादी स्कुलिङ हो । क्रान्तिकारी विज्ञानले परिवर्तनकारी राजनीतिक एजेन्डाहरू स्थापित गरायो । जनता संगठित, सचेत, जागरुक र त्यागी बनायो । तर राज्यसत्ता नहुँदा यस्ता एजेन्डाहरू अपहृत हुँदैछ । सत्य वस्तु उसले अझै पाएको छैन । सत्य चिज प्राप्त नगरी तपसिलका मुद्दाहरू सम्बोधन गर्छु भन्नु राजनीतिक वैचारिक दरिद्रता हो । सत्यलाई स्थापित नगरी भ्रमहरूलाई चिर्न सकिन्न । अन्यथा भ्रम नै यथार्थ सिद्ध हुन पुग्छ । नियमतः विज्ञानमा आधारित राजनीतिमा सैद्धान्तिक तथा सापेक्षित इमानदारहरू हाबी हुन्छ । उता कलामा आधारित राजनीतिमा बेइमान, प्राविधिक, जोडघटाउ र टिपनटापनधारी निर्णायक हुन्छ । संसदीय राज्य रूपमा विज्ञानभन्दा कला निर्णायक हुन्छ । यस्तो राजनीतिक धरातलमा सैद्धान्तिक दार्शनिक पक्ष रक्षात्मक हुन्छ भने प्राविधिक वा व्यावहारिक पक्ष हाबी हुन्छ । माओवादीहरू रक्षात्मक हुनुको मूलभूत कारण यही हो ।मूलतः सुरुङले क्रान्ति वा युद्धलाई जनाउँछ । यता सहरले शान्ति प्रक्रिया हुँदै सदन र सरकारलाई जनाउँछ । संसदीय राज्य रूपमा माओवादी स्कुलिङको अन्तरवस्तु हुँदैन, जसले विज्ञानमा आधारित राजनीतिको पक्षपोषण गर्छ । पुँजीवादी स्कुलिङअन्तर्गतको संसदीय प्रणालीले कलामा आधारित राजनीतिको वकालत गर्दछ । विज्ञानमा अब्बल भएको क्रान्तिकारीहरू कलाको राजनीतिमा पछाडि परेका छन्, जुन स्वाभाविकै हो । किनकि कलामा आधारित राजनीतिक चरित्र माओवादी स्कुल अफ थट होइन । त्यसैले उनीहरू कलामा आधारित संसदीय जोडघटाउको राजनीतिमा कमजोर सावित भइरहेको छ । कलाले वैज्ञानिक पद्धतिभन्दा व्यक्तिगत चमत्कार र मनोगत योजना माग गर्दछ । तसर्थ विज्ञान र कलाको द्वन्द्वात्मक समायोजनसहितको राजनीति आजको ऐतिहासिक आवश्यकता हो । किराती सञ्चार मन्त्रीका पे्रस सल्लाहकार हुन् ।"
कसले सुन्ने लक्ष्मीको पीडा,"१२ वैशाख २०७२ को विनाशकारी भूकम्पमा भौतिक संरचनामा मात्रै क्षति नपुगी मानवीय क्षतिका साथ कसैकसैको जीवन नै अस्तव्यस्त भयो । त्यस्तै अस्तव्यस्त जीवन व्यतित गर्दैछिन् सुस्त मनस्थितिकी लक्ष्मी । डाउन सिड्रोम भएकी १९ वर्षीया किशोरी आफ्नो आमाबुबा र १७ वर्षीय भाइसँग गोरखाको बारपाकस्थित आफ्नै घरमा बस्थिन्, जसको हेरविचार आमाले गर्थिन् । उनका दिदीभिनाजु भने आफ्नो परिवारसँग काठमाडौंमा दैनिक ज्यालादारी गरेर जीवन व्यतित गर्दै थिए । भूकम्पले लक्ष्मीका आमा र भाइलाई एकै गाँस बनाइदियो । घरको नाममा माटो, ढुंगा र चौकोस मात्र बाँकी थियो । लक्ष्मी आफैं पनि घाइते थिइन् र आमाआमा भनी लर्बराउँदो अस्पष्ट स्वरले चिच्याउँदै रोइरहेकी थिइन् । बुबालाई छोरीको दयनीय स्थिति र करुण पुकारले हृदय छोयो । छोरीलाई समातेर उनी रुन थाले । एकातिर धर्तीको कम्पन रोकिने क्रम जारी थियो भने अर्कोतिर छोरीको हृदयको चीत्कार । बुबालाई छोरीलाई कसरी हेरविचार गर्ने भन्ने नै थाहा थिएन वा आमाले स्याहार्नु भएकाले बुबाले त्यतातिर ध्यान दिनुभएन । आफ्नै आयआर्जनमा व्यस्त थिए उनी । आमाबिनाकी छोरी, त्यो पनि सुस्तलाई कसरी दिशापिसाब गराउने, खुवाउने, लुगा फेराउने केही थाहा भएन । बुबाले छोरीलाई टहराको एउटा सुकुलमा सुताएर आफूले अर्को सुकुलमा रात बिताए । तर राति उनी तर्सिएर आमाआमा भनी चिच्याएर बुबासँग टाँसिन गइन् । बुबाले पनि आफ्नो वात्सल्य प्रेमले छोरीलाई समातेर आफूसँगै सुताए । हाम्रो समाजको विडम्बना, भोलिपल्ट बिहान वरिपरिका मान्छेहरू मुख छोपी आपसमा कुरा काट्न थाले, 'छ्या हेर त, यस्तो तरुनी छोरी बुबासँग सुतेकी ! अब यो छोरीको के दशा हुने हो ? बिचरी टुहुरी । न बुबाले सुताउन मिल्ने, न लुगा लगाइदिन, न दिसापिसाब वा परसर्दा टालो फेरिदिन मिल्ने । बुबाले मात्र कसरी हुर्काउलान् त ? ' सबै मिली सेवा गर्नु त कता हो कता, बुबाले कसरी छोरीको दैनिकी कार्य गर्छन् भनी कुरा काट्नेहरूको संख्या बढ्न थालेपछि उनले छोरीलाई काठमाडौंस्थत दिदीको घरमा पठाउने निर्णय गरे । भूकम्पको धक्का घट्दै गएपछि आमा र भाइको दुःख बाँड्न र बहिनी र बुबालाई भेट्न दिदी बारपाक आइन्, तर जब बुबाले उनलाई आफ्नो परिस्थितिबारे अवगत गराए तब तिनको मन दुःखी भयो, तर पनि उनी आफ्नो लाचारीपनाका कारण बढी लज्जित देखिन्थिन् । उनले बुबालाई भनिन्, 'काठमाडौंको महँगीमा हामी लोग्नेस्वास्नी दुवै नकमाईकन खान, लाउन र बच्चा पढाउन सक्दैनौं । हामी दुवै काममा जान्छौं अनि बहिनीलाई त्यहाँ कसले हेर्ने ? मेरा पनि छोरा छन्, छोरी भए भिन्नै कुरो हुन्थ्यो । तैपनि त्यहाँ कुनै संघसंस्थामा राख्ने व्यवस्था छ भने हेर्छु ।' सरकारले अपांगहरूका लागि धेरै गरिरहेको छ, जुन प्रशंसनीय छ, तर सुस्त मनस्थितिका अपांगको विषयमा भने गम्भीर हुन सकेको छैन । त्यसपछि आफ्नो बहिनी लक्ष्मीलाई काठमाडौं ल्याइन् उनले । केही दिन छुट्टी लिएर संस्था खोज्न थालिन् । २०१६ मार्च २१ तारिक अर्थात् गत वर्ष २०७१ चैत ८ गते लक्ष्मी आफ्नो दिदीसँग नयाँ सडकको जुद्ध सालिकनेर नेपाल डाउन सिन्ड्रोमपीडित परिवारको एक महिला सदस्यसँग भेटिन् । किनकि त्यहाँ उपस्थित धेरैजसो बच्चा आफ्नै बहिनीको अनुहारजस्तै भएको देखिन् र सोधिन्, 'आज के हो ? र यिनीहरू सबै सुस्त मनस्थितिका बच्चा कहाँ जान लागेका' भन्दा ती महिलाले जवाफ दिइन्, 'आज विश्व डाउन सिन्ड्रोम दिवस हो र यी सबै बच्चा डाउन सिन्ड्रोम अवस्थाका हुन् । तपाईंको नानी हेर्दा पनि यस्तै छिन् र आज हामी यहाँबाट यो दिवस मनाउन भृकुटीमण्डपसम्म पदयात्रामा जान लागेका । अनि तिनलाई छोटकरीमा डाउन सिन्ड्रोम भनेको क्रोमोजोममा हुने गडबडी हो । अर्थात् जन्मजात नै सामान्य मानिसको प्रत्येक कोष २३ जोडा अथवा ४६ वटा क्रोमोजोमले बनेको हुन्छ भने डाउन सिन्ड्रोम अवस्थाकाहरूमा ४७ वटा अर्थात् २१ औं नम्बरको जोडामा १ थप जोडिएर (तीनवटा) बनेका हुन्छन् । अंग्रेजी क्यालेन्डरको तेस्रो महिना मार्चको २१ तारिखमा यो दिवस मनाइने जानकारी दिइन् ती महिलाले । लक्ष्मीलाई पनि उक्त हिँडाइमा सामेल गरी पर्यटन बोर्डमा आयोजित यिनै बच्चाले गरेका नाचगान कार्यक्रम देखाउन लगिन् उनले । त्यो हेरेर दिदीले आफ्नो बहिनीको सम्पूर्ण व्यथा सुनाइन् । नेपाल डाउन सिन्ड्रोम संघले जन्मैदेखिको बच्चादेखि आठ वर्षसम्मकालाई प्रारम्भिक शिक्षा, तालिम, थेरापी दिने र त्योभन्दा माथिकालाई नाचगान, पेन्टिङ, खेल इत्यादि सिकाउने गर्छ, तर सधैं बस्ने व्यवस्था नभएको जानकारी दियो । अझ अब त गर्भमै परीक्षण गरी यो अवस्थाको बच्चा जन्मिन सक्नेनसक्ने जानकारी अस्पतालबाट थाहा पाउन सकिने जानकारी संघले दियो । एकदुई महिनाको संघको प्रयासमा कुनै संस्थाले (जहाँ बच्चा राख्ने गरिन्छ) निःशुल्क राख्न तयार नभएको जानकारी संघले दियो लक्ष्मीकी दिदीलाई । फेरि महिला, समाज कल्याण तथा बालबालिका मन्त्रालयमा पनि यस्तो बालबालिकाको लागि सरकारको संयोजकत्वमा एउटा आवासीय विद्यालय अथवा केन्द्र स्थापनाको प्रस्तावना दिइए पनि त्यो कुरामै मात्र सीमित रह्यो । सबैको एउटै भनाइ थियो, 'एक त सुस्त मनस्थिति, त्यसमाथि छोरी मान्छे जिम्मा लिन गाह्रो छ । फेरि परिवार छ, परिवारमै राख्नुस्' आखिर हार मानेर दिदीले बहिनीलाई गाउँमै लगेर बुबाको जिम्मामा छोडेर आइन् ।लक्ष्मी मात्र होइन, भूकम्पपछि धेरै बालबालिका बिचल्लीमा परेका छन् । सरकारले अपांगहरूको लागि धेरै गरिरहेको छ, जुन प्रशंसनीय छ, तर सुस्त मनस्थितिका अपांगको विषयमा भने गम्भीर हुन सकेको छैन ।"
संविधानको ट्रान्सलेसन र स्पोन्सर्ड बुद्धिजीवी,"अमेरिकाका राष्ट्रपति अब्राहम लिंकनको जनताद्वारा, जनताको लागि, जनताबाटै लोकतान्त्रिक शासन सञ्चालन हुनेछ भन्ने भनाइ बहुचर्चित छ । तर उनले यो भनाइ कहिले, कहाँ र कसरी प्रयोगमा ल्याए भन्ने धेरै कमलाई मात्र थाहा छ ।बेलायती उपनिवेशबाट अमेरिका स्वतन्त्र भएपछि पनि केही राज्य अरूकै उपनिवेश रहिरहने आन्दोलन चलाए, जसलाई अमेरिकी सरकारले सेना लगाएर दमन गर्यो । त्यसको लागि विद्रोही पक्षसँग युद्ध नै भयो । त्यो युद्धको केन्द्र पेन्सलभेनिया राज्यको गेटिस् वर्ग थियो, जहाँ विद्रोहीहरू निमिट्यान्न भए । त्यही ठाउँमा भाषण गर्नको लागि लिंकनलाई निमन्त्रणा गरियो । १८ नोभेम्बर (१८६३) को दिन उनी राजधानी वासिंटनबाट रेल चढेर गेट्स् वर्ग गए । भोलिपल्ट उनले त्यो बहुचर्चित भाषण गरे । विद्रोहीहरूको चिहानमाथि उभिएर उनले भने, हाम्रा पितापुर्खाले सात वर्षअघि एउटा त्यस्तो नयाँ राष्ट्र खडा गरे, जहाँ सबैलाई स्वतन्त्रता हुनेछ । सबै मानवलाई बराबर अधिकार हुनेछ । उनले थपे, तर हामी गृहयुद्धमा संलग्न भयौं । संयुक्त राज्य अमेरिकामा जति पनि राज्यहरू बने, तिनीहरूले जति पनि अधिकार प्राप्त गरेका छन् के ती सबै अब कायम रहिरहन सक्लान् ? जबकि यही क्रममा हामीले एकअर्काको आमनेसामने भएर युद्ध गर्नुपर्यो, जसमा धेरैले जीवन उत्सर्ग पनि गरे । तर हामी के बिर्सन मिल्दैन भने हामीले नै पूरा नभएका काम सम्पन गर्नुपर्नेछ । मरेकाहरूको योगदान र बाँचेकाहरूको जीवनबाट यहाँ नयाँ स्वतन्त्रताको जन्म हुनेछ । जनताद्वारा, जनताको लागि, जनताबाटै निर्वाचित सरकार जुगजुगसम्म रहिरहनेछ । अमेरिकी स्वतन्त्रता संग्राममा लिंकनले गरेको भाषणलाई अहिले किन सम्झना गरिएको हो भने हाम्रो देशमा पनि जनताबाट चुनिएका संविधानसभाका सदस्यहरूले संविधान त जारी गरे तर यसलाई कार्यान्वयन हुन नदिन तराईमा केही मधेसी दलहरूले अवरोध खडा गरिरहेका छन् । अरू त अरू उनीहरूले भनेअनुसार संविधान संशोधन नहुने हो भने ३१ वैशाख ०७४ मा हुने भनिएको स्थानीय निर्वाचन हुन नदिन आन्दोलन गर्ने बताइरहेका छन् । यसको लागि दुई नम्बर प्रदेशमा निर्वाचनको पक्षमा रहेका विरुद्ध निषेधको राजनीति पनि सुरु गरेका छन् । गत वर्ष ०७२ असोज ३ गते निर्वाचित जनप्रतिनिधिबाट संघीय लोकतान्त्रिक गणतन्त्र नेपालको संविधान जारी भएको थियो । यो संविधानमा के छ ? यो कति लोकतान्त्रिक, समावेशी र प्रगतिशील छ भन्ने बताउन पनि मधेसी नेताहरूले निषेध गरेका छन् । यसले गर्दा तराईका जनतालाई हदैसम्म अधिकारसम्पन्न बनाउने भनिएको यो संविधानबारे आम सर्वसाधारणले जानकारी पनि पाउन सकेका छैनन् । यही कुरालाई मध्यनजर गर्दै र मधेसी दलका नेताहरूको निषेधको राजनीतिलाई उदांग पार्न प्रमुख प्रतिपक्षी दल एमालेले गएको पुसमै फागुन २१ गतेदेखि चैत ५ गतेसम्म मेचीमहाकाली यात्रा आयोजना गर्ने घोषणा गरेको थियो । फागुन ९ गते माओवादीकांग्रेस नेतृत्वको सरकारले ३१ वैशाखमा स्थानीय निर्वाचन गर्ने घोषणा गरेपछि एमालेले यो यात्रालाई आफ्ना नेता, कार्यकर्ता र समर्थक परिचालन गरी जनताकहाँ पुग्न सशक्त रूपमा लाग्यो पनि । एमाले प्रचार विभाग प्रमुख योगेश भट्टराईले पत्रकारहरूसँग दाबी गर्दै भनेका थिए, यो अभियान नेपालीनेपाली र हिमालपहाडतराईलाई जोड्ने अभियान हुनेछ । सरकारले विभिन्न भाषी जनताले बुझ्ने गरी नयाँ संविधान अनुवादसमेत नगरेको अवस्थामा एमालेले ६ भाषामा आफ्ना भनाइ प्रकाशित गरेको थियो । जबकि नेपाली भाषामा मात्र प्रकाशित गरिएको नेपालको संविधानलाई धेरै पछि विदेशीहरूलाई भनेर अंग्रेजी भाषामा अनुवाद गरियो तर आफ्नै जनतालाई उनीहरूले चुनेका संविधानसभाका सदस्यहरूले बनाएको नयाँ संविधानमा केके कुरा राखेका छन् र के राखेका छैनन् भनेर बुझन सकून् भनेर अंग्रेजीबाहेक अरू भाषामा ट्रान्सलेसन गरिएको छैन । सरकार संविधानका उपलब्धि केके हो भन्नेतिर जनतालाई बुझाउन पटक्कै लागेन । संविधान जारी भयो भन्नेसम्म मात्र सर्वसाधारणले थाहा पाए । विरोध गर्नेले मान्दिनँ, मान्दिनँ, मान्दिनँ भने । समर्थन गर्नेले यो जति गतिलो संविधान अहिलेसम्म बनेको थिएन भन्ने मात्र भयो । संविधानमा के छ ? यो कति लोकतान्त्रिक, समावेशी र प्रगतिशील छ भन्ने बताउन पनि मधेसी नेताहरूले निषेध गरेका छन् । यसले गर्दा तराईका जनतालाई हदैसम्म अधिकारसम्पन्न बनाउने भनिएको यो संविधानबारे आम सर्वसाधारणले जानकारी पनि पाउन सकेका छैनन् । किन नमान्ने र किन मान्ने भनिरहेका छन् भनेर जनताले संविधान पल्टाएर पढ्नै पाएनन् । न त संविधान मान्छु र मान्दिनँ भनेर दलका नेता, कार्यकर्ता, बुद्धिजीवी, नागरिक समाजका व्यक्तिहरू पनि जनताबीच गए । संविधान जारी भएको डेढ वर्षसम्म पनि संवेदनशील बनेर सम्बोधन नै गरिएन । आफूले चुनेका प्रतिनिधिले कस्तो संविधान बनाएर जारी गरे, जनताले अहिलेसम्म जानकारी नै पाएनन् । जबकि भनाइ नै छ, कानुन जान्दिन भन्न पाइँदैन । देशको मूल कानुनबारे जनता अनभिज्ञ नै रहिरहेका छन् । तर यही संविधानबाट नेताहरूले पद लिएका छन् । राष्ट्रपति प्रधानमन्त्री मन्त्री हाकिम (कर्मचारी) बनेका छन् । संवैधानिक निकायका पद ओगटिरहेका छन् । दुई वर्षको लागि बनेको संविधानसभाका सदस्यहरूले सात वर्ष जागिर खाए । एकपल्टको संविधानसभा भंग भएर दोस्रोपल्ट बनेको संविधानसभाले पनि समयमा संविधान जारी गर्न सकेन । तर उनीहरू नै गजधम्म कुर्सीमा बसे र बसिरहेका छन् । गरिब जनताले तिरेको करबाट उनीहरू नै तलब भत्ता सुखसुविधा पाइरहेका छन् । देशविदेश गएका छन् । गाडी, हेलिकप्टर र हवाईजहाज चढिरहेका छन् । भोजभतेर खाइरहेका छन् । उनीहरूकै तस्बिर छापिएका छन् । समाचार बनिरहेका छन् । तिनकै भाषण पत्रपत्रिका, टीभी, रेडियोले प्रसारण गरिरहेका छन् । तर जनता भने त्यही संविधान पढ्न पाइरहेका छैनन् । सञ्चारमाध्यमले पनि निरन्तर रूपमा संविधान छापेका छैनन्, जारी भएको भालिपल्ट एक दिन मात्र छापे । प्रसारण गरे । बस् ! छिमेकी भारतले घनीभूत रूपमा नाकाबन्दी गरेका बेलामा संविधान बलियो तर त्यसमा सार्वभौमसत्तासम्पन्न जनताका यी अधिकारको ग्यारेन्टी गरिएको छ भनेर अन्डरलाइन गर्दै गाउँसहरमा गएर छलफल हुन पाएन । कांग्रेस, एमाले, माओवादी, राप्रपा, मधेसी दलहरू कसैले यो संविधानबारे किन, कहिले, के, कसरी, कसले जस्ता आधारभूत कुरा जनतालाई बताउन आवश्यक नै ठानेनन् । नत बुद्धिजीवी, पेसाकर्मी, उद्योगव्यवसायी, राजनीतिशास्त्री, समाजशास्त्री, कूटनीतिज्ञ, जनवर्गीय संगठनहरू नै लागे । बरु मूल विषयभन्दा धेरै पर गएर एनजीओआईएनजीओको फन्डमा संविधानको आलोचना गरिँदैछ । देशको मूल कानुनको बारेमा भयत्रास मात्र सिर्जना गरिँदैछ । तराई मधेसका एक विद्यार्थीले भने, म एसएलसी पास हुँदा संविधान बन्यो तर बाह्र कक्षा सकिने बेला भइसक्यो न कांग्रेस, माओवादी र एमालेले संविधानबारे बताए न त जनजातिमधेसवादीहरूले नै ! संविधान जारी भएको ६ महिनावर्ष दिनमा चुनाव गरेर नवनिर्वाचित नेतृत्वलाई गाउँनगर, प्रदेश र संसद्को निर्वाचन हुनुपर्ने, राष्ट्रपतिउपराष्ट्रपतिको चुनाव हुनुपर्ने हो तर २० महिना भइसक्यो, चुनाव भएको छैन । न संविधानमा व्यवस्था गरिएका कुरामा बहस नै भइरहेको छ । यी सबै कुरामा ब्युरोक्रेसी मतियार बनेर जागिर खाइरहेको छ । ५८ बर्से जागिरले नपुगेर कर्मचारीहरू ६० वर्षसम्म जागिर खाने कसरतमा कन्दनी कसेर लागिरहेका छन् । विदेशी र एनजीओको स्पोन्सर्सिपमा चलेका प्राज्ञ, बुद्धिजीवी, अगुवाहरू जिजुबाजेका कुरा उठाएर नातिनातिना पुस्तालाई दपेटिरहेका छन् । भाषा, जात, सम्प्रदाय, क्षेत्रीयता, बहुपहिचानका नाममा खेलिरहेका छन् । यिनै विषयमा विदेशीहरू पीएचडी गर्न स्पोन्सरसिप बाँडिरहेका छन् ! यही भद्रगोलका बेलामा हो, प्रमुख प्रतिपक्ष एमालेले मेचीमहाकाली अभियान सुरु गरेको । सुरु मात्र होइन, अनेक बाधाव्यवधान पन्छाउँदै अभियानलाई एमालेले समापन पनि गर्यो । मधेसी मोर्चा एमालेको कार्यक्रम बिथोल्न निषेधको राजनीति गर्दै क्षेत्रीय जातिवादी बनेर ओर्लियो । तर आफूलाई प्रजातन्त्रको मसिहा ठान्ने कांग्रेस, क्रान्तिकारी भन्ने माओवादी र राष्ट्रवादी भन्ने राप्रपा यो अभियानमा मौन बसे । जनताद्वारा, जनताको लागि, जनताबाटै शासित हुने व्यवस्थाको लागि सबैथरी यही बेलामा लाग्नुपर्ने थियो । तर एमाले एक्लैले संविधानको कार्यान्वयनमा आफूलाई खरो रूपमा उतार्यो । निषेधको राजनीति गरेर एमालेलाई मधेसमा छिर्न दिन्नौं भन्ने मधेसवादीहरूले कांग्रेस र माओवादीलाई मधेस जाँदा बाँकी राख्लान् ? मधेस यात्रा गर्छु भन्ने राप्रपा प्रलोभनमा परेर सत्तामा पुग्यो र मेचीमहाकाली यात्रा हापिदियो । एमाले मेचीमहाकाली यात्रामा निर्बल सावित भएको भए निषेधवाला मौलाउने थिए र लोकतान्त्रिक शक्ति समाप्त हुने थियो । निषेधवालाहरूको देशमा जगजगी हुने थियो । एमालेको कार्यक्रमले संविधान, देश र जनताबीच टुटेको सम्बन्ध गाँसिएको छ । जनताको घरदैलोमा राजनीतिक पार्टीका नेताकार्यकर्ता पुगेका छन् । पहिलोपटक स्थानीय भाषामा संविधानको सानो चिर्कटो भए पनि पुगेको छ । आमसभामा जनता सहभागी भएका छन् । एमालेले बोसो लागेका कार्यकर्तालाई परिचालन गरेको छ । नेताहरू एक भएर जनतासमक्ष पुगेका छन् । यो अर्थमा यो अभियानले एमालेभित्रै नयाँ माहोल सिर्जना गरेको छ । यसले एमालेभित्र जनताको पक्षमा को समर्पित नेता छ भन्ने मात्र होइन, कार्यक्रमलाई अगाडि बढाउन योग्य र क्षमतावान् नेताको खोजी पनि सुरु गरेको छ । यसले एमालेलाई एउटा प्राइभेट कम्पनी होइन, रूपान्तरित जनताको पार्टीको रूपमा पहिचान दिँदैछ । जनताका बीचमा जाने, तिनको आवाज सुन्ने, उठाउने र कार्यक्रम बनाएर कार्यान्वयन गर्ने औजार बन्दै गरेको देखिँदैछ एमाले । राष्ट्रिय स्वाभिमानको जागरण बोकेर प्रतिपक्षी दलले तय गरेको देशको यात्राले एमालेप्रति जनतामा आशा जागरण भएको छ । नेता र कार्यकर्ता जनतासम्म पुग्नुपर्छ भन्ने देशव्यापी सन्देश प्रवाहित भएको छ । जनता र नेताबीच लामो समय बन्द भएको संवाद सुरुरु भएको छ । एमाले अभियानले स्थानीय निकायको निर्वाचन नै सही देशभर निर्वाचनको माहोल प्रारम्भ गरेको छ, जो नेपाली कांग्रेस, माओवादी, राप्रपा र मधेसवादी दलहरूले पनि गर्नुपर्नेछ । नकि एमालेले चुनावमा भ्याउने भयो भनेर त्रसित हुनु । अहिले पनि समय छ, सबै पार्टीहरू जनताकहाँ शान्तिपूर्ण रूपमा जाऊ, सभा गर र आफ्ना योजना, कार्यक्रम लिएर जाऊ । जनतासँग दोहोरो संवाद गर । अझ पेसाकर्मी, पत्रकार, बुद्धिजीवी, नागरिक समाजका अग्रजहरूले ककस बनाएर स्थानीय निकायको निर्वाचनमा ७४४ गाउँनगरमा कार्यक्रम आयोजना गरेर पार्टीका उम्मेदवारहरूलाई चुनावी माहोल बनाउन बोलाऊ । यसले कुन उम्मेदवार योग्य, क्षमतावाल छ भन्ने जनता आफैं छुट्याउन सकून् । योग्यलाई छानेर स्थानीय निकायलाई मजबुत बनाउन सकून् । यसले मात्र ठेकेदार, बिचौलिया, माफिया, डन, अपराधीको भडकिलो, खर्चिलो पैसाको बलमा उम्मेदवार हुने र टिकट किनबेचलाई नंग्याइदिनेछ । तिनलाई निर्मूल पार्नेछ । अनि हाम्रो गणतन्त्र पनि सक्षम, योग्य, इमानदार जनप्रतिनिधि पाएर संस्थागत हुनेछ । यसले खाडी, मलेसिया, कोरिया भासिएर कामको खोजीमा भौंतारिइरहेका ५० लाख नेपाली युवाहरूलाई स्वदेश फर्कन आकर्षित गरोस् । फेसबुक, ट्विटलगायतका सामाजिक सञ्जालमा भएका विचार आदानप्रदानले तिनलाई अब देशमै फर्कनुपर्छ भन्ने निर्वाचनको माहोल बनाओस् । यसो भए मात्र बाँझा खेतबारी र निर्जन गाउँलाई पनि यिनले हराभरा र भर्भराउँदो बनाउन सकून् । सबैको थेगो बनेको समृद्ध नेपाल बन्न सकोस् ।"
ओलम्पिक कमिटी विवाद नयाँ चरणमा,"काठमाडौं : नेपाल ओलम्पिक कमिटी (एनओसी) को विवादले नयाँ मोड लिएको छ । अन्तर्राष्ट्रिय मान्यता प्राप्त नेपाल ओलम्पिक कमिटीका अध्यक्ष जीवनराम श्रेष्ठ नेतृत्वले सातदोबाटोस्थित ओलम्पिक कमिटीको भवनमा लगाइएको ताला फुटाएको दुई दिनपछि नै मंगलबार सर्वोच्च अदालतबाट मान्यता प्राप्त एनओसीका अध्यक्ष रूक्मशमशेर राणा नेतृत्वका पदाधिकारी कार्यालयमा प्रवेश गरी काम थालेका छन् । मंगलबार अपराह्न १ बजे कार्यवाहक अध्यक्ष किशोरबहादुर सिंहको नेतृत्वमा अदालतबाट मान्यता प्राप्त एनओसीका पदाधिकारी कार्यालय प्रवेश गरेका थिए । दिउँसो १ बजे एनओसी भवन पुगेका उनीहरूलाई प्रहरीले ताला खोलेर भित्र प्रवेश गर्न सहयोग गरेको थियो । भवनभित्र अध्यक्ष श्रेष्ठको कार्यकक्ष र उनको सचिवालयमात्र खुला रहेको थियो, अन्य कोठा भने बन्द थिए । राणा नेतृत्वको एनओसीका कार्यवाहक अध्यक्ष सिंहले त्यही कोठामा बसेर बुधबारदेखि औपचारिक रूपमा काम थाल्न आफ्नो कमिटीका पदाधिकारीलाई निर्देशन दिएका थिए । राणा कमिटीका सदस्य विजेन्द्र हमालले श्रेष्ठ बस्दै आएको कोठामात्रै खुला रहेकाले सिंहले त्यही कोठाबाट पदाधिकारीलाई निर्देशन दिएको बताए । 'भवनमा जीवनराम श्रेष्ठको कार्यकक्ष मात्र खुला थियो । अन्य कोठा बन्द भएकाले कार्यवाहक अध्यक्षज्यूले त्यही कोठामा बसेर कमिटीलाई निर्देशन दिनुभयो', सदस्य हमालले भने । मंगलबार नै ढोका बाहिर अध्यक्ष राणा र कार्यवाहक अध्यक्ष किशोरबहादुर सिंहको 'नेम प्लेट' पनि टाँसिएको जानकारी पनि हमालले दिए । हमालले बुधबारदेखि कर्मचारी परिचालन गरेर नियमित काम सुरु गर्ने बताए । 'एनओसी भवनबाट बुधबारदेखि नियमित काम सुरु हुन्छ । हामीलाई कर्मचारीले पनि सहयोग गर्ने विश्वास लिएका छौं', सदस्य हमालले भने, 'कर्मचारी ओलम्पिक कमिटीका हुन्, कुनै समूह र पक्षका होइनन्, त्यसैले उनीहरूले पूर्णरूपमा सहयोग गर्ने विश्वास लिएका छौं ।' उनले आफ्नो पक्षले कसैसँग मुठभेड नचाहेकाले केही समय सुरक्षा घेरामै काम गर्ने बताए । 'हामी मुठभेड गर्ने पक्षमा छैनौं, त्यसैले केही समय सुरक्षा घेरामै रहेर कार्यालय सञ्चालन गर्नेछौं', हमालले भने । अन्तर्राष्ट्रिय मान्यता प्राप्त एनओसीका महासचिव लामा टेन्डी शेर्पाले भने राणा पक्षको उक्त कदमलाई अराजकताको संज्ञा दिएका छन् । 'गृह मन्त्रालय आफ्नो पार्टीको नेतृत्वमा भएको फाइदा उठाएर उहाँहरू भवनमा प्रवेश गर्नु भएको छ । प्रहरी घेरामा उहाँहरूको अराजकता कति दिनसम्म चल्छ हेर्न बाँकी छ', शेर्पाले भने । उनले राणा पक्षले अन्तर्राष्ट्रिय ओलम्पिक कमिटी (आईओसी) को प्रमाणपत्र देखाएमा तत्काल भवन बुझाउन आफूहरू तयार रहेको पनि बताए । महानगरीय प्रहरी वृत्त सातदोबाटोका प्रमुख प्रहरी नायब उपरीक्षक (डीएसपी) रामेश्वरप्रसाद यादवले पनि राणा पक्षले मंगलबार कार्यालयमा प्रवेश गरेर काम सुरु गरेको बताए । उनले सर्वोच्च अदालतको निर्देशन र गृह मन्त्रालय तथा जिल्ला प्रशासन कार्यालयको निर्देशनअनुसार राणा पक्षलाई कार्यालयमा प्रवेशका लागि प्रहरीले वातावरण मिलाइदिएको जानकारी दिए । 'राणा नेतृत्वको कमिटीलाई सर्वोच्च अदालतले पनि मान्यता दिएको छ । गृह मन्त्रालय र जिल्ला प्रशासन कार्यालयबाट पनि सहयोग गर्न निर्देशन आएकाले कार्यालय प्रवेशको वातावरण हामीले मिलाइदिएका हौं', डीएसपी यादवले भने । उनले दुई पक्षबीच झडप नहोस् भनेर आफूहरूले विशेष सतर्कता अपनाउँदै आएको पनि बताए । उनले ओलम्पिक भवनको सुरक्षा र दोहोरो भिडन्त नहोस् भनेर सईको कमान्डमा सातजनाको प्रहरी टोली परिचालन गरिएको जानकारी दिए । 'भवनको सुरक्षाका लागि जुनियर अफिसरको कमान्डमा सातजनाको टोली चौबीसैघन्टा परिचालन गरिएको छ', उनले अन्नपूर्ण पोस्ट्सँग भने । ओलम्पिक कमिटीको आधिकारिकताको विवादमा सर्वोच्च अदालतको फैसला लामो समयसम्म कार्यान्वयन नभएपछि अदालतबाट वैधानिकता पाएको राणा नेतृत्वले गत माघ ११ गते सातदोबाटोस्थित ओलम्पिक कमिटी भवनमा ताला लगाएको थियो । सो ताला आइतबार श्रेष्ठ नेतृत्वको समूहले फुटाएको थियो । ताला फोडेर कार्यालय प्रवेश गरेका उनीहरूलाई प्रहरीले बाहिर निकालेर पुनः ताला लगाएको थियो ।"
अनुशासनमा ध्यान दिन सदस्यसचिवको सुझाव,"काठमाडौं : राष्ट्रिय खेलकुद परिषद् (राखेप)का सदस्यसचिव केशवकुमार विष्टले राष्ट्रिय टिम तयारीमा रहेका खेलाडीहरूसँग मंगलबार भेट गरेका छन् । सम्बन्धित खेलका मुख्य प्रशिक्षक, राष्ट्रिय टिम तयारीका प्रशिक्षकलगायतको उपस्थितिमा त्रिपुरेश्वरस्थित दशरथ रंगशालामा खेलाडीलाई भेटी सदस्यसचिव विष्टले तालिमका विषयमा जानकारी लिएका थिए । सो अवसरमा सदस्यसचिव विष्टले खेलाडीलाई अनुशासनमा विशेष ध्यान दिन सुझाव दिँदै खेल सामग्रीको गुणस्तरमा राखेपले कुनै सम्झौता नगर्ने प्रतिबद्धता व्यक्त गरे । 'खेलाडीले अनुशासनमा विशेष ध्यान दिन जरुरी छ । खेलाडीले त्यसमा ध्यान नदिएको पाइएमा प्रशिक्षकलाई पनि कारबाही हुनेछ', सदस्यसचिव विष्टले भने, 'प्रशिक्षणमा खेलाडीलाई कस्तो सामग्री खाँचो पर्छ । प्रशिक्षकहरूले विवरण बुझाउनुस्, सामग्रीमा कुनै कम्प्रोमाइस गरिनेछैन ।' विष्टले खेलाडीलाई आआफ्नो असन्तुष्टि अन्यत्र नभई सम्बन्धित निकायमा आएर भन्न आग्रह गर्दै सीमित साधनस्रोतका कारण चाहेर पनि खेलाडीलाई भनेजस्तो सुविधा दिन नसकिएको बताए । उनले सुविधाले मात्र नतिजा हासिल गर्न नसकिने बताउँदै त्यसका लागि इच्छाशक्ति पनि आवश्यक रहने धारणा व्यक्त गरे । उनले खेलाडीलाई संघको विवादमा ध्यान नदिई आफ्नो प्रशिक्षणमा केन्द्रित गर्न सुझाव दिँदै दशरथ रंगशालाको भीआईपी प्यारापिट भत्काउने प्रक्रियामा रहेकाले खेलाडीको प्रशिक्षणका लागि अन्यत्र उपयुक्त स्थान खोजिने बताए । फागुन २६ देखि सुरु राष्ट्रिय टिम तयारीमा हाल विभिन्न ११ खेलका ८३ पुरुष र ७० महिला खेलाडी प्रशिक्षणमा सहभागी छन् । राष्ट्रिय टिम तयारीमा समावेश खेलमा उसु, तेक्वान्दो, कराँते, एथलेटिक्स, बक्सिङ, भारोत्तोलन, टेबुलटेनिस, सुटिङ, ब्याडमिन्टन, आर्चरी र जुडो रहेका छन् । 'सबै खेलको तयारी हाल उपत्यका केन्द्रित छ', राष्ट्रिय टिम तयारीका निर्देशक रिम रानाभाटले भने, 'कुस्तीको हकमा सबै खेलाडी तराईकै भएकाले कुस्तीको प्रशिक्षण तराईमै गर्ने सोचमा छौं । त्यसैले कुस्तीको प्रशिक्षण सुरु गरेका छैनौं ।' कुस्तीमा आठ पुरुष र आठजना महिला खेलाडीलाई तयारीमा राखिनेछ । रानाभाटले पौडी र ट्रायथलनको प्रशिक्षण पनि चाँडै सुरु गरिने बताउँदै खेलाडी संख्या पनि थप हुनसक्ने जानकारी दिए । सातौं राष्ट्रिय खेलकुद र १२औं दक्षिण एसियाली खेलकुद (साग)को प्रदर्शनका आधारमा खेलाडीलाई राष्ट्रिय टिम तयारीमा सामेल गरिएको हो । विभिन्न अन्तर्राष्ट्रिय प्रतियोगितालाई लक्षित गरी २०६९ साल साउनदेखि राष्ट्रिय टिम तयारी थालिएको थियो । पछिल्लोपटक भारतमा भएको १२औं सागमा सहभागी हुने खेलाडीको बन्द प्रशिक्षणपछि राष्ट्रिय टिम तयारी रोकिएको थियो ।"
लिगको तयारीमा जुट्यो एन्फा,"काठमाडौं : तीन वर्षदेखि अवरुद्ध बन्दै आएको 'ए' डिभिजन लिग आगामी वैशाख १५ गतेदेखि हुने भएको छ । लिग सञ्चालनका लागि अखिल नेपाल फुटबल संघ (एन्फा) ले तीव्र गतिमा तयारी थालेको एन्फाका प्रवक्ता इन्द्रमान तुलाधरले बताए । 'विश्व फुटबल महासंघ (फिफा) र एसियाली फुटबल महासंघ (एएफसी) ले सन् २०१८ सम्म क्लब लाइसनिङ सिस्टम लागू गरेको तथा लिग फुटबललाई सुचारु गर्न फिफा र एएफसीले समेत ताकेता गरिरहेकोले नेपालमा घरेलु लिग सञ्चालन गर्नुको विकल्प छैन । एन्फाले एकदुई दिनमा 'ए' डिभिजन लिगका लागि प्रायोजकको तय गर्नेछ । एन्फाले यस वर्ष काठमाडौंका १२ वटा क्लबलाई समेटेर सहिद स्मारक 'ए' डिभिजन लिग सुचारु गर्नेछ', तुलाधरले भने । लिग सञ्चालनका लागि आर्थिक पक्ष पनि बलियो बनाउनुपर्ने भएकोले लिगको पुरस्कार राशि र क्लबहरूलाई प्रदान गरिने आर्थिक अनुदान तथा सेवाका विषयमा छलफल गरिने पनि तुलाधरले बताए । उनका अनुसार विगतमा भन्दा लिगको पुरस्कार घटाउने र क्लबको तयारी खर्च बढाउन एन्फा लागेको छ । लिगका लागि वैशाख १ गतेदेखि खेलाडी अनुबन्धनको प्रक्रिया पनि सुरु हुनेछ । यसपटक सहभागी क्लबलाई रेलिगेसनको मापदण्ड नराखिने पनि तुलाधरले बताए । नेपालले सन् २०१८ बाट एएएफसी क्लब लाइसनिङलाई अनिवार्य रूपमा लागू गर्ने भएकाले अर्को वर्षदेखि लाइसेन्सका लागि प्रक्रिया पुर्याउने सबै जिल्ला, क्षेत्र र क्लबहरूलाई लिगमा समावेश गरिने र रेलिगेसनको मापदण्ड पनि त्यसैबेला राखिनेछ । पुरानो संरचनाअनुसार सहिद स्मारक लिग सञ्चालन गर्न लागिएकोले यस पटक 'बी' बाट 'ए' डिभिजनमा प्रवेश गरेको एनआरटी र च्यासलले भाग लिन पाउने छैन । एन्फाले विभिन्न समयमा लिगलाई आआफ्नै ढंगले सञ्चालन गर्दा लिगको एकरूपतामा समेत अन्योल देखिएको थियो । हालै फिफा, एएफसी, एन्फा र 'ए' डिभिजन क्लबका पदाधिकारी सम्मिलित बैठकले पनि वैशाखमा 'ए' डिभिजन लिग सञ्चालन गर्ने सहमति गरेको थियो । हिमालयन शेर्पा क्लबका अध्यक्ष कर्माछिङि शेर्पा एन्फाले पटकपटक लिग सञ्चालन गर्ने कुरा गरिरहे पनि क्लबहरू अझै लिग हुन्छ भनेर विश्वस्त बन्न नसकेको बताउँछन् । 'लिग हुन्न भनेर एन्फाले कहिल्यै भनेको छैन तर, लिग गर्ने हो भने अब ढिला गर्नु हुन्न । लिग नहुँदा पुराना खेलाडी पलायन हुँदै गएका छन । नयाँ खेलाडी आउने बाटो पनि ठप्प भएको छ । विभिन्न जिल्लामा हुने गोल्डकप र एउटै खेलाडीको सहभागिताले फुटबलको स्तर माथि नजाने कुरालाई एन्फा नेतृत्वले बुझ्नु आवश्यक छ,' शेर्पाले भने । एन्फाले नियमिति लिग सञ्चालन गर्न नसक्दा पछिल्लो तीन वर्षमा सयौं खेलाडी पलायन हुने अवस्था आएको शेर्पाले बताए । 'लिग नहुँदा क्लब फुटबल र खेलाडीको अवस्था धराशायी बन्दै गएको छ । अहिले विभागीय टोलीबाहेकका क्लबलाई खेलाडी जुटाउन नै समस्या भएको छ । नियमित लिग नहुँदा खेलाडीमात्र होइन प्रशिक्षक र रेफ्रीको रोजीरोटीसमेत गुम्दै गएको छ । राम्रा खेलाडीसमेत जुन भेटिन्छ त्यही प्रतियोगिता खेल्न बाध्य छन्,' शेर्पा भन्छन् । नेपालमा २०११ सालदेखि सञ्चालन हुन थालेको सहिद स्मारक लिग विभिन्न समयमा आआफ्नै कारण रोकिँदै आएको छ । बर्सेनि हुनुपर्ने लिगले हालसम्म ४२औं संस्करण पार गरेको छ । फुटबल खेलको विकासमा लिगलाई नियमित गराउने उद्देश्यले नेपाल सरकारले मात्र एन्फालाई अहिले बर्सेनि ६० लाख रुपैयाँ सहयोग पनि गर्दै आएको छ । यसअघि लिगका लागि सानमिगेल बियर, रेडबुलजस्ता कर्पोरेट हाउसले प्रायोजन गरेका थिए । पछिल्लो समय लिगले नियमितता नपाउँदा प्रायोजक पनि हराउँदै गएको अवस्था छ । यसअघि २०६७ सालसम्म सहिद स्कारक 'ए' डिभिजन लिगको रूपमा सञ्चालन हुँदै आएको लिगलाई २०६८ सालमा राष्ट्रिय लिगको रूपमा सञ्चालन गरिएको थियो । त्यसपछि बीचमा पुन: सहिद स्मारक 'ए' डिभिजनकै नाममा लिग गरेको एन्फाले पछिल्लो पटक २०७०७१ सालमा मोफसलको केही टोलीलाई समेटेर होम एन्ड अवेका आधारमा राष्ट्रिय लिग खेलाएको थियो । एन्फाले २०७०७१ सालमा आएर काठमाडौं बाहिरका झापा, मोरङ, रूपन्देही र सुदूरपश्चिमको कैलालीलाई समावेश गरी राष्ट्रिय लिग सञ्चालन गरेको थियो । पहिलो पटक होम एन्ड अवेको आधारमा खेलाइएको राष्ट्रिय लिगमा जिल्लाका चारसहित काठमाडौंको थ्रीस्टार, मनाङ मस्र्याङ्दी, त्रिभुवन आर्मी, एपीएफ र नेपाल पुलिस क्लबले प्रतिस्पर्धा गरेका थिए । राष्ट्रिय लिगको उपाधि थ्रीस्टारले जितेको थियो । एन्फा नेतृत्वको कार्यशैलीप्रति प्रश्न उठाएका कारण 'ए' डिभिजन क्लब फ्रेन्ड्स, सरस्वती, मच्छिन्द्र र हिमालयन शेर्पा क्लबलाई भने कारबाही गर्दै सहभागिताबाट वञ्चित गरिएको थियो । अर्को 'ए' डिभिजन क्लब संकटाले आर्थिक कारण देखाउँदै राष्ट्रिय लिग नखेल्ने निर्णय लिएको थियो । हालसम्मका लिगका विजेता मनाङ मस्र्याङ्दी क्लब : २०४२२०४३, २०४३२०४४, २०४६, २०५७, २०६०, २०६२ र २०७० साल आरसीटी क्लब : २०२८, २०२९, २०३०, २०३६, २०३८ र २०४१ साल पुलिस फोर्स (नेपाल पुलिस क्लब) : २०१२, २०१३, २०६३, २०६६२०६७ र २०६८ साल थ्रीस्टार क्लब : २०५४, २०५५, २०६१, २०६९ र २०७१ साल एनआरटी क्लब : २०१७, २०१९, २०३५ र २०५२ साल महावीर क्लब : २०११, २०२३ र २०२६ साल संकटा क्लब : २०३७, २०४० र २०४२ साल अन्नपूर्ण क्लब : २०३४ र २०३९ साल देउराली क्लब : २०२५ र २०२७ साल आर्मी ११ : २०१४ साल विद्याब्यायाम : २०२० साल फ्रेन्ड्स युनियन : २०२४ साल ब्वाइज युनियन क्लब : २०३२ साल सुनाखरी एथलेटिक्स क्लब : २०३३ साल"
