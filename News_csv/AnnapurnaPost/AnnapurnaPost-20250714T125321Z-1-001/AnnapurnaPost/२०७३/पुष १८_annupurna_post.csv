शीर्षक,विवरण
कम्युनिस्ट आन्दोलनमा आघात !,"मार्क्सको दुई सयौँ जन्मजयन्ती मनाउने क्रममा वामपन्थी खेमामा केही चहलपहल देखा परेको छ र यस सन्दर्भमा गत पुस ११ र १२ गते केही जाँगरिला कम्युनिस्ट युवाहरूले 'द्वीशतवार्षिकी समारोह' आयोजना गरे । यो सराहनीय काम हो र आयोजकहरू यस मानेमा धन्यवादका पात्र छन् कि मार्क्स, मार्क्सवाद, कम्युनिस्ट राजनीति तथा कम्युनिस्ट नैतिकतासम्म बिर्सिसकेका नेपालका कम्युनिस्टहरूलाई त्यसले मञ्चमा उभ्याएर मार्क्सबारे बोल्न लगाए । मार्क्स र कम्युनिस्ट आन्दोलको लक्ष, चिन्तन, दिशा र नैतिकताबारे बोल्दा ती नेताहरूलाई कति घत लाग्यो वा लागेन वा तिनको चरित्र, नैतिकता तथा राजनीतिक व्यवहारबारे तिनको अन्तरआत्माले तिनलाई केही सोध्यो वा सोधेन, त्यो उहाँहरूले नै महसुस गर्ने कुरा भयो, दर्शक वा श्रोताले भन्न सक्ने कुरा भएन । तर मञ्चबाट नेताहरूले व्यक्त गरेका शब्दहरू सुन्दा सचेत श्रोताको मनमा अनेक तर्कना, विचार र प्रश्न उठ्नु स्वाभाविक थियो र उठे पनि । मेरो मनमा पनि खासगरी दुईखाले प्रश्न उठेपहिलो, जुन शब्द र मार्क्सका भनाइ तिनले उच्चारण गरे त्यसको कम्युनिस्टको राजनीतिक जीवन र व्यवहारमा देखा पर्नुपर्ने रूप के हो र त्यसलाई व्यवहारमा उतारे नउतारेको मापन गर्ने कसौटी के हो र तिनले तदनुरूप आफ्नो राजनीतिक संस्कार बनाउन सकेका छन् वा छैनन् र त्यसलाई जीवन व्यवहारमा उतारेका छन् वा छैनन् भन्ने यक्षप्रश्न तिनको आत्माले गर्यो कि गरेन । दोस्रो कुरातिनको अन्तरमनले आफ्ना कुरा बोल्दा आफ्ना काम, कर्तव्य र व्यवहार साक्षी राखी बोल्नुपर्ने नैतिक प्रश्न उठायो कि उठाएन र त्यसले तिनलाई घोचिरहेको थियो कि थिएन ? म पाँचदसक पहिले आजको नेकपा (संयुक्त) तत्कालीन अवस्थामा नेपालको एक मात्र गैरमाओवादी र अन्तर्राष्ट्रिय कम्युनिस्ट आन्दोलनको सदस्य नेपाल कम्युनिस्ट पार्टीको सदस्य थिएँ र आजसम्म यसै पार्टीमा काम गर्दै आएको छु । यस दौरान मैले मार्क्सवादको केही व्यवस्थित अध्ययनका साथै विभिन्न देशका कम्युनिस्ट पार्टीहरू तथा अन्तर्राष्ट्रिय आन्दोलनसँग परिचित हुने सौभाग्य पाएँ । यस राजनीतिक जीवनयात्रामा कमुनिस्टहरूको सिद्धान्त, नैतिकता, राजनीतिक जीवनशैली तथा जनउत्तरदायित्वको भावनाबारे जेजति ज्ञान प्राप्त गरेँ, त्यसले आज मलाई प्रश्न गर्ने गर्छमार्क्सवादलाई मार्गदर्शक सिद्धान्त स्वीकारी जन्मेका नेपालका कम्युनिस्टहरूको जीवन पद्धति, राजनीनिक चिन्तन, संस्कार, चरित्र र कम्युनिस्ट नैतिकताको कसौटीबाट जाँच गर्ने हो भने ती मार्क्सवादको कुन धरातलमा पर्दछन् ? त्यस धरातलमा यिनको अस्तित्व कहाँनिर अटाउँछ ? के कम्युनिस्ट आन्दोलनले स्थापित गरेका आदर्श, मूल्यमान्यता वा चिन्तन प्रणाली तथा राजनीतिक नैतिकतासँग केही तादात्म्य छ ? सायद यी प्रश्न धेरै मगजमा उब्जिरहेका होलान् र धेरैले यस विषमा लेख्ने र भन्ने गरेका पनि छन् । शब्दमा मार्क्सवादलेनिनवाद, समाजवाद, श्रमिक जनताको राज्य आदि जेजति बखाने पनि त्यसप्रतिको प्रतिबद्धता, आचरण, दिशा, लक्ष आदिको पक्षबाट हेर्ने हो भने यी प्रश्नको उत्तर नकारात्मक आउँछ । वर्तमान राजनीतिमा हालीमुहाली गरिरहेका साथीहरूले मेरो यस अभिव्यक्तिलाई निश्चय नै रुचाउने छैनन् र सायद मलाई केही बनेबनाएका तकमा वा उपाधि पनि भिडाउनेछन् । तर यथार्थ यथार्थ नै हुन्छ । कम्युनिस्ट आन्दोलन दिशाविहीन भएको छ र यो श्रमिक आन्दोलनको अगुवा नभएर मध्यम वर्गीयहरूका आडम्बर, फरेव तथा सत्ताका लागि षड्यन्त्र र तिकडमको आन्दोलनमा परिणत भएको छ । भ्रष्टाचारको पालक पोषकको रूपमा रहेको छ । केही टाठाबाठा नेता र द्रव्यपिपाशुहरूको संगठित मोर्चाहरूका रूपमा देखा परेको छ । यसमा न सिद्धान्तप्रतिको निष्ठा न श्रमिक जनताप्रतिको उत्तरदायित्व बोध नै देखा पर्दछ । बल्कि वर्तमान सम्पूर्ण राजनीतिक विकृति र कुशासनको घालमेल यसमा देखा पर्दछ । कम्युनिस्ट पार्टीहरूलाई गरिबी, अशिक्षा, बेरोजगार, विभेद र शोषणको मारमा परेका जनताले आफ्नो मुक्तिदाता शक्तिको रूपमा लिँदै आएका हुन् र तदनुरूप नै नेपालमा पनि कम्युनिस्टहरूप्रति समर्थन जनाउँदै आएका छन् र समष्टिगत रूपमा हेर्ने हो भने बहुमतले त्यसको पक्षमा मतदान गरेका छन् । माओवादीहरूको उग्रवादी 'जनयुद्ध' को विफलतापश्चात् जनताले मतदानकै माध्यमबाट पटकपटक कम्युनिस्टहरूलाई सत्तामा पुर्याएका छन् र यहाँका सबै स्वनामधन्य कम्युनिस्ट नेताहरूले राज्यसत्ताको बागडोर हातमा लिई वा सत्तामा निर्णायक स्थान ओगोटी सहभागी भएर देश चलाउने सुअवसर पाएका छन् । गणतन्त्र स्थापनापश्चात् सुशील कोइराला नेतृत्वको सरकारबाहेक (त्यसमा पनि 'कम्युनिस्ट शक्ति' एमाले निर्णायक शक्तिकै रूपमा थियो) कम्युनिस्टहरू सधैं निर्णायक शक्तिको रूपमा सत्तामा रहेका हुन् र संसद्बाट बलियो समर्थन प्राप्त गरेका हुन् । यस अवस्थामा समयसापेक्ष कार्यनीति बनाई देशलाई समाजवादोन्मुख दिशामा अग्रसर गराउन सकिने सम्पूर्ण आधार र अवस्था थिए । तर कम्युनिस्टको नेतृत्व र पकड हुँदाहुँदै पनि तिनले देशलाई आमूल सामाजिकआर्थिक परिवतनको बाटोमा लैजाने चासोसम्म देखाएनन् । न त यस दौरान आफ्ना नीति तथा कार्यक्रमका आधारमा आम जनताबीच आफ्नो भिन्न पहिचान नै स्थापित गर्न सके । अनुकूल अवस्था नभएर होइन, चाहना, दृष्टिकोण र अठोट नभएर । दुःखसाथ भन्नुपर्छ वर्तमान विकृतिका जन्माउनमा एमाले र एमाओवादी जस्ता ठूला पार्टीहरू पछि परेरनन् । घूसखोरी, नातावादकृपावाद तथा प्रशासनिक बेथितिको र भ्रष्टाचारलाई संस्थागत गर्नमा र त्यसलाई व्यापक रूपमा पार्टी स्तरमा पुर्याउने काम गर्न पछि परेनन् । एकदसक लामो यस कालखण्डमा संसद्मा होस वा जनमानसमा, कम्युनिस्टहरूको बलियो पकड र समर्थन रहेको हो र आज पनि छ र सत्ता सञ्चालनमा कम्युनिस्टहरू निर्णायक शक्तिकै रूपमा छन् । यस अवस्थामा कम्युनिस्टको संयुक्त शक्तिले समान ध्येयका लागि जनमुखी अग्रगामी कार्यक्रम लिएर काम गरेको भए त्यसलाई नेपाली कांग्रेसबाहेकका धेरैजसो गैरकम्यनिस्ट पार्टीहरूले समेत साथ दिने अवस्था थियो र छ । संसदीय परिपाटीबाट शान्तिपूर्ण रूपान्तरणको बाटो भएर अगाडि बढ्न यसभन्दा अनुकूल अर्को अवस्था हुन सक्दैन । तर यस अवस्थामा पनि देशलाई मार्क्सले देखाएको र कम्युनिस्टहरूले स्विकारेको बाटोमा निष्ठा र नैतिकतासाथ स्पष्ट नीति तथा यथार्थपरक कार्यक्रम लिएर देशलाई अग्रदिशामा लैजान स्वयम् कम्युनिस्टहरू वाधक भइरहेका छन् । यस विडम्बनापूर्ण अवस्थामा यी युवकहरूको मार्क्सजयन्ती समारोह र गोष्ठीहरू गर्ने सद्प्रयास परम्परा निर्वाह गर्ने कामबाहेक केही दिन सक्ला जस्तो लागिरहेको छैन । तर यस प्रयासको म सराहना गर्दछु । सच्चा कम्युनिस्ट पक्षधर र मार्क्सका अनुयायीहरूले जस्तोसुकै कठिन अवस्थामा पनि सुधार र निकासका उपाय खोज्दै रहनुपर्दछ । यसले आज नभए भोलि परिणाम दिनेछ र आजको नेतृत्वलाई विस्थापित गर्न निष्ठावान् नयाँ नेतृत्व जन्माउने माटो तयार गर्नेछ । दुर्भाग्य केमा छ भने अहिले समाज परिवर्तन गर्नुपर्ने मार्क्सको शिक्षाका अनुयायी हुँ भन्ने नेतृत्व वर्गमा नै मूल्यमान्यता र नैतिकताको खडेरी देखा परेको छ र यही नेतृत्व स्वार्थ र पाखण्डको दलदलमा सबभन्दा बढी भासिएको छ । नयाँ पुस्ताले आन्दोलनलाई दलदलबाट बाहिर निकाल्ने प्रयास जारी राख्नुपर्छ । न मार्क्सबाद फेल भएको छ न उसको बाटो गलत हो । प्रश्न हो सही अर्थमा त्यसलाई बुझ्ने र राजनीतिक व्यवहारमा लागू गर्ने । समय र अवस्थासापेक्ष कार्यनीति निर्धारण, अग्रगामी शक्तिको पुनर्संयोजन तथा विद्यमान उपलब्धिमा टेकेर कम प्रतिरोधी बाटो अपनाई क्रान्तिलाई अग्रदिशा दिनु कम्युनिस्टको काम हो नकि सत्ता स्वार्थ र अर्थलाभामा अल्झिएर बाटो छेक्नु । यो गैरकम्युनिस्ट आचरण र जनविरोधी राजनीति हो । अहिले क्रान्तिलाई अगाडि बढाउन अनुकूल अवस्था हुँदाहुँदै पनि कम्युनिस्टहरूको आपसी खिचलो र स्वार्थको द्वन्द्व वाधक भएको छ । संविधान विवादमा परेको छ, जनताले सुशासनको अनुभूति गर्न पाएका छैनन्, देशमाथि चौतर्फी संकट छ, जनता महँगी, भ्रष्टाचार, भोकमरी बेरोजगार, सामाजिक असुरक्षको मारमा छन् । एउटा सानो गल्तीले देश प्रतिगमनतर्फ धकेलिने र देशको सार्वभौमिकता, अखण्डता, सामाजिक सद्भाव र एकता संकटमा पर्ने टड्कारो खतरा देखा पर्दैछ । यस अवस्थबाट देशलाई जोगाई अगाडि बढ्नु कम्युनिस्टहरूको प्रथम दायित्व हो । तर सत्ता स्वार्थमा र व्यक्तिगत पाखण्डमा लिप्त कम्युनिस्टहरू निजी स्वार्थको लागि पुनः सत्तासंघर्षमा ओर्लिएका छन् र यसबाट अस्थिरताको नयाँ दौर सुरु हुने खतरा बढ्दै छ । यसभन्दा बढी दुःखद कुरा अरू के हुन सक्छ ? वर्तमान चरणमा पुनः देशलाई अस्थिरता र अन्योलतिर धकेलिने राजनीति, जुनसुकै बहानामा गरिए पनि देश र जनताप्रति विश्वासघात हुनेछ । बाह्य शक्तिहरूले खेल्न सक्ने खेलबाट देशको राष्ट्रियता र सार्वभौमिकतामा समेत आँच आउन सक्ने खतरा रहेको वर्तमान अवस्थामा देशमा अस्थिरता र द्वन्द्वको स्थिति उत्पन्न गर्न सक्ने कुनै पनि क्रियाकलाप गर्नु कम्युनिस्टको राजनीति र मार्क्सवादलेनिनवादको क्रान्ति दर्शन हुन सक्दैन र यो गैरजिम्मेवार राजनीति मात्र होइन, देशप्रति नै विश्वासघाती काम हुनेछ । एमाले र माओवादी केन्द्र हिजो एक ठाउँ थिए । दुइटा प्रमुख कम्युनिस्ट पार्टीको मिलन सत्तामा भागबन्डा र सरकारी ढुकुटीको उपभोगजस्ता कम्युनिस्टहरूका लागि नितान्त अग्राह्य र गैरमार्क्सवादी चिन्तनबाट निर्देशित नभएर देशको अग्रगामी निकासको लागि भएको भए आज यो अवस्था आउने थिएन र राजनीतिले अर्कै दिशा लिन सक्ने थियो र विदेशी हस्तक्षेपबाट आज देशले भोग्नु परिरहेको अवस्था धेरथोर टाल्न सक्ने अवस्था हुन सक्थ्यो । तर स्वार्थ र दम्भमा लिप्त तथा कम्युनिस्टको लक्ष र उद्देश्यबाट विमुख व्यक्तिहरूबाट यो आशा गर्नु मूर्खता मात्र रहेछ भन्ने जनताले महसुस गर्दैछन् । अहिले प्रचण्ड र ओली दुई ध्रुवमा विभाजित छन् र अन्य माओवादी नयाँ जनवादी क्रान्तिको स्वप्निल स्वादमा लठ्ठ छन् । यो विभाजन केका लागि ? देश, जनता तथा यिनीहरूले भाषणमा भन्ने गरेको सर्वहाराको राज्य, शोषणविहीन समाजको निर्माण, समाजवादी लक्षमध्ये केबाट निर्देशित छ ? सबैले एक से एक बढाइचढाइ राष्ट्रियता, सार्वभौमिकता, राष्ट्रिय एकता, गणतन्त्र, संविधानको कार्यान्वयन आदिका लागि सहमतिको रटान लगाइरहेका छन् । तर त्यस दिशामा अगाडि बढ्न आवश्यक विधेयकदेखि संविधान कार्यान्वयनको आधार तयार गर्ने विषयमा समेत हलो अड्काउने काम भइरहेछ । संसद् अवरुद्ध गरिएको छ । विडम्बना, दुइटै खेमाको नेतृत्व कम्युनिस्टहरूले नै गरिरहेका छन् । बुझ्न सकिएको छैन कि यिनले मार्क्सवादलाई कसरी बुझेका छन् र कसका लागि काम गरिरहेका छन् देश, जनता र अग्रगमनको लागि वा त्यस नाममा कुनै अरूका लागि ? यसबाट भोलि अस्तित्वमा आउने अवाञ्छित दुई ध्रुवीय राजनीतिक संघर्षबाट देशको राजनीति, संविधानको भविष्य र गणतान्त्रिक परिपाटी कुन दिशामा मोडिने हो थाहा छैन । यस द्वन्द्वको फाइदा उठाई बाह्य शक्तिहरूले खेल्न सक्ने खेलबाट देशको राष्ट्रियता र सार्वभौमिकतामा समेत आँच आउन सक्ने खतरा रहेको वर्तमान अवस्थामा देशमा अस्थिरता र द्वन्द्वको स्थिति उत्पन्न गर्न सक्ने कुनै पनि क्रियाकलाप गर्नु कम्युनिस्टको राजनीति र मार्क्सवादलेनिनवादको क्रान्ति दर्शन हुन सक्दैन र यो गैरजिम्मेवार राजनीति मात्र होइन, देशप्रति नै विश्वासघाती काम हुनेछ ।"
"वीरेन्द्र, बीपी र मदन भण्डारी","राजा वीरेन्द्रको जन्म दिन पुस १४ गते बीपी कोइराला लामो निर्वासित जीवनपछि स्वदेश फर्किएको दिन पुस १६ गते र ती दुई व्यक्तित्वपछि जनस्तरमा सर्वाधिक प्रसिद्ध मदन भण्डारीको चर्चा हुँदा राष्ट्रियतासँग गाँसिएका अनेक प्रसंगहरू आउँछन् । चिन्तक, विश्लेषक र लेखकहरूले राष्ट्र बचाउन वीरेन्द्र, बीपी र मदनको सार्थक योगदानको प्रशंसा गरेका छन् । दलविहीन पञ्चायती व्यवस्थाको सट्टा सहज रूपमा बहुदलीय प्रजातन्त्र स्वीकार गर्ने राजा वीरेन्द्र, राजतन्त्र एवं प्रजातन्त्रबीच समन्वय भए मात्र स्थायित्व, शान्ति र प्रगति सम्भव छ भन्ने बीपी एवं सर्वहारा वर्गको एकदलीय अधिनायकवादको बाटो त्यागेर जनताको बहुदलीय जनवाद (जबज) सही छ भन्दै वकालत गर्ने मदन भण्डारीको चिन्तनमा राष्ट्रियता केन्द्रविन्दुमा रहेको पाइन्छ । राष्ट्र आज अभूतपूर्व संकटमा छ । सन् १८१६ को सुगौली सन्धिपछिको दुई सय वर्ष लामो कालखण्डमा कहिल्यै पनि नेपाल यति कमजोर भएको थिएन । यस्तो जटिल, विषम, भयावह तथा द्विविधामय अवस्थामा इतिहासबाट पाठ सिक्न हामी तयार हुनैपर्छ । विगतको दुःखकष्टबाट शिक्षा लिएर राष्ट्रको सुदूर भविष्यको संरक्षण, संवद्र्धन तथा सम्पोषण गर्न सम्पूर्ण राजनीतिक शक्ति र जनतासमेत मिलेर स्पष्ट मार्गचित्र बनाउनैपर्छ । राजनीतिक परिवर्तन (? ? ) तथा संक्रमणकालको बहानामा दस वर्षसम्म राष्ट्रलाई नै अनिर्णयको बन्दी बनाइएको हुँदा जनताले अब ठूला राजनीतिक दलका नेताहरूलाई प्रश्न गर्नैपर्ने अवस्था आएको छ । जनता मौन बसिरहने हो भने राष्ट्रको पतन निश्चित छ । राजा वीरेन्द्रबाट २०४७ साल वैशाख ६ गते नेपाली कांग्रेसका नेता कृष्णप्रसाद भट्टराईको नेतृत्वमा ११ सदस्यीय अन्तरिम मन्त्रिमण्डल गठन भएपछि सम्पूर्ण राजनीतिक प्रक्रिया सहज रूपमा अघि बढेको थियो । दलहरूमाथि लगाइएको प्रतिबन्ध फुकुवा गरेर २०४६ साल चैत २६ गते मध्यरातमा बहुदलीय व्यवस्था घोषणा गर्दा राजाले त्यसमा कुनै हठ देखाएको पाइँदैन । राजदरबारमा नेपाली कांग्रेस र वामपन्थी दलका नेताहरूसँग भएको विचारविमर्शमा राजाले अत्यन्त सरल र सकारात्मक ढंगले आफ्ना जिज्ञासा राखेको वार्तामा संलग्न कृष्णप्रसाद भट्टराई तथा राधाकृष्ण मैनालीले सञ्चारमाध्यममा बताएका थिए । नयाँ संविधान निर्माण गर्न विश्वनाथ उपाध्यायको अध्यक्षतामा दसजनाको संविधान सुधार सुझाव आयोग बन्यो । त्यसमा नेपाली कांग्रेसका दमननाथ ढुंगाना, लक्ष्मणप्रसाद अर्याल र मुकुन्द रेग्मी थिए भने वाममोर्चाबाट माधवकुमार नेपाल, भरतमोहन अधिकारी र निर्मल लामा थिए । यस्तै प्रद्युम्नलाल राजभण्डारी र रामानन्दप्रसाद सिंहले स्वतन्त्र नागरिकको प्रतिनिधित्व गरेका थिए । आयोगको सदस्यसचिवको जिम्मेवारी सूर्यनाथ उपाध्यायलाई दिइएको थियो । राजा, कांग्रेस, वामपन्थी र स्वतन्त्र नागरिक सबै अटाउने २०४७ सालको संविधान प्रजातान्त्रिक मूल्यमान्यता, संविधानवाद र लोकसम्मतिमा आधारित छ भनेर सबैले सहर्ष स्वीकार गरेकै हुन् । राजा वीरेन्द्रले २०४७ साल कात्तिक २३ गते संविधान जारी गरेपछि पचहत्तरै जिल्लामा उत्सवको वातावरण थियो । संसदीय शासन प्रणाली, बालिग मताधिकार, संवैधानिक राजतन्त्र र बहुदलीय प्रजातन्त्रलाई संविधानले सुदृढ गर्नेछ भन्ने राजा वीरेन्द्रको दृढ विश्वास थियो । दलहरूमा जाँगर र जनतामा उत्साह थियो । संविधानले नेपालीले मात्र नागरिकता पाउने व्यवस्था गर्यो । नेपालका प्राकृतिक स्रोतसाधनबारे संसद्का दुवै सदनको बहुमतले मात्र निर्णय गर्न पाउने व्यवस्था गरेको थियो । त्यस्तो कुरा भारतलाई मन परेन । संविधानमा नेपाल 'हिन्दु अधिराज्य' लेखिएको हुँदा अमेरिकी र युरोपियन शक्तिहरूलाई चित्त बुझेन । त्यसैले माओवादी नामको क्रिस्चियन पल्टन (ह्वाइट ब्रिगेड) बनाएर नेपाली सेना र सम्पूर्ण राज्यशक्ति तहसनहस पार्ने गुरुयोजना (मास्टर प्लान) बनाइयो । राष्ट्रवादी र प्रजातान्त्रिक शक्तिहरूलाई समाप्त तुल्याउने षड्यन्त्र सुरु भयो । योजनामुताविक माओवादी विद्रोह गराइयो । पुष्पकमल दाहाल र बाबुराम भट्टराईलाई राजकीय सुविधा एवं सुरक्षा दिएर दिल्लीमै घरज्वाइँसरह राखियो । उनीहरूसँग फरक मत राख्ने मोहन वैद्य (पोखरेल) र चन्द्रप्रकाश (सीपी) गजुरेलहरू पश्चिम बंगालमा भूमिगत अवस्थामै पक्राउ परे । पत्रकार सुधीर शर्माद्वारा लिखित प्रयोगशाला पुस्तकमा नेपालका माओवादी श्रीलंका टुक्र्याउन खोलिएको लिबरेसन टाइगर्स अफ तमिल इलम (एलटीटीई) जस्तै विदेशीका भाडाका सिपाही हुन् भनेर सप्रमाण उल्लेख गरिएको छ । धेरै स्वदेशीविदेशी लेखकले सत्यको वकालत गर्दै यस्ता प्रमाण र तर्क दिएका छन् । सत्यको अन्वेषण गर्न रुचि राख्ने पंक्तिकारले आफ्नै सम्पादनमा प्रकाशित सारथि साप्ताहिकमा देहरादुन निकट चक्राटा पहाडमा नेपालका माओवादीलाई भारतीय गुप्तचर संस्था रअले तालिम दिइरहेको खबर पहिलोपटक २०५७ सालमा छापेपछि ज्यान मार्ने धम्की आयो । स्थलगत भ्रमण गर्दा कैयन् स्थानीय वासिन्दाले समेत यो कुरा स्वीकार गरेका थिए । स्मरण रहोस्, चक्राटामै नेपालको सशस्त्र प्रहरी बलका कैयन् प्रहरीलाई त्यहाँ तालिम दिने काम पनि भएको थियो । मदन भण्डारीको रहस्यमय मृत्यु, राजा वीरेन्द्रको हत्या र राजसंस्थासँग मिलेर मिलमिलापको नीतिअनुसार अघि बढ्ने बीपीप्रति २०३० सालपछि भारतबाट भएको अपमानपूर्ण व्यवहार अनुसन्धानका विषय हुन् । २०१७ सालको घटनापछि सातआठ वर्ष राजाबाटै सास्ती पाएका विश्वेश्वरप्रसाद कोइरालाले भारतमा बसेर सशस्त्र संघर्ष गर्ने नीति लिए तर राजतन्त्र फ्याँक्नुपर्छ भनेनन् । उनका भाइ गिरिजाप्रसाद कोइरालाले 'आफ्नै कथा' नामक आत्मवृत्तान्तमा भारतीय गुप्तचर संस्था रअको निर्देशनमा नेपालको विमान अपहरण गरेर आफूले भारु तीस लाख लुटेको, युरेनियम ओसारपसार गरेको र नक्कली नोटहरू छापेको स्वीकार गरेका छन् । दाजुले स्वदेश फर्केर राष्ट्रियता बलियो पार्न राजतन्त्रवादीहरूसँग सहकार्य गर्न चाहेपछि गिरिजाप्रसादले राष्ट्रिय मेलमिलाप नीति स्वीकार गर्नैपर्यो । तर बीपी झैँ उनी दूरदर्शी थिएनन् । भारतीय गुप्तचरहरूको डिजाइनमा फसिसकेका गिरिजाप्रसाद कोइरालालाई उकासेर पार्टीभिको 'इन्डोअमेरिकन' गुटले २०४७ सालको संविधान मास्नुपर्छ भन्ने सल्लाह दियो । सुरुमा त उनले मानेनन् तर गणतन्त्र ल्याएर राष्ट्रपति बनाउने आश्वासन पाएपछि उनले सिद्धान्त त्यागे । २०४७ सालपछि ०६२६३ सालको आन्दोलनसम्म पुग्दा नेपाली कांग्रेसले पटकपटकमा झन्डै नौ वर्ष सरकारको नेतृत्व गरेको थियो । त्यो भनेको ६७ प्रतिशत कालखण्ड कांग्रेसकै इच्छामा चलेको अवस्था थियो । त्यति हुँदा पनि खासै उल्लेखनीय काम भएनन् । बरु पचासौं ठूला उद्योगलाई कौडीको मोलमा बेचियो । परराष्ट्र नीति भारतपरस्त बन्दै गयो । सरकार बनाउने र ढाल्ने खेलमा मात्र दलहरू केन्द्रित भए । राष्ट्रिय सुरक्षा कमजोर बन्दै गयो । नेपाल भारतीय र अन्य विभिन्न शक्तिको खेल मैदान हुन थाल्यो । राष्ट्र र जनता ओभेलमा परे । जनता भोट दिने मेसिन मात्र ठहरिए । काठमाडौंमा रहेको यूएनडीपी र भारतीय दूतावासले दलहरूलाई निर्देशन तथा सुविधा दिएर गणतन्त्र, संघीयता र धर्म निरपेक्षता जोगाउने अवस्था अब छैन । ठूला दलहरूले यो यथार्थ बुझेनन् भने उनीहरूलाई जनताले नै बढार्नेछन् । किनभने अब प्रबल राष्ट्रवादी शक्तिको अभ्युदय निश्चित छ । २०४७ सालको संविधानअनुसार २०४८ सालमा भएको संसदीय निर्वाचनमा नेपाली कांग्रेसले संसद्मा पहिलो ठूलो दल हुने अवसर पायो । एमाले दोस्रो र संयुक्त जनमोर्चा तेस्रो ठूलो दल बन्यो । बर्मन बुढादेखि कृष्णबहादुर महरालगायतका व्यक्ति (आजका माओवादी) पनि तत्कालीन संसद्मा पुगेका थिए । संवैधानिक राजतन्त्र र संसदीय प्रजातन्त्र, धर्मसंस्कृति, परम्परा एवं राष्ट्रिय स्वाधीनता प्रबल बनोस् भन्ने जनचाहना ०४७ सालको संविधानमा प्रतिबिम्बित भएको पाइन्छ । संसद्बाट जब विदेशीको दबाब र प्रभावमा नागरिकता विधेयक पारित गर्न खोजियो, तब राजा वीरेन्द्रले नेपालीबाहेक अरूलाई नागरिकता दिन नमिल्ने बलियो अडान लिए । संसद्मा पुगेका मदन भण्डारी र राजा वीरेन्द्रबीच राष्ट्रिय हितका सवालमा साझा धारणा बन्न थाल्यो । यसले गर्दा उनीहरू विदेशीका आँखामा कसिंगर ठहरिए । २०४८ साल जेठ १५ गते गिरिजाप्रसाद कोइराला प्रधानमन्त्री भएपछि दुर्भाग्य सुरु भयो । राजनीतिक अस्थिरता बढ्न थाल्यो । २०५१ साल असार २६ गते श्री ५ समक्ष प्रधानमन्त्री कोइरालाले राजीनामा दिए । मध्यावधि निर्वाचनको घोषणा गरियो । २०५१ साल मंसिर १३ गते एमालेका अध्यक्ष मनमोहन अधिकारी प्रधानमन्त्री भए । राजनीतिक कलहका कारणले एमालेको सरकार नौ महिनामै विघटन भयो । संवैधानिक प्रश्न हल गर्न राजाले न्यायपालिकासँग सल्लाह मागे । सुरुमा उल्टो बाटो हिँडेका बीपीले जीवनका अन्तिम वर्षहरूमा राजतन्त्र एवं प्रजातान्त्रिक शक्तिहरूबीच बलियो एकता हुनुपर्ने तर्क दिएका थिए । राजा महेन्द्र र वीरेन्द्रमाथि बम प्रहार गर्ने कांग्रेसले अन्ततः नेपालको धरातलीय यथार्थ स्वीकार गरेर राष्ट्रिय मेलमिलापको नीति अख्तियार गरेको पाइन्छ । बीपीको मृत्युपछि कृष्णप्रसाद भट्टराई र गणेशमान सिंहले पनि मेलमिलाप नीति बिर्सेनन् । आज पनि कांग्रेसीहरू मेलमिलाप नीतिको चर्चा गर्छन्, तर त्यो मेलमिलाप भारतीय गुप्तचर, काठमाडौंस्थित भारतीय राजदूत र केही पश्चिमा शक्तिबाट प्राप्त अदृश्य भिटामिन पाउन प्रयोग भइरहेको देखिन्छ । राष्ट्रवादी शक्तिसँग भन्दा माओवादीजस्तो विदेशी पल्टनसँग सहकार्य गर्न रुचाउनेहरू राष्ट्रवादी हुन सक्दैनन् । नेपाली कांग्रेस आज अधिनायकवादी माओवादीको जन्ती र आफ्नै सिद्धान्तको मलामी बनेको छ । २०५७ साल फागुनमा चीनमा सम्पन्न बोआओ फोरममा प्रमुख अतिथि बनेर स्वदेश फर्केपछि राजा वीरेन्द्रले राष्ट्रलाई आत्मनिर्भर बनाउन केही महत्त्वपूर्ण योजना अघि सार्न खोजेको पाइन्छ । सम्भवतः नेपालमा चीनले केही परियोजनामा अर्बौं डलर खर्च गर्न चाहेको थियो । त्यस्तै विषयमा २०५८ साल जेठ ३ गते चीनका प्रधानमन्त्री झु रोङजीले राजा वीरेन्द्रसँग नेपालमा लामो छलफल गरे । त्यो कुरा भारत र पश्चिमाहरूलाई प्रिय लागेन । २०५८ जेठ १९ गते शुक्रबार राति राजा वीरेन्द्रको हत्या भएपछि विस्तारै विदेशीको दबाब र प्रभाव बढ्दै गयो । राजतन्त्रको अन्त्य गर्ने परियोजना तीव्र गतिमा अघि बढ्यो । माओवादीलाई शिखण्डी बनाइयो । त्यसैले माओवादी तलबी कर्मचारी झैं आज पनि लुरुलुरु विदेशीको इशारामा काम गरिरहेको देखिन्छ । दिल्लीमा भारतको रोहबरमा बाह्रबुँदे सहमति गराएर आठ दललाई विदेशीकै मार्गचित्रमा 'आगे बढो, आगे बढो' भनेर पुच्छर निमोठ्दै आन्दोलन गराइयो । गणतन्त्र घोषणा भएको पाँच मिनेट पनि नबित्दै भारतले खुसी व्यक्त गर्यो । आफ्नो पुरुषार्थबाट नेपालमा गणतन्त्र नामको सन्तान जन्माएकोमा ऊ अति खुसी भयो । नेपालमा गणतन्त्र, संघीयता र धर्म निरपेक्षता घोषणा गरिँदा पश्चिमाहरूले भोज गरे । त्यसैले यी सबै विषय नेपालीको माग होइन रहेछ भनेर गाउँमा कोदो टिपिरहेका निरक्षर किसानले पनि बुझेका छन् । तर विदेशी दाताले प्रशस्त तलब भत्ता दिएर गणतन्त्र, धर्म निरपेक्षता र संघीयताको वकालत गर्न फिल्डमा खटाएका केही लोभी टाठाबाठा व्यक्तिहरूले नुनको सोझो गरिरहेका छन् । 'राष्ट्रवादी हुँदा तपाईंजस्ता कतिपयले ओखती र नयाँ कोट किन्न नसक्ने अवस्था छ, हामी त धेरै सुखी छौं दाइ' भन्दै रक्सीले मातेका बेला एकजना बुद्धिजीवीले पाँचतारे होटेलमै गीत गाए, 'तिर्खा लाग्यो पानी खाएँ, मैले के बिराएँ ।' युरो, डलर, भारु आदिमा रमाउने त्यस्ता केही निर्लज्ज, निर्घिणी र स्वार्थी व्यक्तिले समर्थन गरे पनि वर्तमान संविधान अत्यन्त अलोकप्रिय भइरहेको छ । हालै राष्ट्रनिर्माता पृथ्वीनारायण शाह विषयक गोष्ठीमा बोल्दै पूर्वप्रधानमन्त्री एवं एमालेका वरिष्ठ नेता झलनाथ खनाल, पूर्वसचिव मोहन बन्जाडे, सीमाविद् बुद्धिनारायण श्रेष्ठ, प्राध्यापक नोबलकिशोर राई, सांसद लालबाबु यादव, अधिवक्ता रामनारायण देव, पृथ्वीविचार अभियानका अभियन्ता भरत बस्नेत, इतिहासविद् चेतेन्द्रजंग हिमाली, डा प्रेमसिंह बस्न्यातलगायतका वक्ताहरूले राष्ट्रियतामा गम्भीर संकट देखिएको विश्लेषण गरेका थिए । मोहन बन्जाडेको तर्क घतलाग्दो थियो, 'संविधानमा धार्मिक अल्पसंख्यक भनेर क्रिस्चियनका बारेमा चिन्ता व्यक्त गरिएको छ तर ॐकार परिवारमा आबद्ध नब्बे प्रतिशतभन्दा बढी हिन्दुबौद्धलगायतका करोडौं जनताको भावनाको अपमान गरिएको छ । यस्तो संविधान बचाउनुपर्छ भनेर वकालत गर्न सकिँदैन ।' काठमाडौंमा रहेको यूएनडीपी र भारतीय दूतावासले दलहरूलाई निर्देशन तथा सुविधा दिएर गणतन्त्र, संघीयता र धर्म निरपेक्षता जोगाउने अवस्था अब छैन । ठूला दलहरूले यो यथार्थ बुझेनन् भने उनीहरूलाई जनताले नै बढार्नेछन् । किनभने अब प्रबल राष्ट्रवादी शक्तिको अभ्युदय निश्चित छ । तसर्थ, यो हठ गर्ने बेला हुँदै होइन ।"
क्यान्सर अस्पताल जोगाऔं,"कहिलेकाहीं चर्चामा आउने भरतपुरस्थित क्यान्सर अस्पताल आजभोलि दैनिकजसो समाचार बन्न थालेको छ । अध्यक्ष र कार्यकारी निर्देशकलाई स्वास्थ्यमन्त्रीले स्पष्टीकरण सोधेपछि अस्पताल चर्चामा आउन थालेको हो । ३० करोड बेरुजु रहेको प्रकाशमा आएको छ । आवश्यकीय मेसिन खरिद गरी तत्काल जडान नगरे कार्यकारी निर्देशकलाई निलम्बन गर्ने समाचार पनि सार्वजनिक भएका छन् । बिरामीले उपचार नपाएर दुःख पाएका छन् भने कर्मचारी बढेको तलब नपाएको भन्दै गुनासो गरिरहेका छन् । अस्पतालजस्तो जनतासँग प्रत्यक्ष सरोकार राख्ने संवेदनशील ठाउँबाट यस्तो गुनासो सुन्नुपर्ने अवस्था कसैको लागि पनि रुचिकर हुँदैन । स्वास्थ्यमन्त्री गगन थापा स्वास्थ्य क्षेत्रमा सुधार गर्नुपर्ने पक्षमा कस्सिएर लागेका छन् । उनी वरिपरि घुम्नेहरूबाट टाढै रहनेछन् । अस्पताल बिग्रन र भत्कन नदिन मन्त्री थापाले अवश्य विवेक प्रयोग गर्ने विश्वास छ । अस्पताल दुइटा कारणले असफल छ चाहिनेभन्दा बढी दलीय राजनीति र ट्रेड युनियनको दर्शनभन्दा बाहिर रहेर गरिने धरपकड । पंक्तिकार सञ्चालक समितिको सदस्य भएर पहिलोपटक पुग्दा अस्पताल प्रशासनको मूल ढोकामा ताल्चा लागेको थियो । हामीले विनासर्त आन्दोलनकारीसँग अस्पतालको ढोका खोलेर प्रशासन भवनभित्र वार्ता गरी पेसागत रूपमा निर्णय गरी अस्पताल खुलायौं । समयक्रममा स्पष्ट भयो, आन्दोलन त त्यहाँका वरिष्ठ डाक्टरको निर्देशनमा गरिएको रहेछ । अस्पतालको ऐन बदल्ने तयारी भयो, काठमाडौंमा बसेर ड्राफ्ट तयारी गरिएको रहेछ । त्यो थाहा पाएपछि तत्कालीन स्वास्थ्यमन्त्री माननीय गिरिराजमणि पोखरेलसँग ड्राफ्ट मागेर हेरियो । ड्राफ्टमा सामाजिक क्षेत्रको प्रतिनिधित्व नदेखेपछि मन्त्री र सचिवसँग गुनासो गरी अन्तिम घडीमा एकएकजना महिला र पुरुषको प्रतिनिधित्व गराइयो । नेपाल सरकारको प्रथम श्रेणीको कर्मचारीसँग बसेर छलफल गरी अस्पतालमा देखिएका समस्या समाधान गर्नसक्ने व्यक्तिलाई सञ्चालक समितिमा ल्याउन सकियो भने अस्पताल चलाउन सहज हुने हाम्रो दृष्टिकोण थियो । कालान्तरमा यसलाइ तृतीय श्रेणीका कर्मचारी राख्नेदेखि लिएर सामाजिक जीवनमा अति महत्त्वपूर्ण योगदान दिनेहरूका लागि पनि लाजमर्दो हुने गरी सदस्य चयन गर्न थालियो । यस्ता विकृति सच्याउन वर्तमान स्वास्थ्यमन्त्रीले सञ्चालक समिति सदस्य चयनको लागि पनि कार्यविधि बनाउनुपर्यो । पंक्तिकारले उठाउन खोजेको विषय हो, क्यान्सर अस्पताल हिजो पनि सबैको सहमतिविना चल्न सक्दैनथ्यो र आज पनि सक्दैन । बोर्डमा पार्टीको एकाइ कमिटी चयन गरेजस्तो गरी जब सदस्य छान्न थालियो अनि सुरु भयो अस्पतालको दुर्गति । यही हो यथार्थ । अब पनि राजनीतिक दलको आग्रहविना नचल्ने व्यक्तिका हातमा प्रशासन पुग्यो भने अस्पतालको अस्तित्व नै समाप्त हुनेछ । माओवादी केन्द्रका अध्यक्ष तथा प्रधानमन्त्री पुष्पकमल दाहाल र पूर्व स्वास्थ्यमन्त्री अमिक शेरचन र गिरिराजमणि पोखरेलले अस्पताललाई आफ्नो पार्टीको एकाइ नबनाई सबै नेपालीको साझा धरोहरका रूपमा चल्न सक्ने गरी अघि बढ्न पटकपटक निर्देशन दिए । त्यसले सबैलाई उत्साहित बनाएको पनि थियो । तर ती निर्देशन न पालना गरियो न त कार्यान्वयन नै । आज पनि अस्पतालको गति उस्तै छ । हस्तक्षेप, ढिलासुस्ती र राजनीति जारी छ यद्यपि ।हो, हामीले सञ्चालक समितिमा रहँदा गर्न खोजेका हौं । अस्पतालले उपकरणको कुल लागतको तीन गुणा बढी (वार्षिक तीन करोड) को एएमसी गरेको कागज पत्ता लगाउन मात्रै ६ महिना लाग्यो । अस्पतालमा हुने गरेका अनियमितता रोक्न निकै प्रयास गरियो । अस्पताल र कर्मचारीका पक्षमा काम गर्न नसके पनि ब्रह्मलुट हुनबाट भने रोकिएको थियो । अस्पतालको बजेट झन्डै दुई गुना बनाउनेदेखि लिएर बिरामीलाई निःशुल्क खाना दिने, सेवाका शुल्क न्यूनतम कायम गर्नेदेखि नियमावलीसमेत परिवर्तन भएको थियो । अनावश्यक खर्च कटौती गर्न ईटेन्डरको व्यवस्था पनि त्यतिबेलै गरिएको हो । तर आजभोलि ईटेन्डरको पासवर्ड पनि लिक भयो । अस्पताल सञ्चालन गर्नेहरूमा बेथितिविरुद्ध आवाज उठाउने हिम्मत देख्न पाइएन । विद्यमान अवस्था कायम रहने हो भने भृकुटी कागज कारखानाको हालतमा पुग्ने छ, यो अस्पताल । पत्रपत्रिकामा नकारात्मक खबर छापी त्यसलाई आधार बनाएर आफ्ना वरिपरि घुम्नेहरूको चंगुलमा परेर गरिने निर्णय नै अस्पतालको क्यान्सर सावित हुनेछ । यो अस्पताल चितवनको मात्र नभएर देशकै लागि गौरव हो । यसलाई जोगाउनु हामी सबैको कर्तव्य हो । प्रधानमन्त्री पुष्पकमल दाहाल, जो चितवनका वासिन्दा पनि हुनुहुन्छ र युवा अनि जोधाहा व्यक्तित्व स्वास्थ्यमन्त्री गगन थापासँग मेरो अनुरोध छ क्यान्सर अस्पताललाई क्यान्सर हुनबाट जोगाइदिनुहोस् । उपकरण खरिद मात्र गरेर हुँदैन । किन क्यान्सर अस्पतालमा ल्याइने उपकरण केही महिना पनि नचल्ने हुन्छन् ? किन अस्पतालभित्र दलाली हुन्छ ? बिरामीलाई मृत्युको प्रतीक्षा गराउने काम हुन्छ ? किन यहाँ आएका बिरामीलाई मेसिन बिग्रेको छ, काठमाडौंको अमूक अस्पतालमा जानु भनिन्छ ? किन बारम्बार मेसिन बिग्रन्छ ? चितवन मेडिकल कलेज र क्यान्सर अस्पतालमा एउटै एमआरआई मेसिनसँगै ल्याइएको समाचार सार्वजनिक भएको थियो, तर चितवन मेडिकल कलेजमा दैनिक बीसौंको परीक्षण गर्दा पनि मेसिन चलिरहन्छ, क्यान्सर अस्पतालमा किन महिनैपिच्छे थला पर्छ ? किन यस्तो हुन्छ ? मन्त्रालयको छानबिन टोलीले एक महिनाभित्र उपकरण खरिद गर्न सिफारिस गर्नु राम्रो हो, तर के उपकरण हो ? कसरी किन्ने ? अस्पतालको योजना र बजेटमा व्यवस्था गर्नुपर्ने कि नपर्ने ? कतै उपकरण हतारमा खरिद गरेकै कारण अस्पतालको बेरुजु ३० करोड पुगेको त होइन ? नत्र क्यान्सर अस्पतालको बोर्ड बैठक झन्डै नौ महिनासम्म बस्न नसक्ने कहीं हुन्छ ? क्यान्सर अस्पतालले पाको र अनुभवी सुधारक खोजेको छ । आजका जस्ता लोभीपापीबाट अस्पताल चल्न सक्दैन । स्वार्थ नभएको, सन्तुलित प्रतिनिधित्वमुखी, अस्पताल बुझेको, डाइनामिक, पाको र जिम्मेवार अध्यक्ष, दृष्टिकोण भएको युवा डाइनामिक कार्यकारी निर्देशक अस्पतालको स्वार्थ हो । यसको स्वायत्तताको मानमर्यादा कायम राख्नु मन्त्रालयको काम हो । नेपालको प्रजातान्त्रिक आन्दोलनको धरोहर विश्वेश्वरप्रसाद कोइरालाको नाममा स्थापित यो अस्पताललाई दक्षिण एसिएकै नमुना अस्पतालका रूपमा विकास गर्ने तत्कालीन लक्ष्य थियो । तर लक्ष्य, लक्ष्यमै सीमित राखियो । क्यान्सर अनुसन्धान तथा विशेषज्ञ चिकित्सक उत्पादन गर्ने प्रतिष्ठानका रूपमा यसलाई अघि बढाउन वर्तमान प्रधानमन्त्री पुष्पकमल दाहाल, जो चितवनका वासिन्दा पनि हुनुहुन्छ र युवा अनि जोधाहा व्यक्तित्व स्वास्थ्यमन्त्री गगन थापासँग मेरो अनुरोध छ क्यान्सर अस्पताललाई क्यान्सर हुनबाट जोगाइदिनुहोस् । रिमाल क्यान्सर अस्पतालका पूर्व सञ्चालक समिति सदस्य हुन् ।"
नेपालमा ट्रम्प कम्पन,"डोनाल्ड ट्रम्प राष्ट्रपतिमा निर्वाचित भएपछि विश्व राजनीतिमा नयाँ तरंग पैदा भएको छ । महाशक्ति राष्ट्र अमेरिकाका जनता सार्वभौम छन् र त्यहाँको राजनीतिमा अन्य राष्ट्रको प्रभाव पर्दैन, बरु अमेरिकाको प्रभाव विश्व राजनीतिमा पर्छ भन्ने दोस्रो विश्वयुद्धपछि स्थापित मान्यता यसपटकको निर्वाचनबाट खण्डित भएको छ । दोस्रो विश्वयुद्धपछि अमेरिकाको शत्रु वा मुख्य प्रतिद्वन्द्वी राष्ट्र रूसले अमेरिकी निर्वाचनमा प्रभाव पारी आफ्नो अनुकूल उम्मेदवार विजयी गराउन सफल भयो । डेमोक्रेट उम्मेदवार हिलारी क्लिन्टनका व्यक्तिगत इमेल ह्याक गरी उनका प्रतिद्वन्द्वी ट्रम्पलाई उपलब्ध गराएको आरोपका सम्बन्धमा अहिले अमेरिकी गुप्तचर संस्था सीआईएले छानबिन गरिरहेको छ । छानबिन प्रतिवेदनका आधारमा ३५ जना रूसी कूटनीतिज्ञलाई अमेरिकाले देशनिकाला गरेको छ । दोस्रो विश्वयुद्धपछि अमेरिका र रूसबीचको यो सबभन्दा ठूलो दुर्घटना हो । निर्वाचन प्रचारको क्रममा नै डोनाल्ड ट्रम्प चीनविरोधी र रूसप्रति नरम देखिन्थे । ट्रम्प विजयी भएपछि ताइवानका राष्ट्रपतिको बधाई, त्यसप्रति चीन र अमेरिकी सञ्चारजगत्को आलोचनाको जवाफमा ताइवानले अर्बौं डलरको हातहतियार किन्दछ र अमेरिकासँग ताइवानको व्यापारिक साझेदारी छ भने त्यहाँका राष्ट्रपतिले दिएको बधाई स्वीकार गर्नु कुन गलत हो ? भन्दै ट्रम्पले अझ एक कदम अघि बढेर अमेरिका एक चीन नीतिमा प्रतिबद्ध रहिरहनुपर्छ भन्ने कुनै जरुरी छैन भनी चीनको अति संवेदनशील वक्षस्थलमा प्रहार गरे । पूर्वराष्ट्रपति रिचर्ड निक्सन र कूटनीतिज्ञ हेनरी किसिन्जरद्वारा स्थापित अमेरिकाको एक चीन नीतिप्रति प्रश्न खडा गरे । निर्वाचित भएपछि आफ्नो सहयोगी मनोनीत गर्दा रूससँग व्यापारिक साझेदारी भएका र चीनप्रति आलोचक रहने गरेका सहयोगीलाई परराष्ट्र मन्त्रीमा नियुक्ति गरे । ट्रम्पको विजयले अमेरिका र चीनको सम्बन्धमा मात्र खलबल ल्याएको होइन, सन् २०१७ मै हुन गइरहेको जर्मनी, फ्रान्स र इटलीको चुनावमा पनि यसको प्रभाव पार्ने विश्लेषण हुन थालेको छ । फ्रान्सको राष्ट्रपतिमा घोर दक्षिणपन्थी उम्मेदवार विजयी हुने सुनिश्चित भएको आकलन हुन थालेको छ भने अहिले युरोपकै शक्तिशाली नेताको मान्यता पाएकी जर्मन चान्सलर एन्जेला मर्केलको चुनावमा पनि ट्रम्प विजयको प्रभाव पर्ने विश्लेषण हुन थालेको छ । जनवरी २० मा राष्ट्रपति पदको शपथ लिनुभन्दा पहिले उनले नियुक्त गरेका पदाधिकारीको पृष्ठभूमि र अमेरिकालाई बलियो र पुनः सम्पन्न बनाउने उनको भनाइले शीतयुद्ध फर्कने आशंका गरिएको छ । ट्रम्पको यो नीतिको जवाफमा चीनले आगामी वर्ष सैन्यशक्ति बढाउने घोषणा गर्नुका साथै ट्रम्पको नीतिलाई ध्यानमा राखेर पुनः परमाणु बम बनाउनेतर्फ सोच्न थालेको अन्तर्राष्ट्रिय सञ्चारमाध्यममा टिप्प्णी आउन थालेका छन् । विश्व राजनीति र सुरक्षामा ट्रम्पको विजयले यति धेरै खलबली ल्याए पनि नेपालमा त्यसको प्रत्यक्ष असर भने पर्ने छैन । यो विश्लेषण सत्य मान्ने हो भने पाठकलाई लाग्न सक्छ, ट्रम्पको विजयले नेपालमा कम्पन कसरी आउनेछ ? प्रत्यक्ष रूपमा नेपालको अमेरिकासँग न सुरक्षा सम्बन्ध गाँसिन्छ न त नेपालको ठूलो परिणाममा व्यापारिक सम्बन्ध छ । ट्रम्पलाई नेपाल कहाँ छ भनेर कसैले सोध्यो भने ट्रम्पले गुगल सर्च गर्नेछन् या सहयोगीसँग सोध्नेछन्, पृथ्वीको कुन भूभागमा नेपाल पर्छ भनेर ? प्रत्यक्ष रूपमा नेपाल र अमेरिकाबीच यस्तो सम्बन्ध भए पनि नेपालको विशिष्ठट भूराजनीतिका कारण ट्रम्पको कार्यकालमा नेपालले धेरै ठूलो कम्पन अनुभव गर्नुपर्ने लक्षण अहिल्यै देखा पर्न थालेका छन् । हाम्रो छिमेकीको रूपमा रहेको चीन र मुस्लिम राष्ट्रहरू ट्रम्पको विदेश नीतिका प्रमुख विरोधी शक्तिको रूपमा रहनेछन् । यसको सीधा अर्थ हो शत्रुको शत्रु मित्र यो रणनीतिअन्तर्गत चीनका सम्बन्धमा भारत ट्रम्प प्रशासनको नजिक हुनेछ । अहिल्यै अमेरिका र भारतको रणनीतिक साझेदारीमा नेपालले निकै अप्ठ्यारो परिस्थितिको सामना गर्नुपर्ने लक्षण देखिन थालेका छन् । नेपालको परराष्ट्र नीति अहिले सबभन्दा कमजोर हुन गएको छ । केही समययता भएका घटना विश्लेषण गर्दा दुई छिमेकी राष्ट्रसँग हामीले अहिलेसम्म राख्दै आएको समदूरीको सिद्धान्तबाट नेपाल पछि हटेको हो कि यो आशंका पैदा भएको छ । नेपाल भारतबाट परिवेष्ठित भएजस्तै मंगोलिया पनि चीनवेष्ठित राष्ट्र हो । तीनतिरबाट चीनद्वारा छेकिएको मंगोलियाले गत मंसिरको पहिलो साता धार्मिक पर्वको एउटा कार्यक्रममा सहभागी हुन भारतको धर्मशालामा बस्दै आएका तिब्बती धार्मिक नेता दलाई लामालाई आमन्त्रण गर्यो । दलाई लामा मंगोलिया जाने भएपछि चीनले त्यसको विरोध गर्यो । हामीले संविधान जारी गर्दा गत साल भारतबाट नाकाबन्दी भोग्नु परेजस्तै चीनले मंगोलियाविरुद्ध नाकाबन्दी गर्ने धम्की दियो । चीनको आर्थिक नाकाबन्दी मंगोलियाको निम्ति प्रत्युत्पादक हुने देखेपछि त्यहाँको सरकारले दलाई लामाको मंगोलिया भ्रमण रद्द गर्यो । तिब्बत र एक चीन नीति चीनको लागि महत्त्वपूर्ण विषय छ । यसमा कसैको पनि हस्तक्षेप उसको लागि सह्य हुँदैन । सौभाग्यवश चीनको सबभन्दा संवेदनशील भूभाग तिब्बतसँग हामी जोडिएका छौं । जतिबेलादेखि नेपाल र चीनबीच कूटनीतिक सम्बन्ध स्थापना भयो, त्यसपछि नेपालबाट चीन जाने प्रतिनिधिमण्डलसँग र चीनबाट नेपाल आउने प्रतिनिधिमण्डलले नेपालको एक चीन नीतिमा कुनै विचलन नआउने प्रतिबद्धता उसको सबभन्दा पहिलो प्राथमिकतामा पर्छ । नेपालले त्यस्तो प्रत्येक भेटघाटमा एक चीन नीतिप्रतिको प्रतिबद्धता उसले खोज्दछ । त्यसपछि मात्र अरू सम्बन्धका आयाममाथि छलफल हुन्छन् । चीनको निम्ति मंगोलियासँगको सम्बन्ध यति चिसो र संवेदनशील भएको बेला पुसको पहिलो साता मंगोलियाका विदेश मन्त्री सेन्छ मुन्चअर्जिल काठमाडौं आए । उनको नेपाल आगमन र चिनियाँ कम्युनिस्ट पार्टीका शक्तिशाली नेता एवं प्रचार विभाग प्रमुखको नेपाल भ्रमण एउटै समय हुन गएको मात्र होइन, चीनलाई चिसो पर्ने व्यवहार पनि भयो । मंगोलियाका परराष्ट्रमन्त्री र चिनियाँ नेताको प्रधानमन्त्री पुष्पकमल दाहालसँगको भेट झन्डै जुध्न पुग्यो । २० मिनेट मात्रको फरक पारेर भेटघाट गराइयो । तत्काल कुनै प्रतिक्रिया नजनाउने चिनियाँ कूटनीतिक परम्पराअनुसार सार्वजनिक रूपमा केही नभने पनि प्रधानमन्त्रीपछि नेपाली कांग्रेसका सभापति शेरबहादुर देउवा र एमाले अध्यक्ष केपी ओलीसँगको भेटवार्तालाई अस्वस्थ भएको बहानामा उनले भेट गरेनन् । जतिबेला देउवा र ओलीसँगको भेटको समय निर्धारण गरिएको थियो, त्यतिबेला नै उनी भूकम्पबाट गत वर्ष भत्किएका सांस्कृतिक सम्पदाको निरीक्षण गरिरहेका थिए । चीन र भारतबीचको यो शंका र प्रतिशंकाको घेरामा रहनुपरेको नेपालको निम्ति २०१७ निकै संवेदनशील हुने देखिन्छ । चीनको हरेक गतिविधिलाई शंकाको दृष्टिले हेर्ने भारतीय संस्थापनको पुरानै नीति हो । अमेरिकी राष्ट्रपतिमा ट्रम्पको विजयले भारत, अमेरिका र चीनको सम्बन्धमा अझ नजिक हुनेछन् र नेपालजस्ता राष्ट्रमा त्यसको कम्पन अरू बढ्नेछ । नियतवश यो दुर्घटना भएको होइन भने यति ठूलो संवेदनशील विषयमा सामान्य समयसम्म नमिलाउने परराष्ट्रका पदाधिकारीसँग सरकारले स्पष्टीकरण सोध्नुपर्ने हो, तर उल्टै परराष्ट्रमन्त्रीले यसको प्रतिरक्षा गरेपछि यो घटना कूटनीतिक क्षेत्रमा संवेदनशील भएको छ । यसलाई चिनियाँ पक्षले एकल र आकस्मिक रूपमा भएको घटना मानेको देखिँदैन । हाम्रो लापरबाहीबाट नेपालमा भइरहेका तिब्बती गतिविधिप्रति चीन कति संवेदनशील छ भन्ने गत वर्ष भूकम्पले चीनसँगको नेपालको एक मात्र व्यापारिक नाका कोदारी राजमार्ग क्षत्विक्षत् भयो । चीनबाट आयात हुने सामानमा ७० प्रतिशत कोदारीको तातोपानी नाका भन्सारबाट हुँदै आइरहेकोमा भूकम्पले नेपालको व्यापारमा नराम्रो प्रभाव पर्नुका साथै चीनबाट आयात हुने सामान महँगो हुन गयो । तातोपानी नाका खोल्न नेपाल सरकारले धेरैपटक अनुरोध गरेपछि गत साता मात्र चीन सरकारका प्रतिनिधि कमान्डर अफ तिब्बत पब्लिक सेक्युरिटी मेजर जनरल गाओ वानहाइले सिन्धुपाल्चोकका प्रमुख जिल्ला अधिकारी अन्तरबहादुर सिलवालसँग छलफल गरी सो नाकाबाट चीनविरोधी गतिविधि हुन नदिने ग्यारेन्टी माग गरे । मितेरी पुलदेखि खासासम्मको १५ किलोमिटर सडक धेरै क्षति भएको हुँदा चिनियाँ सामान आउन नसकेको भनिए पनि भूकम्पबाट क्षतिग्रस्त भग्नावशेष सफा गर्दा त्यहाँ चीनविरोधी धेरै सामग्री फेला परेकाले तातोपानी नाका खोल्न चीन उत्साहित थिएन, तर पटकपटकको नेपालको आग्रहपछि मात्र चीन तयार भएर आफ्नो उच्च अधिकारीलाई पठाएर उसले चीनविरोधी गतिविधि रोक्ने आश्वासन चाहेका गृह सूत्रको भनाइ छ । अहिले चीन संवेदनशील हुनुमा नेपालमा अरू पनि एक दुइटा घटना भएका छन् । गत वर्ष आएको भूकम्पबाट क्षतिग्रस्त बौद्धनाथ स्तूप जीर्णोद्धारपछि अहिले त्यहाँ विश्वका विभिन्न भागका बौद्ध धर्मावलम्बी जम्मा भएर एक करोड जप गरिरहेछन् । त्यसैगरी लुम्बिनीमा पनि विभिन्न मुलुकबाट आएका पाँच हजार बौद्ध धर्मावलम्बी जप गरिरहेका छन् । यी दुवै ठाउँमा तिब्बती सम्प्रदायका बौद्ध धर्मावलम्बी जम्मा भएर जप गरिरहेका छन् । गौतमबुद्धको जन्म नेपालमा हुनु प्रत्येक नेपालीका निम्ति गौरवको अनुभूति हुन्छ, यही गौरवलाई हामीले सन्तुलित रूपमा राख्न सकेनौं भने हाम्रो लागि अभिशाप बन्नेछ । नेपालमा हिन्दुपछि दोस्रो जनसंख्या बौद्ध धर्मावलम्बीको छ । यी दुवै धर्मावलम्बीबीच कहिल्यै मनमुटाव र धार्मिक द्वन्द्व भएको छैन । प्रत्येक हिन्दु लुम्बिनीमा गएर गौतम बुद्धप्रति श्रद्धा सुमन चढाउँछन् भने काठमाडौंका अधिकांश देवीदेवताको मन्दिरमा बौद्धधर्मको बज्रयानी सम्प्रदायका बज्राचार्य पुजारी छन् । हिन्दुहरूको सर्वोच्च आस्थाको केन्द्र मुक्तिनाथ मन्दिरको भित्री भागको पूजा बौद्ध धर्मावलम्बी झुमाले गर्दछन् । हिन्दु धर्मका पण्डितलाई मन्दिरभित्र पसेर पूजा गर्ने अधिकार हुँदैन । यो नेपालीको धार्मिक सहिष्ण्ाताको अनुपम उदाहरण हो । गत २०१६ मा लुम्बिनी भ्रमण गर्ने पर्यटकमा चिनियाँ नागरिकको संख्या अन्य देशका पर्यटकको तुलनामा बढी थियो । यो क्रम सन् २०१७ मा अझ बढ्ने पर्यटन व्यवसायीले विश्वास गरेका छन् । विश्वका विभिन्न देशमा गत वर्ष आठ करोड चिनियाँले भ्रमण गरे यो क्रम सन् २०१७ मा अझ बढ्ने व्यवसायीको भनाइ छ । ती पर्यटकमध्ये पाँच प्रतिशतले मात्र नेपाल भ्रमण गरे भने नेपालको पर्यटन व्यवसायमा अभूतपूर्व विकास हुनेछ । नेपालको भूराजनीतिक यथार्थले दुवै छिमेकी भारत र चीनसँग सन्तुलित सम्बन्ध राख्नु हाम्रो राष्ट्रिय हितमा छ । गत वर्ष नेपालमा आएको भूकम्पका बेला त्यस्तो सन्तुलन कार्य भएको थियो तर त्यसपछि नेपाली जनताका प्रतिनिधिले जारी गरेको संविधानलाई उत्तरको छिमेकी चीनले खुलारूपमा समर्थन गर्यो, तर दक्षिणको विशाल भारतले ठूलो छाती देखाउन सकेन । जनताबाट निर्वाचित ९० प्रतिशत जनप्रतिनिधिद्वारा संविधान जारी हुँदा सबभन्दा नजिकको छिमेकी मित्रराष्ट्र भारतबाट दण्डित हुनुपर्यो, ५६ महिनासम्म कठोर नाकाबन्दीबाट । गत वर्ष भारतले गरेको नाकाबन्दीपछि सरकारले चीनसँग पारवहन सन्धि गर्यो । भारतलाई धन्यवाद दिनुपर्छ उसले अचानक नाकाबन्दी नगरेको भए यति चाँडै नेपालले चीनसँग पारवहन सन्धि गर्ने थिएन । यो पारवहन सन्धिलाई व्यावहारिक रूपमा कार्यान्वयन गर्न तीव्र गतिमा नेपालको सीमासम्म रेल ल्याउने काम चीनबाट भइरहेछ । ग्वाङचौदेखि सिगात्सेसम्म मालवाहक रेल अहिल्यै साताको एकपटक सञ्चालनमा आएको छ । ग्वाङचौदेखि तिब्बतको ल्हासासम्मको दूरी ४ हजार ९ सय ८० किलोमिटर रहेको छ । ल्हासादेखि सिगात्सेको दूरी २ सय ५३ किलो मिटर छ । ग्वाङचौदेखि सिगात्सेसम्मको जम्मा दूरी ५ हजार २ सय ३३ किलोमिटर पर्छ र सिगात्से केरुङ दूरी ५६४ किलोमिटर रहेको हुँदा एक दिनमा नै नेपालको सिमानामा चिनियाँ सामान आइपुग्नेछ । अहिले समुद्री मार्ग भएर ग्वाङचौबाट कलकता बन्दरगाहमा पुग्न कम्तीमा ४० दिन लाग्छ त्यहाँबाट काठमाडौं पुग्न अरू १० दिन लाग्ने गरेको छ । चीनको तीब्बत जोड्ने अर्को छोटो दूरीको रेलमार्ग पनि निर्माण हुँदैछ । सन् २०३० सम्म निर्माण सम्पन्न गर्ने लक्ष्य राखेर सुरु यो रेलमार्ग २०२५ मै पूरा गर्ने लक्ष्यका साथ काम भइरहेको चिनियाँ सञ्चारमाध्यमले जानकारी दिएका छन् । यो रेलमार्ग विश्वकै सबभन्दा कठिन भूभागबाट निर्माण हुने र ७० प्रतिशत रेलमार्ग जमिनमुनि सुरुङ मार्ग र आकाशे पुलबाट निर्माण हुनेछ । सिचुवानदेखि ल्हासासम्मको रेलको दूरी ३ हजार किलोमिटरभन्दा बढी छ, अब बन्ने रेल्वेको दूरी मात्र १६२९ किलोमिटर हुनेछ । यसरी चीनले नेपालको सीमासम्म र त्यसपछि केरुङ हुँदै लुम्बिनीसम्म रेल पुर्याउने योजनाप्रति छिमेकी भारत संशकित भएको छ । भारतको लोकसभा र राज्यसभामा भारतका सबै पार्टीका सांसदले नेपालमा चीनले बनाउने रेल्वेबाट भारतको सुरक्षामा खतरा हुने भन्दै सरकारको ध्यानाकर्षण गरेको छन् । स्वयं भारतको चीनसँगको व्यापार गत वर्ष ७० अर्ब डलरको थियो भने यस वर्ष एक खर्ब डलर पुग्ने भारतीय सञ्चारमाध्यमले लेखेका छन् । सीमानासम्म रेल्वे ल्याउने र नेपालले चाहेमा काठमाडौं हुँदै लुम्बिनीसम्म रेल पुर्याउने चीनको रणनीतिबाट सशंकित भारतीयको निम्ति पहिलोपटक नेपाल र चीनको सेनाले संयुक्त अभ्यास गर्ने भएको छ । अहिलेसम्म यस्तो अभ्यास भारत, अमेरिकालगायतका १३१४ वटा राष्ट्रसँग भइसकेको छ । त्यस दृष्टिबाट हेर्दा छिमेकी चीनसँग सैनिक अभ्यास हुनुलाई अन्यथा मान्नुपर्ने केही देखिँदैन । भारतको राजनीतिक वृत्त र सञ्चारमाध्यमले यसलाई हौवाको रूपमा लिएका छन् । नेपाल र भारतका जनताका बीचको सदियौंदेखिको सम्बन्धमा चिसोपन ल्याउने दुष्प्रयास गरेका छन् । भारतको यही आपत्तिलाई लिएर चाइनिज एकेडेमी अफ सोसल साइन्सका वरिष्ठ सदस्य झु लिपिङले लेखेका छन् चीन नेपालको साझेदारीमा भारतको आपत्ति किन ? चीन नेपाल संयुक्त सैन्य अभ्यास भयो भने यसले द्विपक्षीय सम्बन्धमा वृद्धि गर्नेछ । सुरक्षा साझेदारीले आपसी राजनीतिक विश्वासलाई समृद्ध बनाउनेछ । दुईपक्षीय साझेदारीलाई प्रवद्र्धन गर्नेछ । चीननेपाल सम्बन्ध वरिपरिका देशलाई असल उदाहरण प्रस्तुत गर्न सक्छ, जसले अन्य दक्षिण एसियाली देशसँग चीनको साझेदारीमा अझ सक्रिय हुनेछ, जसले आतंकवादजस्ता समस्या समाधानमा सहयोग पुर्याउनेछ भन्दै भारतीय आपत्तिलाई जवाफ दिएका छन् । चीन र भारतबीचको यो शंका र प्रतिशंकाको घेरामा रहनुपरेको नेपालको निम्ति २०१७ निकै संवेदनशील हुने देखिन्छ । चीनको हरेक गतिविधिलाई शंकाको दृष्टिले हेर्ने भारतीय संस्थापनको पुरानै नीति हो । अमेरिकी राष्ट्रपतिमा ट्रम्पको विजयले भारत, अमेरिका र चीनको सम्बन्धमा अझ नजिक हुनेछन् र नेपालजस्ता राष्ट्रमा त्यसको कम्पन अरू बढ्नेछ । अहिले नेपालको राजनीति तरल अवस्थामा पुगेको छ । आगामी एक वर्षभित्र तीन तहको निर्वाचन भइसक्नुपर्नेछ, तर दलहरूबीचको तिक्तता झन् बढेको छ । ०७४ माघ ७ गतेसम्म चुनाव भएन भने यो संविधानको अकाल मृत्यु हुनेछ । हाम्रो आन्तरिक कारण यति संवेदनशील भएको अवस्थामा अमेरिकाको राष्ट्रपतिमा ट्र्म्पको विजयले विश्वका शक्ति राष्ट्रहरूको सम्बन्धमै खलबल ल्याउने लक्षण अहिल्यै देखिन थालेका छन् । २०१७ नेपालजस्तो कमजोर राष्ट्रले आफ्नो आन्तरिक राजनीतिमा आन्तरिक स्टेक होल्डरहरूबीच द्वन्द्व होइन, आपसी समझदारी कायम गरेनन् भने ट्रम्पको कम्पनले भुइँचालो ल्याउनेछ ।"
एक दर्जनभन्दा बढी स्वास्थ्य संस्था प्रसुति गृह विहीन,गाईघाटः जिल्लाका १४ वटा सरकारी स्वास्थ्य सँस्थामा प्रसुतिगृह (वर्थिङ सेन्टर) नहुँदा गर्भवती महिलालाई समस्या पर्ने गरेको छ । ४० गाबिस ३ नगरपालिका रहेको जिल्लामा ४७ वटा सरकारी स्वास्थ्य सँस्था स्थापना भएपनि ३३ वटामा मात्र प्रसुति सेवा छ । यसबाहेकका १४ वटा सरकारी स्वास्थ्य संस्थाका कार्यक्षेत्र भित्रका गर्भवति महिलाहरु कम्तिमा ७ घण्टा पैदलयात्रा गरेर सुबिधा लिन धाउनु पर्ने अवस्था रहेको छ । ३३ वटा सरकारी स्वास्थ्य सँस्थामा सरकारी निकायबाट स्थापना गर्न नसकिएपछि विभिन्न गैरसरकारी सँस्था र स्थानीयको श्रमदानमा वर्थिङ सेन्टर स्थापना गरिएको हो । सरकारले मातृशिशु मृत्यु दर कम गर्नको लागि शुरु गरेको आमा सुरक्षा कार्यक्रमअन्तरगत निर्माण हुने वर्थिङ सेन्टरको भवन नभएपछि समस्या थपिएको जिल्ला स्वास्थ्य कार्यालय उदयपुरका सुचना अधिकारी दुनियालाल यादवले बताए ।
नेपाल साफ महिला च्याम्पियनसिप फुटबलको सेमिफाइनलबाटै बाहिरियो,काठमाडौंः नेपाल चौथो साफ महिला च्याम्पियनसिप फुटबलको सेमिफाइनलबाटै बाहिरिएको छ। भारतको कञ्जनजंगा रंगशालामा सोमबार भएको सेमिफाइनल खेलमा आयोजक राष्ट्र भारतसँग ३१ गोल अन्तरले पराजित हुँदै नेपाल सेमिफाइनलबाटै बाहिरिएको हो। भारतका लागि खेलको ४४ औं मिनेटमा कमला देबीले गोल गर्दै सुरुवाती अग्रता दिलाइन्। पहिलो हाफमा एक सून्यको अग्रता लिएको भारतले खेलको ५८ औं मिनेटमा इन्दुमतिले गोल गर्दै भारतलाई २० को अग्रता दिलाएकी थिइन्। तर खेलको ७५ औं मिनेटमा नेपालका लागि सावित्रा भण्डारीले गोल गर्दै अग्रता २१ मा झारिन्। नेपालविरुद्ध खेलमा हाबी भएको भारतका लागि ८३ औं मिनेटमा सस्मिता मल्लिकले गोल गर्दै भारतलाई ३१ जित दिलाइन्।
सातौं राष्ट्रिय खेलकुद: खेलाडीबीच राज्यको भेदभाव !,"धरान: सातौं राष्ट्रिय खेलकुद प्रतियोगिताको पुरुष १० हजार मिटर दौडमा पहिलोदेखि पाँचौं स्थानसम्म आउने खेलाडी विभागीय टोलीका थिए । क्षेत्रीय टोलीबाट प्रतिनिधित्व गर्ने हर्कबहादुर लुदागन बल्लतल्ल छैटौं स्थानमा आए । स्वर्ण पदक जित्ने एपीएफ क्लबका गोपीचन्द पार्कीले दौड पूरा गरेको दुई मिनेटभन्दा बढी समयपछि मात्र पूर्वाञ्चलका हर्क विजयलक्ष्यमा पुगे । अझ रोचक पक्ष त के रह्यो भने, पहिलो, दोस्रो र तेस्रो हुने खेलाडीको टुंगो लागिसक्दा पनि विभिन्न विकास क्षेत्रबाट सहभागी हुने थुप्रै खेलाडीले मैदानको तीन वा चार चक्कर लगाउन नै बाँकी थियो । यस्तै दृश्य देखियो इटहरी रंगशालास्थित कभर्डहलमा भएको तेक्वान्दोमा पनि । तेक्वान्दोमा समावेश गरिएको कुल १६ मध्ये ११ वटा स्वर्ण पदक जित्दै विभागीय टोली त्रिभुवन आर्मी क्लब पहिलो भयो । दोस्रो हुने नेपाल पुलिस क्लबको भागमा चार र तेस्रो हुने एपीएफ क्लबले एउटा स्वर्ण पदक जिते । अर्थात्, तेक्वान्दोमा समावेश गरिएको १६ वटै स्वर्ण पदक विभागीय टोलीका खेलाडीले नै हात पारे । बाँकी पाँचवटा क्षेत्रीय टोलीबाट प्रतिनिधित्व गर्ने खेलाडी स्वर्ण पदकबिना नै घर फर्कन बाध्य भए । झापाको चन्द्रगढीस्थित मेची रंगशालामा भएको बक्सिङ खेलमा पनि फरक दृश्य देखिएन । बक्सिङको महिला र पुरुष दुवै स्पर्धामा विभागीय टोलीकै खेलाडीको दबदबा रह्यो । महिला र पुरुष दुवै स्पर्धामा आर्मी क्लब च्याम्पियन बन्यो । आर्मीले पुरुषमा ६ स्वर्ण, तीन रजत र एक कांस्य तथा महिलामा पाँच स्वर्ण, दुई रजत र एक कांस्य जित्यो । बाँकी पदकमा पनि विभागीय टोलीकै खेलाडीको वर्चस्व देखियो, क्षेत्रीय टोलीबाट प्रतिनिधित्व गर्ने खेलाडी निरीह देखिए । प्रतियोगिताको अन्तिम दिन छिटफुट खेलको फाइनलमात्र हुन बाँकी रहँदा पदक तालिकामा पनि विभागीय टोलीकै खेलाडीको आधिपत्य देखिएको छ । एक सय आठ स्वर्ण, ६१ रजत र ४३ कांस्यसहित आर्मी क्लब पहिलो स्थानमा छ । दोस्रो हुने एपीएफ क्लबले ४७ स्वर्ण, ४३ रजत र ५६ कांस्य तथा तेस्रो हुने पुलिस क्लबले ४० स्वर्ण, ३७ रजत र ३९ कांस्य जितेका छन् । चौथो हुने मध्यमाञ्चल विकास क्षेत्रले ३१ स्वर्ण, ४९ रजत र ५७ कांस्य जितेको छ भन्ने अन्य क्षेत्रीय टोलीले त स्वर्ण पदकको संख्यालाई दोहोरो संख्यामा समेत पुर्याउन सकेका छैनन् । माथि उल्लेखित केही उदाहरणले राज्य आफैंले आयोजना गर्ने बृहत् राष्ट्रिय खेलकुद प्रतियोगितामा विभागीय टोली र क्षेत्रीय टोलीका खेलाडीको प्रदर्शनमा निकै ठूलो अन्तर देखाउँछ । प्रतियोगिता अवधिभर क्षेत्रीय टोलीबाट प्रतिनिधित्व गर्ने खेलाडीको तुलनामा तीनवटा विभागीय टोलीका खेलाडीको प्रदर्शन हरेक दृष्टिकोणले अब्बल देखियो । समग्रमा भन्नुपर्दा विभागीय टोलीका अगाडि क्षेत्रीय टोलीका खेलाडी निरीह बने । 'राज्यले खेलाडीखेलाडीबीच गरेको भेदभाव हो, यो', ताप्लेजुङ जिल्ला खेलकुद विकास समितिका अध्यक्ष टीपी सुब्बा भन्छन्, 'एकातिर विभागीय टोलीका खेलाडी वर्षैभरि राज्यको लगानीमा प्रशिक्षण गर्छन्, उनीहरूसँग सुविधासम्पन्न प्रशिक्षणस्थल र प्रशिक्षक हुन्छन्, उनीहरूको खानपिनमा पनि विशेष ध्यान दिइएको हुन्छ । अर्कोतिर देशका विभिन्न ग्रामीण भेगबाट छनोट चरण पार गरी क्षेत्रीय टोलीमा आउने खेलाडीलाई न प्रशिक्षणको व्यवस्था गरिन्छ न त उनीहरूले पेटभर खान नै पाएका हुन्छन् । यस्तो अवस्थामा विभागीय टोलीसँग क्षेत्रीय टोलीका खेलाडीलाई दाँज्नु भनेको ग्रामीण क्षेत्रबाट आएका खेलाडीमाथि अन्याय हुन्छ ।' विश्वका हरेक राष्ट्रले प्रतिभावान् खेलाडी उत्पादन गर्न नियमित रूपमा राष्ट्रिय खेलकुद आयोजना गर्छन् । खेलकुद प्रतिभा सहरमा मात्र नभई देशका कुनाकाप्चामा पनि लुकेर रहेका हुन्छन् भन्ने मान्यताका आधारमा यस्तो प्रतियोगिता गरिन्छ । राष्ट्रिय खेलकुदअघि तल्लो तहदेखि नै छनोट प्रतियोगिताहरू आयोजना गरिन्छ । तल्लो तहका प्रतियोगितामा उत्कृष्ट प्रदर्शन गर्ने खेलाडी क्रमशः छनोट चरण पार गर्दै मुख्य प्रतियोगितासम्म पुग्छन् । यसरी छनोट भएर आएका खेलाडीले राष्ट्रिय स्तरमा चर्चित खेलाडीहरूसँग प्रतिस्पर्धा गरेर आफ्नो क्षमता देखाउने अवसर पाउँछन् । त्यसैले राष्ट्रिय प्रतियोगितालाई नयाँ प्रतिभा खोजी गर्ने महत्त्वपूर्ण आधार मानिन्छ । 'राष्ट्रिय खेलकुदका लागि क्षेत्रीय टोलीमा छनोट भएका अधिकांश खेलाडीले यसपटक प्रशिक्षणको अवसर पनि पाएनन् । क्षेत्रीय प्रतियोगिता सकिएलगत्तै खेलाडीले राष्ट्रिय प्रतियोगिता खेल्नु पर्यो, यस्तो अवस्थामा उनीहरूबाट कस्तो नतिजाको आशा गर्ने', सुब्बा भन्छन्, 'क्षेत्रीय टोलीमा सहभागी अधिकांश खेलाडी स्कुले विद्यार्थी भएकाले पनि उनीहरूलाई अझ बढी अभ्यासको आवश्यकता थियो तर, यसमा राज्य आफ्नो दायित्वबाट चुकेको छ ।' एथलेटिक्सका वरिष्ठ प्रशिक्षक सुशीलनरसिंह राणा पनि राष्ट्रिय प्रतियोगितामा विभागीय र क्षेत्रीय टोलीका खेलाडीको प्रदर्शनबीच निकै ठूलो अन्तर देखिएको स्वीकार्छन् । 'अधिकांश खेलमा विभागीय र क्षेत्रीय टोलीका खेलाडीको स्तर नै मिल्दैन । क्षेत्रीय टोलीबाट सहभागी भएर आउने खेलाडीहरू खेलकुदको न्यूनतम सुविधाबाट समेत बञ्चित छन्, नियमित अभ्यास त निकै परको कुरा हो', उनी भन्छन्, 'राष्ट्रिय खेलकुदको उद्देश्य नयाँ प्रतिभाहरू अगाडि आउन भन्ने हो, जुन उद्देश्यमा हामी पछि परेका छौं ।' राणा त बृहत् राष्ट्रिय खेलकुदको अहिलेको संरचना नै गलत भएको दाबी गर्छन् । उनी राष्ट्रिय खेलकुदलाई अझ बृहत् बनाइनुपर्ने धारणा व्यक्त गर्छन् । 'पहिले राष्ट्रिय खेलकुदमा अञ्चलको आधारमा प्रतिनिधित्व हुन्थ्यो, विभागीय टोलीका खेलाडी पनि सम्बन्धित अञ्चलबाटै प्रतियोगितामा सहभागी हुन्थे । प्रशिक्षण पनि नियमित रूपमा हुन्थ्यो त्यसैले नतिजा पनि आउँथ्यो', उनी भन्छन्, 'अहिले क्षेत्रीय र विभागीय टोलीलाई बेग्लाबेग्लै खेलाउँदा नयाँ प्रतिभा जन्मने सम्भावना निकै कम रहन्छ ।' उनी राष्ट्रिय खेलकुदको संरचना परिवर्तन गरिनुपर्ने र विभागीय टोलीका खेलाडीको सहभागिताका विषयमा छुट्टै नीति बनाइनुपर्ने धारणा राख्छन् । 'राष्ट्रिय खेलकुदमा सहभागी हुन आउने क्षेत्रीय टोलीका नयाँ खेलाडी आफ्नो पहिलो खेलमै बलिया प्रतिद्वन्द्वीसँग ठूलो अन्तरले पराजित भएपछि उनीहरूको आत्मविश्वास पनि गिर्न पुग्छ । यथास्थितिमा उनीहरू खेल क्षेत्रबाटै पलायन हुने खतरा रहन्छ', राणा भन्छन् । उनका अनुसार, राष्ट्रिय खेलकुदलाई परिणाममुखी बनाउन जिल्ला र क्षेत्रीयस्तरमा भौतिक पूर्वाधारको विकास राज्यको पहिलो प्राथमिकतामा पर्नु आवश्यक छ । 'भौतिक पूर्वाधार र खेल सामग्री उपलब्ध गराउन नसक्दा गतिलो प्रशिक्षणका लागि प्रशिक्षकहरूलाई पनि दबाब दिन सकिँदैन', उनको कथन छ । स्थिति कतिसम्म निराशाजनक देखियो भने क्षेत्रीय टोलीमा सहभागी भएर आउने कतिपय खेलाडीले आर्थिक अभावका कारण 'स्पाइक सु' सम्म किन्न नसकेपछि खाली खुट्टै प्रतिस्पर्धा गर्नु पर्यो भने कतिपय खेलाडी आफूले सहभागिता जनाउने खेलकै विषयमा समेत अनभिज्ञ देखिए । क्षेत्रीय टोलीमा सहभागी हर्डल्सका खेलाडीले 'यसअघि हामीले हर्डल देखेकै थिएनौं' भन्ने अभिव्यक्ति दिनु त्यसैको उदाहरण हो । यसैगरी जिल्ला र क्षेत्रीय स्तरमा उत्कृष्ट प्रदर्शन गरेर आएका खेलाडीहरू आफ्नो सीप तिखारिँदै गएपछि विभागीय टोलीमा आबद्ध हुन पुग्छन् । यसले खेलाडी अनुबन्धन गर्ने क्लब र खेलाडीलाई त राम्रो गर्छ तर, क्षेत्रीय टोलीहरू भने कमजोर बन्न पुग्छन् । 'हामीले वर्षौं लगाएर तयार पारेका खेलाडी विभागीय टोलीहरूमा आबद्ध हुँदा खेलाडीको भविष्य त बन्छ तर, यस्तो परम्पराले हाम्रो परिश्रम भने निरर्थक बन्न जान्छ र क्षेत्रीय टोली पनि कमजोर बन्छ', फुटबलका एक प्रशिक्षक भन्छन् ।"
