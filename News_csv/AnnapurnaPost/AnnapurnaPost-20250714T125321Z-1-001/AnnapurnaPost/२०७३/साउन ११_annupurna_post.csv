शीर्षक,विवरण
कसरी बन्नसक्छ ग्रेटर लुम्बिनी ?,"सम्पन्नता र शक्तिलाई मात्र शान्ति ठान्नेहरूको चिन्तनको उपज आज विश्वमा अशान्ति छ, सुख छैन । हत्या र हिंसा बढ्दो छ । आफूलाई उत्सर्ग गरेर पनि अरूलाई नोक्सान पुर्याउने आत्मघाती काम भइरहेका छन् । इराक, अफगानिस्तानलगायतका देशमा यस्ता घटना दैनिकजसो भइरहेका छन् । विश्वमा शान्ति कायम होस् भन्ने हाम्रो उद्देश्य हो । हिंसा र अशान्तिलाई शान्तिमा बदल्नु बौद्धदर्शनको उद्देश्य पनि हो । नैतिक चरित्र क्रमशः हराउँदै गएको यस अवस्थामा मानवमा सकारात्मक परिवर्तन आए उसको विचारमा पनि परिवर्तन ल्याउन सकिन्छ भन्ने भगवान् गौतमबुद्धको सन्देश चरितार्थ गर्न पनि बुद्धको जन्मथलो लुम्बिनीलाई विकाससँग जोडेर विश्व शान्तिको मुहान बनाउने हाम्रो एकमात्र अभियान हो । तर बुद्धको उपदेशविपरीत अन्याय र अत्याचारको मार्ग समातेका कारण हामी पनि लामो समयसम्म अशान्तिको अन्त्यहीन यात्रामा फस्यौँ, जसका कारण नेपालले ठूलो मूल्य चुकाउनुपर्यो । आजसम्मको राजनीतिक अस्थिरता त्यसैको परिणाम हो । अशान्ति र अस्थिरता हुँदाहुँदै पनि नेपाल शान्तिको देश भनेर अझै पनि संसारभर चिनाउने अवसर हामीसँग सुरक्षित छ, तर यसलाई कार्यरूपमा कसरी बदल्ने त ? यो अहिलेको गम्भीर प्रश्न हो, राजनीतिक नेतृत्व र सामाजिक अभियन्ताका लागि पनि । देशमा कायम हत्या, हिंसा, वैमनस्य, विवाद र प्रतिशोधको भावना दैनिकजसो बढ्दो छ । नैतिक मूल्य र मान्यता हराउँदै गएको छ । नैतिक शिक्षा अभावका कारण मूल्य, मान्यता ह्रासोन्मुख भएका छन् । सबै विषयलाई राजनीतिसँग जोडेर हेर्दा सबै क्षेत्र लथालिंग भएको छ । अब हामी यसभन्दा निकै माथि उठ्न सक्नुपर्छ । बुद्धको जन्मस्थलोलाई विश्व शान्तिको मुहान बनाउने लक्ष्यसहित जापानिज प्रोफेसर केन्जु टाँगेले बनाएको लुम्बिनी विकास गुरुयोजनाले अझै मूर्तरूप पाउन सकेको छैन । सन् १९९० मा सकिनुपर्ने उक्त योजना अझै अधुरो छ भनिरहनुपर्दा हामी लुम्बिनीवासीको मात्र होइन, नेपालकै लागि लज्जाको विषय बनेको छ । गुरुयोजनालाई मूर्तरूप दिन भन्दै तीनवटा बौद्ध सम्मेलन गरियो, तर सम्मेलन औपचारिकतामा मात्र सीमित भए । सरकारले बौद्धसम्मेलन आयोजना गरियो भन्नेबाहेक केही सकारात्मक सन्देश दिन सकेको छैन, संसारभरका बौद्ध धर्मावलम्बीको लागि । विश्व जनसंख्याको करिब एक तिहाइभन्दा बढी मानिस बुद्ध धर्म मान्नेहरू छन् । यसप्रति आकर्षित हुनेहरूको संख्या दिनप्रतिदिन बढ्दो छ, किनकि अरू धर्मप्रति विमति नराख्नु बुद्ध दर्शनको सम्मानित पक्ष भएका कारण । महत्त्वपूर्ण र ऐतिहासिक स्थल भएकाले बुद्ध धर्म र दर्शनमा आस्था राख्नेहरू मात्र होइन, विश्वकै शान्तिकामी जनताको आकर्षण हो लुम्बिनी । त्यसैले पनि कपिलवस्तुस्थित तिलौराकोटलाई बौद्ध धर्मावलम्बीको पवित्र तीर्थस्थल बनाउन हामी तीतामीठा अनुभूति बिर्सेर राजनीतिक आग्रहपूर्वाग्रह नराखी अघि बढ्न जरुरी छ । विकासका नाममा लुम्बिनीलाई कसैको मागिखाने भाँडो बन्न नदिन पनि हामी त्यत्तिकै सजग हुनुपर्छ । यहुदी प्रत्येक वर्ष जेरुसेलम पुग्छन्, इस्लाम धर्मावलम्बी हज गर्न मक्कामदिना जान्छन्, बुद्ध जन्मिएको ऐतिहासिक थलो लुम्बिनीलाई पनि विश्वका बौद्ध धर्मावलम्बीको तीर्थस्थल बनाउनुपर्छ भन्ने हाम्रो मान्यता हो । लुम्बिनीलाई अन्तर्राष्ट्रिय शान्ति सहरका रूपमा विकास गरी विश्वमा परिचित गराउनुपर्छ भनी नवलपरासीको रामग्राम स्तुप, बुद्धको मामली रहेको देवदह क्षेत्र र कपिलवस्तुलाई एकीकृत विकासमा लैजाने अभियान थालिएको हो । राजनीतिक अस्थिरताकै कारण त्यो अभियानले कहिल्यै मूर्तरूप पाउन सकेन । हाम्रो कमजोरी कहाँ छ, किन गुरुयोजना अघि बढ्न सकेन भनेर विगत हेर्ने हाम्रो परम्परा छैन । अति आत्मकेन्द्रित भई एक्लै हिँड्ने प्रचलनकै कारण हामी विकासमा सधैँ पछि परेका छौं । यो यथार्थ बुझ्ने कोसिस भइरहेको छैन । पछिल्लो सरकार पनि त्यसबाट अछुतो रहन सकेन । अन्तर्राष्ट्रिय बौद्ध सम्मेलन दुईदुई वर्षमा गर्ने भन्ने सरकारी लक्ष हो, तर त्यसअनुसार काम हुन सकेको छैन । परिस्थितिलाई दोष दिएर सम्मेलन पनि करकाप र बाध्यताले गर्नुपरे जस्तो आभास भइरहेको छ । पछिल्लो सम्मेलन पनि औपचारिकतामा मात्र सीमित भयो । सम्मेलन हल्का पाराले गरियो । सम्मेलनमा आमन्त्रित गरिएका पाहुनाहरू आएनन् । केवल नेपालमा बौद्ध सम्मेलन छ, आउनु होला भनेकै भरमा कोही पनि निम्तालु आउँदैनन् । कूटनीतिक मर्यादाको पालना गर्नुपर्छ । सम्मेलनमा संयुक्त राष्ट्रसंघका महासचिव बान की मुन, चिनियाँ राष्ट्रपति सी जिनपिङ र भारतीय प्रधानमन्त्री नरेन्द्र मोदी आउँदैछन् भनेर प्रचार गरियो, तर संसारभर चिनिएको कुनै पनि व्यक्ति सम्मेलनमा आएन । त्यसले सम्मेलनको गरिमा कायम हुन सकेन । कूटनीतिक मर्यादालाई ख्याल गरेर सम्मेलनभन्दा करिब तीन महिनाअघि नै सम्बन्धित दूतावासमार्फत निमन्त्रणा गर्न सकेको भए छिमेकका सरकार प्रमुख र राष्ट्रप्रमुख आउने वातावरण बन्ने थियो । भरपर्दो कूटनीतिक आधारको अभावकै कारण कोही पनि आएनन् । भारतीय राजदूतको हैसियतमा रहेको पंक्तिकार स्वयं कपिलवस्तुको वासिन्दा थियो, तर उसलाई पनि सम्मेलनमा बोलाउन आवश्यक ठानिएन । राजनीतिक पृष्ठभूमिको भए पनि त्यस क्षेत्रको सामाजिक अभियन्ता भएकाले सम्मेलनमा आउन नपाउँदा दुःख लागेको छ । सम्मेलनमा अनावश्यक भीड जम्मा गर्न सकिन्छ, तर भीडले विश्व शान्तिको मुहान बनाउने अभियानमा बल पुग्दैन भन्ने सन्देश प्रवाह गर्न सकिएन । खालि औपचारिकता मात्र निर्वाह गरेर गरिएको सम्मेलनबाट उद्देश्य पूर्ति हुने छैन । पाँच हजार व्यक्ति अट्न सक्ने हल बनाइदिने उद्घोष भयो सम्मेलनमा प्रधानमन्त्रीबाट, तर त्यो व्यवहारमा लागू हुन सजिलो छैन । हिजो पनि अब लुम्बिनीको विकासका लागि खर्बौं ओइरिन्छ भनिएको थियो, तर खोइ त ? विश्व शान्तिको प्रमुख केन्द्र बनाउने सबै विगतका सरकारका वाचा मित्थ्या सावित भए । यो सबै राजनीतिको परिणाम हो । बुद्धको जन्मथलोलाई जोडेर विकास मोडेल बनाइयो, विकासमा सधैँ राजनीति भयो । दुःखका साथ भन्नुपर्छ २०५१ को मध्यावधि निर्वाचनपछि लुम्बिनी क्षेत्र ओझेलमा पारियो । लुम्बिनी विकास गुरुयोजना कार्यान्वयनको जिम्मा लुम्बिनी विकास कोषको हो । तर कोषलाई सधैँ राजनीतिको अखडा बनाइयो । कोषको अध्यक्ष मन्त्री रहने प्रावधान भएपछि कोषले कहिल्यै गति लिन सकेन । उपाध्यक्षलाई शक्तिशाली बनाउने भनियो, तर व्यवहारमा लागू भएन । राजनीतिक प्रभावकै कारण लुम्बिनीको विकासका लागि छुट्ट्याइएको बजेट पनि खर्च हुन सकेन । अब बन्ने सरकारले कोषलाई विशुद्ध राजनीतिक प्रभावबाट मुक्त राख्नुपर्छ । लुम्बिनी विकास गुरुयोजना कार्यान्वयनको जिम्मा लुम्बिनी विकास कोषको हो । तर कोषलाई सधैँ राजनीतिको अखडा बनाइयो । कोषको अध्यक्ष मन्त्री रहने प्रावधान भएपछि कोषले कहिल्यै गति लिन सकेन । उपाध्यक्षलाई शक्तिशाली बनाउने भनियो, तर व्यवहारमा लागू भएन । राजनीतिक प्रभावकै कारण लुम्बिनीको विकासका लागि छुट्ट्याइएको बजेट पनि खर्च हुन सकेन । अब बन्ने सरकारले कोषलाई विशुद्ध राजनीतिक प्रभावबाट मुक्त राख्नुपर्छ । कोषको नेतृत्वमा राजनीतिक नभई समाजमा उल्लेख्य योगदान गरेको र गर्न सक्ने व्यक्तिलाई लैजानुपर्छ । दूरदर्शी सोच र दृष्टिकोण भएको व्यक्ति खोजेको छ कोषले । त्यसको लागि आवश्यक ऐनकानुन परिमार्जनसमेत गर्न जरुरी छ । लुम्बिनी विश्वकै बौद्ध धर्मावलम्बीको आस्थाको धरोहर बन्ने संकेतपछि केही विकासविरोधी बुद्ध नेपालमै जन्मिएका हैनन् भन्ने अभियानमै लागे, तर हामी त्यसैको पछि दौडिएर हैन भन्दै हिँड्यौंँ । गौतम बुद्ध कपिलवस्तुको तिलौराकोटमा जन्मिएका हुन् भन्ने संसारलाई थाहा छ, त्यसबारेमा स्पष्टीकरण दिएर समय खेर फाल्नु हाम्रो लागि हास्यास्पद र लज्जास्पद छ । भएको कुराको पछि दौडिनुभन्दा त्यस क्षेत्रको विकासमा हातेमालो गरेर अघि बढ्न सके नेपालकै कल्याण हुनेछ । २०४६ को परिवर्तनपछि विकासमा सबैले हातेमालो गर्ने भनियो । प्रतिनिधिसभाबाट संकल्प प्रस्तावसमेत पारित भयो, तर आजसम्म पनि लुम्बिनी विकास गुरुयोजना अघि बढ्नै सकेको छैन । नयाँ सरकार बन्दै छ । नयाँ बन्ने सरकारले त्यो गुरुयोजना कार्यान्वयनको लागि व्यवस्थापिकासंसद्ले फेरि एकपटक संकल्प प्रस्ताव पारित गर्न जरुरी छ । ताकि तोकिएको समयमै परियोजना कार्यान्वयन होस् । त्यसो हुन सक्यो भने लुम्बिनीको मात्र होइन, देशकै विकासको ढोका खोल्नेछ । नेपालको पर्यटन विकासलाई नयाँ गति दिन पनि यो नमुना परियोजना सावित हुनेछ । लुम्बिनीलाई बौद्ध धर्मावलम्बीको आस्थाको धरोहर बनाउन इच्छुक जोसुकै अन्तर्राष्ट्रिय विज्ञलाई परियोजना कार्यान्वयनको जिम्मा दिन पछि हट्नु हुन्न । राष्ट्रिय गौरवको आयोजना मानिएको अन्तर्राष्ट्रिय विमानस्थल पनि बन्दै छ, लुम्बिनीको भैरहवामा । विमानस्थल बनेपछि संसारकै आँखा मात्र पर्ने छैन, संसारकै उत्कृष्टमध्येको नयाँ गन्तव्य बन्न सक्छ । त्यसैले राजनीति आग्रहपूर्वाग्रह आफ्नै ठाउँमा होलान्, तर बृहत्तर लुम्बिनी विकासको लागि हामी एकजुट हुनैपर्छ, जसले लुम्बिनीको मात्र होइन देशकै गौरव बढाओस् । विमानस्थल निर्माणले मात्र लुम्बिनीलाई संसारले चिन्ने होइन, यसका लागि आवश्यक भौतिक पूर्वाधारमा पनि ध्यान दिनुपर्छ । यससँग सम्बन्धित सबै मन्त्रालयबीच समन्वय आवश्यक छ । पर्यटन, नागरिक उड्यान, वातावरण, स्थानीय विकास मन्त्रालय र राष्ट्रपति चुरे संरक्षण आयोजनाले विमानस्थल निर्माणको लागि आआफ्नो ठाउँबाट भरपूर सहयोग गर्नुपर्छ । एकले अर्कालाई असहयोग गर्ने प्रचलनको विकासले हामी धेरै पछि परेका छौं, विकासको ढोका खोल्ने विमानस्थल निर्माणमा भने सबै पक्ष एकजुट हुनेमा पंक्तिकार विश्वस्त मात्र छैन, यसको लागि पूर्णरूपमा सघाउन तयार छ । तर कुनै बहानामा निर्माण प्रक्रिया रोक्ने काम भयो भने त्यसले संसारभर गलत सन्देश जानेछ भन्नेतर्फ हामी सजग हुनैपर्छ । विमानस्थल बनेपछि थाइल्यान्ड, म्यानमार, श्रीलंका र चीनबाट पनि चार्टर उडान गरेर पर्यटक सीधै लुम्बिनी आउनेछन्, जसका कारण हाम्रो पर्यटन प्रद्धर्धनमा ठूलो सघाउ पुग्नेछ । काठमाडौं विमानस्थलको चाप पनि यसले घटाउनेछ । त्यसैले पनि यसका लागि दूरदर्शी सोच आवश्यक छ । प्रस्तावित गौतमबुद्ध अन्तर्राष्ट्रिय विमानस्थलले पाउने सबै सुविधा उपलब्ध गराउन पहल भइरहेको छ । यसको लागि आवश्यक पर्ने जग्गा थप गरेर सरकारले सकारात्मक काम गरेको छ । नजिकका र विकासमा द्रूतगतिले अघि बढेका ठूला अर्थतन्त्र भएका भारत र चीनका बीचमा हामी अवस्थित छौँ । दुवै देशका बौद्ध धर्मावलम्बीले यहाँको विकासमा हातेमालो गर्न चाहेका छन् । लुम्बिनीसम्म रेल पुर्याउने चिनियाँ योजना यसैको प्रारम्भिक संकेत हो । भारत पनि यसको लागि उत्सुक देखिन्छ । चिनियाँ रेल लुम्बिनीसम्म आउँदा भारतलाई पनि फाइदा पुग्नेछ । त्यसको लागि विमानस्थलभित्रै रेल तथा बस टर्मिनल आवश्यक छ । डिउटी फ्री सप, सुविधासम्पन्न शौचालयबारे पनि हामीले बेलैमा सचेतता अपनाउनुपर्छ । किनभने नेपाल आउने विदेशी पर्यटकले त्रिभुवन विमानस्थलमा आवश्यक र उपयुक्त सुविधा नभएको सुन्नुपर्दा राम्रो सन्देश गएको छैन । विषय सामान्यजस्तो लागे पनि त्यसकै कारण ठूलो कुरा गुमेको पत्तो नपाउँदा पनि हामीले दुःख पाइरहेका छौँ । फेरि पनि दोहोर्याउन चाहन्छु, लुम्बिनीलाई विश्वकै बौद्ध धर्मावलम्बीको तीर्थस्थल मात्र बनाउन सकियो भने यसले नेपाललाई समृद्ध मात्र बनाउने छैन, संसारकै पर्यटकको गन्तव्य बन्न सक्छ । त्यसैले बृहत्तर सोच राखेर शान्ति सहरको परिकल्पना साकार पार्न हामी सबै एकजुट होऔँ ।"
चुनौतीको चाङमा नयाँ नेतृत्व,"विविधताको सम्मान, पहिचानको स्पष्टता अनि विकेन्द्रीकरणभित्र एकात्मकता खोज्न केपी ओलीको नेतृत्व फेल भएकै हो । नौ महिना प्रधानमन्त्रीको रूपमा रहेका ओलीको बहिर्गमन जति सजिलो भयो, उति भावनात्मक देखियो । जसरी प्रचण्डले संविधानसभामा संविधान बन्ने निर्णायक चरणमा बोलेका कुराले सामाजिक सञ्जालमा स्थान पाए, उसरी नै ओलीलाई सम्झिने निर्णायक आधार अविश्वासको प्रस्ताव सामना गर्ने क्रममा उनले बोलेका शालीन र भद्र कुरा बने । उनमा कामले राजनेता बन्ने गुण त करिब नौ महिनाको उनको प्रधानमन्त्रीत्व कालमा पुष्टि भएन, तर जाँदाजाँदै छाप छोडेर जानु उनको राजनीतिक क्यारियरको एउटा महत्त्वपूर्ण अंग थियो । भारतीय हस्तक्षेपको सामना गर्ने क्रममा प्रधानमन्त्री ओलीले आफूलाई जसरी रिजिड बनाएर प्रस्तुत भए, देशको आन्तरिक समीकरणमा त्यसले ठूलो प्रभाव पारेको छ । उनको भारतप्रतिको रबैया तात्कालिक थियो, अथवा भनौँ कुनै पूर्वयोजना थिएन । त्यो समयक्रमले ओलीलाई जबर्जस्ती उभ्याइदिएको स्थान थियो र भूकम्पपछि भारतीय मिडियाले नेपालमा देखाएको हस्तक्षेपकारी नीति र नाकाबन्दीबाट प्रताडित नेपाली समुदाय स्वतः एन्टी इन्डियन सेन्टिमेन्ट बोकेर उभिएको थियो । त्यसैक्रममा प्रधानमन्त्रीको रूपमा अनटेस्टेड ओलीलाई जनताले जुन हिसाबबाट समर्थन गरेर उनलाई राष्ट्रवादी खेमामा उभिन बाध्य पारे, त्यो उनको चाहना भलै नहोस् । त्यसमा जनताको ठूलो जोड बल थियो र त्यसैका आधारमा उनी राष्ट्रवादी बनेका हुन् । धेरैले उल्टो बुझेका छौँ, उनले जनतालाई राष्ट्रवादी बनाएका होइनन्, जनताले र तत्कालीन भारतीय नियतले उनलाई नेपालीहरूको साथसँगै उभिन बाध्य पारेको थियो, तर जुन प्रक्रियाबाट भारतीय हस्तक्षेपको काउन्टर गरे, त्यो सर्वथा मननीय छ । सरकार परिवर्तन भइरहनु नेपालीको चाहनाभित्रको कुरा पटक्कै होइन, तर संसदीय अभ्यासले त्यसलाई नकार्न सक्दैन । बहुदल आएपछि या भनौँ पञ्चायतकालमा पनि नेपालको कुनै सरकार पाँच वर्ष टिक्न सकेन । एउटा सरकारले प्रस्तुत गरेका योजना पूर्वाग्रही तरिकाले अर्को सरकारले खारेज गरिदिने नियत बोकेका पार्टीहरू अहिलेका समस्या हुन् । जाँदाजाँदै ओली सरकारले कार्यान्वयनमा ल्याउने प्रयास गरेका केही विकासशील योजनाहरूका बारेमा अब बन्ने नयाँ सरकारसमक्ष राखेका कूतुहल एकदम जायज छन्, चीनसँगका सम्झौता, रेलमार्गका कुरा, फास्ट ट्र्याकका कुरा सबैप्रति अबको सरकार विनापूर्वाग्रही ढंगबाट अघि बढ्नुपर्ने जरुरी छ । निश्चय नै, अबका काम चुनौतीपूर्ण नै छन्, बीचमा कांग्रेसलाई भारतपरस्तको आरोप लगाउने जोडदार अभियान चलेको भए पनि एउटा कुरा स्मरणीय के छ भने, कांग्रेस नेपाली जनताले नै चुनेर पठाएको प्रतिनिधिसभाको सबभन्दा ठूलो पार्टी हो । त्यस्तै गरेर मधेसवादी र जनजातिवादी पार्टीहरू पनि नेपालभित्रै बाट शक्ति हासिल गरेका पार्टीहरू हुन् । आवश्यकता सिद्धान्तको आधारमा सबैलाई मिलाएर लैजानु एक प्रकारको चुनौती हो, तर ओली सरकारले सो आवश्यकता नजरअन्दाज गरेर, तत्कालीन भावनात्मक बहकाउको सिद्धान्तमा देशलाई धकेल्दै मधेसमा एक प्रकारको मुर्दा शान्तिलाई उपलब्धि ठान्नु उनको महाभूल थियो । सबैलाई सहमतिमा ल्याउने चुनौती स्विकार्न नसकेर, जसरी ओलीले सर्टकट राष्ट्रवादमा जनता भुलाउन खोजे, त्यो सर्वथा गलत थियो । राष्ट्रियता दुई प्रकारको हुन्छ एउटा आन्तरिक अनि अर्को बाह्य । आन्तरिक फुट र कलहले बाह्य राष्ट्रियताको जगेर्ना गर्न सकिँदैन । विविधताको सम्मान, पहिचानको स्पष्टता अनि विकेन्द्रीकरणभित्र एकात्मकता खोज्न सक्ने कुरामा ओलीको नेतृत्व फेल भएकै हो । यसको अर्थ अन्य नेतृत्व पास हुन् भन्न मिल्दैन, तर चुनौतीभित्रका आशाका किरण हामीवरिपरि मडारिइरहेका छन्, त्यसलाई समातेर राजनीतिको मूल स्पिरिटभित्र कैद गर्नु अबको सरकारको प्रमुख चुनौती हो । बाह्य राष्ट्रवादको घेरामा आफूलाई सफल देखाउनु र आन्तरिक एकता कायम गर्नु फरक कुरा हुन् । त्यसको लागि प्रचण्डको नेतृत्व सही छ भनेर घोषणा गरिहाल्नु अहिल्यै चाँडो हुनेछ । हाम्रा कमजोरी धेरै छन्, एकाध सामाजिक सञ्जालमा आएका कुरामा छिटो विश्वास गरिहाल्ने र क्विक जम्प टु कनक्लुजन' हाम्रो प्रमुख कमजोरी हो । देशको राष्ट्रियता र अखण्डताको व्याख्या सन् १८७२ को सुगौली सन्धिदेखि सन् १९५० को नेपालभारत सम्झौतासम्मका कुराले गर्न सक्दैनन्, नयाँ परिवेश र नयाँ आधारमा लामो समय लिएर गर्नुपर्ने व्याख्या हामीले एउटा फेसबुकको स्ट्याटसका आधारमा गरेर कहीँ पुग्न सकिँदैन । हामीले नौ महिनाको अवधिमा जे कुरालाई राष्ट्रियता भनेर बुझ्यौँ, त्यो शतप्रतिशत सही होइन, अबको नेतृत्वले त्यसको सही व्याख्या गर्न सक्नुपर्छ, क्षणिक आवेशमा आएर हामीलाई जे ठीक लाग्यो, त्यसैको पछि कुद्ने सरकार अबको चुनौती हो । माओवादी केन्द्रको दोस्रो तहमा देखिएको नेतृत्व वर्गको सत्तालिप्साले अबको सरकारप्रतिको जनताको विश्वासलाई ठूलो असर गर्न सक्छ । ओली हुन् या प्रचण्ड, या देउवा सबै राजनेताको रेसमा दौडिरहेका छन्, उनीहरूको निर्णय क्षमतालाई स्वाभाविक रूपमा दोस्रो तहका नेताहरू र जनताको व्याख्याले असर गर्छ । जनता सचेत भएपछि मात्र नेतृत्व सचेत हुने क्रम नेपालको केसमा एकदम दुर्लभ हो । विश्वमा थोरै मात्र देश छन्, जहाँका जनताले यति धेरै सहभागिताको साथमा सरकारको नेतृत्व गर्ने कामलाई सहयोग या आलोचना गर्छन् र कुनै न कुनै रूपमा सत्ता निर्णयलाई जनताको आवाजले प्रभावित पारिरहेको हुन्छ । हाम्रो देशमा चलन के छ त भन्दा अर्काको एजेन्डा छिटो कपीपेस्ट गर्ने अनि त्यसलाई सामाजिक सञ्जालमा लागिहाल्ने । हामी क्विक टु रेस्पोन्ड' छौँ, तर राजनीति लामो खेल हो, यसमा किताबको गाता हेरेर पूरै किताबबारे धारणा बनाउनु या समाचारको हेडलाइन हेरेर पूरै समाचार पढेको ध्वाँस लगाउनु हाम्रै लागि प्रतिउत्पादक हुन सक्छ । मधेस आन्दोलनलाई भारतले हाइज्याक गरिदियो, मूतको न्यानो पाएको आधारमा मधेसवादी दलहरूको प्यारो भारत बन्न पनि सफल भयो, तर दीर्घकालीन रूपमा हिमाल, पहाड र तराईको जुन भावनात्मक संयोजन थियो, त्यसलाई असर गर्यो । यसको समीक्षा मधेसवादी दलहरूले गर्नु जरुरी छ, त्यहाँको वास्तविक जनताका मागलाई केन्द्रविन्दुमा राखेर मात्र अबको मधेस समस्या समाधान हुन्छ, हतारहतारमा नयाँ सरकारलाई समर्थन गरेर या सरकारमा सहभागी हुनु भनेको विगतको गल्तीको निरन्तरता मात्र हुनेछ भन्ने कुरा मधेसवादी दलहरूले बुझ्न जरुरी छ । राष्ट्रिय महत्त्वका आयोजनाहरू देशकै इफोर्टमा बनाउने र बाह्य कूटनीतिको सन्तुलन मिलाउने जस्ता चुनौतीहरू केपी ओलीले गर्न नसकेका तर जनताले ओलीबाट आशा राखेका चुनौतीहरू हुन् । स्वाभाविक रूपमा राजनेता बन्ने रेसमा दौडिरहेका ओली र प्रचण्डमध्ये को खरो थियो र को शालीन तर समाधानमुखी थियो भनेर प्रमाणित गर्ने जिम्मा अबको सम्भावित नेतृत्व पुष्पकमल दाहालको हातमा छ । प्रस्ट के छ त भन्दा नेपालको राजनीतिमा अबको एक दसकमा बिक्ने कुरा भनेको राष्ट्रवाद नै हो । भारतविरोधी सेन्टिमेन्टलाई न्युट्रलाइज गरिएन भने अबको धेरै समयपछि पनि नेपाल र भारतको भावनात्मक सम्बन्धमा असर गर्ने सम्भावना छ । नेपालको हकमा भारत मात्र त्यस्तो देश हो, जसको कारणले नेपाललाई खतरा र सम्भावना दुवै छ । यसमा भारतको भूमिका के रहने भन्ने कुरा त उनीहरूको नैतिकतामा पनि भर पर्ने कुरा हो । अन्तर्राष्ट्रिय सम्बन्धको जानकार र विश्वस्तरीय कूटनीतिज्ञ भएको देशले नेपालमा केटाकेटी व्यवहार गर्छ भने विश्वको इतिहासमा भारत कलंकित हुन्छ नै । तर नेपालीले चाहिँ कुकुरलाई फर्केर टोक्ने खालको कूटनीतिक काँचोपन देखाउन नहुनेमा सचेत हुनुपर्छ । क्षणिक आवेगको आधारमा होइन, एउटा बयस्क कूटनीतिको अभ्यास नेपालको लागि अबको चुनौती हुनेछ । कूटनीतिक सीमाहरूको निर्धारण, सम्बन्धहरूको प्राथमिकता र आयोजना निर्माणहरूमा तदारुकता यी तीनवटा कुरा आन्तरिक र बाह्य राष्ट्रवादलाई परिभाषित गर्न सक्ने कुरा हुन् । नेपालीहरूको अबको चाहना आर्थिक विकास हो, त्यसको लागि शासकीय स्थिरता हुनु उत्तिकै जरुरी छ र संविधानमा नअटाएको प्रत्यक्ष निर्वाचित कार्यकारीलाई अबको संविधानमा छिराउने नेतृत्व अबको एक दसक हावी हुन सक्छ भन्ने हेक्का सम्भावित प्रचण्ड नेतृत्वलाई रहनुपर्छ । माथिल्लो कर्णाली खारेजीको अभियान र नेपालीको लगानीमा बन्नुपर्ने माग सामाजिक सञ्जालमा तीव्र रूपमा चलिरहनु भनेको अबको आर्थिक विकासमा राष्ट्रिय पुँजीको महत्त्व देखिनु र अन्तर्राष्ट्रिय लगानीलाई सीमा निर्धारण गर्नु हो भन्ने कुरा अबको सरकारको नेतृत्वले बुझ्नुपर्ने हो । स्वभावैले कांग्रेस खुला र उदारवादी पुँजीवादमा विश्वास गर्ने राजनीतिक दल भएकाले राष्ट्रिय पुँजी परिचालनमा राष्ट्रिय स्वार्थको सम्बोधन गर्न सक्दैन कि भन्ने संशय छँदै छ तर कांग्रेसभित्रका समाजवादी धारका नेताहरूले त्यसको पक्षमा बोलिदेलान् भनेर हामी विश्वास गर्न सक्छौँ । देश अन्तर्राष्ट्रिय प्रतिस्पर्धामा जान राष्ट्रिय सञ्चिती कमजोर हुनु हुन्न । कर्णाली मात्र होइन, समग्र बाह्य लगानीमा बन्न लागेका राष्ट्रहितका आयोजनाहरूको पुनर्विश्लेषण हुन जरुरी छ, अबको युग नेपाली गरिब र कमजोर छन् भनेर व्याख्या गरियो भने त्यो सर्वथा इतिहासप्रति गद्दारी गरेको ठहरिनेछ । नेपाली कमजोर छन्, व्यावसायिक र प्राविधिक नेपालीहरू छैनन्, लगानीकर्ताहरू छैनन्, देशको सम्पदाको भरपूर उपयोगको लागि नेपालीहरू सक्षम छैनन् भनेर व्याख्या गर्ने राजनीतिक नेतृत्वको पत्तासाफ हुन जरुरी छ र त्यो इतिहासले गरेर देखाउने पनि छ । शिक्षा, स्वास्थ्य क्षेत्रमा देखिएका माफिया संरक्षणमा केपी ओलीले गरेको गल्ती दोहोर्याउने खालको नेतृत्व अब नेपाली जनतालाई मान्य हुने छैन । डाक्टर गोविन्द केसीको सत्याग्रह केही हदसम्म सम्बोधन भइसकेको अवस्थामा अब उनीजस्ता व्यावसायिक र प्राविधिकहरूलाई फिल्डमै उत्रेर आन्दोलन गर्नुपर्ने परिस्थिति अन्त्यको लागि अबको सरकारले स्वास्थ्यजस्तो संवेदनशील क्षेत्रमा प्राथमिकताको निर्धारण र परिणाममुखी योजना कार्यान्वयन गर्न जरुरी छ, नत्र समस्याले उही विकराल रूप लिनेछ र सरकार आलोचनाको तारो बन्नेछ । समग्रमा भन्दा, आगामी सरकारसँग सम्भावनाभन्दा चुनौती धेरै छन्, पहिलो चुनौती त केपी ओलीजस्तो निडर र निर्भय बन्नु नै हो । प्रश्न उठ्न सक्छके ओली देशको लागि चाहिने नेतृत्व भए नयाँ सरकार किन त ? यसको सहज उत्तर छ, उनी सीमित रूपमा निर्भय र निडर थिए, केही देशका समस्या उनीबाट सम्बोधन हुने सम्भावना थिएन र त्यसैको लागि सरकार परिवर्तनको आवश्यकता परेको हो । आन्तरिक एकता सुदृढीकरण गर्नु पहिलो चुनौती हुनेछ, जसमा ओली अनुत्तीर्ण भएका थिए । राष्ट्रिय महत्त्वका आयोजनाहरू देशकै इफोर्टमा बनाउने र बाह्य कूटनीतिको सन्तुलन मिलाउने जस्ता चुनौतीहरू ओलीले गर्न नसकेका तर जनताले उनीबाट आशा राखेका चुनौतीहरू हुन् । स्वाभाविक रूपमा राजनेता बन्ने रेसमा दौडिरहेका ओली र प्रचण्डमध्ये को खरो थियो र को शालीन तर समाधानमुखी थियो भनेर प्रमाणित गर्ने जिम्मा अबको सम्भावित नेतृत्व पुष्पकमल दाहालको हातमा छ ।"
ट्रम्पको विश्व दृष्टि र चीन,"अमेरिका आफ्नो इतिहासमा सबैभन्दा त्रासद असुरक्षाको स्थिति बेहोरिरहेको छ । विश्व व्यवस्थाको नेतृत्व गरिरहेको अमेरिकाको असुरक्षाले विश्व व्यवस्थाको स्थिरतालाई संकटको स्थितिमा पुर्याइरहेकाले अमेरिकाको महानतालाई पुनस्र्थापना गर्न त्यसको बलमा स्थिर विश्व व्यवस्थाको निर्माणलाई आफ्नो उम्मेदवारीको लक्ष बताउँदै आएका डोनाल्ड ट्रम्पले अन्ततः राष्ट्रपति पदको लागि रिपब्लिकन दलको मनोनयन प्राप्त गरे । एक वर्ष लामो कठिन र संघर्षपूर्ण मनोनयन अभियानका क्रममा ट्रम्पले उनको पार्टीभित्र र बाहिर जति दबाब, तनाव, विरोध, घृणा र अपमान बेहोरे, सम्भवतः अमेरिकाको इतिहासमा कुनै अन्य उम्मेदवारले बेहोरेनन् । सर्वोच्च अदालतका न्यायाधीश रुथ बादेर गिन्सबर्गदेखि सन् २०१२ को राष्ट्रपति पदका रिपब्लिकन उम्मेदवार मिट रोम्नी, रिपब्लिकन सिनेटर टेड क्रुजहरूद्वारा भएको उनको कटु आलोचना र विरोधले यसको झल्को दिन्छ । दुई कार्यकालको लागि निर्वाचित जर्ज डब्लू बुसले त आफू रिपब्लिकन दलको तर्फबाट निर्वाचित अन्तिम राष्ट्रपति हुन पुग्नेसम्म भन्न पुगे । आगामी नोभेम्बरसम्म यो विरोधको क्रम अझ तीखो र धारिलो हुने सम्भावना नकार्न सकिँदैन । मनोनयनको मितिसम्म आइपुग्दा पार्टीका प्रमुख नेताहरूको स्तरमा समेत यस्तो विरोधबीच सामान्यतया मनोनयन सम्भव हुँदैन, तर पार्टीभित्र र आम जनस्तरमा समेत ट्रम्पको पक्षमा अत्यन्त ठूलो र शक्तिशाली समर्थनको लहरले पार्टी संरचनाले उनको मनोनयन अस्वीकार गर्न सकेन । राष्ट्रपति पदको लागि रिपब्लिकन पार्टीको मनोनयन स्विकार्दै जुलाई २२ मा ओहायो राज्यको क्लिभल्यान्डमा सम्पन्न सो दलको अधिवेशनमा डोनाल्ड ट्रम्पले आफ्नो उम्मेदवारीको औचित्य प्रस्तुत गर्दै उदार, सहृदयी तर कानुन र व्यवस्थासहितको अमेरिकाको' पक्षमा उभिएको बताए । आफ्नै मुलुकभित्र आफ्ना प्रहरीहरूमाथि आक्रमण भइरहने, अमेरिकी सहरहरूमा आतंकवाद मौलाइरहने, अमेरिकी जीवन प्रणालीमाथि आक्रमण भइरहने अवस्थामा यस्तो खतरालाई गहिरोसँग आत्मसात नगर्ने र आफ्ना नागरिकहरूको जीवन रक्षाको प्रथम दायित्व बहन गर्न नसक्ने कसैलाई यो मुलुकको नेतृत्व गर्ने अधिकार छैन' भनेर पनि उनले सो अवसरमा दाबी गरे । राष्ट्रपति ओबामाको गृहराज्य सिकागोमा मात्रै यो वर्ष दुई हजार जनता आपराधिक हत्याको सिकार भए । गत वर्षको तुलनामा ड्युटीमा खटिएका प्रहरीहरूको हत्या हुने क्रममा यो वर्षको यति अवधिमा मात्रै ५० प्रतिशतले वृद्धि भएको छ भन्ने उनको टिप्पणी थियो । अमेरिकाले आफ्नो भूमिबाट निस्कासनको आदेश दिएका आपराधिक पृष्ठभूमिका एक लाख ८० हजार अवैध आप्रवासीहरू सडकमा खुलारूपमा अमेरिकी जनताको शान्ति र अमनमाथि खतरा बनेर घुमिरहेका छन् । यो वर्षको आधा अवधि नपुग्दै सीमा अतिक्रमण गरेर अमेरिका आउने अवैधानिक आप्रवासीहरूको संख्या गत वर्षको भन्दा बढी भइसकेको छ । अवैधरूपमा दसौँ हजारको संख्यामा आएका उनीहरूले खुलारूपमा बस्न पाएका कारण अमेरिकाका आफ्ना वैध नागरिकहरूको सुरक्षा, हित र कल्याणमाथि खर्च गरिनुपर्ने साधन र स्रोतमाथि ठूलो दबाब परिरहेको छ' ट्रम्पले भने । चीनलगायतका विदेशी भूमिमा स्थापित अमेरिकी उद्योग र प्रतिष्ठानहरूलाई अमेरिकामै फिर्ता ल्याएर मुलुकमा व्यापक रोजगार र आर्थिक गतिशीलता निर्माण गर्ने लक्ष बताइरहेका ट्रम्पले सो अवसरमा सन् २०१५ मा मात्रै अमेरिकाको व्यापार घाटा आठ सय अर्ब डलर रहेको बताए । राष्ट्रपति ओबामाको कार्यकालमा राष्ट्रिय ऋणमा दोब्बर वृद्धि भई त्यो १९ हजार अर्ब डलर पुगेको, अमेरिकाका आधारभूत संरचनाहरू तेस्रो विश्वका मुलुकहरूको जस्तै लथालिंग भएको र साढे चार करोड अमेरिकीहरू राहतको खाद्यवस्तुमा निर्भर रहेको पनि उनको भनाइ थियो । सँगै उनले राष्ट्रपति ओबामाको कार्यकालमा कसरी अफ्रिकी अमेरिकी परिवारमा गरिबी र बेरोजगार बढिरहेको छ भन्ने आँकडा प्रस्तुत गरेका थिए । ट्रम्पको विदेश नीतिका केही परिवर्तनकारी लक्ष राजधानी वासिंटनस्थित एक होटेलमा आफ्नो परराष्ट्र नीतिसम्बन्धी प्रमुख नीतिगत भाषण गर्दै अप्रिल २७ मा डोनाल्ड ट्रम्पले पहिला अमेरिका' आफ्नो प्रशासनको सबैभन्दा प्रमुख नीतिगत लक्ष हुने र यसको प्राप्तिको लागि विगतका आफ्ना गौरवपूर्ण ऐतिहासिक उपलब्धिहरूबाट सिक्दै र त्यसलाई पुँजीकृत गर्दै अगाडि बढ्ने संकल्प बताएका छन् । तर उनको भनाइ छ अमेरिका फस्र्ट' भन्ने नीति भनेको दोस्रो विश्वयुद्धअघिको जस्तो एकान्तवास होइन । यो कुनै विगतको कालखण्डको अनुशरण होइन, संसारमा भएभरका सबै कुराको ठेक्का लिनुभन्दा पहिला अमेरिकाको वर्तमान चुनौती र आवश्यकताको ध्यान राखिनुपर्छ । चीनजस्तो उत्साही, सक्षम, परिश्रमी, लक्षसमर्पित र विराट् सम्भावना राख्ने राष्ट्रको छिमेकी भइरहन, ऊसँग सहकार्य गरिरहन र परस्पर समृद्धिका अवसर साटासाट गरिरहन अमेरिकालगायत क्षेत्रका चीनका छिमेकी राष्ट्रहरूसमक्ष ठूलो कूटनीतिक र रणनीतिक कौशल र क्षमता प्रदर्शनको विकल्प छैन । असुरक्षित र अस्तव्यस्त अमेरिकाले स्थिर विश्व व्यवस्थाको नेतृत्व गर्न सक्दैन । बाराक ओबामाको राष्ट्रपतित्वअन्तर्गत हिलारी क्लिन्टनको विदेश नीतिको गलत प्राथमिकता र रणनीतिका कारण सन् २००९ ताका दुनियाँमा अस्तित्वमै नरहेको इस्लामिक राष्ट्र आज विश्वको सबैभन्दा ठूलो खतराको रूपमा आएको छ । लिबिया स्थिर थियो, इजिप्टमा शान्ति थियो, इराकमा हिंसा घट्दै गइरहेको थियो, तर आज इराक, सिरिया, लिबिया, इजिप्ट जताततै हिंसा, अराजकता र आतंकवाद छ । लिबियामा स्वयं अमेरिकी राजदूत र उनका कर्मचारीहरू निरीहरूपमा मृत्युवरण गर्न बाध्य भए, तर हामी विश्वको प्रहरी हुने रहर पालेर बसेका छौँ', ट्रम्पको भनाइ छ । मुलुकभित्र गरिबी र हिंसा तथा मुलुकबाहिर जताततै विनाश र आतंकको यो स्थितिविरुद्ध आफ्नो घर, सीमा र छिमेकको सुरक्षा तथा आतंकवादविरुद्धको सुरक्षालाई कानुन, व्यवस्था, आर्थिक वृद्धि, रोजगारका उन्नत अवसरहरू विकासद्वारा सुरक्षित अमेरिकासहितको सुरक्षित र स्थिर विश्वको लागि आफ्नो नेतृत्वको अपरिहार्यता प्रस्तुत गर्दै डोनाल्ड ट्रम्पले सो अधिवेशनमा दाबी गरे म अमेरिकी जनताको आवाज हुँ र म यो सबै चुनौतीको सामना गर्दै अमेरिकाको महानता पुनस्र्थापना गर्ने महायात्राको नेतृत्व गर्न सर्वथा योग्य र सक्षम पात्र हुँ ।' आफ्ना नागरिकलाई अपराध, हिंसा, दण्डहीनता र आतंकवादबाट मुक्ति दिने, जात र रङका आधारमा भेदभाव हुन नदिने कुराको प्रत्याभूति गर्नु नै आफ्नो उम्मेदवारीको औचित्य रहेको पनि उनले बताए । आफ्नो प्रशासनअन्तर्गत अमेरिकी विदेश नीतिमा आमूल परिवर्तन हुने प्रस्ट गर्दै ट्रम्पले भनेका छन् अमेरिकासँग अन्य मुलुकहरूलाई उपदेश दिने कुनै अधिकार छैन । त्यसमाथि आफ्नो घरभित्रको भद्रगोल ठीक नपारी अन्य मुलुकहरूको नीतिबारेमा बोल्न त नितान्त अनुचित हो भन्ने उनको भनाइ जुलाई २० मा न्युयोर्क टाइम्समा प्रकाशित छ । स्मरणीय छ, ट्रम्पले अमेरिका र युरोपीय राष्ट्रहरूको शक्ति, एकता र विश्वासको प्रतीकको रूपमा रहेको उत्तर एट्लान्टिक सन्धि संगठन (नाटो) लाई औचित्यहीन र असान्दर्भिक संगठन बताउँदै आएका छन् । नाटोको विधानअनुसार कुनै सदस्य राष्ट्रमाथि आक्रमण भएमा त्यस्तो आक्रमणकारी राष्ट्रविरुद्ध सबै राष्ट्रको सैनिक दायित्व निर्माण हुन्छ । सोही सन्दर्भमा इस्टोनिया, ल्यात्भिया र लिथुआनिया जस्ता पूर्व सोभियत संघको विघटनपछि जन्मिएका नाटो सदस्य राष्ट्रहरूमाथि रूसले आक्रमण गरेमा उनको नीति के हुनेछ भन्ने प्रश्नको उत्तरमा ट्रम्पले भने त्यस्तो स्थितिमा ती मुलुकहरूको रक्षाको लागि अमेरिकी सेना पठाउनुभन्दा पहिले उनीहरूले नाटोमा गरेको योगदानको समीक्षा गरिने र उनीहरूले आफ्नो दायित्व निर्वाह गरेको अवस्थामा मात्रै अमेरिका उनीहरूको मद्दतको लागि जानेछ ।' अमेरिकाका भूमण्डलीय लक्षहरूलाई उसको आर्थिक क्षमतासँग तालमेल मिलाइएन भने त्यो दिगो हुन सक्दैन । त्यसैले अमेरिकाले आफ्नो सुरक्षाको लागि आफ्नो सेनालाई आफ्नै भूभागमा तैनाथ गरिनु सबैभन्दा भरपर्दो र मितव्ययी रणनीति हो भन्ने उनको भनाइ छ । यसले मूलतः अमेरिकाको एसिया र युरोपमा तैनाथ अमेरिकी सैन्य अड्डाहरूको भविष्यबारे गम्भीर प्रश्न उठेको छ । अमेरिकाका आणविक हतियार पुराना भइसकेका र आवश्यक पर्दा तिनले काम गर्नेनगर्नेमा समेत सुनिश्चित हुन नसकिने भएकाले त्यसको आधुनिकीकरण गर्नेसमेत उनले बताएका छन् । न्युयोर्क टाइम्सका पत्रकारहरूसँगको एउटा अन्तक्र्रियामा ट्रम्पले भनेका छन् अमेरिका आफ्नो प्राथमिकता चयनमा प्रस्ट नभएकाले समस्यामा परेको छ । उनी भन्छन् इस्लामिक स्टेटको खतरनाक चुनौतीसामु सिरियाली राष्ट्रपति बसर अल असद केही होइनन्, तर अमेरिका असदसँगको झमेलामा मुछिइरहेको छ । ट्रम्पको चीन नीति ट्रम्पका अनुसार क्यानाडा र मेक्सिको पछि चीन अमेरिकाको तेस्रो ठूलो व्यापारिक साझेदार राष्ट्र हो । उनको भनाइ छ अमेरिकाको चीनसँगको प्रतिस्पर्धा आर्थिक हो । लामो समयदेखि यो प्रतिस्पर्धामा अमेरिका निरन्तर पराजित भइरहेको छ र यो पराजयको पछाडि अमेरिकी प्रविधिको चोरी, मुद्रा अवमूल्यनलगायतका चीनद्वारा हुने अस्वस्थ व्यापारिक प्रतिस्पर्धा हो । डोनाल्ड ट्रम्पका एक सल्लाहकार पिटर नाभार्रोअनुसार चीनले विश्व व्यापार संगठनको सदस्यता प्राप्त गरेर दुई मुलुकबीचको व्यापारमा सहजीकरण भएपछि अमेरिकाका ७० हजार कारखानाहरू बन्द भए, अमेरिकीहरूको जीवनस्तरमा सुधार अवरुद्ध हुन पुग्यो, कुल गार्हस्थ उत्पादनको औसत दरमा ५० प्रतिशतले ह्रास आयो । दुई करोड अमेरिकीहरू उन्नत रोजगारको अवसरबाट वञ्चित भए । यो अवधिमा अमेरिकाको चीनसँगको ऋण बढेर दुई हजार अर्ब डलर पुगिसकेको छ । मूलतः निर्वाचन प्रयोजनकै लागि ट्रम्पद्वारा लिखित पुस्तक क्रिपल्ड अमेरिका हाउ टु मेक अमेरिका ग्रेट अगेन नामक पुस्तकमा ट्रम्पले नाभार्रोकै जस्तो कुरा उल्लेख गरेका छन् । डोनाल्ड ट्रम्प भन्छन् फ्री ट्रेड फेयर ट्रेड हुन सकेन भने त्यो बेइमानीको घर बन्न पुग्छ । सस्ता र अवैध रूपमा मूल्य घटाइएका सामानहरूको बाढी अमेरिकाभित्र हुलिदिएर चीनले अमेरिकाविरुद्ध व्यापार युद्ध सञ्चालन गरिरहेको छ । चिनियाँ विदेश मन्त्रालयले ट्रम्पको आरोपप्रति असहमति त जनाएको छ । रोयटर्सका अनुसार सो सम्बन्धमा विदेश मन्त्रालयका प्रवक्ता लु काङले भनेका छन् तपाईंहरू हाम्रामाझ हुनुहुन्छ र हामी तपाईंहरूमाझ छौँ । दुवै मुलुकबीच तनाव र विवाद छन्, तर साविकका संयन्त्रहरूमार्फत नै हामी यसलाई समाधान गर्न सक्छौँ । अत्यन्त बलियो नीतिगत आधारभूमि निर्माण नगरीकन चीन र अमेरिकाबीचको जस्तो विराट् र सघन व्यापारिक सम्बन्ध व्यवस्थापन गर्न सकिँदैन ।' प्रवक्ता लुको अत्यन्त शालीन कूटनीतिक भाषामा आएको प्रतिक्रियाको तुलनामा पिपुल्स डेली र ग्लोबल टाइम्स जस्ता समाचार पत्रहरू अलि कठोर छन् । यहाँ के विचारणीय छ भने राष्ट्रपति पदकी अर्की प्रत्याशी हिलारी क्लिन्टनको चीनसँगको मतभेद उनी विदेशमन्त्री हुँदैदेखि धेरै तीखो, प्रखर र सशक्त छ । क्लिन्टनको चीनसँगको विमतिको आधार आर्थिक मात्र नभएर बृहत् राजनीतिक र सामरिक विषय र क्षेत्रसँग सम्बन्धित छ, तर ट्रम्पको त्यस्तो विमति आर्थिक सवालमा मात्रै केन्द्रित छ । अन्य मुलुकको आन्तरिक मामिलाबारे बोल्ने अधिकार अमेरिकालाई नभएको भन्दै आएका ट्रम्प चीनको लागि हिलारीभन्दा राजनीतिक र रणनीतिक रूपमा बढी सहज र सहयोगी हुन सक्छन् । राष्ट्रपति पदमा विजय हासिल गर्न सफल भए भने ट्रम्पले बुझ्दै जानेछन् आफ्नो मुलुकको महानता, सुरक्षा र समृद्धिप्रति उनको जस्तै प्रतिबद्धता चीनप्रति चिनियाँ राष्ट्रपति सी जिनपिङ र अन्य प्रमुख नेतृत्व पंक्तिका व्यक्तिहरू र उनीहरूका पूर्वाधकारीहरूमा रहेकै कारण चीन आजको हैसियतमा आइपुगेको हो । दक्षिणी चीन सागर र पूर्वी चीन सागरका विवादित क्षेत्रहरूसम्बन्धी सवाललाई आधार मानी आफूमाथि जताततैबाट रणनीतिक घेराबन्दी भएको अनुभव चीनले गर्ने अवस्था आयो र त्यसमाथि व्यापारिक युद्ध पनि थपियो भने चीनमा उठ्ने उग्र राष्ट्रवादको लहर थामिराख्न चिनियाँ नेतृत्वलाई पनि सम्भव छैन । स्वाभाविक रूपमा, आन्तरिक असन्तोष व्यवस्थापन गर्ने विभिन्न रणनीति, विधि र कार्यपद्धतिबारे चीन त्यति अभ्यस्त छैन । कुनै निर्णय प्रक्रियामा प्रवेश गर्न, निष्कर्षमा पुग्न र त्यसलाई कार्यान्वयनमा लैजान चिनियाँ राजनीतिक नेतृत्वसमक्ष उन्नत र समृद्ध प्रजातान्त्रिक मुलुकहरूमा जस्तो विभिन्न जटिल प्रक्रियाहरू पूरा गर्दै अनुमोदनका प्रक्रियाहरूमा प्रवेश गर्ने अभ्यास नभएकै देखिन्छ । त्यसैले आपसी विवादका विषयहरूमा अमेरिका र क्षेत्रका मुलुकहरूले चीनसँग खुला छलफल गरेर एउटा निष्कर्षमा पुग्न र आपसी छलफल र परामर्शका संयन्त्रहरूमा चीनलाई संलग्न गराइराख्न सकेनन् भने चिनियाँ राजनीतिक नेतृत्व, जनमुक्ति सेना र जनतामाझ उठ्न सक्ने उग्र राष्ट्रवादी धार थामिनसक्नु भएर उठ्ने सम्भावना नकार्न सकिँदैन । त्यो स्थिति चीन, अमेरिका र क्षेत्रका मुलुकहरू कसैको पनि हितमा हुने छैन । अमेरिका, जापान, दक्षिण कोरिया मात्रै होइन, सिंगापुरजस्तो नगर राष्ट्र पनि चीनको लागि आदर्श नमुना राष्ट्र रहेका हुन् । उनीहरू अझै चीनको लागि नमुना राष्ट्र बनिरहने सामथ्र्य राख्छन् । चीनजस्तो उत्साही, सक्षम, परि श्रमी, लक्षसमर्पित र विराट् सम्भावना राख्ने राष्ट्रको छिमेकी भइरहन, ऊसँग सहकार्य गरिरहन र परस्पर समृद्धिका अवसर साटासाट गरिरहन अमेरिकालगायत क्षेत्रका चीनका छिमेकी राष्ट्रहरूसमक्ष ठूलो कूटनीतिक र रणनीतिक कौशल र क्षमता प्रदर्शनको विकल्प छैन । तर यसको अर्थ संसारको सबैभन्दा पुरानो र समृद्ध सभ्यताको निरन्तरतालाई प्रतिनिधित्व गर्ने डेढ अर्ब जनसंख्याको मुलुकको सुख, शान्ति र स्वाभिमानसहितको समृद्धि सुनिश्चित गरिरहन चीनले कम कूटनीतिक र रणनीतिक कौशल र क्षमता प्रदर्शन गर्नुपर्छ भन्ने भने होइन । भट्टराई नेपाल इन्स्टिच्युट फर स्ट्र्याटिजिक स्टडिजसँग आबद्ध छन् ।"
चारजना फुटबलरसँग रात बिताएको एक मोडलको खुलासा,"एजेन्सीः एक अर्जेन्टिनी मोडलले अन्तर्राष्ट्रिय फुटबलकै दुई चिरप्रतिद्वन्द्वी क्लब रियल म्याड्रिड र बार्सिलोनाका दुईदुईजना फुटबलरसँग रात बिताएको खुलासा गरेकी छन् । एक स्पेनिस टेलिभिजन रियालिटी शोकी चर्चित मोडल सामिरा सलोमीले दुई कट्टर प्रतिद्वन्द्वी क्लबका फरकफरक खेलाडीसँग रात बिताएको खुलासा गरेकी हुन् । सलोमीले चारमध्ये रियल र बार्सिलोनाका एकएक खेलाडीको नाम सार्वजनिक गरे पनि अन्य दुई खेलाडीको नाम भने गोप्य नै राखेकी छन् । सलोमीले रियल म्याड्रिडका फ्रान्सेली स्ट्राइकर करिम बेन्जेमा र जर्मन क्लब बोरुसिया डर्टमन्डका स्पेनिस डिफेन्डर मार्क बाट्र्रा (उनी एक महिना अघिसम्म बार्सिलोनामै थिए) सँग आफूले बेड सेयर गरेको बताएकी हुन् । उनले अन्य दुईजना खेलाडीको नाम सार्वजनिक नगरे पनि ती खेलाडी युवा, सुन्दर र धनी रहेको बताएकी छन् । एक स्पेनिस मासिक पत्रिकालाई दिएको अन्तर्वार्तामा सलोमीले भनेकी छन्, मैले चारजना फुटबलरसँग बेड सेयर गरेकी छु । तीमध्ये दुईजना रियल म्याड्रिड र दुई बार्सिलोनाका खेलाडी हुन् । उनले ती चारैजना फुटबलरबाट आफू निकै प्रभावित रहेको पनि बताएकी छन् । भाग्यवश ती चारैजना खेलाडी निकै अनुभवी र उत्कृष्ट थिए, उनले भनेकी छन् । सलोमीले तीमध्ये केही फुटबलरसँग आफ्नो अहिले पनि सम्बन्ध रहेको बताएकी छन् । २५ वर्षीया सलोमीले आफू फुटबल खेलभन्दा पनि खेलाडीप्रति मात्रै आकर्षित हुने गरेको बताएकी छन् । मलाई फुटबल हैन, फुटबलर मन पर्छ, उनले भनेकी छन्, केही फुटबर अझै पनि मेरो सम्पर्कमा छन् तर मलाई खेलाडीसँगको सम्बन्धप्रति भने विश्वास छैन । गत महिनामात्रै बार्सिलोनाबाट बोरुसिया पुगेका २५ वर्षीय बाट्र्रा अहिले मेलिसा जिमिनेजसँग सम्बन्धमा छन् । यसैगरी २८ वर्षीय बेन्जेमाको नाम पनि अहिले एक्सेल विट्सेलसँग जोडिने गरेको छ ।"
