शीर्षक,विवरण
विप्लव माओवादी र वाम लप्फाजी,"अपार जन र धनसम्पदाको संहार गरेको कथित महान् जनयुद्धको महिमामण्डन गर्दै नेकपा माओवादी विप्लव ले यही फागुन १ गते काठमाडौंमा जनयुद्ध दिवसको दिन आठौं महाधिवेशन उद्घाटन गरेको छ । माओवादी नामको पार्टीका नाममा सुरु गरिएका उग्रवादी, अतिवादी, दुस्साहसवादी र सतही राजनीतिक गतिविधिको सैद्धान्तिक जग नै नभएको यस लेखकको ठम्याइ थियो र छ । भाटे कारबाहीजस्ता सतही क्रियाकलापका भरमा परेर तत्कालीन माओवादी क्रियाकलापको उत्तराद्र्ध कालसम्म एकोहोरा भजनमण्डली कथित बुद्धिजीवीहरू अहिले पश्चात्तापपूर्ण रोइलो गरिरहेका छन् । अझै पनि माओवादी नामका विप्लवलगायत कम्युनिस्ट नामका उग्रवादी, अतिवादी पार्टीहरू विगतकै नरसंहारी, जनधनको आमध्वंसकारी गतिविधिको पुनरुक्तिमा लागेको देखिन्छ । तिनले फेरि सोझासीधा सर्वसाधारण युवालाई बेवारिसे र व्यर्थको मृत्युपथमा फेरि आकर्षित गर्न सक्ने खतरा देखिन थालेको छ । उद्घाटन सत्रका प्रमुख वक्ता विप्लवले दुई दसकअघिकै जस्तो नरसंहारकारी सशस्त्र युद्धप्रति रोमान्टिक मोह प्रदर्शन गरे । उनले राइफल र जीपीएमजी बोक्न तयार हुनुपर्ने कुरा सगर्व र सगौरव उद्घोष गरे । त्यसमा थप एकीकृत जनक्रान्ति गर्ने विषय जोडे पनि त्यो आम जनतामा भ्रम छर्ने वाम लप्फाजीबाहेक नभएको देखियो । जनयुद्ध गरेर हतियारको बलमा कसैलाई पनि किमार्थ निषेध गर्न सकिने रहेनछ भन्ने आफ्नै घुँडाका पाङ्ग्रा र गोलीगाँठाका गेडी खुस्किएपछि माओवादीले थाहा पाएको थियो । त्यसरी थाकेर, गलेर र हत्तुहैरान भएर शान्तिपूर्ण राजनीतिक मैदानमा अवतरण गरेको विगत माओवादीको नियति देखेर पनि विप्लव त्यसलाई मान्न तयार देखिएन । २०६३ को ऐतिहासिक जनक्रान्ति सम्पन्न भएर एउटा सम्झौतामा पुगेर टुंगिएको थियो तर उक्त आन्दोलन र क्रान्तिलाई निरन्तरता दिन आफ्ना लडाकासहित आम जनतालाई सशक्त आह्वान गर्दा पनि कामरेड प्रचण्डको बोली एक पैसामा पनि बिकेन । जनयुद्धताका ८० प्रतिशत नेपाली भूभाग कब्जा गरेको फुईं छाँट्ने विप्लव माओवादीलाई अहिले उही ठाउँमा उक्त पार्टी नामको झारपातसमेत झरेको थाहा हुनुपर्ने हो । अलिकति राजनीतिक चेत र चिन्तन भएको मानिस किराफट्यांग्रासरि माओवादीका नाममा मर्न चाहँदैन । यो बेला राजशाही निरंकुश पञ्चायती कालरात्रिको अवस्था होइन । अहिले देश, जनता र जनजीविकाको लागि संगठित रूपमा राजनीतिक काम गर्ने अनेक बाटा छन् । काठमाडौं जान अहिले पिच बाटो, कच्ची बाटो, घोडेटो बाटो, सात घुम्ती र चौध घुम्तीको बाटो आदि अनेक बाटा र मार्गहरू खुला छन्, तर माओवादी विप्लव अक्कर, भीर, रागेभिर र बिनबित्थामा लडिमर्ने र मराउने बाटो खोजेर हिँड्दैछ । आफ्ना पार्टी समर्थक विद्यार्थीको शून्यप्रायः अवस्थालाई ध्यानमा राखेर आसन्न निर्वाचनको माहोल बिथोल्न एकाध युवा परिचालन गरेर फेरि पुरानै आतंक कायम गर्न विप्लव पार्टी लागिरहेको देखिन्छ । त्यसैले अहिले पनि विगत माओवादी शक्तिको धमास दिनेहरूले माओवादी नामको अहिले शिथिल, सुस्त र शून्यप्रायः रहेको टड्कारो अवस्था नबुझेको ठहर्छ । त्यति मात्र होइन, प्रधानमन्त्री हुँदा वा नहुँदा अनेक छलछाम र प्रपञ्च रचेर प्रचण्डले शस्त्रबलका भरमा बारम्बार राज्यको शासकीय सत्ता कब्जा गर्न नखोजेको हो र ? विगतजस्तै सबै शत्रु देख्ने रोगग्रसित विप्लवले उद्घाटन सत्रमा गालीको बौछार गर्न कसैलाई बाँकी राखेनन् । अर्थात् उनका बोलीबाट विगत झैं सक्कली कम्युनिस्ट, क्रान्तिकारी र इमानी हामी मात्र हौं भन्ने अति अहंवादी उद्घोष बोध हुन्थ्यो । पाँच महिनासम्म नेपाल र नेपालीलाई पछार्न भारत प्रायोजित घोर अमानवीय नाकाबन्दीलाई ओली सरकार र आम नेपाली जनताको एकीकृत प्रयासबाट निस्तेज पारेको देखिदेखि विप्लवले खसीबाख्री एउटै धोक्री पाराले सबै पार्टीलाई पाँडे गाली गर्न भ्याए । मन्तव्यका क्रममा नेताहरूले उग्रवाद, अतिवाद तथा भावी दिनमा फेरि नेपाली समाजलाई आतंकको अग्निकुण्डमा होम्ने स्पष्ट संकेत दिए । जसरी विगत कालमा प्रचण्ड र बाबुराम नेतृत्वले संसारमा वैज्ञानिक समाजवाद नै आएको छैन, त्यो समाजवाद हामी मात्र ल्याउन सक्छौं र संसारमा सक्कली कम्युनिस्ट हामी मात्र हौं भन्थे । उनीहरू आफूलाई एक्लो वीर ठान्थे, शस्त्रबललाई शीर्ष स्थानमा राख्थे, वर्गीय आन्दोलन उठाउन धेरै समय लाग्ने भएकाले जात, भात, नाक र नश्लको राजनीतिलाई सर्वोपरि ठान्थे, माक्र्सवादी वैज्ञानिक नियमसंगत सामाजिक परिवर्तन अस्वीकार गर्थे, उनीहरू त्यसबेला मात्रात्मक हुँदै गुणात्मक परिवर्तनलाई निषेध गर्थे, उनीहरू अराजकता, अन्योल र अस्थिर स्थितिभित्रबाट छलाङ मार्नेजस्तो यान्त्रिक तथा अमाक्र्सवादी दृष्टिकोण राख्थे । ठीक त्यस्तै खालको नीति, सिद्धान्त, कार्यदिशा र कार्यनीतिक दृष्टिकोण प्रायः सबै माओवादी नेता वक्ताहरूले बताएका थिए । कहाँसम्म भने स्थायी समितिका सदस्य वक्ताहरूको बोलीमा अबौद्धिक प्रस्तुति गरेको पनि सुनियो । तिनले कथित जनयुद्धमा मारिएका मात्र सहिद हुन् भन्ने आशयका साथ सहिदप्रति श्रद्धाञ्जली प्रकट गरे । हजार सिद्धान्तभन्दा एक व्यवहार धेरै प्रभावशाली हुन्छ भन्ने तिनले बिर्सेजस्तो भान हुन्थ्यो । माक्र्सवादी शब्दावलीभित्र वैज्ञानिक र वस्तुनिष्ठ दृष्टिकोण हुन्छ । जनमतमार्फत सामाजिक परिवर्तन गर्ने अनुकुल अवस्थामा हतियार उठाउन रहर गर्नु भनेको क्रान्ति र परिवर्तनलाई भड्खालोमा हाल्नु हो । यस्ता कृत्यले कम्युनिस्टका नाम र नेतृत्वमा कम्युनिस्टलाई नै बद्नाम गर्नु हो । कम्युनिस्ट नामका उग्रवादबाट आन्दोलन नै धराशायी भइरहेको देखीदेखी फेरि त्यही गल्ती दोहोर्याउनु अर्को चिहान खन्नु हो । त्यसलाई सिर्जनात्मक तथा व्यावहारिक रूपमा उदाहरणसहित अभिव्यक्त गर्दा आम जनतामा गहिरो प्रभाव पनि पर्छ तर प्रायः नेपाली कम्युनिस्टहरू रटिरटाउ शब्द मात्रै फलाकिरहेका हुन्छन् तर तिनको अर्थ, आशय र तात्पर्यका बारेमा धेरैजसो आफैं अस्पष्ट पनि देखिन्छन् । त्यसैले एमाले अध्यक्ष केपी शर्मा ओलीले बोलीले होइन व्यवहारले एमाले हुन, देखिन र जनताको मन जित्न आम कार्यकर्ता र नेतालाई आग्रह गरेका छन् । उनको आशय लप्फाजीका भरमा नेता र कार्यकर्ता हुन सकिन्न भन्ने नै हो । अहिलेजस्तो खस ब्राह्मण लक्षित एकोहोरो सत्तोसराप गर्नबाट यो पार्टी अलग रहेजस्तो लाग्थ्यो । विप्लवले यस खालका अति जातीय संकीर्णतालाई साँच्चो रूपमा परित्याग गरेको हो भने जाती कुरा हो । हुन त यस पार्टीले विगतका उग्रवादी सैद्धान्तिक, सांगठनिक तथा कार्यक्रमिक बाटो नसच्याई कुनै सफलता हात पार्ने छैन । माओवाद कसरी हो र हुन सक्छ ? यसलाई पुष्टि गर्ने विप्लवसित कुनै तर्क देखिँदैन । वाद भनेको सार्वकालिक, सार्वजनिन तथा सार्वभौमिक दर्शन, दृष्टिकोण, राजनीति, अर्थनीति र संस्कृति हो । माओले नै माओवाद भन्न रुचाएनन् । चीनको विशेष सन्दर्भ र परिस्थितिमा सिर्जना गरिएको माक्र्सवादको विशिष्ट पुनर्सिर्जन नै माओको विचार हो । माक्र्सवादजस्तो माओवाद किमार्थ वाद होइन । तर उग्रवादले कहिले गोन्जालोपथ भन्छ, कहिले नक्सलवाद भन्छ अनि प्रचण्डपथ पनि भन्छ र भन्यो । सामन्तवादमा जस्तो कम्युनिस्ट पार्टीमा प्रमुख नेतालाई देवत्वकरण गर्नेजस्ता चरम विकृति पनि कथित कम्युनिस्ट पार्टीहरूमा देखिन्छ । भारतीय नक्सलवादीहरू पनि जनयुद्धजस्तै वर्षगाँठ मनाउँछन्, तर ती सबै गर्व र गौरवपूर्ण दिवस क्रियाकर्म दिवसमा रूपान्तरण भइरहेका छन् । स्वयं माओले रूसी कम्युनिस्ट क्रान्तिको हुबहु नक्कल गर्ने कुराबाट टाढा रहेर मात्र चिनियाँ क्रान्ति सफल पारेका हुन् । देशीय र अन्तरदेशीय स्थिति परिस्थिति तथा पार्टीको आत्मगत र भौतिक अवस्था र स्थिति नहेरी सशस्त्र संघर्षलाई रहर र लहडको विषय बनाउँदा उग्रवाद असफल भएको विगतको जनयुद्धलाई नै राम्ररी नियाले पुग्छ । अनि यसैलाई पुनपुष्टि गर्नु भनेको अर्को नरसंहारको यात्रा सुरु गर्नु हो । हुँदाहुँदा मदन भण्डारीको प्रसंग उठाएर महामहिम राष्ट्रपति विद्यादेवी भण्डारीलाई समेत फतुर आरोप लगाउन पनि माओवादी नेताले भ्याए । जननेता मदन भण्डारीलाई संशोधनवादी गद्दार भनेर नथाक्ने विप्लव पार्टी अहिले आएर मदनको षड्यन्त्रपूर्वक हत्या गरेकोमा गोहीको आँसु चुहाउन थालेको छ । संसदीय व्यवस्था समूल समाप्त गरेर एक्कैचोटि वैज्ञानिक समाजवाद स्थापना गर्ने मनगढन्ते उद्घोष गर्ने यस पार्टीका नीति र नियति चरम उग्रवाद आधारित देखिन्छन् । समाज परिवर्तन गर्भस्थ शिशु धर्तीमा अवतरण गर्नुसरह हो । गर्भस्थ शिशुलाई अमूक व्यक्तिको हुटहुटी र हतारमा ५ वा ६ महिनामा जबर्जस्ती अवतरण गराउन खोजेजस्तै माओवादी विप्लव नेपाली समाजलाई जोरजबर्जस्तीपूर्वक परिवर्तन गर्ने सपनामा लट्ठ परेका छन् । माक्र्सवाद र यसका समाज परिवर्तनका नकारको नकार जस्ता यथार्थ, सत्य र वैज्ञानिक विषयलाई पूरै नजरअन्दाज गरेर रातारात वैज्ञानिक समाजवादको सपना बाँडेर युवा पुस्तालाई दिग्भ्रमित पारिरहेका छन् । द्वन्द्ववादले बहुआयामिक द्वन्द्व उजागर गरेको छ । वैचारिक, सैद्धान्तिक द्वन्द्वले सत्यापनसिद्ध गर्न ठूलो बल प्रदान गर्छ । मानिस मारेर विचार मार्न सकिन्न । जबसम्म समाज वर्ग रहन्छ र त्यसबेला वर्गीय विचार कायम रहन्छ । वैचारिक अध्ययन, छलफल र विमर्शबाट कन्फ्युसियस धर्मावलम्बी माओ माक्र्सवादी बनेका हुन् । विचार नमिल्नेबित्तिकै जीवनलीला समाप्त गरेर कथित माओवादी जनयुद्धका कारण कम्युनिस्टका नाममा १७ हजार निरपराध मानिस मारिए । माक्र्स, माओ, लेनिनले सशस्त्र संघर्षलाई रहर र लहडको विषय बनाएको पाइन्न । जनमतमार्फत सामाजिक परिवर्तन गर्ने अनुकुल अवस्थामा हतियार उठाउन रहर गर्नु भनेको क्रान्ति र परिवर्तनलाई भड्खालोमा हाल्नु हो । यस्ता कृत्यले कम्युनिस्टका नाम र नेतृत्वमा कम्युनिस्टलाई नै बद्नाम गर्नु हो । कम्युनिस्ट नामका उग्रवादबाट आन्दोलन नै धराशायी भइरहेको देखीदेखी फेरि त्यही गल्ती दोहोर्याउनु अर्को चिहान खन्नु हो । क्रान्ति नामका उग्र, अराजक, हिंसात्मक गतिविधिका पछाडि वैदेशिक प्रभाव नहोला भन्न सकिन्न । किनकि सारा परिवर्तनकारी र अग्रगामी शक्तिलाई एक ढिक्का हुन दिनु भनेको नेपालको समग्र प्रगतिको दरिलो आधार बन्नु हो । फुटाऊ र शासन गर नीतिबाट नेपाललाई कमजोर पार्न सकिने कतिपय छिमेकीको देखिन्छ । यसको लागि आन्तरिक र बाह्य शक्तिहरू नेपाली पार्टीहरूभित्र घूसपैठ गरिरहेका छन् र तिनले अनेक दर्घादिशा, दरदाम र दबाबमार्फत आन्तरिक फुट, विग्रह र विभाजनमार्फत नेपाली एकतामा भाँजो हालिरहेका छन् । अहिले यसको पछिल्लो संस्करण र अवतार विप्लव माओवादी हुनसक्छ ।"
विकास बजेट किन खर्च हुँदैन ?,"विकास बजेटको चर्चा हुँदा केही वर्षअघि त्रिभुवन विश्वविद्यालयले सञ्चालन गरेको स्नातकोत्तर तहका विद्यार्थीको लागि सञ्चालित राष्ट्रिय विकास सेवामा समावेश भएर पहाडी जिल्लाको माध्यमिक विद्यालयमा पढाउन जाँदा त्यो बेला चर्चित विकास खर्चको नमुना अहिले ५० वर्षपछिसम्म पनि यथावत् रहेको पाइएको छ । देशमा यस अवधिमा निर्दलीय पञ्चायत व्यवस्था, बहुदलीय संसदीय व्यवस्था, लोकतान्त्रिक गणतन्त्रको नाममा भएको भद्रगोलतन्त्र सबैमा विकास खर्च गर्ने परिपाटी समान रहेको छ । विकास खर्चको यो नमुनामा पहिलो वर्ष विद्यालय कम्पाउन्डभित्र माछापोखरी बनाउन कागजमा मात्र पोखरी बनाई त्यसबेलाको बजेट ५० हजार खर्च देखाई बिल भरपाइ मिलाउने काम गरियो । दोस्रो वर्ष विद्यालय कम्पाउन्डमा विद्यार्थीलाई खेल खेल्न ठाउँको अभाव र पोखरीमा पानी पनि नअडेको भनेर कागजी पोखरी पुर्न ५० हजार खर्च देखाई बिल भरपाइ मिलाउने काम गरियो । यसरी कागजमा विकास खर्च देखाई एक लाख रुपैयाँ सम्बन्धित सबै मिलेर भाग शान्ति जय नेपाल' गरियो । काठमाडौंको विकास यही मोडेलमा भइरहेको देखिएको छ । विकासका पूर्वाधार सडक, बिजुली, खानेपानी, टेलिफोन, केबल र फाइबरनेटलगायतका कार्य सार्वजनिक सडकमा नै राखिएका छन् । गुरुयोजना बनाएर सबै कार्य समन्वयात्मक तरिकाले एकैपटक गर्न सकिनेमा पालैपालो सडक खनेर सधैं जनतालाई दुःखकष्ट दिने र सरकारी ढुकुटीको ब्रह्मलुट गरिएको छ । जुन सरकार आए पनि यो काम यथावत् राखिनुमा जति जोगी आए पनि कानै चिरेका भएकाले हो । त्यस्तै आयल निगम, विद्युत् प्राधिकरण, खानेपानीलगायत अन्य सार्वजनिक संस्थाहरू र सरकारी राजस्व संकलन गरिने कार्यालयहरू, शान्तिसुरक्षाका निकायहरू र विकास योजना कार्यान्वयन गरिने कार्यालयहरूमा गरिने कार्य यही मोडेलमा भइरहेको पाइएको छ । पानीमा बसेको माछाले पानी खाएको थाहा हुन नसकेजस्तै राजस्व खान पल्केका भुरा र ठूला माछाले राजस्व खाइरहेका छन् । जनतामा आएको चेतना सञ्चारमा भएको प्रगति र पारदर्शिताले भुरा र ठूला माछाको पोल खुलिसकेको छ । समयले यिनीहरूलाई कठघरामा ढिलोचाँडो पुर्याउने नै छ । यसको लागि नीतिहरूको राजा राजनीति नै सुधार गरिनु पहिलो प्राथमिकता रहेको छ । निर्वाचन नभए बिनोभलेन्ट डिक्टेटर' ले यो काम अवश्यै गर्नुपर्नेछ । कुनै बेला सरकारी राजस्व खानु वा हिनामिना गर्नुलाई महापाप मानिन्थ्यो । समाजमा पाप, धर्म र सदाचारले नै व्यवहार गरिने चलन थियो । राज्यले जनताको जीउधन र धर्म तथा देशको सीमा सुरक्षालगायतका कार्य गर्न राजस्वको आवश्यकता पर्न गएको हो । राजस्व जनताबाट करको रूपमा र अन्य प्राकृतिक स्रोतको व्यवस्थापन तथा वैदेशिक सहयोग र ऋणबाट पनि राजस्व संकलन गरिएको पाइएको छ । जनताले खाइनखाई रगतपसिना बगाएर तिरेको राजस्व सदुपयोग गर्नु सरकारको कर्तव्य नै मानिएको छ । भारतीय उपमहाद्वीपमा हजारौं वर्षदेखिको हिन्दुबौद्ध सभ्यतामा राजस्वको सदुपयोगको नमुना नै प्रस्तुत गरिएको पाइएको छ । चीनका धार्मिक दूत हुयनसानले तत्कालीन मौर्यवंश राजा चन्द्रगुप्तलाई गद्दीमा बसाउने चाणक्यलाई भेट्दाको विवरण रोचक छ । चाणक्य साधारण खरको कुटीमा तेलको दियो बालेर पढिरहेका थिए । जब हुयनसान कुटीभित्र पसे चाणक्यले बलिरहेको बत्ती निभाएर अर्को बत्ती बालेको देखेर आश्चर्य मानेर सोधे । चाणक्यले भर्खरै बालेको बत्तीको तेल सरकारी खर्चमा राखेकाले सरकारी काम गरुन्जेल त्यो बत्ती बाल्ने तर अब अहिले तपाईंसँग कुरा गर्दा निजी काम भएकाले मेरो निजी खर्चको तेल राखेर यो बत्ती बालेको जबाफ दिए । हुयनसानले त्यो बेलाको नेपाल र भारत अर्थात् भारतीय उपमहाद्वीपमा भएको उच्च राजनीतिक, धार्मिक, आर्थिक र सामाजिक व्यवस्थाको वर्णन गरेका छन् । नेपालमा पनि सरकारी राजस्व खानुलाई महापाप मानिन्थ्यो । पहिलोपटक एमालेको अल्पमतको सरकारले मनमोहन प्रधानमन्त्री भएको बेलामा ज्येष्ठ नागरिकलाई वृद्धभत्ताको व्यवस्था गरेको थियो । ग्रामीण क्षेत्रका धर्मभीरु ज्येष्ठ नागरिकले यो भत्ता लिन नमानेको पनि पाइएको थियो । पञ्चायतकालमा गाउँ पञ्चायतहरूलाई विकास अनुदान दिने चलन थियो । विकासका अन्य खर्चमा कडाइ गरिए पनि अनुदानलाई भैपरी आउनेमा राखेर पञ्चायत व्यवस्था सञ्चालन गरिएको थियो । त्यो बेला गोदान र अनुदान प्रचलित थिए । पञ्चायतकालको अन्तिमतिर विकेन्द्रीकरण लागू गरेर अनुदानबाट १० प्रतिशत प्रशासनिक अनुदानको व्यवस्था गरिएको थियो । विकास खर्च नगरिने र प्रशासनिक अनुदानको खर्च गर्ने प्रचलन सुरुआत हुन गयो । वास्तवमा विकासमा खाने र गर्नेको परिपाटी सुरु भएको त्यहीबेलादेखि भएको मान्नुपर्छ । ०६२६३ को राजनीतिक परिवर्तनले जनचाहनाविपरीत जबाफदेहीबिनाको बाह्य शक्तिको इसारामा सञ्चालित हुने प्रचलनले राजनीतिक अस्थिरता बढाउने काम मात्र भएको छ । यस अवस्थामा पुरानै संरचनाअनुसार स्थानीय निकायको निर्वाचन र पुरानै २४० निर्वाचन क्षेत्रको आधारमा गरिने संसदीय निर्वाचनले नै नेपालमा स्थायित्व ल्याउनेछ । विकास खर्च बढाउन राजनीतिक स्थायित्वको महत्ववपूर्ण भूमिका रहेको छ । नेपालकै सन्दर्भमा आर्थिक वर्ष ०४४४५ को राष्ट्रिय योजना आयोगको वार्षिक समीक्षामा साधारण खर्चमा ९८ प्रतिशत र विकास बजेटमा ९२ प्रतिशत खर्च भएको उदाहरण रहेको छ । नेपालको इतिहासमा प्रधानमन्त्री जुद्धशमशेरपछि मरिचमानसिंह श्रेष्ठ चार वर्ष लगातार प्रधानमन्त्री भएको रेकर्ड अहिलेसम्म कायमै रहेको छ । राजनीतिक स्थायित्व र प्रशासनमा दक्ष प्रशासक मुख्य सचिव कर्णध्वज अधिकारी, अर्थसचिव शशिनारायण शाह, गृहसचिव भक्तबहादुर कोइराला र राष्ट्रिय योजना आयोगको उपाध्यक्षमा भारतप्रसाद धिताल रहेका थिए । विकासप्रेमी राजा वीरेन्द्र नेपाललाई एसियाली मापदण्डमा पुर्याउने कार्यमा दत्तचित्त थिए । सार्कको पहिलो शिखर सम्मेलन काठमाडौंमा भौतिक पूर्वाधार तयार पारेर सफलतापूर्वक सम्पन्न गरिनु, संयुक्त राष्ट्रसंघको सुरक्षा परिषद्मा अत्यधिक मतले निर्वाचित हुनु । त्यो बेला नेपालको वैदेशिक नीति र अन्तर्राष्ट्रिय छवि उत्कृष्ट थियो । दक्षिण एसियाको राजनीतिमा नेपालको सशक्त उपस्थिति रहेको थियो । बंगलादेश, श्रीलंका, पाकिस्तान, माल्दिभ्स र भुटान नेपालको कुरा ध्यान दिएर सुन्थे । भारत पनि नेपालको बारेमा सकारात्मक रूपमा नै प्रस्तुत भएको पाइएको थियो । सार्क र असंलग्न राष्ट्रको सम्मेलनमा नेपालको सम्मानजनक उपस्थिति रहेको हुन्थ्यो । एक चीन नीतिमा नेपालको दृढता र खम्पा विद्रोहमा नेपालको सहयोगले चीन सदैव नेपालप्रति आभारी रहेको थियो । राजनीतिक स्वतन्त्रता र बहुदलीय गतिविधिमा बन्देज लागे पनि राष्ट्रिय पञ्चायत र स्थानीय निकायको बालिग मताधिकारको आधारमा आवधिक निर्वाचन नियमित गर्ने गरिएको थियो । अहिले राजालाई पूर्वराजा भनेजस्तै त्यस बेला दलहरूको पछाडि प्रतिबन्धको प्र' जोडेर दलको अस्तित्व स्वीकार गरिएको थियो । अहिले प्रजातान्त्रिक र वामपन्थी भनेजस्तै उदार र अनुदार पञ्चको नाममा अघोषित द्विदलीय अभ्यास गरिएको थियो । बन्दुकजस्ता हतियार विरोधीको हातमा रहुन्जेल आफूलाई खतरा हुन्छ, तर त्यही बन्दुक आफ्नो हातमा भए विरोधीलाई खतरा हुने देखिएको छ । पञ्चायतकालमा पाँच विकास क्षेत्र १४ अञ्चल र ७५ जिल्ला र चार हजार गाविस र नगरपालिका कायम गरेर देशको राजनीति प्रशासन र विकास नीति तर्जुमा गरिएको थियो । अञ्चलाधीश राजाबाट नियुक्त हुने भएकाले उनीहरूले राजाको प्रतिनिधित्व गर्दथे । अञ्चलाधीशमा अहिले चलनचल्तीमा रहेको समानुपातिक, जनजाति, मधेसी, मुस्लिम सबैको प्रतिनिधित्व गरिएको हुन्थ्यो । अञ्चलाधीशले शान्तिसुरक्षा, विकास निर्माण र राजनीतिक गतिविधिको निगरानी, सीमा निरीक्षण र सीमा स्तम्भको नियमित मर्मतसम्भार गरेर नियमित प्रतिवेदन गृहमन्त्रालय र राजदरबारमा पठाउने चलन थियो । त्यसबेला सीमा अतिक्रमण, दसगजा वा सीमा च्यापेर बाँध वा सडक बनाएर नेपाली क्षेत्र डुबानको खास समस्या देखा परिसकेको थिएन । २०४७ को राजनीतिक परिवर्तनपछि सबैभन्दा पहिला पूर्वाग्रह राखेर अञ्चलाधीशको पद खारेज गरियो । कुनै पनि संस्थाले जनमानसमा नमेटिने छाप पार्न लामो समय लाग्छ । तीसबर्से पञ्चायतकालमा संस्थागत गरिएको अञ्चलाधीश पद पूर्वाग्रह र प्रतिशोध राखेर खारेज गरेको परिणाम नै गाउँ, जिल्ला र अञ्चलहरूमा निगरानी गर्ने निकायको अभावमा ७५ जिल्लाको समस्या गृहमन्त्रालयमा आउन थाल्यो । त्यसैको परिणाम देशमा जनताद्वारा निर्वाचित सरकारविरुद्ध अराजकता र माओवादी जनयुद्धको नाममा खेल्ने काम भयो । राजाले नियुक्त गर्ने अञ्चलाधीशको ठाउँमा कांग्रेस, एमाले वा राप्रपा जसले निर्वाचित सरकार बनाए पनि मन्त्रीका आकांक्षी १४ जनालाई अञ्चलाधीशमा व्यवस्थापन गर्न सकिन्थ्यो । पञ्चायतकालमा बहुदलीय राजनीतिलाई अञ्चलाधीशले नियन्त्रणमा राखेजस्तै बहुदलीय प्रजातन्त्रविरोधीहरू र माओवादी संघर्षलाई र १७ हजार नेपालीको ज्यान जाने कार्य गर्नेलाई अञ्चलाधीशले नियन्त्रणमा राख्थे । अञ्चलाधीश पद खारेज गरेको गल्तीजस्तै पाँच विकास क्षेत्रलाई खारेज गर्ने काम गर्न लागिएको छ । भारत स्वतन्त्र भएपछि नेहरूले माउन्टबेटनलाई नै स्वतन्त्र भारतको पहिलो गभर्नर जनरल बनाएर भारतपाकिस्तानको विभाजन र हिन्दुमुस्लिम दंगा नियन्त्रण गर्न सफल भए । नेपालमा राष्ट्रनिर्माता पृथ्वीनारायण शाह, राजा महेन्द्र, राजा वीरेन्द्र र पञ्चायत व्यवस्थामा भएका राम्रा काम लागू गरिराख्नुको बदला उनीहरूको नाम जोडिएका सबै राम्रा कामलाई पनि मेटाउने प्रयास गरियो । गाउँ पञ्चायतको ठाउँमा गाउँ विकास समिति एकीकृत नेपालको नाममा बाईसेचौबीसे राज्यजस्तै संघीयता, महेन्द्र राजमार्गको नाम पूर्वपश्चिम लोकमार्ग, पाँच विकास क्षेत्रको ठाउँमा ७, ८, ११ जस्ता प्रदेशको विभाजन, गाउँ पञ्चायतलाई गाउँ विकास समिति बनाएजस्तै वामपन्थीहरूले युरोपियन युनियनको डिजाइनमा गाउँ विकास समितिलाई पुनः गाउँपालिका बनाउने हल्ला चलाइएको छ । आम जनताको नागरिकता प्रमाणपत्र, शैक्षिक योग्यता, जग्गाधनी प्रमाणपत्र लालपुर्जा, जन्ममृत्यु दर्ता प्रमाणपत्रमा उल्लिखित सम्पूर्ण कागजपत्र परिवर्तन गर्दा जनताले पाउने सास्तीलाई पटक्कै ध्यान दिइएको छैन । तराईमधेसलगायत पहाडी क्षेत्रका उद्योगधन्दा कलकारखानाहरूलाई कौडीको भाउमा बेच्ने काम गरियो । बिजुलीबाट सञ्चालित ट्रलीबस र नेपाल रोपवे बन्द गरियो । पञ्चायतकालका विकृति लागू गरेर विकास निर्माण र राजाको ठाउँमा नवराजाहरूले अहिले नयाँ नेपालको नाममा शासन गरेका छन् । अहिले अद्र्धवार्षिक समीक्षामा विकास बजेट १३ प्रतिशत मात्र खर्च भयो भनेर समीक्षा गर्नुको केही तुक छैन । नौमहिने अस्थिर सरकारले बजेट पेस गर्न पनि पाउँदैन र अर्काले पेस गरेको बजेट कार्यान्वयन गर्नु, आर्थिक वर्षको अन्त्यमा फेरि अर्को सरकार आउने भएकाले साधारण खर्च बजेटमा राखेको भन्दा बढी खर्च गर्ने चलनै रहेको छ । विकास खर्चबारे खालि समीक्षा बैठकमा मात्रै चर्चा हुने गरेको छ । राजनीतिक स्थायित्व नभई नेपालमा विकासको गति अघि बढ्न सक्दैन । ०६२६३ को राजनीतिक परिवर्तनले जनचाहनाविपरीत जबाफदेहीबिनाको बाह्य शक्तिको इसारामा सञ्चालित हुने प्रचलनले राजनीतिक अस्थिरता बढाउने काम मात्र भएको छ । संविधान संशोधन पहिले कि निर्वाचन' को जुहारीले राजनीतिक स्थायित्व र विकास अलमलमा परेको छ । २०४७ को संविधान प्रतिस्थापना गर्न आएको २०७२ को संविधान निर्वाचनमार्फत जनअनुमोदन नहुँदा साबिककै संवैधानिक व्यवस्थाअनुसार निर्वाचन गराउनु एक मात्र विकल्प देखा परेको छ । पुरानै संरचनाअनुसार स्थानीय निकायको निर्वाचन र पुरानै २४० निर्वाचन क्षेत्रको आधारमा गरिने संसदीय निर्वाचनले नेपालमा स्थायित्व ल्याउनेछ । नेपालको विकास बजेट विगतको ९२ प्रतिशतको नजिक पुग्नेछ । आशा गरौं नेपाल साँच्चिकै विकासको दौडमा सामेल हुनेछ ।"
किन हुँदैछ विदेशी चलखेल ?,"विश्वको राजनीतिले आफ्नो रंग बदल्दै छ । पश्चिमी पुँजीवाद देख्दा बलियो हात्तीजस्तो देखिए पनि, त्यो हात्ती बूढो भइसकेको छ । यसको उत्पादकत्वमा ठूलो ह्रास आएको छ । अमेरिकाको अर्थतन्त्र वार्षिक १५ प्रतिशत वृद्धिदरमा रोकिएको छ भने युरोपियन आर्थिक विकास दर शून्य प्रतिशतमा रोकिएको छ । युरोप खर्च हटाएर जीवन धान्ने मितव्ययिता (अस्टरिटी) को अवस्थामा धकेलिएको छ । यसै पृष्ठभूमिमा युरोप र अमेरिकामा कट्टरपन्थी जातीय राष्ट्रवादको उदय भइरहेको छ । वर्नी सेन्डर जस्ता उम्मेदवारलाई समाजवादी' को नाममा राष्ट्रपतिको उम्मेदवारै बन्नबाट रोक्ने र डोनाल्ड ट्रम्पलाई राष्ट्रपतिमा विजय गराउने कुरा केवल एउटा संयोग मात्र होइन । अमेरिकामा डोनाल्ड ट्रम्प केवल जनताको मतबाट मात्र जितेका छैनन्, उनलाई जिताउन अमेरिकी साम्राज्यवादलाई जोगाउने व्यापारीहरू, संस्थाहरू, बैंकहरू र सेनाको पनि भूमिका छ । अमेरिकी सामरिक शक्तिका पक्षधरहरू, बहुराष्ट्रिय निगमहरू एवं बैंकहरूको सहयोगबिना अमेरिकी राष्ट्रपति बन्न कसैलाई सम्भव छैन भन्ने कुरा वर्नी सेन्डरको अवस्थाले देखाएको छ । स्केन्डेनेभियामा एक दसक अघिदेखि नश्लवादी, कट्टरपन्थीहरू शासनमा आइसकेका छन् । जर्मनीमा प्रजातान्त्रिक समाजवादीहरूको पतनको अवस्था देखिएको छ । युरोप आप्रवासीहरूप्रति अनुदार बनिरहेको छ । सारांशमा भन्न सकिन्छ युरोप र अमेरिका फेरि अनुदार पुँजीवादी साम्राज्यवादको बाटोतर्फ हिँड्ने सम्भावना प्रबल भइरहेको छ । यो विश्व शान्तिको लागि गम्भीर चुनौती हो । यसविपरीत एसिया उदीयमान अर्थतन्त्रको रूपमा तीव्र गतिमा अगाडि बढिरहेको छ । चीन, दक्षिणपूर्वी एसिया, मध्यपूर्व र दक्षिण एसिया अहिले पनि आर्थिक विकासको उच्च गतिमा अगाडि बढिरहेका छन् । एसिया नयाँ अर्थतन्त्रको प्रतिनिधि महादेशमा रूपान्तरण भएको छ । तर एसियाको यस विकासले पश्चिममा एउटा नकारात्मक तरंग ल्याएको छ । करिब तीन सय वर्षदेखिको संसारमाथिको युरोअमेरिकन अधीन अब लामो समयसम्म रहन सक्ने अवस्थामा छैन । यसबाट एकाधिकारवादको नसाग्रस्त पश्चिमी जगत् चिन्तित भएको छ । चीन र सम्पूर्ण एसियाको आर्थिक विकासमात्र होइन, चीनको नेतृत्वमा स्थापित ब्रिक बैंक' र विकास संरचना विकास बैंकको स्थापनाले अहिलेसम्म विश्व बैंक, एसियन विकास बैंक र अन्तर्राष्ट्रिय मुद्राकोषको अधीन रहेको पुँजीवादी शोषणयुक्त अर्थव्यवस्था अब कायम रहन सक्ने अवस्थामा छैन । विश्व बैंक र अन्तर्राष्ट्रिय मुद्राकोषको आर्थिक सहयोगको नाममा विकासशील राष्ट्रहरूलाई संरचना समायोजनका कार्यक्रमका नाममा शोषण गर्ने, त्यस्ता देशमा मानव अधिकारको नाममा ती देशको राजनीतिमा हस्तक्षेप गर्ने र ती देशमा भ्रष्टाचार संस्थागत गर्ने नीतिहरू अब निरन्तर हुन सक्ने अवस्था रहेको छैन । त्यसैले पश्चिमी मुलुकका सरकार, त्यहाँका अनुसन्धानकर्ता र विकृत पुँजीवादको पक्षपोषण गर्ने बौद्धिकहरूको एउटै रणनीतिक योजना हो चीनले अगाडि बनाएको नयाँ विश्व अर्थव्यवस्थाको परिकल्पना र रणनीति असफल पार्नु । यस रणनीतिलाई सफल पार्न अमेरिकीयुरोपियन गठबन्धन जो विस्तारै दक्षिणपन्थी साम्राज्यवादी बाटो हिँड्न थाल्दैछ, उसको एजेन्डा हो चीनको नेतृत्वमा गठन भएको ब्रिक बैंक र पूर्वाधार संरचना विकास बैंकलाई असफल वा प्रभावहीन बनाउनु । यसको लागि उनीहरूले ग्रहण गरेका रणनीतिहरू बहुपक्षीय छन् । पहिलो रणनीति हो चीनलाई व्यापक रूपमा घेराबन्दी गर्नु र चीनलाई सैन्य गतिविधितर्फ धकेल्नु । त्यसको पहिलो प्रयोग हो दक्षिण चीन समुद्रमा विवादको सिर्जना गर्ने कार्य । राज्यका संस्थाहरू जोगाउने हो भने मुख बन्द गरी बसेकाहरूले मुख खोल्नुपर्छ । भारतले होस गर्नुपर्छ छिमेकीका घरमा आगो लगाउँदा आफ्नो पनि घर जल्न सक्तछ । चीनले पनि सोच्नुपर्छ नेपाल उसको लागि पनि पीडित भइरहेको छ । विदेशीको दानापानी खाने र देश छोडी भाग्नेले बुझ्नुपर्छ आफ्नो घर डढाएर अर्काका घरमा बास बस्ने सपना केवल मिथ्या मात्र हो । साथसाथै चीन र एसियाका अन्य देशका बीचमा शंका र द्वन्द्व सिर्जना गर्नु अर्को रणनीति हो । यही रणनीतिका कारण पश्चिमी शक्तिहरूले फिलिपिन्सको पूर्व सरकारलाई उचालेर दक्षिण चीन समुद्रका सम्बन्धमा अन्तर्राष्ट्रिय मध्यस्थता न्यायाधीकरणमा मुद्दा हाल्न लगाई एकलौटी चीनको विरुद्धमा निर्णय गराएर । यसै रणनीतिअनुरूप भियतनाम र अमेरिकाका बीचमा सामरिक सम्झौता भयो र भियनतामलाई चीनविरुद्ध उकास्ने कार्यसमेत भयो । यही रणनीतिका कारण निरन्तर उत्तर कोरियालाई प्रोभोक गरी आणविक शक्तिका रूपमा विकास गर्ने प्रयास पनि भइरहेको छ । उत्तर कोरियालाई युद्धमा उतारी चीनलाई विवादमा तान्ने प्रयत्न पनि भइरहेका छन् । यसै रणनीतिकै निरन्तरताका रूपमा भारत र पाकिस्तानका बीचमा निरन्तर द्वन्द्वको अवस्था सिर्जना गरिएको छ । चीन र पाकिस्तानबीचको सम्बन्धलाई भारतविरोधी गठबन्धनका रूपमा पश्चिमी संस्थाहरूले उछालिरहेका छन् । भारतलाई एसियाबाट चुँडाली पश्चिमी देशसँगको सहकार्य निर्माण गर्न अनेकौं प्रयास भइरहेका छन् । भारतको पश्चिमी देशप्रति उदार थिंक ट्यांक' पनि प्रयोग भएको छ । मोदीलाई एक्ल्याउने प्रयास पनि भइरहेका छन् । पश्चिमी रणनीतिक विश्लेषणको एउटा विश्वास छ, त्यो हो, भारत र चीन' बीचमा फाटो ल्याउन सकियो भने चीनको ब्रिक बैंक' पूर्वाधार संरचना विकास बैंक, एक पेटी एक बाटो र सिल्क रोड पुनस्र्थापना योजनालाई बेकम्मा बनाउन सकिन्छ । यस विश्वासलाई कार्य सफलतामा परिणत गर्न पश्चिमी शक्तिले प्रयोग गरेका रणनीतिहरू हुन् १ चीनलाई विभिन्न किसिमका द्वन्द्वमा फसाउने खेल खेल्नु, २ चीनको स्वशासित क्षेत्र तिब्बतको विरुद्धमा अनेक किसिमका खेलहरू खेल्नु, ३ भारत र पाकिस्तानका बीचमा विवाद सिर्जना गरी चीनलाई त्यस विवादमा तान्नु र ४ भारत र चीनका बीचमा शंकालाई फराकिलो बनाई उनीहरूका बीचमा विकास भइरहेको आर्थिक सहयोग अवरुद्ध पार्नु । पश्चिमी शक्तिहरूलाई के डर छ भने चीन र भारतका बीचमा विश्वासिलो राजनीतिक सम्बन्ध विकास हुन्छ र उनीहरूका बीचमा राजनीतिक सम्बन्ध विकास भयो भने उनीहरूबीचको सिमाना सम्बन्ध पनि समाधान हुन्छ' । त्यसैले ब्रिकको माध्यमबाट बन्न लागिरहेको नयाँ आर्थिक व्यवस्था र यसको माध्यमबाट विकास हुने चीनभारत सम्बन्धलाई तोड्नु नै पश्चिमी शक्तिको एसियाप्रतिको वर्तमान पश्चिमी रणनीति हो भन्न सकिन्छ । यस रणनीतिको प्रभाव नेपालमा कस्तो छ ? वा कस्तो हुनेछ ? यस रणनीतिको मार सबैभन्दा बढी नेपालमाथि पर्ने अवस्था टड्कारो छ । नेपाल इतिहासमा पनि एउटा रणनीतिक भूभाग थियो तर अहिले एसियाविरुद्ध पश्चिमी तनावका कारण झन् बढी रणनीतिक भूभाग बनिरहेको छ । नेपालको भूमिलाई लामो समयदेखि पश्चिमी देशहरू वा संस्थाहरूले चीनको स्वशासित क्षेत्र तिब्बतविरुद्ध प्रयोग गरेका छन् । नेपालमा कथित भद्र सहमतिका आधारमा तिब्बतबाट भागेका मानिसलाई कथित शरणार्थीका रूपमा नेपालमा रहन दिन पश्चिमी मुलुकले बाध्य पारेका छन् । चीनको समाजवादी राजनीतिविरुद्धमा यी भागेका तिब्बतीहरूलाई पश्चिमी देश र संस्थाले प्रयोग गरेका छन्, पश्चिमी देश र संस्थाले यिनीहरूलाई माया कदापि गरेका होइनन् । मानव अधिकार केवल देखाउने दाँत मात्र हुन् । चीनलाई निगरानी गर्नकै लागि नेपालको भूमि लामो समयदेखि प्रयोग हुँदै आएको छ । उनीहरूको यो रणनीति हिजो भारतलाई पनि लाभदायकै थियो । त्यसैले लामो समयदेखि पश्चिमी मुलुकहरू र भारतले नेपालमा अनेक किसिमका राजनीतिक हस्तक्षेप गर्ने, नेपाली राज्यका संस्थाहरूभित्र छिरी यस्ता संस्थालाई कमजोर बनाउने, राजनीतिक दलका नेताहरू खरिद गर्ने, अवरोध बन्न सक्ने नेता मदन भण्डारी र राजा वीरेन्द्रको सफाया गर्नेजस्ता कार्य यिनै चलखेलका उपज हुन् । नेपालको शिक्षा तहसनहस पारिएको छ । नेपालमा असीमित निजीकरणद्वारा अर्थतन्त्रलाई पूर्णरूपमा ऋणात्मक बनाइएको छ र अहिले पछिल्लो समयमा नेपाललाई जातीय विभाजन र धर्म परिवर्तनको समस्याबाट ग्रस्त बनाइएको छ । नेपालमा जबर्जस्ती बहुराष्ट्रियताको अवधारणा लादिएको छ । सोझासीधा मानिसको दिमाग भुट्ने कार्य भइरहेको छ । ब्रिक बैंक र नयाँ विश्व अर्थव्यवस्थाको विकासको सम्भावनाको अवस्थामा चीनको यस नयाँ योजना असफल पार्न र त्यसको लागि भारत र चीनबीचको विस्तारै सुधार हुँदै गएको सम्बन्ध तोड्न, अहिले नेपाल पश्चिमी शक्ति र संस्थाको चलखेलको मारमा परेको छ । नेपाल यी दुई देशका गतिविधिलाई निगरानी गर्ने सबैभन्दा सहज स्थान हो । तर विकसित र राजनीतिक स्थिर नेपाल त्यस उद्देश्यको लागि सहज हुँदैन । त्यसैले नेपालमा राजनीतिक अस्थिरता कायम राख्नुपर्छ र विकासलाई अवरोध गर्नुपर्छ भन्ने रणनीति नेपालमा लागू गरिएको छ । यसैकारण नेपालमा पहिलो संविधानसभालाई जातीयताद्वारा विभाजित गरियो । माओवादीभित्र यो रोग क्रिस्चियनद्वारा प्रवेश गराइयो । एमाले र कांग्रेसमा केही अन्तर्राष्ट्रिय गैरसरकारी संस्थाद्वारा यो रोग फैलाइयो । त्यसताका अदालतलाई समेत प्रभावित बनाई संविधानसभा खारेज गरियो । यसमा भारतका हिन्दुवादीहरू पनि अर्कोतर्फबाट प्रभावित गर्न तल्लीन थिए । उनीहरू धर्म निरपेक्षतालाई असफल पार्न संविधानसभा विघटन गर्न चाहन्थे । किनकि धर्म निरपेक्षता पश्चिमाहरूले क्रिस्चियन धर्मको सहजनताको लागि रोपेका हुन् भन्ने उनीहरूको मान्यता थियो । पहिलो संविधानसभासँगै मधेसमा मधेस एक प्रदेशको नारा ल्याइयो । मधेस आन्दोलनको बिरुवा माओवादी विरोधमा पहिला पश्चिमी संस्थाले रोपे, तर कालान्तरमा त्यो मधेस एक प्रदेशका रूपमा भारतको पक्षमा उभियो । त्यसपछि त्यसको स्थानमा पश्चिमी संस्थाले इस्टटिमोर' को सफल प्रयोगका रूपमा सीके राउतलाई ल्याए । यो नेपालमा रोपिएको बिरुवा अन्ततः भारत र चीनलाई कमजोर पार्न उनीहरूका भूभागमा पनि रोपिनेछ । तर भारतले यसलाई हेक्का राख्न सकेन । नेपालमा व्यापक लगानी गरी राउतलाई सफलतापूर्वक ट्रान्सप्लान्ट गरियो । मधेसमा विदेशी लगानीमा चलेका गैरसरकारी संस्था, जेनेभा भ्रमणका शृंखला र राउतलाई पक्राउ गर्दा बक्तव्यबाजी गर्ने कथित मानव अधिकारवादीका चेहराले नै यसको पुष्टि गर्छ । चीनप्रतिको परम्परागत शंका र अविश्वासको कारणले भारत नेपाललाई आफ्नो काखीमा राख्न चाहन्छ । यसको मार नेपालले सत्तरी वर्षदेखि भोगिरहेको छ । भारतीय सञ्चारमाध्यम नेपालप्रति एकोहोरो अपमानपूर्ण प्रचार गर्छन् र नेपालको सर्वाभौम स्वतन्त्रतामाथि हिलो छ्याप्छन् । अर्कोतिर चीन उदाउँदो अर्थतन्त्र, उसका नयाँ आर्थिक विश्व व्यवस्थाको लागि भइरहेको प्रयास र उसको भारतसँगको विस्तारै सामान्यीकरण भइरहेको सम्बन्धलाई अवरोध पुर्याउन पश्चिमी शक्ति नेपालमा आफ्ना प्रभावको पक्की घर बनाउन चाहन्छ । त्यसको लागि उसलाई नेपाल असफल राज्यमा परिणत हुनुपर्छ । नेपाल राज्यका संस्थाहरू कमजोर हुनुपर्छ । तब थुप्रै विदेशी संस्थाहरू नेपालमा आउन सक्तछन् । त्यसैले ऊ संविधान कार्यान्वयनमा भाँजो हालिरहेको छ । त्यसको लागि मधेसमा विखण्डनको बीउ रोपिएको छ । यसरी नेपाल इन्डोवेस्ट खेलको नाजायज एवं अन्यायपूर्ण चक्रव्युहमा ठेलिँदैछ । यसको लागि राजनीतिक दलभित्र सत्ताको लागि यी दुई शक्तिको चाकरी गर्ने नेता यी शक्तिको दानापानीले बाँचेका कतिपय पत्रकार, वकिल, प्राध्यापक, लेखक, नागरिक समाजका कतिपय मानिस र कलाकारको दाइँ देशमा चलिरहेको छ । नेपाल थुप्रै नाजायज गतिविधिको फोहोरमा बाँच्न बाध्य पारिएको छ । भारतीय एवं पश्चिमी सञ्चारमाध्यम नेपाललाई असभ्य एवं मानव अधिकारको उल्लंघन गर्ने देशका रूपमा प्रस्तुत गरिरहेका छन् । कतिपय गैरसरकारी संस्था यिनै शक्तिको पैसामा देशमाथि राष्ट्रघात गरिरहेका छन् । नेताहरू यस्ता विकृतिलाई चिरेर गरिब जनता र राष्ट्र कल्याणको लागि होइन, आफ्ना छोराछोरी युरोप र अमेरिका पठाएर आफू कानमा तेल हाली सत्ताको लोभमा बाँचिरहेका छन् । देशका बौद्धिकहरू गन्थन गर्ने, रुने, चाकरी गर्ने र विदेश पलायन गर्न उद्यत् छन् । यस्तो अवस्थामा सचेत नागरिकहरूले आफूमाथि परेको अन्याय खुलेर बोल्ने आँट गर्नुपर्छ । कतै आफू पनि कसैको प्रवक्ता त बनिएको छैन भनी आत्मसमीक्षा पनि गर्नुपर्छ । राज्यका संस्थाहरू जोगाउने हो भने मुख बन्द गरी बसेकाहरूले मुख खोल्नुपर्छ । तब मात्र नेपाल जोगिन सक्छ । भारतले होस गर्नुपर्छ छिमेकीका घरमा आगो लगाउँदा आफ्नो पनि घर जल्न सक्तछ । चीनले पनि सोच्नुपर्छ नेपाल उसको लागि पनि पीडित भइरहेको छ । विदेशीको दानापानी खाने र देश छोडी भाग्नेले बुझ्नुपर्छ आफ्नो घर डढाएर अर्काका घरमा बास बस्ने सपना केवल मिथ्या मात्र हो । यसरी बुझ्ने प्रयास गरे मात्र देशलाई जोगाई समृद्धिको बाटोमा लगाउन सकिन्छ ।"
लुम्बिनी खुकुरीलाई सुपर लिग उपाधि,"बुटवलः लुम्बिनी खुकुरी क्रिकेट क्लबले नेपाल टेलिकम रूपन्देही सुपर लिग क्रिकेट प्रतियोगिताको उपाधि जितेको छ । बुधबार भएको फाइनल खेलमा शिवशक्ति क्रिकेट क्लब भैरहवालाई ५५ रनले हराउँदै लुम्बिनी खुकुरीले उपाधि जितेको हो । उपाधि विजेता लुम्बिनी खुकुरीले नगद ५० हजार रुपैयाँ र ट्रफी हात पार्यो । उपविजेता शिवशक्तिले २५ हजार रुपैयाँमा चित्त बुझायो । स्थानीय सिद्धार्थ रंगशाला भैरहवामा टस जितेर ब्याटिङ रोजेको लुम्बिनी खुकुरीले निर्धारित ४० ओभरको खेलमा एक ओभर बाँकी छँदै सबै विकेट गुमाएर एक सय ४८ रनको योगफल तयार पार्यो । लुम्बिनीका कप्तान अन्तिम थापाले ४५, इकलाख अहमदले ३५, शंकर रानाले १४ र रोहित पौडेलले १३ रन बनाए । शिवशक्तिका विष्णु कटरिया र दुर्गेश कुर्मीले समान तीनतीन विकेट लिए । यस्तै, कृष्ण कार्की र अख्तर हुसेनले एक एक विकेट लिए । एक सय ४९ रनको विजयीलक्ष्य पछ्याएको शिवशक्तिले २७ ओभर तीन बलमा ९३ रनमात्र जोड्न सक्यो । शिवशक्तिका दुर्गेश कुर्मीले २३, दीपचन्द शर्माले २२ र कृष्ण कार्कीले १५ रन बनाए । शिवशक्तिलाई सस्तैमा समेट्न दुर्गेश गुप्ताले चार विकेट लिए । यस्तै साहद आलमले तीन, लालबहादुर अधिकारीले दुई र भीम सुनारले एक विकेट हात पारे । फाइनल खेलको म्यान अफ दी म्याच लुम्बिनी खुकुरीका दुर्गेश गुप्ता घोषित भए । त्यस्तै प्रतियोगिताको उत्कृष्ट खेलाडी वेस्टर्न क्रिक्रेट क्लब बुटवलका विक्रम भुसाल घोषित भए । उनले नगद ११ हजार प्राप्त गरे । उत्कृष्ट बलर र ब्याट्सम्यान भने लुम्बिनी खुकुरीका साहद आलम र अन्तिम थापा घोषित भए । उनीहरू दुवैले पाँचपाँच हजार नगद पुरस्कार प्राप्त गरे । विजेता तथा उपविजेता टोलीका खेलाडीलाई नेपाल टेलिकम पश्चिमाञ्चल क्षेत्रीय निर्देशनालयका निमित्त प्रमुख ललितकुमार दाहाल, रूपन्देही क्रिकेट संघका अध्यक्ष प्रशान्तविक्रम मल्ललगायतले पुरस्कार प्रदान गरे । प्रतियोगितामा १२ टोलीको सहभागिता रहेको थियो ।"
म्याराडोनाले किन कुटे प्रेमिकालाई,"म्याड्रिडः रियल म्याड्रिडविरुद्ध बुधबार भएको युरोपियन च्याम्पियन्स लिगअन्तर्गत प्रिक्वार्टरफाइनलको पहिलो लेगको खेलमा नापोलीको पाहुना बनेर म्याड्रिड पुगेका म्याराडोनाले होटेलमा प्रेमिकालाई पिटेका छन् । म्याराडोना आफ्नी प्रेमिका रोसियो ओलिभालाई लिएर बुधबार राति भएको खेल हेर्न मंगलबार नै म्याड्रिड पुगेका थिए । नापोलीका अध्यक्ष युरेलियो डी लउरेन्टिसको विशेष निमन्त्रणामा म्याराडोना रियलविरुद्धको खेलमा नापोलीका खेलाडीको हौसला बढाउन म्याड्रिड पुगेका थिए । नापोलीले म्याराडोना र उनकी प्रेमिका ओलिभालाई उत्तरी म्याड्रिडको युरोस्टार सुइट्समा राखेको थियो । मंगलबार अपराह्न ओलिभाले म्याराडोनासँग होटेलको स्पामा सँगै रमाइलो गरिरहेको तस्बिर सार्वजनिक गरेकी थिइन् । तर, बुधबार बिहान ओलिभाले होटेलको रिसेप्सनमा म्याराडोनाले आफूलाई पिटेको भन्दै फोन गरेपछि प्रहरी पुगेको थियो । यद्यपि प्रहरीसामु झगडा परेको स्वीकार गरे पनि दुवैले रिपोर्ट गर्न नचाहेको भन्दै प्रहरी फर्किएको थियो । स्पेनी मेडियाले जनाएअनुसार म्याराडोनाले त्यसअघि म्याड्रिडमै पत्रकारमाथि पनि आक्रमण गरेका थिए । कोपका पत्रकार एञ्जेल गार्सियालाई अन्तर्वार्ता लिने प्रयास गर्दा म्याराडोनाले उनीमाथि आक्रमण गरेको जनाइएको छ । सन् १९८० देखि ९० को समयमा आफ्ना स्टार खेलाडी रहेका म्याराडोनालाई नापोलीले सम्मानस्वरूप महत्ववपूर्ण खेलका लागि लिएर गएको थियो । म्याराडोनाले नापोलीबाट रियल म्याड्रिडविरुद्ध पनि खेलेका थिए । सन् १९८७ मा युरोपियन कपअन्तर्गत भएको खेलमा रियल समग्रमा ३१ ले विजयी बनेको थियो । यस पटक नापोलीलाई समर्थन गर्न १० हजार समर्थन म्याड्रिड पुगेका छन्, जुन क्लको इतिहासमै देश बाहिरको प्रतिस्पर्धामा यत्ति धेरै समर्थक पुगेको पहिलो अवसर हो ।"
नेमार भन्छन्बार्सिलोना च्याम्पियन्स लिगको अघिल्लो चरण पुग्ने सम्भावना एक प्रतिशतमात्रै छ,"काठमाडौंः च्याम्पियन्स लिग फुटबलको अन्तिम १६ को पहिलो लेगमा बार्सिलोनाले अप्रत्यासिक नजिता व्यहोर्नु पर्यो। फ्रान्सको पेरिसमा मंगलबार भएको पहिलो लेगमा पेरिस सेन्ट जर्मेन (पीएसजी)ले स्टार खेलाडीले भरिएको बार्सिलोनालाई ४० को फराकिलो गोल अन्तरले पराजित गर्यो। योसँगै बार्सिलोना च्याम्पियन्स लिग फुटलबको क्वाटरफाइनल प्रवेशको सम्भावना कठिन बनेको छ। बार्सिलोनाका स्ट्रार खेलाडी नेमारले बार्सिलोना च्याम्पियन्स लिग फुटबलको अघिल्लो चरण प्रवेशको सम्भावना एक प्रतिशतमात्रै रहेको बताएका छन्। इन्स्टाग्राममा बार्सिलोनाको अघिल्लो चरण प्रवेशबारे नेमारले लेखेका छन्,हामी अघिल्लो चरण प्रवेशको सम्भावना एक प्रतिशत छ भने, ९९ प्रतिशत बाहिरिने खतरा छ। बार्सिलोनामात्रै होइन अहिलेसम्म कुनै पनि टोली पहिलो लेगमा ४० गोल अन्तरले पराजित भएपछि खेलमा पुनरागमन गर्दै अघिललो चरण प्रवेश गर्न सकेका छैनन्। बार्सिलोनाको अघिल्लो चरण प्रवेशको सम्भावना निकै न्यून छ। च्याम्पियन्स लिग फुटबलको प्रिक्वाटर फाइनलको दोस्रो लेग बार्सिलोनाले पीएसजीसँग आफ्नै घरेलु मैदान नाउ क्याम्पमा खेल्नेछ।"
"साकिराको एउटा तस्बिर, जो बार्सिलोना ४० ले हारेपछि भाइरल बन्यो","काठमाडौंः चर्चित कोलम्बियन गायिका साकिराले सामाजिक सञ्जालमा पोष्ट गरेको एउटा तस्बिर भाइरल बनेको छ। गत फेब्रुअरी २ तारिखबाट ४० वर्षमा पाइला टेकेकी साकिराले अाफ्नै तस्बिर सामाजिक सञ्जालमा हालेकी हुन्। तर, बार्सिलोनाका स्टार खेलाडी जेरार्ड पिकेकी श्रीमती साकिराको त्यो तस्बिरलाई बार्सिलोनाले च्याम्पियन्स लिग फुटबलमा पीएसजीविरुद्धको खेलमा पराजित भएपछि सामाजिक सञ्जालमा भाइरल बनाइएको हो। भाइरल भएको तस्बिरमा साकिराले हातको औंलाको ४० को संकेत गरेजस्तो देखिन्छ। साकिराले यसअघि बार्सिलोना कुनै चर्चित क्लबविरुद्ध खेल्नुअघि स्कोरको अनुमानसहितको त्यस्तै संकेत देखिने तस्बिर राख्ने गरेकी थिइन्। त्यसैले पनि होला बुधवार बिहान फ्रान्सको पेरिसमा भएको च्याम्पियन्स लिग फुटबलको प्रिक्वाटर फाइनलको पहिलो लेगमा बार्सिलोना पीएसजीसँग ४० ले पराजित भएपछि साकिराको उक्त तस्बिर सामाजिक सञ्जालमा भाइरल बनेको मार्काले जनाएको छ। फुटबल प्रेमीहरुले बार्सिलोनाले पीएसजीसँग खेल्नु अघिको नतिजाको अनुमानसहित तस्बिर राखेको उल्लेख गरेका छन्। गत फेब्रुअरी २ मा साकिरा ४० वर्षमा पाइला टेकिन्। त्यो सन्देश साकिराले आफ्नो औंलाले ४० अर्थात ४० वर्ष पुगेको संकेत दिएको भन्दै आलोचनाको प्रतिरक्षा गर्नेहरु पनि धैरै छन्। बार्सिलोनाले पीएसजीसँग ४० गोल अन्तरले हारेपछि फुटबल प्रेमीहरुले तत्काल साकिराको उक्त तस्बिर फेसबुक, ट्वीटर र इन्स्टाग्राममा राखेर भाइरल बनाएका हुन्।"
