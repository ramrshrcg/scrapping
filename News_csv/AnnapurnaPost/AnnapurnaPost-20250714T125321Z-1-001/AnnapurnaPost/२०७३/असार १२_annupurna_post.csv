शीर्षक,विवरण
डिग्री मात्र शिक्षा होइन,"२०७३ सालको एसएलसी परीक्षाको नतिजा ग्रेडको आधारमा निकालेर धेरै संख्यामा विद्यार्थीलाई उच्च शिक्षाको अवसर दिइएको छ, जुन सराहनीय मान्नुपर्छ । यसले गर्दा विद्यार्थीलाई एसएलसीमै फेल भएर जीवनप्रति नै दिक्दार मान्नुपर्ने स्थिति हटेको छ । त्यसो त सजिलै नतिजा हात परिने पनि होइन । पहिले मार्कसिटमा प्राप्त अंक र प्रतिशत हुन्थ्यो भने अहिलेको ग्रेडिङ पद्धतिमा ए प्लसदेखि लिएर डीसम्म दिइएको हुन्छ । ए प्लस ल्याउनेले रोजेको विषय पढ्न पाउने मौका पाउँछ भने कम ग्रेड ल्याउनेले त्यसै आधारमा विषय र विद्यालयको छनोट गर्न पाउनेछन् । त्यसैले अझै पनि ए प्लसको लागि मेहनत गर्नैपर्ने र त्यसको लागि मुख्य तोकिएका पाँच विषयमा ९० प्रतिशत ल्याउनैपर्ने हुन्छ । यसले गर्दा अझै पनि विद्यार्थीदेखि विद्यालयसम्म सबैमा प्रतिस्पर्धाको भावना कायमै रहनेछ । अझै पनि विद्यालय र विद्यार्थीमा राम्रो परिणाम ल्याउन मेहनत गर्नुपर्ने बाध्यता र परिपाटी दुवै कायम रहनेछ । सकारात्मक रूपमा लिने हो भने यसबाट समग्र शिक्षाको गुणस्तरमा वृद्धि हुने आशा गर्न सकिन्छ । यसपटकको एसएलसीले कुनै पनि परीक्षार्थीको ग्रेडिङको आधारमा मूल्यांकन गर्ने आधुनिक पद्धति अपनाएको हो । अब यही ग्रेडिङकै आधारमा विद्यार्थीले प्राविधिक एवं व्यावसायिक शिक्षा रोजेर र आफ्नो क्षमताको र एसएलसी नतिजाको आधारमा अध्ययन गर्न पाउनेछन् । अहिलेको ग्रेडिङ पद्धतिले कोही पनि असफल नहुने पद्धतिको विकास गरेको छ, जुन सकारात्मक छ तर सबै खालका क्षमता भएका विद्यार्थी समेटिने गरी आगामी शिक्षाको लागि भौतिक पूर्वाधारदेखि शैक्षिक वातावरणको विकास गर्नुपर्ने अर्को चुनौती र जिम्मेवारी भने शैक्षिक संस्थालाई थपिएको छ । उता २०७४ मा एसएलसी हुन्छ या हुँदैन भन्ने अहिलेका १० कक्षाका विद्यार्थीलाई चिन्ता र चासोको विषय बनेको छ । २०७४ को एसएलसीको लागि तयारी गरिरहेका विद्यालय र विद्यार्थी अन्योलमै देखिन्छन् । यसले अर्कोतिर अभिभावक, विद्यालय र विद्यार्थीमै उच्च माध्यमिक शिक्षा परिषद्ले तोकेको मापदण्डका आधारमा कुल र विषयगत ग्रेड अंकका आधारमा गणित, विज्ञान र प्राविधिक विषयको लागि विज्ञान र गणितमा उच्च ग्रेड ल्याउनेले विज्ञान विषय नै पढ्नुपर्ने भन्ने मान्यताको पनि विकास गरिदिएको हुन सक्छ । विद्यार्थीले चाहना गरेको, उसलाई सजिलो लाग्ने र रुचिअनुसारको विषय पढ्न पाउने कुरामा, पढ्न दिनुपर्ने कुरामा अझै अभिभावक सचेत नभइसकेको देखिन आउँछ । कुनै डिग्री हासिल गर्नुभन्दा पनि शान्त, समृद्ध, सकारात्मक, नैतिक र अनुशासित सन्तानको खाँचो छ हामीलाई । यसको द्वार माध्यमिक शिक्षा भएकाले यी सबै पक्षलाई ध्यानमा राखेर शिक्षा प्रणाली अगाडि बढ्न सकेमा मात्र यसले सार्थकता पाउनेछ । एसएलसी परीक्षा नतिजालाई ग्रेडिङ पद्धतिमा लग्नु मात्र शैक्षिक सुधार होइन, अबको अध्यापन प्रणाली, प्रश्नपत्र तयार पार्नेदेखि उत्तरपुस्तिका जाँच्नेसम्मको प्रक्रियामा पनि त्यसैअनुसार सुधार गर्नु जरुरी हुन्छ । माध्यमिक शिक्षापछिको उच्च शिक्षामा विद्यार्थीको चाहना र क्षमताको आधारमा कुन विषय र कुन संकाय उपयुक्त हुन्छ भन्नेमा परामर्श दिनेदेखि लिएर शिक्षकको अबको भूमिकामा समेत परिवर्तन आउनु जरुरी छ । अबको नयाँ ग्रेडिङ प्रणालीमा पनि परम्परागत अध्यापन प्रणाली हुने हो भने खासै प्रभावकारी हुन् सक्दैन । विदेशी छात्रवृत्तिको अवसरदेखि लिएर भविष्यको रोजगार एवं राम्रा अवसरको खोजीमा हाम्रो समाज अझै सचेत छ, जसले गर्दा आफ्ना सन्तानले कठिन विषय लिएर उच्च ग्रेड प्राप्त गरेमा सबै सुखसुविधा प्राप्त गर्नेछन् भन्ने मान्यतासहित सन्तानलाई इच्छाविपरीत बोझ थप्ने परिपाटी अझै गइसकेको छैन। सन्तानले सक्छन् र उनीहरूको इच्छा छ भने ठीक छ अन्यथा बोझ थप्ने र प्रेसर दिने शिक्षा प्रणाली हँदासम्म नयाँ शिक्षा प्रणालीको प्रभावकारिता देखिने छैन । अर्कोतिर कम क्षमता भएका विद्यार्थीलाई हेर्ने, मूल्यांकन गर्ने तरिका, कुन विषय लिएर पढेको छ, त्यसका आधारमा प्राथमिकता दिने र समाजको हेराइ, शिक्षकको हेराइमा समेत परिवर्तन आउनु जरुरी छ । विज्ञान, व्यवसाय, मानविकी, कम्प्युटर आदि जेमा दख्खल भए पनि हुन्छ तर विद्यार्थीले खुसी र रुचिपूर्वक आफ्नो विषय र क्षेत्रमा दख्खल राख्न सक्ने हुनुपयो, त्यस्तो व्यावहारिक शिक्षाको खाँचो छ । विषय र ग्रेडको आधारमा भेदभाव हुनु हुँदैन । विद्यार्थीको फरकफरक क्षमता र भूमिकाको कदर गर्दै उनीहरूले पाएको शिक्षाबाट घर, परिवार, समाज र राष्ट्रमा प्रभाव पर्ने खालको हुनुपर्छ । स्वच्छ, स्वतन्त्र, नैतिक, जिम्मेवारी र अनुशासित विद्यार्थी उत्पादन गर्ने लक्ष्य हुनुपर्छ । यसको लागि सरकारी पहल, सरकारी र गैरसरकारी शैक्षिक संस्था, शिक्षक सबैको भूमिका आवश्यक छ । शैक्षिक वातावरण, अध्यापनको व्यावहारिक तरिका, सही सिकाइ र बुझाइ अनि जिम्मेवारीपनको बोध हुने शिक्षाको जरुरी छ । पाठ्यक्रममा मात्र सीमित रहेर होइन, पत्रपत्रिका, सञ्चारमाध्यम, फिल्ड भिजिट, अनुसन्धान, प्रयोगात्मक शिक्षा सबै तरिका अपनाएर अब्बल दर्जाका युवा समुदाय उत्पादन गर्नु जरुरी छ । अहिले राष्ट्रले भोगिरहेको अनैतिकता, अपराध, भ्रष्टाचार, बेरोजगार, विदेश पलायन जस्ता समस्याको समाधान पनि सही र गुणस्तरीय शिक्षा र असल वातावरण नै हुन सक्छ । त्यसैले एसएलसी नहुनु वा एसएलसी फेल नहुनु मात्र शैक्षिक सुधार र गुणस्तरीय शिक्षा प्रणाली मान्न सकिन्न । शान्त र समृद्ध समाज र राष्ट्रको विकासको लागि व्यावहारिक शिक्षा, नैतिक शिक्षा र अनुशासनको धेरै जरुरी छ । अबको शिक्षा, अध्यापन र शैक्षिक प्रणालीमा मनोविज्ञान, अध्यात्म, सकारात्मक सोचजस्ता विषयसमेत समेटिने गरी समग्र रूपमा विकास हुने गुणस्तरीय हुनुपर्छ । एसएलसी उत्तीर्ण गर्ने विद्यार्थीको उमेर भनेको न सानो न परिपक्व उमेर हो । यसमा उनीहरूको इच्छा र रुचिको ख्याल गर्दै उनीहरूको मनोभावनाको कदर गरी उचित परामर्शका साथ सही व्यवहारको खाँचो पर्दछ, जसमा अध्यापन गराउने शिक्षकको र विद्यालय वातावरणको ठूलो र सकारात्मक भूमिका रहन्छ । कुनै डिग्री हासिल गर्नुभन्दा पनि शान्त, समृद्ध, सकारात्मक, नैतिक र अनुशासित सन्तानको खाँचो छ हामीलाई । यसको द्वार माध्यमिक शिक्षा भएकाले यी सबै पक्षलाई ध्यानमा राखेर शिक्षा प्रणाली अगाडि बढ्न सकेमा मात्र यसले सार्थकता पाउनेछ ।"
सम्भव छ जलाशययुक्तमा निजी क्षेत्र,"प्रधानमन्त्री केपी शर्मा ओलीले आजभोलि लोडसेडिङ अन्त्य गर्ने कुराकानी गर्न छोडेका छन् । वर्षायामसँगै नदी र निजी क्षेत्रका खोल्साखाल्सीमा पानीको सतह बढेर बिजुली उत्पादनमा केही वृद्धि भएको छ र यसले लोडसेडिङ एकाध घन्टा भए पनि घटाएको छ । प्रधानमन्त्रीले वर्षायाममा उत्पादन वृद्धि भएका लोडसेडिङलाई बिर्सेजस्तो छ । त्यसो त, हरेक वर्षायाम सुरु भएपछि र अन्त्य नभएसम्म प्रधानमन्त्री मात्र होइन, ऊर्जामन्त्री, नेता, प्राधिकरण र सर्वसाधारणले लोडसेडिङको नामगोत नै गर्दैनन् । यो कृत्य दिव्य १२ वर्षदेखि चल्दै आएको छ । मुलुकको स्थायी ऊर्जा संकटलाई जरैबाट कसरी उखेल्न सकिन्छ ? सबैलाई थाहा छ जलाशययुक्त आयोजना निर्माण । गत फागुनमा मन्त्रिपरिषद्ले पारित गरेको र गत जेठ १५ गते सार्वजनिक बजेट वक्तव्यले सकारेको ऊर्जा संकट निवारण कार्ययोजनामा पनि हरेक प्रदेशमा एउटा जलाशययुक्त आयोजना निर्माण गर्ने उल्लेख छ । कार्ययोजना र बजेट अनि योजना आयोगले तयार गरेको आधार पत्रमा पनि यी कुरा उल्लेख छन् । उल्लेख हुनु भनेको निर्माण हुनु हैन । तर सरकारले जनतालाई बेबकुफ बनाउन खोजिरहेको छ । योजनामा छ, कार्यान्वयनको अत्तोपत्तो छैन । स्रोत कसरी जुटाउने भन्ने विषयमा अर्थ र ऊर्जा मन्त्रालय नै मौन छन् । प्रधानमन्त्रीले भारतबाट बिजुली आयात गरेरै लोडसेडिङको नामोनिसान मेटाउने घोषणा गरिसकेका छन् । जब प्रधानमन्त्रीबाट यस्तो अभिव्यक्ति आउँछ भने मुलुकमा जलाशययुक्त आयोजना निर्माण कसरी होला ? हिउँदभरि बूढीगण्डकी बनाइन्छ भनेर फलाक्ने सरकारले बर्खा सुरु भएपछि त्यो पनि भन्न छोड्यो । मुआब्जालाई अलिकति रकम छुट्ट्यायो (कुल लागतको ३२ प्रतिशत), मूल वित्तीय व्यवस्थापन कसरी गर्ने भन्ने अन्योल कायमै छ । पेट्रोलियम पदार्थमा कर लगाएर बूढीगण्डकी निर्माण गर्ने हो भने दुई दसक लाग्छ । पेट्रोलियममा लगाइने कर ग्रामीण विद्युतीकरण, अति दुर्गम क्षेत्रमा लघु जलविद्युत् तथा सौर्य ऊर्जा उत्पादनमा लगाएको भए स्थायी लोडसेडिङमा रहेका जनताले उज्यालो देख्न पाउँथे । त्यो पनि भएन । जलाशयमा निजी क्षेत्रलाई आकर्षित गर्न सर्वप्रथम यो क्षेत्रको लाइसेन्स स्वदेशी र विदेशीलाई खुला गर्नुपर्छ । जलाशययुक्त आयोजनामा सरकारले अहिलेसम्म लगानी गरेको छैन । कुलेखानी पहिलो र दोस्रो जापानी ऋणमा बन्यो, पछि उसले अनुदानमा परिणत गरिदियो । कुलेखानीपछि दसकौँसम्म राज्यले जलाशययुक्तको अध्ययनसमेत गरेन । अरुण तेस्रोको अवसानसम्म आइपुग्दा जलाशय त परै जाओस् नदीप्रवाहीका समेत अध्ययन भएनन् । यसरी वर्षाैंसम्म अध्ययन नै नभएका कारण आयोजना बन्ने कुरा भएन । २०४९ सालपछि निजी क्षेत्रलाई प्रवेश गराउने नीति पनि असफल भए । हालसम्म जति पनि निजी क्षेत्र आए, घस्रेर यहाँसम्म (कुल उत्पादन ३११ मेगावाट) आइपुगे । राज्यले अलिकति मात्रै बल दिने हो भने निजी क्षेत्रका १४२४? मेगावाट आउलान्, केही वर्षको अन्तरलामा । सामान्यतया जलाशययुक्तमा निजी क्षेत्र आउँदैन भन्ने मान्यता छ । तर निजी क्षेत्रलाई जलाशययुक्तमा ल्याउन केके गर्नुपर्छ भन्नेबारेमा कसैको ध्यान पुगेको छैन । जलाशययुक्त आपैँमा महँगो संरचना हो, त्यसमाथि निजी क्षेत्रको यो प्रकारको बिजुली खरिद गर्ने नीति राज्यसित छैन । सिंगो अर्थतन्त्र, जनताको बदलिँदो जीवन शैली, उच्च प्रविधि, नवीकरणीय ऊर्जाको माग जस्ता मुख्य विषयवस्तुलाई हेर्दै नहेरी बिजुलीको बजार नै छैन भन्ने एकोहोरो रटान लिएर एकाधिकारप्राप्त संस्था विद्युत् प्राधिकरण बसेको छ । जलाशयुक्तको मोल तोक्ने हो भने निजी क्षेत्रको क्षमता परीक्षण हुने थियो । नदी प्रवाहीको बजार भाउ (पीपीए) समेत अवरुद्ध गरी राज्यले एक प्रकारले ढोका लगाएर ताल्चा मारेको अवस्थामा जलाशययुक्तको पीपीए दर नतोकिनेमा सबैजना ढुक्क छन् । प्राधिकरण व्यापारिक निकाय पनि भएकाले उसको नजरमा बजार छैन भन्नु अस्वाभाविक होइन । तर बिजुलीको बजार प्राधिकरणको नजरबाट होइन, राज्यको आवश्यकताबाट हेरिनुपर्छ । तर अमेरिकी डलरमा पीपीए गर्न भने ऊ तयार छ । डलरमा पीपीए पनि राज्यको आवश्यकता होला, त्यो आफ्नो ठाउँमा छ । तर स्वदेशी लगानी नै पर्याप्त हुँदाहुँदै डलरै चाहिनुको कारण भने कमिसन मोहबाहेक अरू केही होइन । राज्यले जलाशययुक्तमा लगानी नगर्ने, निजी क्षेत्र नआउने तर जलाशयबिना लोडसेडिङ अन्त्य नहुने अवस्थामा राज्यले परम्परागत र रुढिवादी नीति त्यागेर व्यावहारिक र पारदर्शी नीति अख्तियार गर्नु अहिलेको आवश्यकता हो । हरेक प्रदेशमा एउटा जलाशययुक्त बनाउने नै हो भने सर्वप्रथम राज्यले यस्तो बिजुली बनाउने संरचनागत ढोका खोल्नुपयो । त्यो भनेको जलाशययुक्तको पीपीए दर लागू गर्ने । यसरी लागू गर्दा विश्व परिवेश, विश्वको अर्थतन्त्र, नेपाली अर्थतन्त्रको क्षमता आदिका गम्भीर अध्ययन हुनुपर्छ । कुनै पनि प्रवद्र्धक नाफाविना लगानी गर्दैन । नाफाकै लागि जलविद्युत् जस्तो अति क्लिष्ट र जटिल क्षेत्रमा निजी क्षेत्र ओइरिएका हुन्छन् । लगानी गरेपछि नाफा आउने ग्यारेन्टी हुनुपर्छ । त्यस्तो दर पारदर्शी रूपले तय हुनुपर्छ । ऊर्जा संकटकाल कार्ययोजनाले कुल १० हजार मेगावाट जलविद्युत् उत्पादन गर्ने परिकल्पना गरेको छ, त्यसमध्ये पाँच हजार मेगावाट जलाशययुक्त बनाउने भनिएको छ । पाँच हजार मेगावाट जलाशययुक्त भनेको बूढीगण्डकीको लागतलाई आधार मान्दा १० खर्ब ४१ अर्ब रुपैयाँ हुन आउँछ । यस हिसाबले १० वर्षमा प्रतिवर्ष एक खर्ब चार अर्ब रुपैयाँको दरले निरन्तर लगानी गर्नुपर्छ । जबकि आगामी आर्थिक वर्षको कुल बजेट नै १० खर्ब ४८ अर्ब रुपैयाँ छ । कुल बजेटमध्ये विकास खर्च (पुँजीगत) जम्मा तीन खर्ब ११ अर्ब (कुल बजेटको जम्मा ३९७ प्रतिशत) मात्र विनियोजन गरिएको छ । अर्थात् कुल विकास बजेटको ४५ प्रतिशतका दरले राज्यले आगामी दस वर्षसम्म लगानी गरिरह्यो भने मात्र पाँच हजार मेगावाट जलाशययुक्त आयोजना निर्माण सम्भव हुन्छ । भोट आउने गरी र बजेट प्रस्तुत गर्ने राजनीतिक दल क्षणिक रूपमा लोकप्रिय हुने गरी बजेट बनाउने संस्कार रहेको मुलुकमा जलविद्युत्कै लागि (त्यो पनि जलाशययुक्त) भनेर विनियोजन होला र ?तर सबै दल एकमत भई जलविद्युत्लाई अघि बढाऔँ भनेर १० वर्षसम्म तपस्या गर्ने हो भने असम्भव भने छैन । नेपालका राजनीतिक दल विकास निर्माणका लागि दसदस वर्षसम्म एकजुट होलान् भनेर लाटाले पनि नपत्याउने अवस्था कठोर रूपमा विद्यमान छ । यस्तो अवस्थामा जलाशययुक्त आयोजना बन्छन् र मुलुकबाट लोडसेडिङ भगाइन्छ भनेर सोच्नु सपनामा खोले खानुसरह छ । जलाशयमा निजी क्षेत्रलाई आकर्षित गर्न सर्वप्रथम यो क्षेत्रको लाइसेन्स स्वदेशी र विदेशीलाई खुला गर्नुपर्छ । अहिले जति पनि जलाशययुक्तका लाइसेन्स जारी भएका छन्, ती प्राधिकरणले मात्र ओगटेर बसेको अवस्था छ । प्राधिकरण त्यसै पनि आर्थिक रूपले तन्नम छ, उसले जलाशययुक्त त के जाबो १४ मेगावाटको कुलेखानी तेस्रो जस्ता आयोजना बनाउन सकिरहेको छैन । कुलेखानी तेस्रो निर्माण सुरु गरेको आठ वर्ष तीन महिना बितिसकेको छ र यो अभै पनि निर्माणाधीन नै छ । प्राधिकरणले जलविद्युत् आयोजना बनाउन सक्दैन भन्ने एक प्रकारले प्रमाणित नै गरिसकेको छ । राज्यले लगानी गर्न नसकिरहेका बेला प्राधिकरणले गर्न सक्छ भन्नु मूर्खता सिवाय केही होइन । तसर्थ जलाशयको पीपीए दर तोकेर सरकारले स्वदेशी तथा विदेशी निजी क्षेत्रलाई आह्वान गर्नुपयो । पीपीए दर (सकेसम्म स्वदेशी मुद्रामा) नै तोकिदिएपछि त्यसको प्रतिस्पर्धा पनि गरिरहनु परेन । किनभने हिजो बूढीगण्डकीको प्रतिस्पर्धा गराउँदा कोही पनि आएनन् । क्षमता भएका राष्ट्रिय र अन्तर्राष्ट्रिय कम्पनी कति आउँछन्, त्यसको पनि परीक्षण हुन्छ । वर्षाैंसम्म लाइसेन्स ओगट्न नदिने गरी निर्दिष्ट मापदण्ड तोकिनुपर्छ । फेरि पनि बजार नै छैन भनी बस्ने हो भने तिनलाई हुतिहाराको पगरी गुथाई पदबाट हटाउनुपर्छ । त्यसबाहेक राज्यले आपूले सक्ने जलाशययुक्त आयोजनामा लगानी गर्न पनि छोड्नु भएन । यति चाँजोपाँचो मिलाउन सक्ने नेतृत्व अहिलेको आवश्यकता हो । यति गर्न सके मात्र जनताले अन्धकारबाट मुक्ति पाउने आशासम्म गर्न सकिन्छ ।"
द्वन्द्व र असुरक्षाको चिन्ता,"दक्षिण चीन समुद्रमा करिब ९० प्रतिशत जलक्षेत्रमा आफ्नो तर्फबाट दिएका ऐतिहासिक प्रमाणहरूका आधारमा चीनले आफ्नो स्वामित्वको दाबी गरेपछिको सन्दर्भमा त्यसको विरोधमा ताइवान, मलेसिया र फिलिपिन्स जस्ता देशहरूले त्यो क्षेत्रमा आफ्नो पनि स्वामित्व रहेको दाबी गर्दै आएका छन्। यस सम्बन्धमा फिलिपिन्सले अन्तर्राष्ट्रिय अदालतमा उजुरी दिइसकेको अवस्था छ। चीनको जापानसँग पूर्वीचीन समुद्रलाई लिएर पहिल्यै विवाद छ र त्यहाँ भएका टापुहरूमाथिको स्वामित्वको सम्बन्धमा चीन र जापानले परस्पर विरोधी दाबी गर्दै आएका छन्। यस सम्बन्धमा चीनले ती टापुहरूमाथि 'उडान निषेधित क्षेत्र' घोषणा गरेपछि जापान र अमेरिकाले त्यसको विरोध गरे र अमेरिकाले त्यसको प्रतिकारको रूपमा ती टापूहरूमाथि आफ्ना जहाज उडाएर चीनले स्थापित गरेको उडान निषेधित क्षेत्रलाई चुनौती दिइसकेको छ। तैपनि अमेरिकाले दक्षिण चीन समुद्रको सम्बन्धमा आफूले कुनै पक्षको साथ नदिएको र केवल चीनले त्यस क्षेत्रमा सैनिक गतिविधि बढाएमा त्यसले द्वन्द्व निम्त्याउने कुरा गर्दै आएको छ। त्यसैको सिलसिलामा अमेरिकाले दक्षिण चीन समुद्रमा अमेरिकाले दाबी गरेको जलक्षेत्रनजिकै आफ्ना नौसैनिक युद्धपोतहरू पनि पठाउँदै आएको छ। यसै क्रममा चीनले फिलिपिन्ससँग नयाँ सन्धि गरी फिलिपिन्सका समुद्री तटमा आफ्नो सैनिक अड्डा राख्ने भएको छ र फिलिपिन्सले दाबी गरेको क्षेत्रमा चीनले कुनै गतिविधि बढाएमा अकल्पनीय प्रतिरोधात्मक कारबाही गरिने धम्की पनि दिएको छ। अमेरिका र दक्षिण चीन सागरमा आफ्नो पनि स्वामित्व रहेको दाबी गरेका देशहरूले देखाएको आक्रोशको सिलसिलामा भारतले आफूलाई पनि सामेल गरेको छ। चीनको दक्षिण चीन सागरमाथिको दाबीलाई भारतीय सञ्चारमाध्यमले विस्तारवादी कारबाहीको संज्ञा दिएर चीनको त्यो कार्य रोक्न भारतले अमेरिकासँग नयाँ गठबन्धन गर्नुपरेको बताएका छन्। भारतीय सञ्चारमाध्यमले चीनको दाबीलाई चीनको दादागिरीको संज्ञा दिएर त्यसलाई निस्तेज पार्न अमेरिकासँग सामरिक गठबन्धनमा प्रवेश गरेको बताएका छन्। भारतीय प्रधानमन्त्री नरेन्द्र मोदीले गत महिना गरेको अमेरिकाको भ्रमणमा दक्षिण चीन समुद्रमा चीनको गतिविधि प्रति सूक्ष्मरूपमा आफ्नो विरोध जनाएका थिए। उनले अमेरिकाको कारणले एसिया प्रशान्त क्षेत्रमा उनको शब्दमा शान्ति र सुरक्षा कायम राख्नमा पुगेको योगदानको निकै प्रशंसा गरे।भारतले पश्चिमी देशहरूसँग खासगरी अमेरिकासँग सामरिक सम्बन्ध राख्न खोजेको प्रयासले अब एसिया प्रशान्त क्षेत्र पहिलाभन्दा बढी संवेदनशील क्षेत्र हुन पुगेको छ। पश्चिमी देशहरूले चीनको बढ्दो सैनिक तथा आर्थिक शक्तिको कारणले चीनका छिमेकी देशहरूलाई प्रभाव पारी चीनको त्यस क्षेत्रमा रहँदै आएको प्रभाव कम गर्न खोजेको प्रयास बुझ्न सकिने खालको छ। अमेरिकालाई अब चुनौती दिनसक्ने शक्ति भनेका चीन र रूस हुन्। तैपनि चीनको तुलनामा रूसको शक्ति सीमित भएकाले अमेरिकाको लागि मुख्य चुनौतीको रूपमा चीन नै रहेको बुझ्न सकिन्छ। तर भारतले आफ्नो परम्परागत विदेश नीतिलाई परित्याग गरी अमेरिकासँग सामरिक सम्बन्ध राख्न खोज्नु केही आश्चर्यको विषय बनेको छ। अहिले चीनको कारणले अमेरिकाको लागि भारत एउटा सामरिक साझेदार देश भएको हुन सक्छ। त्यसैले पनि अमेरिकाले पाकिस्तानप्रतिको आफ्नो परम्परागत दृष्टिकोणमा परिवर्तन ल्याएको छ र इस्लामवादी आतंककारीको नाममा र चीनको बढ्दो शक्तिलाई रोक्ने नाममा उसले भारतलाई एउटा भरपर्दो मित्र मानेको छ। यो बुझ्न सकिने कुरा हो, तर भारतले अमेरिकासँग सामरिक सम्बन्ध राख्न जति प्रयास गरे पनि अमेरिकाले आफ्नो साम्राज्यवादी नीतिमा कुनै परिवर्तन गर्ने छैन र भविष्यमा आफ्नो अनुकूल पर्दा भारतको विरुद्धमा पनि अमेरिकी कारबाही हुनसक्नेछ भन्ने कुरा मननीय छ। प्रथम खाडी युद्धको बेला अर्थात् सन् १९९१ मा चीनले अमेरिकालाई बढी चिढाउन हुन्न भन्ने मान्यता राखी सुरक्षा परिषद्मा अनुपस्थित भएर इराकमाथिको संयुक्त राष्ट्रको नाममा आक्रमणको प्रस्तावलाई सहज बनाइदिएको थियो। तर त्यसको लगत्तै पछि अमेरिकाले ताइवानलाई एफ १६ लडाकु विमान बेच्ने निर्णय गरेर चीनको संवेदनशीलतालाई उपेक्षा गरेको थियो। त्यसैगरी अमेरिकाले भारतको सन्दर्भमा पनि भारतका लागि संवेदनशील भनिने कश्मीरलगायत अन्य प्रश्नहरूमा कुनै पनि बेला भारतलाई असहज हुने कारबाही गर्न सक्छ। पूर्व प्रधानमन्त्री मनमोहन सिंहले जर्ज बुसलाई निकै प्रशंसा गरेका थिए। अमेरिकाको भ्रमणमा जाँदा भारतीय जनता जर्ज बुसलाई भारतमा स्वागत गर्न लालायित छन् भनेका थिए। ठीक त्यसैगरी अहिले नरेन्द्र मोदीले बाराक ओबामालाई प्रशंसा गरी उनको कारणले गर्दा एसिया प्रशान्त क्षेत्रमा शान्ति र सुरक्षा कायम राख्न सहयोग पुगेको बताएका छन्। यसरी हेर्दा भारत र अमेरिकाले एकअर्कासँग अति नजिक हुन खोजेको देखिन्छ, तर अमेरिकाले आफ्नो सामरिक योजनाअन्तर्गत कुनै पनि बेला भारतको प्रतिकूल हुने गरी नयाँ नीति बनाउन सक्छ अथवा कारबाही गर्न सक्छ भन्ने कुरा बिर्सन नहुने देखिन्छ। हिजो इराकमा उडान निषेधित क्षेत्र कायम गरे झैँ अमेरिकाले आफ्नो अनुकूल पर्ने भएमा त्यही नीति भारतलगायत अन्य कुनै अल्पविकसित देशमाथि पनि लागू गर्न सक्छ। भारतले चीनसँग आपसी छलफल गरी द्विपक्षीय सम्बन्धलाई बढी दरिलो बनाउँदै लैजाँदा र सीमालगायत समस्याहरू सुल्झाउँदै जाँदा अमेरिकालाई सीधै दक्षिण एसियामा आई अस्तक्षेप गर्ने मौका मिल्ने थिएन। तर अब अमेरिकासँग सामरिक सम्बन्ध राखिसकेपछि अमेरिकालाई दक्षिण एसियामा बढी हस्तक्षेपकारी भूमिका खेल्न सहज हुनेछ। छिमेकीसँगको समस्या छिमेकीसँगै बसी सुल्झाउँदा नै बाहिरी शक्तिलाई आन्तरिक मामिलामा हस्तक्षेप गर्नबाट रोक्न सजिलो हुन्छ। चीन र पाकिस्तानसँगको असहज सम्बन्धको कारणले भारतले अमेरिकालाई गुहार्दा लामो समयसम्म भारतलाई फाइदा हुने देखिँदैन। नेपालकै सन्दर्भमा पनि भारतले ईयूको बैठकमा नेपालको संविधानको कुरा उठाएर गल्ती गरेको थियो। त्यसको विरोध नेपालमा भएकै कारणले अमेरिकाले प्रधानमन्त्री मोदीको भ्रमणको अन्त्यमा नेपालको विषयलाई संयुक्त विज्ञप्तिमा राख्न नमानेको हुन सक्छ। अहिले भारतका सञ्चारमाध्यमले नरेन्द्र मोदीको अमेरिका भ्रमणबाट उपलब्धिले गर्दा पाकिस्तान र चीनलाई ठूलो आघात भएको प्रचार गरिरहेका छन्। अमेरिकाको त्रास देखाएर भारतीय सञ्चारमाध्यमले चीन र पाकिस्तानलाई तर्साउन खोजेको देखिन्छ, तर यसको जवाफमा पाकिस्तानी प्रधानमन्त्रीका सल्लाहकार सरताज अजीजले हिन्दुस्तान र अमेरिकाबीचको नयाँ सम्बन्धको सन्दर्भमा पाकिस्तानले आफ्नै प्रकारले प्रतिरोधात्मक कदम उठाउने घोषणा गरिसकेका छन्। त्यसैले यस प्रकारको प्रचारबाजीले लामो समयसम्म भारतलाई लाभ हुने देखिन्न। आजको अन्तराष्ट्रिय राजनीतिले अमेकरिका र भारतलाई नजिकमा ल्याउँदा एसियामा थप द्वन्द्वका घटना बढ्न सक्ने देखिन्छ। भारत, पाकिस्तान र चीनबीचको सम्बन्धलाई भारतको नयाँ सामरिक नीतिले असर गर्दै गयो भने दक्षिण एसियाले नयाँ चुनौति व्यहोर्नुपर्नेछ। भारतीय सञ्चारमाध्यमले चीनलाई विस्तारवादी देश र पाकिस्तानलाई आतंकवादको सूत्रपात गर्ने देशको रूपमा चित्रित गरेर केही समयलाई सन्तोष माने पनि आखिरमा भारतले पाकिस्तान र चीनसँग आपसी समस्या आपसमै बसेर सुल्झाउनुमै भारतको दीर्घकालीन हित देखिन्छ। अमेरिकाको आडमा छिमेकी देशहरूसँगको समस्या सुल्झाउन खोज्दा पछि त्यो प्रत्युत्पादक पनि हुन सक्छ। अर्को कुरा, भारतले द्विपक्षीय मामिलामा बाहिरी हस्तक्षेपको विरोध गर्दै आएको छ र कश्मीर मामिलालाई पाकिस्तानले अन्तर्राष्ट्रियकरण गर्न खोजेको भनी विरोध गर्दै आएको छ। यस्तो अवस्थामा अमेरिकाको साथ लिएर छिमेकी देशहरूलाई तह लगाउन खोज्नु भारतकै आफ्नै पुरानो विदेश नीतिविपरीत हुन जान्छ। त्यही कुरा नेपालको सन्दर्भमा पनि सत्य हो। नेपालसँग भारतका केही गुनासा छन् भने नेपालसँगै छलफलमा बसेर समाधान खोज्नुपर्छ नकि ईयूको बैठकमा अथवा अन्य कुनै तेस्रो देशसँगको संयुक्त विज्ञप्तिमा हालेर। भारतको विश्वको शक्ति राष्ट्रको रूपमा चिनिन खोजेको इच्छा अमेरिकाको सहयात्री भएर पूरा हुन सक्दैन। यही कुरा चीनले पनि बुझ्नुपर्छ। चीनले पश्चिमी राष्ट्रहरूसँग जति राम्रो सम्बन्ध बनाए पनि पहिलो कुरा उसले पनि आफ्ना छिमेकी राष्ट्रहरूसँगका समस्यालाई आपसी सल्लाहबाटै सुल्झाउनु पर्छ। पूर्वीचीन र दक्षिण चीन समुद्रलाई लिएर उठेका आशंकालाई पनि ती सम्बन्धित देशहरूसँग बसी उनीहरूका गुनासा सुनेर मात्र सुल्झाउन उपयुक्त हुन्छ। क्षेत्रीय विषयलाई अन्तर्राष्ट्रियकरण गरेर कुनै पनि देशको हित हुन सक्दैन। आज भारतीय सञ्चारमाध्यमले चीनलाई विस्तारवादी देशको रूपमा चित्रित गरेर पश्चिमी मुलुकलाई खासगरी अमेरिकालाई निम्त्याउने काम गरे भने दक्षिण एसिया र पूर्वीएसियामा झन् असुरक्षा र अशान्तिका घटना बढ्ने ठूलो खतरा छ। अमेरिकाको सहयोग लिएर आफ्नो सुरक्षाको प्रत्याभूति गर्न खोज्ने देशहरूको आफ्नै राष्ट्रियता र सार्वभौमिकता खतरामा परेका उदाहरणहरू पनि छन्। यस्तो हुँदाहुँदै पनि यो कुरा सत्य हो कि राजनीतिमा स्थायी शत्रु र मित्र नहुने धारणाबमोजिम भारत र अमेरिका नजिक हुन पुगेका छन्। शीतयुद्धताका भारत असंलग्न आन्दोलन राष्ट्रको सदस्य हुँदाहुँदै पनि तत्कालीन सोभियत संघसित नजिक भएको कारणले अमेरिकी नीति भारतलाई भन्दा पाकिस्तानलाई काखी च्याप्ने खालको थियो। तर शीतयुद्धको अन्त्य र सोभियत संघको अवसान र सोभियत सेना अफगानिस्तानबाट फिर्ता भएपछि अमेरिकी नीतिमा परिवर्तन आयो। त्यसैको कडी स्वरूप आज भारत र अमेरिका नजिक हुन पुगेका छन्। अर्कोतिर चीनको बढ्दो शक्तिको कारणले पनि अमेरिकाले चीनलाई सन्तुलनमा ल्याउने शक्तिको रूपमा भारतलाई हेरेको हुनुपर्छ। यति हुँदाहुँदै पनि निर्णायक कारक ती दुवै देशका शासक वर्गको हितमा देखिएको सामन्जस्यता हो। भारतमा समाजवादी विचारमा विश्वास राख्ने सरकार भएको भए पक्कै पनि त्यस्तो सरकारले अमेरिकासँग सामरिक गठबन्धन गर्ने थिएन। तर भारतमा आज दक्षिणपन्थी पार्टीले नेतृत्व गरेको सरकार हुँदा आजको भारतको सरकारले अमेरिकाको साम्राज्यवादी सोच र नीतिको कम आकलन गरी नयाँ गठबन्धनको घोषणा गरेको देखिन्छ। यस्तो अवस्थामा पश्चिमी मुलुकको प्रभाव एसियामा कम होओस् भन्ने चाहना राख्नेहरूको लागि यसले अवश्य धक्का पुर्याउनेछ। चीनले पनि नवउदारवादी अर्थव्यवस्था अपनाएको छ र उसको मुख्य लक्ष्य पनि व्यापारिक नाफा नै हो। तैपनि चीनमा नामको लागि भए पनि साम्यवादी पार्टी भएकाले र चिनियाँ विशेषतासहितको समाजवादी व्यवस्था भएको दाबी गरेको अवस्थामा चीनलाई पश्चिमी मुलकसँग भारतलाई जस्तो सहजै कुनै गठबन्धनमा जान सम्भव छैन। त्यसैले चिनियाँ सरकारले पनि भारत र अमेरिकाबीचको नयाँ गठबन्धनलाई अप्ठ्यारो मानेको हुनुपर्छ। आफैँ औपनिवेशिक दासताबाट छुटकारा भई राष्ट्रिय विकासमा लागेको चीनलाई पश्चिमी देशहरूको हस्तक्षेपको खतरा जहिले पनि भएको देखिन्छ। यस्तो अवस्थामा भारतमा बढ्दो अमेरिकाको प्रभाव अन्य देशहरूमा पनि फैलिनेछ भन्ने चिन्ता चीनलाई भएको हुन सक्छ। त्यसैले आजको अन्तर्राष्ट्रिय राजनीतिले अमेरिका र भारतलाई नजिकमा ल्याउँदा एसियामा थप द्वन्द्वका घटना बढ्न सक्ने देखिन्छ। भारत, पाकिस्तान र चीनबीचको सम्बन्धलाई भारतको नयाँ सामरिक नीतिले असर गर्दै गयो भने दक्षिण एसियाले नयाँ चुनौती व्यहोर्नु पर्नेछ। त्यसैले एकातिर भारत र चीनले आफ्नो समस्या आफैँ हल गरेको खण्डमा र अर्कोतिर पाकिस्तानसँगको सम्बन्धलाई पनि भारतले द्विपक्षीय वार्ताको माध्यमबाट अगाडि बढाई समस्याको समाधान खोजेमा दक्षिण एसियालाई थप द्वन्द्व र असुरक्षाको स्थितिबाट जोगाउन सम्भव हुने देखिन्छ। यसको लागि पहिला चीन, भारत र पाकिस्तानले आआफ्ना छिमेकी देशहरूसँग भएका समस्या समाधान गर्न आपसी विश्वासको वातावरण जगाउनु पर्छ। उदाहरणको लागि चीनले एकातिर भियतनाम, फिलिपिन्स, मलेसिया र म्यानमार जस्ता देशहरूसँग भएको आपसी अविश्वास चिर्दै विश्वासको वातावरण बनाउनुपर्छ भने भारतले पनि नेपाललगायतका दक्षिण एसियाका अन्य मुलुकसँग रहेका समस्या आपसी हित र सम्मानको आधारमा सुल्झाउँदै जानुपर्ने हुन्छ। यी दुई ठूला देशले छिमेकी मुलुकहरूका सम्बन्धमा रहेको चिसोपनलाई यथावत् राखी टाढाटाढाका देशहरूसँग जति राम्रो सम्बन्ध बढाए पनि दक्षिण एसिया शान्ति स्थिरता र सुरक्षा हुने छैन। हामी आशा गरौँ कि भारतीय सरकारले ढिलोचाँडो यो कुरा बुझ्नेछ र आफ्ना छिमेकी देशलाई विश्वासमा लिनेछ। त्यसैगरी चीनले पनि छिमेकीलाई प्राथमिकता दिने नीतिलाई व्यवहारमै उतार्नुपर्छ। दक्षिण चीन समुद्रलाई लिएर उठेको विवादलाई पनि चीनले सम्बन्धित देशहरूसँग आपसी छलफल गरी टुंगोमा पुर्याउनुपर्छ। छिमेक समस्यालाई अन्तर्राष्ट्रियकरण गर्दा त्यसको फाइदा तिनै बाहिरी शक्तिले प्राप्त गर्नेछन्, जसले हिजोका दिनहरूमा विभिन्न देशहरूमाथि आफ्ना औपनिवेशिक र साम्राज्यवादी नीतिहरूलाई थोपरेका थिए। आज पनि हिजोको त्यही खतरा उत्तिकै रूपमा छ र त्यसले झन् डरलाग्दो रूप लिन पनि सक्छ। भारत र चीन दुवैले औपनिवेशिक दासताको अनुभव गरिसकेकाले पनि उनीहरूले यो तथ्यलाई उपेक्षा नगर्लान् भन्ने आशा अझै बाँकी छ। उदाहरणको लागि भारतीय प्रधानमन्त्री नरेन्द्र मोदी र अमेरिकी राष्ट्रपति बाराक ओबामाबीच द्विपक्षीय सम्बन्धमा र खासगरी आणविक आपूर्ति क्लबमा प्रवेशको लागि भारतलाई अमेरिकी समर्थन रहने कुरा भइसकेपछि अमेरिकी सिनेटमा भएको बैठकमा भारतसम्बन्धी प्रस्ताव आउँदा अधिकांश सदस्यहरूले भारतप्रति सहयोगात्मक दृष्टिकोण देखाएनन्। यो घटनाले भारतलाई एउटा झट्का दिएको छ। यसरी अति सफल भनिएको अमेरिका भ्रमणपछि त्यहाँको प्रशासनले भारतप्रति सहयोगी व्यवहार ल्याउला भन्ने आशा धुमिल भएको छ।"
सपनाका सौदागरहरू,"दुर्गानाथ शर्मा अहिले नेपालमा नेताहरू जनतालाई सपना बेच्दैछन् । प्रधानमन्त्री ओलीले हालै जनताका घरघरमा पाइपबाट ग्यास पुर्याइदिने, चीनको सिगात्सेबाट केरुङ हुँदै काठमाडौँबाट पोखरा र लुम्बिनी रेल पुर्याउने आफ्नै मुलुकमा पेट्रोल खानी अन्वेषण गर्ने, नेपालको राष्ट्रिय झण्डावाहक पानीजहाज हिन्द महासागर, प्रशान्त महासागरतिर कुदाउने हावाबाट बिजुली निकाल्ने आदिआदि सपना बेचेका छन् । उनका यी सपनाको चर्चा अहिले नेपालीका घरघरमा भइरहेको छ । कसैले यसलाई सम्भव भनेका छन् भने विपक्षीहरूले ओलीको सपना भनी आलोचना गरेका छन् र अझै गर्दैछन् । यो राजनीति हो । तर जहाँसम्म ओलीका सपनाको प्रश्न छ, यी सपना जस्ता लागे पनि विपना पनि हुन सक्छन् । तर नेपालमा होइन । अहिले नेपालको सरकार, निजामती कर्मचारीको जुन संरचना र मनोविज्ञान छ, त्यसलाई हेर्ने हो भने विपक्षीहरूले भनेजस्तो सम्भव छैन । यी सपना साकार पार्न बृहत् प्रयास र इमानदारीको आवश्यकता पर्छ, जुन नेपालमा अहिलेसम्म देखिएको छैन । भुइँचालो गएको वर्ष दिन नाघिसक्दा पनि दुर्गम पहाडतिर पीडितहरूको विचल्ली नै देखिन्छ । भ्रष्टाचार कति व्याप्त छ भने सरकारले गरिब र पीडितलाई दिने अनुदानबाट पनि रकम काटेर भ्रष्टाचार गरेको कयौँ उदाहरण छन् । प्रधानमन्त्रीको एउटा भिजन रहेछ, राष्ट्रलाई समृद्ध र विकसित बनाऊँ भन्ने । यसअघिका कुनै सरकारले यति सपना पनि देखेका थिएनन्, तर उनकै दलका सांसद, मन्त्री, भ्रष्टाचार र आफ्नो स्वार्थबाहेक केही हेर्दैनन्, बुझ्दैनन् अनि कसले गरिदिने ? विदेशीले दिएको खाद्यान्न सहयोग कुहिएर फ्याँक्नुपरेको, गरिब र पीडितले सहयोग नपाएका खबर हरेक दिन अखबारहरूमा पढ्न, टेलिभिजनमा हेर्न र सुन्न पाइन्छ । विदेशीहरूले पीडितहरूलाई सहयोगमा दिएका रकम पनि खर्च नभएर उनीहरूले फिर्ता लाने चेतावनी पनि दिएका छन् । हामी सानो एउटा काम त गर्न सक्दैनौँ भने प्रधानमन्त्री ओलीका सपना कसले पूरा गरी दिने ? खोइ त्यो संरचना र इच्छाशक्ति ?प्रधानमन्त्रीज्यू, यहाँलाई थाहा छ, छैन नेपालमा प्रधानमन्त्रीको कार्यालयदेखि सबै कार्यालयमा प्रायः सम्पूर्ण कर्मचारी भ्रष्टाचार गर्छन् कसैले भ्रष्टाचार गरेको छैन भने उसले मौका नपाएरै हो । एउटा गरिब र ठूलाबडा नचिनेको नेपालीलाई सरकारी कार्यालय संस्थानहरूमा पैसा नखुवाई आफ्नो कामको फाइल एक इन्च पनि अघि सर्दैन । तर बेरोजगार, कालोबजारी र भ्रष्टाचारमा लिप्त राष्ट्रमा कसले यी बेथितिको अध्ययन गरेर जनतालाई मुक्ति दिने ? त्यसैले जतिसुकै राम्रा सपना (कार्यक्रम र योजना) बाँडे पनि विदेशीबाहेक हााम्रो आफ्नो संरचनाबाट सम्भव हुँदैन । ओलीका विचार राम्रा हुन् । उनको एउटा भिजन रहेछ, राष्ट्रलाई समृद्ध र विकसित बनाऊँ भन्ने । यसअघिका कुनै सरकारले यति सपना पनि देखेका थिएनन्, तर उनकै दलका सांसदहरू, मन्त्रीहरू, भ्रष्टाचार र आफ्नो स्वार्थबाहेक केही हेर्दैनन्, बुझ्दैनन् अनि कसले गरिदिने ? करिब १७ हजार मानिस मारेर सत्तामा आएको तात्कालीन माओवादीका वरिष्ठ नेता तथा पूर्व प्रधानमन्त्री डा बाबुराम भट्टराईले दलबाट आफ्नो उन्नति नहुने देखेर छुट्टै नयाँ शक्ति' नाउँको दलको घोषणा गरे । देश सानो छ । यहाँका जनता धेरै गरिब र थोरै धनी छन् । जुन देशमा ठूलाबडाले जे गरे पनि, जति अन्याय गरे पनि न्याय हुँदैन त्यही देशमा राजनीतिक दलहरूको संख्या १८१ पुगेको छ । सबै जनता पार्टीका कार्यकर्ता भएपछि, अब काम गर्ने कसले ? कर्मचारी पनि युनियनमार्फत राजनीति गर्छन्, काम गर्दैनन् । त्यहाँ नयाँ शक्ति' को शक्ति कति बलियो हुन्छ ? तामझामका साथ केही वर्षअघि नयाँ नेपाल बनाउने यस्तै आकर्षक नारा लिएर आएको माओवादी दल, अहिले चोइटिएर टुक्राटुक्रा भइसक्यो । त्यसैको एक टुक्रा हो नयाँ शक्ति' । एउटी सिने कलाकारलाई कलश' बोकाएर अघि लागेको यो नयाँ दलले घोषणा समारोहमै करोडौँ रुपैयाँ खर्च गरेको समाचार सुनियो । त्यत्रो रकम कहाँबाट आयो ? जनतालाई हिसाब दिनुपर्दैन ?दलहरूमा पारदर्शिताको कुनै महत्व हुँदैन ? राजनीतिका आदर्श, नीति नियम नमान्ने दलहरू हजारौँ पुगे पनि जनतालाई के फाइदा ? डा भट्टराई प्रधानमन्त्री बन्नुअघि उहाँसँग अन्तर्वार्ता गर्ने अवसर पाएको थिएँ । मैले उहाँलाई प्रश्न गरेँ, पढाइमा कहिल्यै दोस्रो हुनुभएन, तपाईंकै जिल्लाका उपेन्द्र देवकोटा कहिल्यै तेस्रो भएनन् । तपाईंले २२ हजार नेपालीको हत्या गर्ने खलको नेतृत्व गर्नुभयो, देवकोटाले त्यति नै संख्याभन्दा बढी बिरामी निको पार्ने काम गर्नुभएको छ, तपाईंलाई अलिकति पनि पश्चात्ताप भएन ? उहाँले भन्नुभयो, हेर्नोस्, युद्ध, क्रान्ति र लडाइँमा मानिस मर्छन्, त्यो स्वाभाविक मानिन्छ ।' उहाँले त्यति धेरै मान्छे मार्नुपरेकोमा दुःख व्यक्त गर्नुभएन र तिनका परिवारजनसँग माफी पनि माग्नुभएन । यो उहाँलाई राम्रो अवसर पनि थियो आफ्नो गल्ती स्वीकार गर्ने । अर्को एउटा प्रश्न थियो, तपाईंहरूले ल्याएको यो राजनीतिक प्रणालीमा योग्य, सक्षम र पढेलेखेका व्यक्तिले जागिर पाउँदैनन् तर तपाईंको राजनीतिक भागबन्डाको नीतिअन्तर्गत अयोग्य, असमर्थ र नपढेको सामान्य राजनीतिक कार्यकर्ताले पनि माथिल्लो पद तथा कूटनीतिज्ञको जागिर पाउँछन् । तपाईं प्रधानमन्त्री भएपछि यो प्रणालीबारे केही परिवर्तन गर्ने सोच राख्नु हुन्छ ?यो प्रणालीले देश बिग्रिँदैन ? जनता यो अवस्थामा काम खोज्न विदेश जानुपर्ने स्थिति आउँदैन ? उहाँको जवाफ थियो, यो भागबन्डाको म विरोधी हुँ । यस्तो हुनु हँदैन । म प्रधानमन्त्री भएँ भने निश्चित रूपमा यसलाई हटाउँछु ।' त्यसपछि उहाँ नौ महिना नेपालको प्रधानमन्त्री हुनुभयो । त्यसबेला उहाँ कुनै भ्रष्टाचारमा संलग्न भने हुनुभएको सुनिएन । उहाँले एउटा राम्रो काम गर्नुभयो, राजधानीका साँघुरा सडकको विस्तार गर्नुभयो । राजाहरूले पनि योजना बनाएर गर्न नसकेको काम उहाँले गर्नुभयो । तर त्यही बाटो बन्दा आधा पारिएका पेटीहरूमा मोटरसाइकल मर्मतका कारखाना र सोरुम अनि पार्किङ खडा गरिएको छ । पेटीको आधा भाग ओगटेर चिया, तरकारी, फलफूल र फूलका पसल खोलिएका छन्, जसले गर्दा यात्रुलाई हिँड्न कठिन हुन्छ । यसको व्यवस्थापन कसले गर्छ ? सडक चौडा गरे पनि सडकमा धेरै सवारी साधन गुड्ने नै भए । काठमाडौँमा यति धेरै मोटर र मोटरसाइकल छन्, त्यो हेर्दा नेपाललाई कसैले गरिब राष्ट्र भन्न मिल्दैन । तर मोटर र मोटरसाइकल हाँक्नेहरूलाई बाटामा हिँड्ने यात्रु त केही होइनन् भन्ने लाग्छ । जेब्राक्रस' आउनु अलि अगावैदेखि आफ्नो गति घटाएर यात्रीलाई बाटो काट्न दिनुपर्नेमा यति वेगमा आउँछन् कि बाटो काटिरहेका यात्री नै भाग्नुपर्ने अवस्था छ । ट्राफिक प्रहरी धेरै देखिँदैनन्, जापानले बनाइदिएका ट्राफिक लाइट पनि देखिँदैनन् । सौर्य शक्तिबाट बिजुली दिने कुरा गर्ने प्रधानमन्त्रीले यी साना काम मात्र गरे हुँदैन ? ट्राफिक प्रहरी एकदुईजना हुन्छन् नेपालीको प्रवृत्ति नियम कानुन मान्नुभन्दा आँखा छलेर नियम मिच्दा ठूलो भएको ठान्छन् । प्रहरीले केही गरी कारबाही गयो भने एकै दिनमा कुनै नेता वा सांसदको फोन आउँछ । प्रहरी त्यसबेला निरिह बन्छ। काठमाडौँ सहर विश्वको गन्तव्यस्थलको यति स्थानमा पुग्यो, उति स्थानमा पुग्यो जस्ता हावादारी गफ समाचार हुन्छन् तर काठमाडौँको यो ट्राफिक र ठूलाबडाको सवारीको समयमा बज्ने साइरन र गाडीको लर्कोले सहरै प्रदूषित बनाइरहेको देख्दा लाग्छ यो देशमा ल एन्ड र्अडर' नै छैन । यस्ता विकृति थुप्रै छन्, थपिँदैछन् । जनतालाई ठूलाठूला सपना' बाँड्नुभन्दा पहिले महानगरपालिकालाई सक्रिय बनाएर यी विकृतिको व्यवस्था मात्र गर्न सके पाइपबाट ग्यास, रेल चलाउनेजस्ता ठूला काम गर्न अलि सजिलो हुने थियो कि ? नयाँ शक्तिका नेता डा भट्टराईले वचन पूरा गरेनन् । नेताहरूमा आफूले जनतासमक्ष सार्वजनिक रूपमा बोलेका कुरा पूरा गर्दैनन् भने २५ वर्षमा आर्थिक समृद्धिको सपना पूरा हुन्छ भन्ने के ग्यारेन्टी ? जनतामा नेताप्रतिको घट्दो विश्वसनीयताको यो एउटा सानो उदाहरण हो, गर्न सकिँदैन भने बरु नबोल्नु, नि ! तर बोलेका कुरा पूरा गर्नु नेताको गुणभित्र पर्छ । तर हाम्रा नेताहरूमा त्यो गुण छैन, त्यसैले तिनलाई सपनाका सौदागर भन्दा फरक पर्दैन । पैसा कमाउने मात्र तिनको धन्दा भएको देखिन्छ । पहिले यो प्रवृत्ति र मनोविज्ञानमा परिवर्तन ल्याउनुपर्छ, अनि मात्र प्रधानमन्त्री ओलीका सपना साकार हुनसक्छ र नेपाल एउटा बस्नलायक र गर्व गर्नलायक हुन्छ ।"
युरोकपमा पहिलो जितसँगै पोर्चुगल क्वार्टर फाइनलमा,काठमाडौंः समूहगत चरणमा कम्जोर प्रतिद्वन्द्वीसँग पनि जित निकाल्न नसकेको पोर्चुगलले नकटआउट चरणमा बलियो प्रतिद्वन्द्वी क्रोएसियालाई पराजित गर्दै क्वार्टर फाइनलमा पुग्न सफल भएको छ । फ्रान्समा जारी युरोकप अन्तरगत तेस्रो प्रिक्वार्टर फाइनल भिडन्तमा पोर्चगुलले क्रोएसियालाई १० को साँघुरो अन्तरले पराजित गर्दै अन्तिम आठको यात्रा तय गरेको हो । समूह चरणमा हंगेरी अस्ट्रिया र आइसल्यान्डसँग बराबरी खेल्दै र्पोचुगल प्रिक्वार्टरमा पुगेको हो भने टर्की र स्पेनसलाई पराजित गरेको क्रोएसियाले चेक रिपब्लिकसँग बराबरी खेलेको थियो । पोर्चुगललाई अन्तिम आठमा पुर्याउने क्रममा थपिएको अतिरक्ति समयको ११७ औं मिनेटमा रिकार्डो क्युयारेस्मले हेडमार्फत निर्णायक गोल गरे । खेलको निर्धारित ९० मिनेटको समयमा दुबै पक्ष गोल गर्न असफल भएपछि खेल अतिरिक्त समयतर्फ धकेलिएको थियो । क्रोएसियाका इभान पेरिसिकले प्रहार गरेको बल पोर्चुगलको पोस्टमा लागेर फर्केको एक मिनेटमै पोर्चुगल गोल गर्न सफल भयो । यसअघिका दुई प्रिक्वार्टर खेलमा स्वीटजरल्यान्डलाई पराजित गर्दै पोल्यान्ड र नोर्दन आयरल्यान्डलाई पराजित गर्दै वेल्सले अन्तिम आठको यात्रा तय गर्दै अघि बढिसकेको छन् ।
प्रभाव पार्नसक्ने स्ट्राइकरः थोमस मुलर,"एजेन्सीः स्ट्राइकर थोमस मुलर जर्मन टोलीका महत्वपूर्ण सदस्य हुन् । जर्मनीले सन् २०१४ को विश्वकप जित्दा मुलरको भूमिका महत्वपूर्ण थियो । त्यसबाहेक जर्मन टोलीको प्रदर्शनमा पनि मुलर सशक्त देखिने गरेका छन् । मुलर अग्रपंक्तिमा कुनै पनि बेला गोल गर्नसक्ने क्षमताका खेलाडी हुन् । उनी आफूमात्रै गोल गर्दैनन्, सहकर्मीलाई निःस्वार्थ भएर गोलका अवसरसमेत जुटाइदिन्छन् । यसैले उनी टोलीमा नियमित रहने गरेका छन् । समूहगत चरणको अन्तिम तर निर्णायक खेलमा उत्तरी आयरल्यान्डविरुद्ध सिक्स यार्ड बक्समा मुलरकै उत्कृष्ट पासमा मारियो गोमेजले गोल गरेपछि जर्मनी अन्तिम १६ मा पुगेको थियो । यद्यपि समूह चरणको खेलमा गोल गर्न असफल भएका मुलरले जर्मनीलाई नकआउट चरणबाट थप अघि बढाउन सक्नेछन् । सन् २०१० मा अर्जेन्टिनाविरुद्धको खेलबाट अन्तर्राष्ट्रिय फुटबलमा डेब्यु गरेका मुलरले त्यसयता ७४ खेल खेलिसकेका छन् । जर्मन क्लब बायर्न म्युनिखका यी २६ वर्षीय मुलरले टोलीका लागि ती खेलबाट ३२ गोलसमेत गरेका छन् ।"
फुटबल स्टार मेसीद्वारा अन्तराष्ट्रिय फुटबलबाट सन्यास घोषणा,"एजेन्सीः विश्व फुटबलका स्टार लियोनल मेसीले विश्व फुटबलबाट सन्यासको घोषणा गरेका छन् । अर्जेन्टिनाको टिमका कप्तान मेसीले सोमबार बिहान कोपा अमेरिका फुटबलको फाइनलमा चेलीसँग पराजित भए लगत्तै अन्तराष्ट्रिय फुटबलबाट सन्यासको घोषणा गरेका हुन् । मेसीले पेनाल्टीमा गोल गर्न चुकेपछि अन्तराष्ट्रिय फुटबलबाट सन्यासको घोषणा गरेका हुन् । सोमबार बिहान भएको कोपा अमेरिकाको फाइनलमा पेनाल्टी सुट आउटमा चिलीले अर्जेन्टिनालाई ४२ ले पछि पार्दै लगातार दोस्रो पटक उपाधि हात पारेको हो । यस लगत्तै मेसीको यस्तो घोषणा गरेका हुन् । अर्जेन्टिनाका लागि राष्ट्रिय टिमबाट खेल्दा मेसीले सन् २००८ मा बेइजिङमा सम्पन्न ओलम्पिक्समा स्वर्ण पदक दिलाएका थिए । यसैलाई मेसीको सबैभन्दा ठूलो उपलब्धी मानिएको छ । सन् २०१४ को विश्वकप फुटबलको फाइनलमा अर्जेन्टिना जर्मनीसँग १०ले पराजित भएको थियो । मेसी सहभागी भएपछि तीन पटक कोपा अमेरिकाको फाइनलमा पुग्दा समेत मेसीले कहिल्यै उपाधि उचाल्न पाएनन् । अर्जेन्टिना २००७, २०१५, २०१६ मा कोपा अमेरिकाको फाइनलमा पुग्दा समेत उपाधि चुम्न असफल भएको हो । मेसीले भनेका छन्, मेरो लागि राष्ट्रिय खेल जीवन समाप्त भएको छ । मैले जे जति गर्न सक्थेँ सबै गरे जस्तो लाग्छ । २९ वर्षीय अर्जेन्टिनाका लागि ११२ खेल खेलेका छन् । मेसीले सन् २००५ मा पहिलो पटक राष्ट्रिय टिमबाट खेलेका थिए ।"
नेपालसँग हार्यो भारत,"काठमाडौं: नेपालले भारतलाई तेस्रो दक्षिण एसियाली मैत्रीपूर्ण फुटभली च्याम्पियनसिमा २० ले पराजित गर्दै स्वर्ण जितेको छ । टोखास्थित भूतखेल मैदानमा भएको मैत्रीपूर्ण फुटभली प्रतियोगितामा नेपालले बेस्ट अफ थ्रीको खेलमा २०१८, १८१४ ले भारतलाई पराजित गरेको हो । बिच भलिबलजस्तै बालुवामा खेलिने यस खेलमा हातको सट्टा खुट्टा प्रयोग गरिन्छ । १८ अंकमा खेल समाप्त हुने भए पनि दुई अंकको फरक अनिवार्य हुनेछ । विजयी खेलाडीलाई इन्डियन स्पोर्टस् अथिरिटी बोर्डका सदस्य डा एनएम नन्द र दक्षिण एसियाली फुटभली महासंघका अध्यक्ष राम अवतारले पुरस्कार प्रदान गरे । दक्षिण एसियामा नौलो खेलका रूपमा रहेको फुटभली खेल ब्राजिलबाट सुरु भएको हो । उक्त खेललाई दक्षिण एसियामा विकास र विस्तार गर्ने उद्देश्यले नेपाल आएको दक्षिण एसियाली फुटभली महासंघका प्रतिनिधि तथा भारतीय फुटभली संघको टोलीले नेपालमा मैत्रीपूर्ण खेल आयोजना गरेको हो । नेपालले यसअघि च्याम्पियनसिपका रूपमा २०७२ सालमा दक्षिण एसियाली फुटभली आयोजना गरिसकेको छ । थाइल्यान्डमा गत वैशाख ३० देखि आयोजना भएको एसियाली फुटभली च्याम्पियनसिपमा सहभागिता जनाइसकेको नेपाल फुटभली संघका अध्यक्ष मनीष राम' जोशीले बताए ।"
फ्रान्स युरोकपको क्वार्टर फाइनलमा,काठमाडौंः पहिलो हाफको दोस्रो मिनेटमा गोल खाएर पछि परेको अवस्थालाई उल्ट्याउँदै आयोजक फ्रान्स युरोकप फुटबल प्रतियोगिताको क्वार्टर फाइनलमा पुग्न सफल भएको छ । पेरिसमा आइतबार साँझ भएको खेलमा फ्रान्सले आयरल्यान्डमाथि २१ को कठिन जित निकाल्दै क्वार्टरफाइनलको यात्रा तय गरेको हो । फ्रान्सको क्वार्टर फाइनल यात्रा तय गर्ने क्रममा एट्लेटिको मड्रिडका एन्टेनिया ग्रिजमन नायक बने । घरेलु मैदानमा खेलको दोस्रो मिनेटमा पेनाल्टीबाट गोल खाएको अवस्था ग्रिजमनले दोस्रो हाफमा उल्ट्याए । ग्रिजमनले उत्कृष्ट तालमेल मिलाउँदै खेलको ५८ औं मिनेटमा साग्न्याको भली पासलाई हेडमार्फत गोल गर्दै बराबरीमा ल्याए । त्यसपछि खेलको ६१ औं मिनेटमा आयरल्यान्डको डिफेन्स लाइनअपले तालमेल गुमाएको फाइदा लिँदै ओलिभर गिराउडको पासमा ग्रिजमनले नै अर्को गोल गरे । दुई गोल खाएपछि संकटमा परेको आयरल्यान्ड ६६ औं मिनेटमा रातो कार्ड खाँदै ड्युफी बाहिरिएपछि झनै दबाबमा परेको थियो । यो हारपछि बेलायतबाट युरोकपमा पुगेका दुबै आयरल्यान्ड घर फर्केका छन् । हिजो भएको खेलमा वेल्ससँग पराजित हुँदै नोर्दन आयरल्यान्ड पनि घर फर्किसकेको छ ।
विश्वविजेता जर्मनी युरोकपको अन्तिम आठमा,काठमाडौंः विश्व च्याम्पियन जर्मनी फ्रान्समा जारी युरोकप फुटबल प्रतियोगिताको क्वार्टरफाइनलमा पुग्न सफल भएको छ । पेरिसमा भएको खेलमा स्लोभाकियालाई ३० गोलअन्तरले पराजित गर्दै जर्मनीले सजिलै अन्तिम आठको यात्रा तय गरेको हो । जर्मनीले पहिलो हाफको सुरुमै अग्रता लियो । स्लोभाकियाको डी बक्सबाट निस्केको बललाई डी बक्स बाहिरबाट खेलको आठौं मिनेटमा कडा प्रहार गर्दै जेरोमे बोटेङले पहिलो गोल गरे । त्यसपछि खेलको १३ औं मिनेटमा पाएको पेनाल्टीलाई मेसुट ओझिलले प्रहार गरेपनि स्लोभाकियाका गोल किपर माटुस कोजासिकले उत्कृष्ट बचाउ गरे । तर खेलभरी ५९ प्रतिशत बल पोजिसन बनाएको जर्मनीले ४३ औं मिनेटमा अर्को गोल गर्यो । यो पटक मारियो गोमेजले गोल गर्दै अग्रता २० मा पुर्याए । पहिलो हाफमा २० को अग्रता लिएको जर्मनीले दोस्रो हाफमा एक गोल थप्यो । खेलको ६३ औं मिनेटमा जुलियन ड्रयाक्सलरले गोल गर्दै जर्मनीको क्वार्टरफाइनल यात्रा पक्का गरे । अब जर्मनीले इटाली र स्पेनबीच राति भोलि राति हुने स्पेन र इटालीबीचको खेलको बिजेतासँग क्वार्टरफाइनलमा प्रतिस्पर्धा गर्नेछ । आजै साँझ भएको अर्को क्वार्टरफाइनल खेलमा आयोजक फ्रान्सले आयरल्यान्डलाई २१ ले पराजित गर्दै अन्तिम आठको यात्रा तय गरिसकेको छ।
युरोकपमा जर्मनी र फ्रान्सलाई नयाँ' चुनौती,एजेन्सीः युरोकप फुटबल प्रतियोगिताअन्तर्गत आइतबार हुने प्रिक्वार्टरफाइनल चरणको दुई महत्वपूर्ण खेलमा विश्वविजेता जर्मनी र आयोजक फ्रान्स उत्रँदैछन् । साँझ लियोनमा हुने खेलमा फ्रान्सले आयरल्यान्ड र लिल्लेमा राति हुने खेलमा जर्मनीले स्लोभाकियाको चुनौती सामना गर्दैछ । आयरल्यान्ड र स्लोभाकियाले नकआउट चरण खेल्न लागेको यो पहिलोपटक हो । उपाधिको दाबेदार मानिएका फ्रान्स र जर्मनी दुवैले समूहगत चरणमा मध्यम प्रदर्शन गरे । फ्रान्सले समूह ए'बाट अपराजित रहँदै विजेताका रूपमा नकआउट चरणको यात्रा तय गर्दा जर्मनी पनि समूह सी'को विजेताकै रूपमा अगाडि बढेको हो । यस क्रममा फ्रान्सले विपक्षी टोलीविरुद्ध चार गोल गर्दै आफूले पनि एक गोल बेहोरेको छ । जर्मनीले भने प्रतिद्वन्द्वीविरुद्ध तीन गोल गर्दा कुनै पनि गोल बेहोरेन । दुवै टोलीले प्रिक्वार्टरफाइनलमा स्थान सुरक्षित गर्न समान दुई जित र एक बराबरीको नतिजा निकाले । फ्रान्सले रोमानियालाई २१ र अल्बानियालाई २० गोलले हराएको थियो भने स्विट्जरल्यान्डसग गोलरहित बराबरी खेलेको थियो । जर्मनीले युक्रेनलाई २० र उत्तरी आयरल्यान्डलाई १० गोलले पराजित गर्यो भने पोल्यान्डसग गोलरहित बराबरी खेलेको थियो । स्लोभाकियाले चेकोस्लोभाकियाबाट छुट्टिएपछि पहिलोपटक युरोकपमा छनोट भएको हो । उसले पहिलो प्रयासमै प्रिक्वार्टरफाइनलको यात्रा तय गरेको छ । यसअघि युरोकपमा दुईपटक सहभागिता जनाएको आयरल्यान्डले पहिलो चरण पार गर्न सकेको थिएन । स्लोभाकिया र आयरल्यान्ड दुवैका लागि प्रिक्वार्टरफाइनल यात्रा त्यति सहज भने रहेन । समूह ई'को आयरल्यान्ड र समूह बी'को स्लोभाकिया तेस्रो स्थानमा रहने टोलीमध्ये उत्कृष्ट ठहरिँदै अगाडि बढेका हुन् । यद्यपि समूह चरणमा यी दुवै टोलीले केही सन्सनीपूर्ण नतिजा निकाले । आयरल्यान्डले इटालीजस्तो बलियो टोलीलाई १० गोलले पराजित गयो भने स्विडेनसँग ११ गोलको बराबरी खेल्यो। स्लोभाकियाले पनि रुसलाई २१ गोलले हरायो भने इंग्ल्यान्डसँग गोलरहित बराबरीमा रोक्न सफल भएको थियो । त्यसैले ठूला टोलीविरुद्ध सशक्त प्रदर्शन गर्नसक्ने क्षमताका यी दुई टोलीसँग फ्रान्स र जर्मनीलाई सचेत रहनुपर्नेछ । आयरल्यान्ड र स्लोभाकियाविरुद्ध यसअघि भएका प्रतिस्पर्धाको नतिजा भने फ्रान्स र जर्मनीतर्फ नै गएको छ । आयरल्यान्डविरुद्ध हालसम्म भएका १६ भिडन्तमध्ये फ्रान्सले छ खेलमा जित हात पारेको छ । आयरल्यान्डले मात्र चार खेलमा जित हात पार्दा बाँकी ६ खेल बराबरीमै टुंगिएका छन् । फ्रान्सले धेरै जित हात पारे पनि ती जितमा पर्याप्त गोल गर्न भने सकेको छैन । फ्रान्सले विरुद्धमा १८ गोल गर्दा १४ गोल पनि बेहोरिसकेको छ । स्लोभाकियाविरुद्ध जर्मनीको नतिजा भने निकै राम्रो छ । जर्मनी र स्लोभाकियाबीच हालसम्म २८ पटक प्रतिस्पर्धा हुँदा जर्मनीले १७ पटक जित हात पारेको छ । स्लोभाकियाले ६ खेलमा मात्रै जित हात पारेको छ । बाँकी खेल बराबरीमै टुंगिएका छन् । जर्मनीले यी प्रतिस्पर्धामा स्लोभाकियाविरुद्ध गोल पनि प्रशस्तै गरेको छ । जर्मनीले स्लोभाकियाविरुद्ध ६२ गोल बेहोर्दा ४० गोलमात्रै बेहोरेको छ । शनिबारको खेलअघि चारवटै टोलीलाई खेलाडीको चोटको चिन्ता छैन ।
