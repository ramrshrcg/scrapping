शीर्षक,विवरण
"खबरदार, चुनाव टार्ने खेल बन्द गर !","इन्जिनियर गणेश उपाध्यायलाई मैले साथी भन्नुभन्दा व्यंग्यकार विमल निभाका बालसखा भन्दा न्याय हुन्छ जस्तो लाग्छ । उपाध्याय बीरगन्जनिवासी हुन्, जहाँ फागु पूर्णिमाको दिन मूर्ख छनोट प्रतियोगिता हुन्छ । नगरको अब्बल मूर्खलाई पुरस्कार दिएर सहर परिक्रमा गराई सार्वजनिक अभिनन्दन गरिन्छ । भन्न के मात्र खोजिएको हो भने हरेक बीरगन्जवासीमा व्यंग्यचेत अत्यधिक हुन्छ । त्यसबाहेक गणेशजीमा विज्ञानजस्तो नेपालीको लागि अत्यन्तै गाह्रो विषयलाई चाखलाग्दो र रसिलो बनाई बताउन सक्ने खुबी मात्र होइन, भुसकौललाई पनि उनी भौतिक होस् वा रासायनिक विज्ञानका बुझ्न अप्ठ्यारा कुरा जीवनभर नबिर्सने गरी बुझाउन सक्ने क्षमता छ । यसको लागि उनी प्राचीनदेखि लोककथा र समसामयिकदेखि मध्ययुगीन जनजिब्रोका उखानटुक्का र लोकोक्ति प्रयोग गर्छन् । मुसुमुसु गर्दै बीरगन्जीया शैलीमा जटिल कुरा सरल तरिकाले व्यक्त गर्न त उनी माहिर नै छन् । उनी आध्यात्मिकदेखि गणितका गाँठो मात्र होइनन्, चेसका गम्भीर बौद्धिक चालदेखि जादुगरका चलाखीसम्मलाई पर्गेल्न सक्छन् । उनी धाराप्रवाह बोल्न सक्ने व्यक्ति त हुन् नै, उनमा व्यंग्यचेत कति धेरै छ भने इन्जिनियर नभएका भए उनी व्यंग्य लेखकका रूपमा चर्चित हुने थिए । गएको शनिबार पत्रकारिताका सहप्राध्यापक बद्री पौड्यालको डाँछीस्थित घरमा भेटिएका उपाध्यायले चुनावबारे सोधे, कहिले हुने भयो निर्वाचन ? सरकारले चुनावको मिति घोषणा गरिनसकेको अवस्थामा कसरी उनलाई चुनावको तिथि बताउनु ? जे यथार्थ हो त्यो बताएपछि अरबमा दस वर्ष बढी कन्सल्टेन्ट बनेर नेपालै बस्ने गरी फर्किएका उनले जवाफी हमला गरे, जस्ता नेता त्यस्तै पत्रकार ! नेतापत्रकारलाई विश्वासमा नलिई सिन्को नभाँच्ने अनि पत्रकार नेताले नभनी फुट्टी नबोल्ने, नलेख्ने ? कहाँ सधैं चल्न सक्छ यस्तो अक्करे शैली ? अब चुनावबारे सुन्नुहोस्, सत्यतथ्य र रमाइलो कथा । उनी कथा सुनाउन थाले । दुईजना व्यक्ति सडक किनारामा काम गरिरहेका छन् । एउटा खनिरहेको छ र अर्को खनेको खाल्टो पुरिरहेछ । खन्ने पुर्ने काम उनीहरू निरन्तर गरिरहेका छन् । गणेशजी भनिरहे, उनीहरूको काम देखेर मलाई अचम्मै लाग्यो । खाल्डो खनिसकेपछि किन पुरेको होला ? पुर्नु नै थियो भने खन्नुको के तुक ? जति सोचविचार गर्दा पनि खन्नु र पुर्नुको कारण थाहा पाउन सकिएन । सोधेर हेरौं न त सोधें । सोध्न पाएको थिइन, खन्नेले भने, तपाईंले सोध्नुभएको सवाल जायज नै हो । हामीलाई पनि यस्तो लागिरहेको छ । खासमा हामी तीनजना हौं यहाँ काम गर्ने । सडक किनारामा एउटाले खाल्डो खन्ने, अर्कोले बिरुवा रोप्ने र तेस्रोले खनेको ठाउँ पुर्ने भनेर हामीबीच काम विभाजन गरिएको थियो । तर आज काम गर्ने तीनजनामध्ये बिरुवा रोप्ने साथी आएन । ऊ आएन भन्दैमा हामी दुईले काम नगर्ने भन्ने कुरा भएन । उनीहरू आफ्ना कुरा बताइसकेपछि खन्ने खन्नमै व्यस्त भयो र पुर्ने व्यक्ति पुर्ने काममै दत्तचित्त बन्यो । तर म आफू भने बिलखबन्दमा परें । दोषी वास्तवमा को हो ? तीनजनाको काम र उनीहरूको कार्य विभाजन ? अहँ, उनीहरू आफ्नो जिम्मेवारीको काम त गरिरहेका छन् । तर उद्देश्यअनुसारको काम भइरहेको छैन । बिरुवा नै नरोपी खाल्डो पुरेपछि खाल्डो खन्नु र खाल्डो पुर्नुको के मतलब ? गणेशजीको सवालको जवाफ दिनुअघि धेरैबेर घोत्लिनै पर्यो । घोत्लिदै मुन्टो उठाउँदै भनियो, यी तीनलाई काम लगाउने व्यक्ति । उसले यी तीनलाई बिरुवा रोप्न काम लगाएको हो । उसले न्यूनतम जिम्मेवारी पनि पूरा गरिरहेको देखिँदैन । अब प्रश्न गर्ने पालो गणेशजीको थियो, उनी सोध्न थाले । गणेशः कांग्रेस, माओवादी र मधेसी मोर्चा मिलेर किन प्रचण्डको नेतृत्वमा सरकार बनाएका हुन् ? मैले भनेः चुनाव गर्न । गणेशः खै त चुनाव ? मैले भनेः नौ महिनाभित्र चुनाव गराइसक्न आएको सरकारले चुनावको मिति पनि घोषणा गरेन । आफूले गर्छु भनेर गर्न नसकेको कामको लागि खाल्डा खन्ने र पुर्नेले झैं कांग्रेसमाओवादीमधेसी मोर्चाहरू गरिरहेका मात्र छैनन्, मधेसी सरकारमा नरहेको भन्दै माओवादीले खाल्डो खन्ने र कांग्रेसले पुर्ने काम गरिरहेका छन् । मधेसी मोर्चा, कांग्रेस र माओवादीले खाल्डो खनेको र पुरेको हेरेर बसिरहेको छ, बिरुवा रोप्न नै आइरहेको छैन । देश अनिर्णयको बन्दी बनिरहेको छ । माओवादी अध्यक्ष प्रचण्ड प्रधानमन्त्रीको पगरी गुथेर बसिरहेका छन् भने कांग्रेस सभापति देउवा प्रचण्डको काँधमा बन्दुक राखेर छिमेकी खुसी पार्दै पगरी कुरिरहेका छन् । देश भने निर्वाचनमा जान ढिलाइ भइसकेको छ । ०७४ माघ ७ गतेभित्र स्थानीय, प्रादेशिक र संसदीय चुनाव भइसक्नुपर्ने संवैधानिक सीमाले मुलुक अनिर्णयको बन्दी बन्ने चक्रव्युहको मुखैमा पुग्न लागेको छ । जबकि प्रमुख प्रतिपक्षी दल नेकपा एमाले र आमजनमत निर्वाचन, निर्वाचन र निर्वाचन भनेर रट लगाइरहेका छन् । पत्रपत्रिका, रेडियो, टीभी, सामाजिक सञ्जालहरूमा समाचार, विचार, सम्पादकीय र स्तम्भहरू चुनावको मिति घोषणा गर्न दबाब दिइरहेका छन् । पूर्वनिर्वाचन आयुक्तदेखि बुद्धिजीवी, नागरिक समाज चुनाव, चुनाव र चुनाव भनिरहेका छन्, तर प्रधानमन्त्री प्रचण्ड र सत्ता साझेदार र देशको ठूलो पार्टीका नेता देउवा निर्वाचनको मागले देश चुनावमय बन्न लागिसक्दा पनि निरोले झैं बाँसुरी बजाएर बसिरहेका छन् । गएको भदौदेखि मंसिरसम्म चैतमा चुनाव र सत्ता हस्तान्तरण भनिरहे । प्रधानमन्त्री बनेलगत्तै चैतभित्रै चुनाव भनिरहे । जब पुस लाग्यो उनले अब वैशाखमा चुनाव भन्न थाले । माघ लागेपछि जेठ भन्न सुरु गरे । अब आजको तीनदिनपछि माघ सकिँदैछ, अब अर्को मंसिर भनेर टार्ने मेलो गर्दैछन् ! यसैको कडी हो, यस्तो बेलामा आएर संसद्लाई बिजनेस नदिएर दुई साता बन्द गर्नु । चुनाव टार्नु भनेको त सत्ता लम्ब्याउने खेल मात्र हो । अरूको एजेन्डामा सत्ता तन्काउने उक्साहटमा प्रधानमन्त्री गैरजिम्मेवार हर्कतमा लागेको आरोप लाग्न थालेको छ र स्वयं कांग्रेसीहरूले यो सवाल उठाएका मात्र के थिए, निर्वाचन नगर्न महाराज ज्ञानेन्द्रमा बिन्तीपत्र चढाउने शेरबहादुरले यु टर्न लिइहाले । पूर्वनिर्वाचन आयुक्तदेखि बुद्धिजीवी, नागरिक समाज चुनाव, चुनाव र चुनाव भनिरहेका छन्, तर प्रधानमन्त्री प्रचण्ड र सत्ता साझेदार र देशको ठूलो पार्टीका नेता देउवा निर्वाचनको मागले देश चुनावमय बन्न लागिसक्दा पनि निरोले झैं बाँसुरी बजाएर बसिरहेका छन् । संविधान घोषणापश्चात् कार्यान्वयनमै जानुपर्ने हो तर सत्तामो कांग्रेसमाओवादीहरू टाङ अड्याएर बसिरहेका छन् । मधेसी मोर्चा यही खालमा च्याँखे थापिरहेको छ । यसले दन्त्यकथाको गाउँका ती फटाहालाई सम्झना गराएको छ, जो बाटोमा लौरो तेस्र्याएर बसेका छन् । उनीहरू निहुँ खोजेर बटुवालाई लुटपाट गर्ने नियत निकाल्छन् । अहिले यस्तै प्रवृत्ति नेपाली राजनीतिमा हावी भइरहेको छ । अस्थिरता चाहने बाह्यशक्ति तिनैलाई धाप मारिरहेको छ । निर्वाचन भनेकै जनमतबाट अगाडि बढ्ने हो । लोकतन्त्र भनेकै यही हो । तर लोकतान्त्रिक संविधान बन्दा पनि नेपालीको दुर्भाग्य, संविधानमा निर्वाचन मिति तोकिन पाएन । बजेट आउने दिनजस्तै निर्वाचन हुने मिति संविधानमै लेखिँदो हो त निर्वाचनलाई कसैले टार्न सक्दैनथ्यो । निर्वाचन लोकतन्त्रलाई संस्थागत गर्ने औजार हो । निर्वाचन लोकतान्त्रिक विधिबाट चल्ने संस्कार, संस्कृति र जीवन पद्धति हो । निर्वाचित प्रतिनिधिको अभावमा देशको स्रोतसाधन परिचालन हुन सकेको छैन । संविधानअनुसारका संरचनाहरू बन्न पाएका छैनन् । सिंगो प्रशासन प्यारलाइज भएको छ । बजेट खर्च हुन सकिरहेको छैन । जनता मोबिलाइज हुन पाएनन् । लामो समयसम्म निर्वाचन नभएकोले पूरै पद्धति ब्लकेज भइरहेको छ । समयमा निर्वाचन हुन पाएको भए निर्वाचित जनप्रतिनिधिले देशलाई परिचालन गर्दथे । राष्ट्रिय जीवन स्वाभाविक रूपमा चल्न थाल्थ्यो । वरिपरि हेरौं, यति नै बेला भारतमा निर्वाचन भइरहेछ । अमेरिकामा भर्खरै निर्वाचन सकियो । लोकतान्त्रिक शासन व्यवस्था अपनाउने देशहरूमा निर्वाचन नै लोकतन्त्र हो । लोकतन्त्रमा निर्वाचन त्यस्तो शक्तिशाली मेसिन हो, जसले लोकतन्त्र उत्पादन, संस्थागत र प्रवद्र्धन गर्छ । निर्वाचनले नै लोकतन्त्रलाई शुद्धीकरण र वैधानिक बनाउँछ किनभने लोकतन्त्रले सरोकारवालाहरूको पक्षमा काम गर्छ । जर्मन प्रजातान्त्रिक समाजवादीहरूको संस्था, फ्रेडरिक इबर्ट स्टिफटुङ, एफईएसका नेपाल प्रमुख प्रा देवराज दाहालले एक भेटमा भने, लोकतन्त्र सेयरहोल्डरको होइन, स्टेकहोल्डरको लागि काम गर्ने प्रणाली हो । सेयर होल्डरको हितमा मात्र काम गर्ने त बेपार हो । उनले थपे, जनता र राज्यले आफ्नो सम्प्रभुताको लागि निर्वाचन गराउनु पर्दैन तर राजनीतिक पार्टी, सरकार, दलका प्रतिनिधि र सांसदहरूले जनताबाट आवधिक रूपमा चुनिइरहनुपर्छ । यो नै लोकतान्त्रिक प्रणाली हो । लोकतान्त्रिक सिद्धान्तअनुसार निर्वाचन प्रणालीलाई अवरुद्ध गर्नु अथवा समयमा निर्वाचन नगर्नु भनेको नेपाली जनताले संघर्षबाट प्राप्त गरेको संघीय लोकतान्त्रिक गणतन्त्रलाई संस्थागत गर्न र संविधान कार्यान्वयन गर्न पन्छिनु हो । यो अलमलले मुलुक र जनताको हित गर्दैन भन्ने जगजाहेर छ । आवधिक निर्वाचन समयसीमामा नहुनु भनेको अराजकता, अधिनायकवादतर्फ जानु हो र नयाँ पुस्तालाई सत्तामा पुग्नबाट रोक्नु हो । यो भनेको नयाँ पुस्ताले मुलुक छोडेर विदेश जानु नै हो । यसरी निर्वाचन पन्छाएर बाँडफाँडको राजनीति हावी हुनुले मुलुकलाई हानि पुर्याइरहेको छ । निर्वाचन पन्छाउने सत्तासीनहरूको खेललाई जारी रहन दिइरहने हो भने भएका परिवर्तनले पनि आफ्नो स्वरूप ग्रहण गर्न सक्दैनन् । राज्यका प्रमुख पदहरूमा महिलाहरू पुगे पनि उनीहरू सशक्त बन्न सकेका छैनन् । राष्ट्रपति, सभामुख र प्रधानन्यायाधीश महिला छन् तर निर्वाचनको अभावमा यिनले शक्ति प्रयोग गर्न पाएनन् । राजनीतिक शक्ति दलका नेताहरूले पो प्रयोग गरिरहेका छन् । किनभने पद महिलामा सिफ्ट भए पनि पावर महिलामा सिफ्ट हुन पाएन । विभिन्न बहानामा निर्वाचन रोकेर महिला, जनजाति, दलित, सीमान्तकृत मानिसको हातमा शक्ति जानलाई रोकिएको छ । संविधानसभालाई परिवर्तित संसद् त बनाइयो, तर त्यसमा सदस्यहरूको अवस्था केलाउने हो भने निर्वाचितभन्दा दोब्बर समानुपातिक सदस्यहरू छन् । यिनीहरू निर्वाचन भयो भने जागिर जाने डरले त्राहीमाम छन् । विडम्बना के भने आफूलाई प्रजातन्त्रवादीप्रगतिशील भन्ने पार्टीका युवा नेताहरू पनि निर्वाचनको पक्षमा बोल्न सकिरहेका छैनन् । यिनले आआफ्नो जात बिर्सेका छन् । विडम्बना के भने दिनरात नभनी निर्वाचन विधेयक बनाउन लाग्नुपर्ने युवाहरू हो रेस्टुरेन्ट, क्याबिन र बारको दुलामा पस्न छोड । डन नेताको चाकरी गर्न छोड, जनताको पक्षमा बोल्न थाल । आँट गर, माग गर युवाहरू हो निर्वाचन मिति तत्काल घोषणा होस् । पुनर्निर्माणको काममा कतैबाट बाधा नहोस् । आर्थिक स्रोतसाधन परिचालन गरी विकासका काम अगाडि बढाइयोस् । सामाजिक सद्भाव र राष्ट्रिय एकता जागरण होस् । राजनीतिक तरलता र अस्थिरताको अवस्थामा सन्तुलित कूटनीतिक कौशलतामा नचुक ।"
विकास खर्च र निर्वाचन,"छोटो अवधिमा पनि लोकतन्त्र, गणतन्त्र हुँदै संघीयता जस्ता राजनीतिक व्यवस्थाको स्वाद लिने मात्र हैन, छिटोछिटो सरकारको नेतृत्व फेर्दै नेपाललाई राजनीतिक प्रयोगशालाका रूपमा विश्वमा चिनाउने काममा समेत हामी अग्रस्थानमा छौं । फलस्वरूप विगत २६ वर्षमा २४ सरकार बने । केन्द्रमा ढिलोचाँडो आवधिक निर्वाचन भए पनि स्थानीय निकाय भने विगत १५ वर्षदेखि कर्मचारीको भरमा चलेको छ । तैपनि हाम्रो राजनीतिक नेतृत्व लोकतन्त्र, गणतन्त्र र संघीयताको महत्वको बखान गठरेर थाक्दैन । हामी सबै समावेशी लोकतन्त्रका हिमायती ठान्छौं । विकेन्द्रीकरणको सिद्धान्तअनुसार स्थानीय नागरिकको सूचना, साधनस्रोत र निर्णयमा पहुँचजस्ता आधारभूत विषयको सुनिश्चित गर्न स्थानीय निकाय गठन भए पनि विगत १५ वर्षदेखि कर्मचारीको भरमा चल्दै आएको छ । एकै व्यक्तिबाट विभिन्न तीन तहको निर्णय हुँदा कार्यबोध मात्र नभई स्वेच्छाचारिता पनि बढेको छ भने समग्र नतिजामा पनि नकारात्मक प्रभाव पारेको छ । उदाहरणको लागि जिल्ला सरकारको रूपमा रहेको जिल्ला विकास समितिका स्थानीय विकास अधिकारीले जिल्ला सभापति र एकल जिल्ला परिषद्को समेत नेतृत्व गर्छन् भने नगरपालिका र गाउँ विकास समितिमा पनि त्यस्तै अवस्था छ । राजनीतिक निर्वाचित निकायको अभावमा सुरुदेखि नै विकास निर्माण र सार्वजनिक सेवाको गुणस्तर खस्किँदो छ । स्थानीय विशिष्ट परिस्थितिजस्तै भूगोल, संस्कृति, सीप, प्रविधि, स्रोत साधन मात्र हैन, जनसहभागिता र समन्वयमा पनि सुस्तता छायो । फलस्वरूप संख्यात्मक र गुणात्मक स्थानीय विकासमा नराम्रो प्रभाव पार्यो । त्यस्तै राष्ट्रिय गौरवका आयोजनामा पनि स्थानीय निर्वाचित निकायको समन्वय अभावमा मुआब्जा विवाद निर्माण सामग्री संकलन तथा वितरण झमेलाले अपेक्षाअनुसारको पुँजीगत खर्च हुन सकेको छैन । यस्तो अवस्थामा ढिलै भए पनि स्थानीय चुवानको तयारीले नागरिकमा उत्साह जागेको छ । ०७२ वैशाखको महाभूकम्पजस्ता महाविपत्मा पनि राज्यसँग भएको स्रोत र साधनलाई उचित रूपमा उचित तरिकाले खोज, उद्धार, राहत र पुनर्निर्माण प्रयोग गर्न नसक्नुबाट पनि हामी स्रोत र साधनमा पनि भन्दा पनि व्यवस्थापनमा गरिब भएको प्रमाणित हुन्छ । अब विगतबाट पाठ सिकेर स्थानीय चुनावमार्फत जनप्रतिनिधि चुन्ने विशिष्ट नागरिक अधिकारको सुनिश्चितता र विकास निर्माणलाई पनि अगाडि बढाउन जरुरी छ । विगतका वर्षको विश्लेषण गर्दा औसत रूपमा पुँजीगत खर्च ७५ प्रतिशतको हाराहारीमा छ भने आर्थिक वर्षको सुरु १० महिनाको खर्च २० प्रतिशत र बाँकी ८० प्रतिशत अन्तिम दुई महिनामा छ । यस्तो असारे विकास मोडेललाई निरुत्साहित गर्न संविधानमै जेठ १५ भित्र वार्षिक बजेट संसद्मा पेस गर्ने व्यवस्था गरियो, तर पुससम्मको पुँजीगत खर्च ११२ प्रतिशत हुँदा नीति परिवर्तन भए पनि नियति उस्तै हुने देखिन्छ । नजिकैको छिमेकी राष्ट्र भारतमा सय प्रतिशत पुँजीगत खर्च हुँदा नेपालमा लक्ष्य नै ८० प्रतिशत राख्नुले हाम्रो देश पैसा नभएर गरिब र अविकसित मात्र भएको हैन, पैसा खर्च गर्न नसकेर पनि गरिबी बढ्ने स्थितिमा पुगेको छ । गरिब देशमा पुँजीगत खर्च गर्न नसक्नु विडम्बना हो । विकास खर्च कम हुँदा बजारमा तरलता उत्पन्न हुने, सर्वसाधारणको ब्याजदर घट्ने, बैंक तथा वित्तीय संस्थाको नाफा घट्ने, रोजगार घट्ने साथै राष्ट्रिय राजस्वको आकार पनि खुम्चिने निश्चित छ । बेराजगार बढ्दा सामाजिक र मानसिक विकासमा समेत गम्भीर असर पर्छ । विगतदेखि नै अख्तियारको त्रास, कर्मचारीको छिटोछिटो सरुवा, हचुवा योजना, निर्माण व्यवसायीको मनोमानी, कमिसन, राजनीतिक खिचातानी, कानुन उल्लंघन, अन्तरनिकाय समन्वय अभाव, दक्ष जनशक्तिको कमी, वन तथा वातावरणको मुद्दालाई पुँजीगत खर्चको लक्ष्य प्राप्त गर्न नसक्नुका प्रमुख कारणको रूपमा लिने गरिन्छ । यसैमाथि स्थानीय चुनावको दायित्व थपिँदा चालू आर्थिक वर्षको पुँजीगत खर्च स्वतः प्रभावित हुनेछ । विकास निर्माण कार्य ढिलाइ हुँदा त्यसको प्रतिफल पनि ढिलो प्राप्त हुने, विकास महँगो पर्न जाने र समग्र गरिबी निवारणका आवधिक र दीर्घकालीन लक्ष्य पूरा गर्न कठिन हुनेछ । भूकम्प र नाकाबन्दीबाट ०७७ प्रतिशत खुम्चिएको आर्थिक वृद्धिदरले १० प्रतिशतसम्म उपभोक्ता मूल्यमा वृद्धि भई हाल कछुवा गतिमा उकालोे लागेको आर्थिक वृद्धिदरलाई निरन्तरता दिन पनि पुँजीगत खर्च वृद्धि अनिवार्य हुन आउँछ । यसरी हरेक वर्ष लक्ष्यअनुसार पुँजीगत खर्च नहुँदा चौधौं योजनाको लक्ष्य, सन् २०२२ सम्म नेपाल विकसित राष्ट्रको स्थितिमा पुर्याउने लक्ष्यलगायतका अन्य महत्वपूर्ण राष्ट्रिय लक्ष्यहरू प्राप्त गर्न कठिन हुनेछ । अब विगतबाट पाठ सिकेर स्थानीय चुनावमार्फत जनप्रतिनिधि चुन्ने विशिष्ट नागरिक अधिकारको सुनिश्चितता र विकास निर्माणलाई पनि अगाडि बढाउन जरुरी छ । संघीय र प्रादेशिक चुनावभन्दा स्थानीय चुनाव आम नागरिकको लागि जनसहभागिता र जनचासोको हिसाबले महत्वपूर्ण हुन्छ किनकि सबभन्दा नजिकको जनप्रतिनिधि चुन्न पाउने सुअवसर पनि हो । त्यसैले निर्वाचनको वातावरण बढ्दै जाँदा श्रमजन्य स्थानीय विकासमा सुस्तता आउनेछ भने स्थानीय अगुवा पनि निर्वाचन गतिविधिमा लाग्दा सार्वजनिक निकायको जवाफदेहिता, पारदर्शिता र समन्वयमा समेत कमी हुने आकलन गर्न सकिन्छ । कर्मचारी प्रशासन पनि निर्वाचनमा केन्द्रित हुने, निर्वाचन घोषणापूर्व कर्मचारीको सरुवा हुनसक्ने, निर्माण व्यवसायीको साधन र स्रोतलाई परोक्ष रूपमा राजनीतिक दलले प्रयोग गर्न सक्ने, राजनीतिक झैझगडा बन्द, हडताल आदि क्रियाकलाप नदोहोरिएलान् भन्न सकिन्न । राजमार्ग तथा कलकारखानाको सुचारु सञ्चालनमा पनि प्रभावकारी समयमै निर्माण सामग्रीको उत्पादन तथा आपूर्तिमा समेत नियमितता नहुन सक्छ । अर्कोतर्फ सरकारको स्थानीय, जिल्ला, क्षेत्र, विभाग, मन्त्रालय, मन्त्री, प्रधानमन्त्रीलगायत संसद्, संसदीय समिति जस्ता संयन्त्रबाट हुने नियमित अनुगमन, पृष्ठपोषण र निर्देशनमा समेत कमी हुँदा सबै तहको विकास निर्माणको गति प्रभावित हुने र समग्र पुँजीगत खर्चको लक्ष्य पूरा गर्न चुनौती सिर्जना हुनेछ । असारे विकास मोडलमा ग्रीष्म ऋतुमा (जेठ र असार ) मात्र कुल पुँजीगत खर्चको ८० प्रतिशत खर्चिने अवस्थालाई प्रभाव नपारी बहुप्रतीक्षित स्थानीय निर्वाचन गराउनु सरकारको लागि आफैंमा चुनौती पनि छ । अलबर्ट आइन्सटाइनले भनेझैं समस्या जुन चेनताद्वारा पैदा भएको छ, त्यही चेतना स्तरमा कुनै पनि हालतमा समाधान हुँदैन । मुहान संग्लो नभई तलतिर संग्लो पानीको कल्पना गर्नु मूर्खता हुन्छ । त्यसैले राज्यको उच्च राजनीतिक नेतृत्व र सरकारबाट साझा प्रतिबद्धतासहितको पुँजीगत खर्च वृद्धि गर्न वातावरण बनाउन जरुरी छ । भोलि होइन आजबाटै निर्माण सामग्रीको उत्पादन र आपूर्ति बढाऔं । स्थानीय निर्माण सामग्री ढुंगा, गिट्टी, बालुवालगायतको व्यवस्थापन प्रभावकारी बनाऔं । सार्वजनिक निकायले कुलमान मोडेलमा व्यवस्थापन गरौं । स्थानीय समुदायले पनि श्रममूलक काममा तीव्रता र आवश्यक सहजीकरण गरौं । वैदेशिक रोजगारमा गएकाहरू पनि स्वदेशमा फर्केर भूकम्पपछिको पुनर्निर्माण साथै आर्थिक वर्षको अन्त्यतिर हुने प्रचुर रोजगारका अवसरको सदुपयोग गर्दै निर्वाचनमा पनि सहभागी बनौं । निर्माण व्यवसायीले पनि आफ्नो स्रोत र साधनलाई विकास निर्माणमा केन्द्रित गरौं । सकारात्मक सोच र प्रतिबद्धतासहितको कार्यान्वयनको वातावरण मात्र गृष्मकालीन निर्वाचन मात्र हैन, लक्ष्यअनुसारको पुँजीगत खर्च भई सर्प पनि मर्ने लट्ठी पनि नभाँचिने अवस्था सिर्जना गरौं । प्रभावकारी विकासको जुक्तिबाट मात्र गरिबी मुक्ति सम्भव छ ।"
कस्तुरी झैं सुवासको खोजी,"कुनै पनि राजनीतिक दलको शक्तिको मुख्य स्रोत जनता नै हुन् । दलहरूको प्रजातन्त्रमा अहम् भूमिका हुन्छ । बढीभन्दा बढी स्थानमा निर्वाचनमा विजयी हुनु र सार्वजनिक नीतिनिर्माणमा पकड बढाउनु कुनै पनि दलको मुख्य ध्येय हुन्छ । लामो वार्ताको कसरतपछि २०७३ मंसिर ६ मा राष्ट्रिय प्रजातन्त्र पार्टी र राष्ट्रिय प्रजातन्त्र पार्टी नेपाल एकीकृत भएपछि लगभग मुर्झाएका राप्रपाका कार्यकर्ता नेताहरूमा एकाएक नयाँ जाँगर पलाएको मात्र होइन, एकीकृत भएको राप्रपा फागुन ६ देखि ९ गतेसम्म काठमाडौंमा हुने ऐतिहासिक एकता महाधिवेशनको तयारीमा समेत जुटेको छ । २०४६ को जनआन्दोलनको प्रभावबाट २६ वर्षअघि गठित राप्रपा र माओवादी हिंसाको भुंग्रोमा देश र जनता पिल्सिरहेको पृष्ठभूमिमा ११ वर्षअघि गठित राप्रपा नेपाल वर्तमान राष्ट्रिय आवश्यकता र बदलिँदो अन्तर्राष्ट्रिय परिवेशमा एक वैकल्पिक राष्ट्रवादी प्रजातान्त्रिक शक्ति निर्माण हेतुले एकीकरण भएका हुन् । देश टुक्राउने दुष्प्रयास भइरहेको, सार्वभौमिक स्वतन्त्रतामाथि चुनौती बढेको, नेपाली जनताले ठूलो मूल्य चुकाएर ल्याएको संविधान धरापमा परेको, मुलुकमा राजनीतिक अस्थिरता बढेको, राज्य सञ्चालन गर्नेहरूको बेइमानीका कारण कुशासन र आर्थिक भ्रष्टाचारले जनतालाई पीडा भएको, विकासे योजना कार्यान्वयन हुन नसकेर मुलुक पूर्णतः पराश्रित बनेकाले पनि दुई पार्टीबीचको एकीकरण बाध्यात्मक बन्न पुग्यो । वर्तमान संविधानलाई जीवन्त राख्न स्थानीय तह र संसद्को चुनावमा जाने समयसीमा २०७४ माघ ७ मा समाप्त हँदैछ । पञ्चायतजस्तो निरंकुश मानिएको व्यवस्थामा समेत प्रत्येक चार वर्षमा वालिग मताधिकारका आधारमा स्थानीय निकाय निर्वाचन गर्ने परम्परा छ । यस्तो प्रजातान्त्रिक अभ्यासलाई क्रमभंग गर्ने नाममा स्थानीय तहको निर्वाचन नगराइएको १९ वर्ष पुग्न लाग्यो । विगतमा १८ वर्ष उमेर नपुगी मतदान गर्न नपाएका नेपालीलाई अहिले ३७ वर्ष उमेर पुगिसक्दा समेत आफ्ना स्थानीय प्रतिनिधि चुन्न मतदान गर्न पाउने राजनीतिक अधिकारबाट वञ्चित गराइएको छ । देशको संसद्लाई केही पार्टीको दुईचारजना कथित शीर्ष नेताहरूको स्वार्थ पूरा गराउने खेताला अर्थात् राणाकालीन भारदारी सभाजस्तै गरी रबर स्ट्याम्प' बनाइएको छ । सभासद्हरूलाई स्वतन्त्र रूपमा विधायिकी निर्णय गर्ने अधिकारबाट कुण्ठित पारिएको छ । विश्वको कुनै पनि लोकतान्त्रिक मुलुकमा यस्तो अनहोनी घटना भएको पाइँदैन । विगत अढाइ दसकयता देशको व्यापार घाटा अत्यधिक बढेको, मुलुकभित्र रोजगार सिर्जना नभई पचासौं लाख युवाशक्ति विदेश पलायन हुन बाध्य हुनुपरेको, औद्योगीकरण हुन नसकेको, चामल र अन्य खाद्यान्नसमेत आयात गर्नुपर्ने दुःखान्त स्थिति देखापरेका कारण राष्ट्रिय अर्थतन्त्र र आत्मनिर्भरताको अवस्था नाजुक बन्न पुगेको छ । सामाजिक सद्भाव खल्बलिएर राष्ट्रिय एकता कमजोर हुन पुगेको छ । अन्तर्राष्ट्रिय जगत्मा नेपालको परम्परागत गौरवमय प्रतिष्ठा धुलिसात भएको, छिमेकी देशहरूको विश्वासपूर्ण सम्बन्धमा गतिरोध आएको र सँगसँगै वैदेशिक चलखेल र हस्तक्षेप बढेको छ । यस्तै दलगत स्वार्थले गर्दा पार्टीमा आबद्ध नभएका आम नागरिकको दैनिक जीवन दुष्कर बनेको, निमुखा र विपन्न सर्वसाधारणले न्याय पाउने अधिकारबाट समेत कुण्ठित हुनुपरेको, शिक्षा, स्वास्थ्यलगायत सर्वत्र राजनीतीकरण भएकाले कुनै वैकल्पिक राजनीतिक शक्तिको उदय हुनु समयको माग थियो । यी र यस्तै अनेकानेक कारणले नेपाली जनताले विद्यमान परिस्थितिमा परिवर्तनको आकांक्षा राखेका हुन् । यही कटु यथार्थ आत्मबोध गरी जनआकांक्षा, कार्यकर्ताको मनोभावना र राष्ट्रिय आवश्यकता दृष्टिगत गरी एक सशक्त राष्ट्रवादी प्रजातान्त्रिक शक्ति निर्माण गर्नुपर्ने बाध्यात्मक परिस्थिति आएको हो । आम नेपालीको स्वभाव, चरित्र, संस्कार र मान्यताविपरीत अतिवादी वैचारिक आधार र हिंसात्मक पृष्ठभूमि भएका दलहरूले भरिभराउ नेपाली राजनीतिमा एक सद्भाव, शान्ति र शालीनतामा आस्था राख्ने सम्यकपार्टीको आवश्यकता निकै लामो समयदेखि नै खट्केको थियो । संसारका जुनसुकै देशमा राजनीतिक दलहरूलाई संगठित अभियन्ता वा सेवाप्रवाहको आधार मानिन्छ, तर नेपालमा राजनीतिलाई मुनाफाखोरी उद्यमको रूपमा लिन थालियो । जुन कुरा गलत थियो, गलत भइनै हुन्छ । विषवृक्ष रोपेर अमृत फल प्राप्त हुन सक्तैन । राप्रपाभन्दा ठूला मानिएका दल कांग्रेस, एमाले र माओवादीहरूले पटकपटक राज्य सञ्चालन र प्रतिपक्षी भूमिका बहन गर्न विफल भएको पृष्ठभूमिमा राप्रपाको अहिलेको मिलन अर्थहीन हुनु हुँदैन । देशलाई संकटबाट निकास दिन नसक्ने दलहरूले विकास पनि दिन सक्तैनन् । तर कुनै पनि कमजोर वैचारिक आधार, संगठन, स्रोत र जनाधार भएको पार्टीले न राष्ट्रिय दायित्व वहन गर्न सक्छ, न त विकराल चुनौतीको सामना । नेपाल एक असफल राष्ट्र' बन्दै गएको छ । नेपालमा अढाइ दसकदेखि गुजुल्टिएर रहेका समस्याको सही निकास हुन सक्छ भन्ने आमविश्वास दिनप्रतिदिन खस्कँदो छ । खासगरी संगठित भ्रष्टाचार, असहिष्णु चरित्र र विधिको शासनमाथिको बलमिच्याइँलाई संस्थागत चारित्रिक पहिचान र पर्याय बनाउँदै लगेका कांग्रेस, एमाले र माओवादीका लागि राप्रपाको एकीकरण खतराको घन्टी हो । हो, अहिले राप्रपा सरकार परिवर्तनमा महत्वपूर्ण भूमिका निर्वाह गर्न सक्ने हैसियतमा मात्र छैन, उसले चाहे संविधान संशोधन पारित नहुन पनि सक्छ । दूरगामी महत्वका कुनै पनि निर्णय गर्न राप्रपाबिना असम्भव छ । यो ऐनाजस्तै कुरा बुझ्नु, प्रत्येक राप्रपाका नेता कार्यकर्ताका लागि महत्वपूर्ण छ । राप्रपा जनताका बीचबाटै बनेको, स्थापित भएको र अघि बढिरहेको दल हो । जनाधार बलियो र नेतृत्व सशक्त भएको पार्टी मात्रै कुनै पनि देशको भूगोलमा विकल्प शक्ति बन्न सक्छ । राप्रपाको सबैभन्दा सबैभन्दा सबल पक्ष भनेकै न यो कुनै विदेशी राजनीतिक वादबाट निर्देशित सिद्धान्तमा आधारित छ, न त यो कांग्रेस, एमाले वा माओवादीजस्तो विदेशी भूमिमा गठन भएको पार्टी नै हो । यो नेपालकै माटोबाटै उम्रिएको गौरवगाथा बोक्ने इतिहासमै पहिलो र ठूलो राष्ट्रिय राजनीतिक शक्ति हो । ढिलै भए पनि नेपाली मतदाताले यो कुरा बुझ्न थालेका छन् । एकीकृत राप्रपा आलंकारिक राजसंस्था र सनातन हिन्दु अधिराज्यको दुईखम्बे' वैचारिक तथा सैद्धान्तिक आधारस्तम्भसहितको पृथक् राजनीतिक दल बनेको छ । राप्रपाले कुनै एक आधार मात्रै छोड्नासाथ उसको नाभिको सुवास उडेर जानुका साथै उसको मौलिक पहिचान पनि समाप्त हुनेछ । राप्रपाले जनतामाझ र मनमा क्रमिक रूपमा स्थान बनाउँदै गएको छ । पुनर्संगठित राप्रपा एक सशक्तीकृत राष्ट्रिय शक्ति भएकोले यसलाई राष्ट्रिय राजनीतिमा नजरअन्दाज गर्नु समकक्षी दलहरूको हितमा हुने छैन । एकैछिन कल्पना गरौं, के राप्रपाजस्तो तेस्रो पुरानो राजनीतिक दललाई पाखा लगाएर देशमा स्थिरता, विकास र राष्ट्रिय मेलमिलाप अघि बढाउन सम्भव छ ? ऐतिहासिक एकता महाधिवेशनको क्रममा सांगठानिक सुदृढीकरणको लागि यही माघ ८ गतेदेखि माघ २५ गतेसम्म वडातहदेखि गाउँनगर, निर्वाचन क्षेत्र, जिल्ला र केन्द्रीय तहसम्म पार्टीका विभिन्न पदहरूका लागि सर्वमान्य प्रजातान्त्रिक विधिअनुरूप निर्वाचन भइरहेका छन् । महाधिवेशनमा राप्रपाको केन्द्रीय अध्यक्ष पदको लागि हुने प्रत्यक्ष निर्वाचनले यो पार्टीलाई पूर्ण प्रजातान्त्रिक दलको रूपमा स्थापित गराउनेछ । यसबाट विगतमा राप्रपामाथि लगाइँदै आएको अप्रजातान्त्रिक दलको आरोप र लान्छनालाई उसले पखाल्ने अपूर्व अवसरसमेत प्राप्त गर्नेछ । एकता महाधिवेशनको सन्दर्भमा राप्रपालाई आगामी १० वर्षमा नेपालको सर्वप्रमुख पार्टी, सत्ताको मूल घटक र राज्य सञ्चालनको इञ्जिन' बनाउने कार्ययोजनासहित अघि बढ्न सक्नु उसको लागि अवसर र चुनौती दुवै हुन् । पार्टीको गठन, उत्थान वा पतन उसले लिएको नीति, विचार र सिद्धान्तको जगबाट निर्देशित हुन्छ । स्पष्ट मौलिक वैचारिक आधार र सिद्धान्त नभएका समूहहरू, राजनीतिक दल बन्न सक्तैनन् र विगतमा पनि बनेका छैनन् । यो नै राजनीतिक दल हुनको लागि पहिलो र अन्तिम सर्त हो । कस्तुरी मृगको आफ्नै नाभिमा सुगन्धित बीना भएर पनि ऊ बीनाको खोजी गर्दै हिँड्छ । राप्रपा पनि अहिले कस्तुरी मृग झैं भौंतारिइरहेको छ । आलंकारिक राजसंस्थाको उपस्थितिसहितको सनातन हिन्दु अधिराज्यको दुईखम्बे' वैचारिक तथा सैद्धान्तिक आधारस्तभले राप्रपालाई अन्य पुँजीवादी, वामपन्थी र समाजवादी नामधारी दलहरूभन्दा पृथक् र युनिक' राजनीतिक दल बनाएको छ । अधिकांश कार्यकर्ताको भावनाविपरीत राप्रपाले यी आधारमध्ये कुनै एक आधारलाई मात्रै छोड्नासाथ उसको नाभिको सुवास उडेर जानेछ, उसको मौलिक पहिचान समाप्त हुनेछ । आचार्य राप्रपाका नेता हुन् ।"
राष्ट्रविरोधीलाई छुट किन ?,"नेपाल सरकारले सप्तरी निवासी चन्द्रकान्त (सीके) राउतलाई राज्यविरुद्धको अपराधमा पक्राउ गरी अनुसन्धान गरिरहेको छ । लामो समयदेखि नेपालको तराईलाई विखण्डन गर्ने उद्देश्यसहित सशस्त्र गतिविधिमा लागेका राउतलाई विभिन्न पक्षबाट उकास्ने कार्य भइरह्यो । यस अवधिमा सरकार भने केही थाहा नपाएजस्तो गरी विषयलाई टाल्ने प्रयासमा रह्यो । सीके राउत भर्खरै मात्र राष्ट्रविरोधी एवं विखण्डनकारी गतिविधिमा लागेका होइनन्, उनी केही वर्षअघिदेखि नै उक्त कार्यमा सरिक छन् । उनलाई यस कार्यमा पश्चिमा मुलुकहरूसँगै दक्षिणी छिमेकीको समर्थन रहेको त प्रस्टै थियो । संयुक्त राष्ट्रसंघजस्तो संस्थामा कार्यरत व्यक्तिहरूले पनि उनलाई समर्थन प्रदान गरिरहेका थिए । यससँगै उनलाई परोक्ष रूपमा यहाँका दलीय नेताहरूको उक्साहटसमेत हुने गरेको छ । देश विखण्डनको नारा दिँदै संविधान निर्माण प्रक्रिया अस्वीकार गर्ने राउतलाई संवैधानिक समितिमा उपस्थित गराएर उनलाई मत व्यक्त गर्ने अवसरसमेत प्रदान गरिएको थियो । यति मात्र नभएर राउतलाई पक्राउ गरी विशेष अदालतमा उपस्थित गरिएकोमा उनलाई अदालतले धरौटीमा रिहा गरिदिएको थियो । यसपछि पनि राउतले राज्यविरुद्धका गतिविधि जारी राखे । गत माघ ५ गते उनले सिराहाको लाहानमा आमसभा गरी देश टुक्याउने अभिव्यक्ति दिए । सरकार भने उक्त कार्यलाई बेवास्ता गर्दै बसिरह्यो । अन्ततः एकजना मानवअधिकारवादीको चुनौतीपश्चात् सरकार उनलाई पक्राउ गर्न बाध्य भयो । उनलाई गत माघ २० गते जनकपुरबाट पक्राउ गरी उनीविरुद्ध संगठित किसिमले राज्य विप्लव अभियोगमा मुद्दा चलाउने तयारी भइरहेको समाचार प्रसारण भएको छ । राउतको पक्राउपश्चात् देशका विभिन्न क्षेत्रबाट विभिन्न किसिमका प्रतिक्रिया देखा परिरहेका छन् । नेपाल मानव अधिकार संगठन (हुरोन) नामक एउटा मानव अधिकारवादी संगठनका अध्यक्षले वक्तव्यमार्फत राउत गिरफ्तारीको आलोचना मात्र गरेका छैनन्, उनले राउतलाई मधेसको अधिकारको लागि लडेको व्यक्ति भन्दै राउतको मुक्तिको मागसमेत गरेका छन् । यसो गरेर हुरोनले आफू कुन उद्देश्यको लागि परिचालित छ भन्ने राम्रोसँग प्रस्ट्ट्याएको छ । हुरोन देशभित्रका त्यस्ता मानवअधिकारवादी संस्थाहरूमा पर्दछ, जो लामो समयदेखि फ्री तिब्बत' गतिविधिहरूमा संलग्न छन् । यसरी मानव अधिकारको खोल ओढेर लामो समयदेखि मित्रराष्ट्रविरोधी गतिविधिमा संलग्न संस्था अब आएर नेपालको सार्वभौमसत्ता, भौगोलिक अखण्डता, राष्ट्रियता र स्वाधीनतामा खलल पुर्याउने कार्यमा संलग्न व्यक्तिलाई पृष्ठपोषण गर्ने कार्यमा संलग्न रहेको देखिन आएको छ । यो संस्थाबाट भएको स्वेच्छिक प्रकटीकरण हो । अझ राम्रोसँग छानबिन गर्ने हो भने यस किसिमका संस्थाहरू राष्ट्रविरुद्ध जासुसी गर्ने, राष्ट्रको गोपनीयता भंग गर्ने र राष्ट्रको सुरक्षामा आँच पुर्याउने गरी विदेशी राज्य, संगठन वा प्रतिनिधिलाई सहयोग गर्ने कार्यमा संलग्न रहेको प्रमाण फेला पर्नेछ । यस किसिमका कार्य गर्नेहरूसँग राज्यविरुद्धको अपराधमा संलग्न व्यक्तिलाई पक्राउ गरेर कानुनबमोजिम थुनामा राखी अनुसन्धान गर्ने कार्यबाट कुन किसिमको मानव अधिकारको हनन हुन्छ भन्ने स्पष्टीकरण माग गर्दै अब त्यस किसिमका कार्य गरे तिनीहरूलाई समेत कानुनी कारबाहीको दायरामा ल्याउन पछि पर्नु हुँदैन । राउत प्रकरणमा केही अपवादहरू छोडेर मधेसवादी नेताहरूको भूमिका भने सकारात्मक देखा परेको छ । यसो किनभने उनीहरूले राउत प्रवृत्तिलाई बेठीक मात्र भनेका छैनन्, मुलुक विखण्डनको नारा लगाउनेहरूसँग सहकार्य हुन नसक्नेसमेत बताएका छन् । यसक्रममा महेन्द्र राय यादवले आफूहरूको माग नेपालभित्र मधेसको माग स्थापित गर्नु रहेको बताएका छन् । भने वृषेश चन्द्रलालले मधेसको अधिकार प्राप्तिको लागि भएको आन्दोलनलाई राउत प्रवृत्तिले घाटा लागेको भन्दै देश विखण्डनको नारा लगाउनेप्रति मधेसी मोर्चाको सद्भाव नरहेको भन्दै आफूहरूको एजेन्डा नेपालभित्रको समृद्ध मधेस रहेको बताएका छन् । निश्चय पनि, यी सकारात्मक अभिव्यक्ति हुन् । यसले उनीहरूमा रहेको राष्ट्रप्रतिको चिन्ता प्रकट गर्दछ । यी कुराको लागि मोर्चाका नेताहरूको प्रशंसा गर्नुपर्छ । राउत प्रकरणमा मोर्चाका नेताहरूले देखाएको अडानको प्रशंसा गरिरहँदा उनीहरूले संविधान संशोधनको विषयलाई लिएर गरेको आन्दोलनलाई भने बिर्सन मिल्दैन । उनीहरूले संविधानमा आफूहरूले भनेका विषयहरू समावेश गर्न सम्भव नदेखी संविधान निर्माण प्रक्रिया नै बहिष्कार गर्न पुगे । अझ उनीहरूले संविधान निर्माण प्रक्रियालाई बहिष्कार मात्र नगरेर दोस्रोपटक मधेस आन्दोलनकै प्रारम्भ गरिदिए । जुन आन्दोलनको माग संविधानमा संशोधनसँग सम्बन्धित रहेको भए पनि उनीहरूले तिनको परिपूर्तिको लागि नेपालको भारतसँगको नाकामा बसेर धर्ना गरी मुलुकको आपूर्ति व्यवस्था ठप्प पार्दै सर्वसाधारणको जनजीवन कष्टकर तुल्याउने जस्तो गैरसंवैधानिक बाटो रोजे । यससँगै उनीहरूले सिमानाको भारतीय भूभागमा बसेर नेपालतर्फ सुरक्षा फौजमाथि ढुंगामुढा गर्ने कार्यसम्म गर्न पुगे । त्यति मात्र नभएर भारतले उनीहरूलाई बल पुर्याउने हेतुले भूकम्पको पीडा भोगिरहेको मुलुकविरुद्ध नाकाबन्दी नै गरिदियो । यसबीच मधेसी नेताहरू आफूहरूले भनेजस्तो भएन भने देशै टुक्र्याइदिन्छौं भन्नेसम्मका अभिव्यक्ति दिन पछि परेनन् । मधेसी नेताहरूको यस किसिमको व्यवहारलाई एकथरीले राष्ट्रविरोधी क्रियाकलापको रूपमा लिए । तर मधेसी नेताहरूले आफूलाई सुधार्नुको सट्टा अझ बढी उत्तेजित रूपमा प्रस्तुत गर्दै गए । उनीहरूको उत्तेजनामा मलजल गर्ने कार्य एकातिर भारतीय राजदूत रणजित रे र अर्कोतर केही दलका नेता एवं कथित नागरिक समाजका अगुवाहरूले समेत गरिरहे । यस कार्यको आलोचना सरकार र जनस्तर कतैबाट भएको देखिएन । बरु उल्टै भारतीय नाकाबन्दीविरुद्ध अडान लिँदै मधेसी दलका नेताहरूका मागप्रति लचकता नदेखाएको रिसमा भारतले केपी ओली नेतृत्वको सरकारलाई ढालेर कांग्रेस माओवादीको संयुक्त सरकार गठन गराइदियो । मातृभूमिका लागि बलिदान दिनेहरूको गाथा इतिहासका किताबहरूमा मात्र पढेका छौं । हामीले आजसम्म मातृभूमि रक्षाको लागि सिन्को पनि भाँचेका छैनौं । अब राष्ट्रलाई माया गर्छौं भन्नेहरूले राष्ट्रको लागि बलिदान दिने र राष्ट्रप्रेमको गाथा कोर्ने बेला आएको छ । उक्त सरकारलाई मधेसी मोर्चाको समेत समर्थन रह्यो । मधेसी मोर्चाका नेताहरू खुलेआम भारतीय दूतावासमा पुगी राजदूत रेबाट निर्देशन लिने कार्य गर्न थाले । मोर्चाका नेताहरूको यस किसिमको व्यवहार देख्नेहरूले उनीहरूलाई राष्ट्रियता एवं राष्ट्रिय स्वाधीनताविरोधी गतिविधिमा संलग्न रहेको आरोपसम्म लगाउन पुगे । तर मोर्चाका नेताहरूले आफूमाथि लागेको यस किसिमको आरोपको कुनै विश्वसनीय जवाफ दिने गरेका छैनन् । जहाँसम्म मधेसी नेताहरूले राष्ट्रघाती कार्य गरेका हुन् वा होइनन् भन्ने प्रश्न छ, नेपालमा सुगौली सन्धिदेखि गोरखा भर्ती, दिल्ली सम्झौता, कोशीगण्डकी सम्झौता, सुस्ता, महेशपुर अनि कालापानीलगायतका विभिन्न स्थानमा भारतद्वारा नेपाली भूभागको अतिक्रमणमा मौन स्वीकृति अनि एकीकृत महाकाली सन्धिसँगै बाह्रबुँदे समझदारीसम्मका राष्ट्रघाती एवं राष्ट्रियताविरोधी कार्यहरू मधेसी नेतृत्वको अगुवाइमा भएका होइनन् । यी र यस किसिमका अन्य राष्ट्रघाती कार्यहरू कथित पहाडे नेता (व्यक्ति) हरूकै अगुवाइमा भएका हुन् । भलै तीमध्ये कतिपय विषयमा मधेसी नेताहरूको समेत समर्थन रहेको पाइन्छ । तापनि कुनै गलत कुराको अगुवाइ गर्नु र त्यसलाई समर्थनसम्म गर्नु फरक कुरा हुन् । हो, यतिबेला मधेसी नेताहरूले भारत एवं भारतीय दलालहरूको उक्साहटमा लागेर राष्ट्र एवं राष्ट्रिय स्वाधीनताविरुद्ध हुने किसिमका (सीमानाकामा धर्ना गरी आफ्नै राष्ट्रविरुद्ध नाकाबन्दी गर्ने र देशको संविधान निर्माण एवं राजनीतिक प्रक्रियामा विदेशीहरूद्वारा निर्देशित हुने) कार्य गरेर आफूहरूलाई आलोचनाको पात्र बनाएका छन् । यस कुरामा मधेसी नेताहरूलाई मात्र दोष दिनु उपयुक्त हुने छैन । कारण मधेसीहरूलाई यो हदसम्म पुग्न उकास्नेहरूमध्ये भारत र भारतीयहरू मात्र नभएर एकथरी पहाडे' हरू पनि छन् । उनीहरूले यसो एक त, आफ्ना भारतीय प्रभुहरूलाई रिझाउने र अर्को, मधेसी नेताहरूलाई समर्थन गरेको देखाएर मधेसमा आफ्नो जनआधार तयार पार्ने हेतुले गरिरहेका छन् । अझ आश्चर्य त केमा मान्नुपर्ने भएको छ भने त्यस्ता व्यक्तिहरू मधेसमा मधेसी मोर्चा र सीके राउत दुवै पक्षलाई बोक्ने कार्य गर्न पछाडि परेका छैनन् । तर उनीहरूको यस किसिमको कार्यलाई हिमाल, पहाड, तराई सबैतिरका जनसमुदायले सूक्ष्मतापूर्वक नियालिरहेका छन् । उनीहरूको यस किसिमको कार्य पानी धमिल्याएर माछा मार्ने किसिमको रहेको छ । मधेसमा सीके राउत प्रवृत्तिले स्थान पायो भने त्यहाँ अंगीकृतहरू हाबी हुने अनि धरतीपुत्रहरू विस्थापित हुने अवस्था सिर्जना हुन पुग्ने देखिन्छ । उल्लिखित अवस्थालाई मनन गरेर हुनुपर्छ, केही मधेसी नेताहरूले सीके राउत प्रवृत्तिलाई आफूहरूको सहयोग नहुने र आफूहरू समृद्ध मधेसको पक्षमा रहेको उल्लेख गरेका छन् । मधेसी नेताहरूको यो भनाइ सकारात्मक मात्र नभएर राष्ट्रवादी सोचयुक्त छ । तर यसलाई उनीहरूले आफूहरूलाई बचाउने रणनीतिको रूपमा भने प्रयोग गर्नु हुँदैन । मधेसी नेताहरूले समृद्ध नेपालभित्र नै समृद्ध मधेस सम्भव छ । देशलाई अस्थिर दरिद्र एवं द्वन्द्वग्रस्त तुल्याएर मधेसको समृद्धिको कुरा गर्नु असम्भव मात्र होइन, देश र जनताप्रतिको छल मात्र हुन्छ भन्ने मनन गरी संविधान कार्यान्वयन गर्दै मधेसी जनताको अधिकार प्राप्ति र मधेसको समृद्धिको मार्गमा लाग्नुपर्छ । अनि मधेसी नेताहरूले संविधान संशोधनको बेसुरे राग अलाप्नुभन्दा मधेसमा व्याप्त अन्धविश्वास, जातीय भेदभाव, शोषण र गरिबीलाई मुद्दा बनाएर राजनीति गर्ने हो भने मधेस र मधेसी जनताको अवस्था सुधारमा सघाउ पुग्न जाने थियो । त्यसैले उनीहरूले राष्ट्रघातीहरूको सिको गरेर आफू शक्तिशाली बनिँदैन, बरू राष्ट्रलाई सुदृढ तुल्याएर मात्र यो सबै सम्भव छ भन्ने व्यवहारमा परिणत गरेर देखाइ दिनुपर्छ । यससँगै सबै राष्ट्रवादीहरूले सीके राउतसंँगै विदेशीहरूको सिदा खाएर राष्ट्रविरोधीहरूलाई महिमामण्डित गर्ने र उनीहरूको अधिकार संरक्षण गर्न लागिपर्नेहरूलाई नंग्याउन पछाडि पर्नु हुँदैन । हामीले आफ्नो अधिकार प्राप्तिको लागि पटकपटक संघर्ष र बलिदान गर्यौं, तर अधिकार मात्र प्राप्तिको आन्दोलनमा लाग्दा राष्ट्रियता झन्झन् कमजोर हुन पुगेको छ । त्यसैगरी मातृभूमिका लागि बलिदान दिनेहरूको गाथा इतिहासका किताबहरूमा मात्र पढेका छौं । हामीले आजसम्म मातृभूमि रक्षाको लागि सिन्को पनि भाँचेका छैनौं । अब राष्ट्रलाई माया गर्छौं भन्नेहरूले राष्ट्रको लागि बलिदान दिने र राष्ट्रप्रेमको गाथा कोर्ने बेला आएको छ । त्यसैले नेपालीहरूलाई विभाजित गरेर उनीहरूलाई पराधीन तुल्याउन खोज्ने सबैखाले प्रयत्नहरूलाई पराजित गर्न राष्ट्रवादीहरूले संयुक्त पहल गर्न विलम्ब गर्नु हुँदैन ।"
बिग्रिएका फोनबाटै बन्छन् ओलम्पिकका पदक,"टोकियोः सन् २०२० मा टोकियोमा आयोजना हुने ३२ औं गृष्मकालीन ओलम्पिक खेलकुद प्रतियोगिताको विजेता खेलाडीलाई दिइने पदक बिग्रिएका मोबाइल फोनलाई प्रशोधन गरी बनाइने भएको छ । खेलकुदलाई वातावरणमैत्री बनाउन ओलम्पिक आयोजकले पुराना मोबाइल फोन प्रशोधन गरी स्वर्ण, रजत र कांस्यपदक बनाउन लागेका हुन् । ओलम्पिक आयोजकहरूले अनावश्यक इलेक्ट्रिक डिभाइसबाट पदकका लागि धातु निकाल्ने तयारी थालेका छन् । यसका लागि ओलम्पिक आयोजकले जापानी नागरिकलाई पुराना मोबाइल फोनलगायत अनावश्यक इलेक्ट्रिक डिभाइस उपलब्ध गराउन आग्रह गरेका छन् । गृष्मकालीन टोकियो ओलम्पिक र पारा ओलम्पिकका लागि करिब पाँच हजार पदक आवश्यक पर्ने बताइएको छ । यी पदक निर्माणका लागि ४० किलो सुन, चार हजार नौ सय २० किलो चाँदी र दुई हजार नौ सय ४४ किलो अन्य धातु आवश्यक पर्ने अनुमान गरिएको छ । पाँच हजार थान पदक तयार पार्न दुई हजार टनभन्दा बढी कच्चा पदार्थ लाग्ने अनुमान आयोजकको छ । कच्चा पदार्थ संकलनका लागि जापानको सबैभन्दा ठूलो मोबाइल कम्पनी डोकोमोका दुई हजार चार सय स्टोरमा पुराना मोबाइललगायत इलेक्ट्रिक डिभाइस संकलन बाकस राखिने भएको छ । मोबाइल स्टोरमा फेब्रुअरीदेखि बाकस राखिनुका साथै देशभरका सरकारी कार्यालयबाट पनि धातु संकलन गरिने बताइएको छ । विश्व खेलकुदको महाकुम्भ मानिने ओलम्पिकमा जापानका सबै नागरिकलाई प्रत्यक्ष रूपमा सहभागी गराउन र राष्ट्रप्रतिको दायित्वबोध गराउन पनि यस्तो कार्यक्रम सुरु गरिएको ओलम्पिक आयोजकले जनाएको छ । रियो ओलम्पिकका स्वर्णपदकधारी जिम्न्यास्टिक खेलाडी कोहई उचिमुरा ओलम्पिक आयोजकले सुरु गरेको अभियानले नयाँ पिँढीलाई सकारात्मक सन्देश दिने बताउँछन् । यो अभियानका लागि कम्प्युटर र मोबाइल फोन उपयोगी हुन्छन्, उचिमुराले भने, यसले एकातिर त्यत्तिकै खेर गइरहेका वस्तुको उपयोग हुन्छ भने अर्कोतिर नयाँ मोडलका आधुनिक उपकरण निर्माणमा पनि सहयोग पुग्छ । टोकियो ओलम्पिकको पदकले त्यत्तिकै खेर गइरहेको वस्तुको पनि उपयोग हुन सक्छ भन्ने सोचाइलाई स्थापित गर्ने विश्वास लिइएको छ ।"
आर्मी सजिलै सेमिफाइनलमा,"सिमराः विभागीय टोली त्रिभुवन आर्मी क्लब रुस्लान आठौं सिमरा गोल्डकप फुटबलको सेमिफाइनलमा प्रवेश गरेको छ । सिमरा रंगशालामा मंगलबार भएको अन्तिम क्वार्टरफाइनल खेलमा वीरगन्जलाई ३० गोलले हराउँदै आर्मी अन्तिम चारमा पुगेको हो । उपाधिको दाबेदार मानिएको आर्मीको जितमा बालकृष्ण श्रेष्ठ, सन्तोष तामाङ र दीपक गुरुङले एकएक गोल गरे । प्रतियोगिताको सेमिफाइनल समीकरण पनि पूरा भएको छ । आर्मीसँगै साविक विजेता प्राइम पोलिक्लिनिक विजय युथ क्लब, सीएमजी संकटा क्लब र हिमालयन शेर्पा क्लब अन्तिम चारमा पुगेका छन् । आर्मीले फाइनल प्रवेशका लागि बिहीबार हिमालयन शेर्पासँग प्रतिस्पर्धा गर्नेछ । सहारा क्लबलाई पहिलो खेलमा हराउँदै अन्तिम आठमा प्रवेश गरेको वीरगन्जका खेलाडीबीच तालमेल नमिल्दा खेलमा आर्मी हावी भएको थियो । आक्रामक सुरुआत गरेको आर्मीले १६औं मिनेटमै अग्रता लिएको थियो । स्ट्राइकर नवयुग श्रेष्ठले मिलाएको पासलाई सदुपयोग गर्दै आर्मीका बालकृष्ण श्रेष्ठले बललाई जाली चुमाए । उनको प्रहार रोक्न वीरगन्जका गोलरक्षक राकेश गुरुङ असफल देखिए । आर्मीले पहिलो हाफमा थप केही गतिला अवसर सिर्जना गयो । ३७औं मिनेटमा आर्मीका सन्तोष तामाङको फ्रिकिक बललाई वीरगन्जका पिटर सेगुनले गोल लाइनबाट हेड गर्दै बचाए । झापा११ बाट मनाङ मस्र्याङ्दीविरुद्ध सोमबार झापा गोल्डकपको फाइनल खेलेका प्रवेश कटुवाल, पुजन उप्रेती, खामिर गिल्सान, सन्जोग राई र दिलन लोक्तानसहित मैदानमा उत्रिएको वीरगन्जले खेलमा नियन्त्रण गुमाएको थियो । वीरगन्जको तालमेल नमिल्दा बलियो देखिएको आर्मीले ४०औं मिनेटमा अर्को अवसर गुमायो । सन्तोष तामाङले मिलाएको पासलाई सदुपयोग गर्न टंक बस्नेत चुकेका थिए । आर्मीले पहिलो हाफको इन्जुरी समयमा दोस्रो गोल गर्यो । दुई मिनेटको इन्जुरी समयमा आर्मीका सन्तोष तामाङले गरेको उत्कृष्ट प्रहारले सीधै जाली चुम्यो । खेलमा सशक्त प्रदर्शन गरेका आर्मीका गोलरक्षक बिकेश कुथु गम्भीर घाइते भई मैदानबाट बाहिरिए । ५०औं मिनेटमा बल रोक्ने क्रममा जितेन्द्र कार्कीसँग ठोक्किँदा कुथुको टाउकोमा चोट लागेको हो । टाउकोमा पाँचवटा टाँका लागेका कुथुको स्थानीय अस्पतालमा उपचार भइरहेको छ । कुथु घाइते भएपछि सुनील श्रीवास्तव उनको स्थानमा आएका थिए । आर्मीले ५५औं मिनेटमा तेस्रो गोल थप्यो । बालकृष्ण श्रेष्ठको पासलाई सदुपयोग गर्दै दीपक गुरुङले टिमका लागि तेस्रो गोल गरे । ६३औं मिनेटमा आर्मीका भरत खवासले प्रहार गरेको बललाई वीरगन्जका राकेश गुरुङले बचाउने क्रममा रिबाउन्ड भएको बललाई नवयुग गोल गर्नबाट चुके । त्यसको १० मिनेटपछि आर्मीले अर्को सुनौलो मौका गुमायो । सन्तोष तामाङ वन भर्सेस वनको स्थितिमा गोल गर्नबाट चुके । उनको प्रहार वीरगन्जका गोलरक्षकले बचाउ गरे । यसैगरी ८७औं मिनेटमा वीरगन्जका पिटर सेगुनले गोल लाइनबाट सन्तोषको प्रहारलाई फर्काएका थिए । खेल सकिन केही मिनेट बाँकी रहँदा वीरगन्जले एउटा गोल फर्काउने अवसर चुकायो । निर्धारित समय सकिएपछि थपिएको इन्जुरी समयमा वीरगन्जका खामिर गिल्सानको प्रहार पोस्ट नजिकैबाट बाहिरिन पुग्दा आर्मीले सहज जित हात पार्यो । वीरगन्जका प्रशिक्षक सुलभजंग रानाले आर्मीविरुद्ध आफ्ना खेलाडीले खेल्न नसकेको प्रतिक्रिया दिए । आर्मीका प्रशिक्षक नवीन न्यौपानेले वीरगन्जका खेलाडीले सोचेजस्तो खेल्न नसक्दा सहज जित हात परेको बताए । उक्त खेलमा आर्मीका सन्तोष तामाङ म्यान अफ दी म्याच घोषित भए । उनले पाँच हजार रुपैयाँ पुरस्कार पाए । बुधबार विजय युथ क्लब र सीएमजी संकटा क्लबबीच खेल हुनेछ ।"
