शीर्षक,विवरण
संवेदनहीन सेवा आयोग,"नेपालमा उच्च शिक्षाको प्रारम्भ १९७६ सालमा त्रिचन्द्र कलेज स्थापनासँगै भएको हो । २०१२ सालमा गठित कमिसनको उपलब्धिका रूपमा २०१५ असार ११ गते 'त्रिभुवन विश्वविद्यालय' नामक उच्च शैक्षिक संस्थाको विधिवत् रूपमा शिलान्यास भएको हो । त्रिभुवन विश्वविद्यालय (त्रिवि) २०१६ सालमा स्थापना भई आफ्नो गरिमामय इतिहास निर्माण गर्न सफल उच्च शैक्षिक संस्था हो । तत्पश्चात् त्रिवि ऐन २०१६ निर्माण भई कानुनसम्मत तरिकाबाट त्रिविले आफ्नो इतिहास अगाडि बढायो । त्रिवि ऐन २०१६ लाई २०२८ र २०४९ सालमा संशोधन गरिसकिएको छ । सोही त्रिवि ऐनको मातहतमा त्रिवि संगठन तथा शैक्षिक प्रशासनसम्बन्धी नियम २०५० को निर्माण भएको छ । मौजुदा त्रिवि ऐननियमले वर्तमान त्रिवि प्रशासनको जिम्मेवारीको अन्याल भने चिर्न सकेको छैन । गणतन्त्र स्थापनासँगै नेपालमा विश्वविद्यालय, सर्वोच्च न्यायालय, सेना, प्रहरी, निजामती सेवा, अन्य सरकारी तथा गैरसरकारी निकाय सबैमा तीन दलीय (कांग्रेस, एमाले, माओवादी केन्द्र) भागबन्डाको संस्कृति भित्रियो । हाल त्रिविका सबै प्रशासनिक पदमा तीन दलीय भागबन्डाका आधारमा पदाधिकारी नियुक्त गर्ने संस्कृति मौलाएको छ । त्रिविले सुरुआतका चरणमा छिमेकी मुलुक भारतलगायत अन्य विदेशी संघसंस्थाबाट आयातित मानव संसाधन साथै अन्य विविध सहयोगको प्रयासबाट विकासको यात्रा सुरु गरेको हो । त्रिवि सेवा आयोग स्थापना गरी आवश्यक जनशक्तिको नियमित आपुरण गर्ने पद्धतिको विकास भयो । यसरी त्रिविबाट उत्पादित जनशक्तिले क्रमिक रूपमा समाजको चौतर्फी विकासमा उल्लेखनीय योगदान पुर्याएको छ । सेवा आयोगले प्राध्यापन सेवातर्फ नियमित विज्ञापन नगरी त्रिविमा कोर्स करारका साथै आंशिक शिक्षक नियुक्ति गर्दै आएको छ । त्रिविमा २०६५ सालभन्दा पहिले ४४८ कोर्स करार शिक्षक रहेका थिए । आयोगले तत्काल उक्त कोर्स करार दरबन्दीलाई आधार मानेर उपप्राध्यापक पदमा खुला विज्ञापनमार्फत पदपूर्ति गर्नुपर्ने थियो, तर सेवा आयोगको लापरबाहीका कारण २०६४ भदौ ६ गते नेपाल सरकारले त्रिविलाई नौ सय करार शिक्षकको कोटा दिने निर्णय भएको थियो । उक्त नौ सय शिक्षकको दरबन्दी अपुग भएको भनी पुनः ४८० करार शिक्षकको दरबन्दीसमेत थप गरी २०६५ सालमा नेपाल सरकारबाट प्राप्त कुल १३८० करार शिक्षक त्रिविमा कार्यरत छन् । सेवा आयोगले त्रिविसँग रहेका ४४८ कोर्स करार र नेपाल सरकारबाट प्राप्त १३८० करार दरबन्दी गरी कुल १८२८ दरबन्दीमा २०६५ सालमै खुला विज्ञापन गरी स्थायी पदपूर्ति गर्नुपर्नेमा सो भएन । सेवा आयोगले २०६९ चैत २५ मा उपत्यकाभित्र र बाहिर भनी विशेष आन्तरिक खुला प्रतियोगिता विनं ०५२०६९०७० तर्फ १९३ (६०५) र खुला प्रतियोगिता विनं ०६२०६९०७० तर्फ १३६ (४०५) गरी कुल ३२९ उपप्राध्यामक पदमा विज्ञापन गरी आफैंले उक्त विज्ञापन रद्द गरेको थियो । ०६७ मा जम्मा ३९८ मात्र उपप्राध्यापक पदमा खुला विज्ञापन गरिएको थियो । कुल १८२८ करार शिक्षकमध्ये करिब १७० (९२९५) मात्र स्थायी भएका छन् । यसरी खुला विज्ञापनमा जम्मा ९२९५ करार सेवाका शिक्षक स्थायी हुनुले उनीहरूको योग्यता र क्षमतामा प्रश्नचिन्ह लाग्नु स्वाभाविक हो । उक्त नतिजालाई त्रिविले अध्ययनै नगरी हचुवाको भरमा त्रिवि ऐन, नियममै नभएको विशेष आन्तरिक खुला प्रतियोगिता भनी करार शिक्षकले मात्र प्रतिस्पर्धा गर्न पाउने गरी विज्ञापन गरिनु ऐतिहासिक कमजोरी गरेको छ । सेवा आयोगले २०६७ सालको विज्ञापनपछि त्रिविसँग १६५५ करार शिक्षक दरबन्दी रहेकोमा ०७० फागुन ३० गते विशेष आन्तरिक खुला प्रतियोगिता विनं ०८ तर्फ ५७२ (७४२५) र खुला प्रतियोगिता विनं ०७ तर्फ १९९ (२५८५) गरी कुल ७७१ उपप्राध्यापक पदमा विज्ञापन गरी करिब डेढ वर्षपछि सेवा आयोग आफैंले रद्द गर्यो । आयोगले ०७२ भदौ २४ गते पुनः उपप्राध्यापक पदमा विशेष आन्तरिक खुला प्रतियोगिता विनं ०८२०७२०७३ तर्फ ११५० (७१५२५) र खुला प्रतियोगिता विनं ०७२०७२०७३ तर्फ ४५८ (२८४८५) गरी कुल १६०८ दरबन्दीमा विज्ञापन गरेको थियो । उक्त विज्ञापन भएको करिब २१ दिनपछि ०७२ असोज १५ गते सेवा आयोगले संशोधित सूचना भनी विनं ०८ तर्फ १२१ पद र विनं ०७ तर्फ ४६ पद गरी थप १६७ उपप्राध्यापक पदमा विज्ञापन गर्यो । सेवा आयोगबाट विज्ञापित विनं ०८ विरुद्ध सम्मानित सर्वोच्च अदालतमा १० वटा रिट निवेदन हालसम्म विचाराधीन अवस्थामा छन् । आयोगबाट विज्ञापित विनं ०८ पूर्णतः त्रिवि ऐन, नियमविपरीत रहेको भनी उपकुलपतिको कार्यालय तथा सेवा आयोगअगाडि धर्ना कार्यक्रम पनि गरियो । धर्नाका क्रममा त्रिविका प्राध्यापक तथा विद्यार्थीलाई प्रहरी प्रशासनले धरपकड गरी हिरासतमा राखेको थियो । उक्त विज्ञापनविरुद्ध अख्तियारमा उजुरीसमेत परेको थियो । सेवा आयोगमा विनं ०८ सम्बन्धी लिखित परीक्षा नतिजा प्रकाशनमा राजनीतिक हस्तक्षेपका कारण मनोमानी भएको भन्दै पुनर्योगसम्बन्धी दर्जनौं निवेदन नपरेका होइनन् । यसको प्रमाणको लागि निवेदक शोभा महर्जन (शाक्य) समेत ६ जनाले दर्ता नम्बर ११३२०७२४११ मा सेवा आयोगमा दर्ता गराएको निवेदनलाई लिन सकिन्छ । तर खुला प्रतियोगितातर्फ भने परीक्षार्थीलाई पुनर्योग गर्न पाउने सुविधा सेवा आयोगले उपलब्ध गराएको छैन । खुलातर्फको नतिजा प्रकाशनमा पनि आयोगले मनोमानी गरेको भन्दै पुनर्योग गरिपाऊँ भनी सम्मानित सर्वोच्च अदालतमा रिट निवेदन दायर गरेको पनि छ । सेवा आयोगले विनं ०७ र विनं ०८ को लिखित परीक्षा नतिजा प्रकाशनका क्रममा दर्जनौं परीक्षार्थीका रोल नम्बरलाई लिखित परीक्षा नतिजा प्रकाशित सूचीबाट हटाइएको तथा सिफारिस गरिएको भन्दै गोरखापत्रमा संशोधित सूचना प्रकाशन गरेको पाइएको छ । उदाहरणको लागि खुला प्रतियोगिता विनं ०७ तर्फको गृह विज्ञान विषयको उपप्राध्यामक पदका रोल नम्बर २ रहेका परीक्षार्थीको पहिले लिखित परीक्षामा उत्तीर्ण भएको तर संशोधित सूचनाबाट लिखित परीक्षाको नतिजाबाट हटाइएको छ । त्रिवि पदाधिकारी तथा सेवा आयोगको स्वेच्छाचारी तथा लापरबाहीपूर्ण व्यवहारबाट दर्जनौं परीक्षार्थीमा मनोवैज्ञानिक असर परेको छ । साथै अंग्रेजी विषयमा रोल नम्बर ५८ रहेका परीक्षार्थी पहिला लिखित परीक्षाको नतिजा प्रकाशन सूचीमा नभएको तर संशोधित सूचनामार्फत लिखित परीक्षाको नतिजा प्रकाशन सूचीमा सिफारिस गरिएको भन्ने जस्तो अन्यायपूर्ण कार्य सेवा आयोगले गरेको छ । त्यस्तै गरी विनं ०८ तर्फ पनि नेपाली विषयको उपप्राध्यापक पदमा पहिले अनुत्तीर्ण रोल नम्बर २२ लाई संशोधित सूचनामार्फत लिखित परीक्षा नतिजामा सिफारिस गरिएको छ । रसायनशास्त्र विषयमा पहिला उत्तीर्ण रोल नम्बर ६० लाई संशोधित सूचनामार्फत खुला र मधेसीतर्फको लिखित परीक्षाको सूचीबाट हटाइएको भन्नेजस्तो गैरन्यायिक कार्यसमेत भएको छ । त्यस्तै गरी विनं ०७ तर्फ सामेल रोल नम्बर १०१ भएका पुरुष उम्मेदवारलाई महिलातर्फ सिफारिस गरेकोमा संशोधित सूचनामार्फत महिलाको सूचीबाट हटाइएको छ । सेवा आयोगले ०७३ कात्तिक २९ गतेदेखि चैत २८ भित्रमा अन्तर्वार्तासमेत लिई उल्लिखित विज्ञापनमा सामेल भएका उम्मेदवारलाई त्रिविको उपप्राध्यापक पदमा स्थायी गर्न लागिरहेको छ । त्रिविको इतिहासमै दाग लाग्ने गरी एमएडतर्फको शैक्षिक योजना तथा व्यवस्थापन विषयको उपप्राध्यापक पदमा एकजना गैरकानुनी शैक्षिक प्रमाणपत्रधारी व्यक्ति लिखित परीक्षामा उत्तीर्ण भएका छन् । निजको अन्तर्वार्ता (मौखिक परीक्षा) सेवा आयोगले आगामी चैत २२ गते लिने भएको छ । उक्त शैक्षिक योग्यताविरुद्ध छानबिन गर्ने निकाय त्रिवि परीक्षा नियन्त्रण कार्यालय (पनिका) ले निज व्यक्तिका सहोदर दाजु (त्रिवि पनिकामा कार्यरत सहनियन्त्रक) को दबाबमा परेर त्रिवि पनिका आँखा चिम्लिन बाध्य छ । त्यसैगरी आयोगको विज्ञापन नम्बर ०८ र ०७ को उपप्राध्यापक पदको लिखित परीक्षामा आर्थिक चलखेल गरी विज्ञ भनिएका प्राध्यापकजस्तो गरिमामय पदमा आसीन व्यक्तिबाटै आर्थिक चलखेल हुने गरेको त्रिविका आंगिक क्याम्पसमा चर्चापरिचर्चा हुन थालेको छ । यस किसिमको गलत कार्यप्रति सचेत र सहज हुन त्रिविका प्राध्यापक, विद्यार्थीका साथै सरोकारवाला सबैलाई गम्भीर ध्यानाकर्षण गराइएको छ । यसरी त्रिवि पदाधिकारी तथा सेवा आयोगको स्वेच्छाचारी तथा लापरबाहीपूर्ण व्यवहारबाट दर्जनौं परीक्षार्थीमा मनोवैज्ञानिक असर परेको छ । अतः विभिन्न सामाजिक न्यायसँग आबद्ध व्यक्ति तथा प्रबुद्ध वर्ग यस्ता अवाञ्छनीय तथा अप्राकृतिक कार्यप्रति मौन रहन मिल्छ र ? अधिकारी त्रिविका उपप्राध्यापक हुन् ।"
संविधान संशोधन असंवैधानिक,"संविधान संशोधनको विषय अहिले राजनीतिको क्षेत्रमा 'घाँटीमा अडकिएको तातो आलु' भएको छ । वर्तमान संविधान जारी हुनासाथ भारतको विदेश मन्त्रालयले नेपालको घोषित संविधानको बारेमा जानकारी लिनसमेत इन्कार गर्दै नेपालमा 'एउटा संविधान जारी भएको' जस्तो गैरजम्मेवारपूर्ण विज्ञप्ति जारी गर्योन । भारतको यो कार्य 'मन्टिभिडियो कन्भेन्सन १९३३ एवं स्वयं भारतको संविधानको धारा ५१ समेतका विरुद्धमा थियो । राज्यहरूबीचको सम्बन्धका बारेमा व्यवस्था गर्ने मन्टिभिडियो कन्भेन्सनबमोजिम हरेक राज्यलाई आफ्नो राजनीतिक, सामाजिक, प्रशासनिक एवं आर्थिक मामिलामा स्वतन्त्र निर्णय गर्ने अधिकार छ । परम्परागत अन्तर्राष्ट्रिय कानुनको यस व्यवस्थालाई आत्मसात गर्नु भारतको पनि कर्तव्य हो । अर्कातिर भारतको संविधानको धारा ५१ ले भारत सरकारलाई अरू देशको आन्तरिक मामिलामा हस्तक्षेप गर्न प्रतिबन्ध लगाएको छ । तर भारतले अन्तर्राष्ट्रिय कानुन एवं आफ्नै संविधानसमेतका विरुद्ध नेपालको संविधानलाई विवादमा तान्न मद्दत गर्यो् । पछिल्लो समयमा भारतका प्रधानमन्त्री नरेन्द्र मोदी, तत्कालीन ब्रिटिस प्रधानमन्त्री डेभिड क्यामरुन एवं युरोपेली युनियनबाट जारी संयुक्त विज्ञप्तिले पनि 'नेपालको संविधान' का बारेमा अनावश्यक विवाद उत्पन्न गराउन मद्दत गरेका छन् । यिनै विवादका पृष्ठभूमिमा विदेशी शक्तिहरूको भित्री दबाबको कारण नेपालको संविधानले अहिलेसम्म विवाद झेलिरहेको छ । यस्तो अवस्थामा के स्पष्ट देख्न सकिन्छ भने देशको आन्तरिक एवं बाह्य सुरक्षा व्यवस्थामा गम्भीर आघात परेको छ । राष्ट्रको अर्थतन्त्रमा गम्भीर प्रतिकुल अवस्था सिर्जना भएको छ । राष्ट्रिय एकतामा गम्भीर नकारात्मक अवस्था सिर्जना भएको छ । कठिन संक्रमणकालीन परिस्थिति र कमजोर सरकारको फाइदा उठाई तराईमा विदेशीहरूले स्थापित गरेका केही 'एजेन्टहरू' राष्ट्रको विखण्डनका बारेमा बोलिरहेका छन् र राष्ट्रिय अखण्डतामाथि चुनौती दिइरहेका छन् । नागरिकहरूको निराशा झन्झन् बढिरहेको छ । तर पनि वैकल्पिक समाधानका उपायहरूको खोजी गरी देशलाई अराजकताको परिस्थितिबाट बाहिर झिक्न राजनीतिक पार्टीहरू असफल भइरहेका छन् । यस्तो अवस्थामा प्रत्येक नेपाली नागरिकको कर्तव्य के हो ? कसरी देशको सार्वभौम स्वतन्त्रता र राष्ट्रिय अखण्डताको संरक्षण गर्न सकिन्छ ? यसबारेमा अब सबैले विशेष सचेत हुनुपर्ने अवस्था छ । एउटा तथ्य के हो भने नेपालको संविधान ८५ प्रतिशत सदस्यहरूले अनुमोदन गरेको संविधान हो । संविधानसभा जनताले निर्वाचन गरेको लोकतान्त्रिक निकाय थियो । संविधानसभा संविधान निर्माणमा जनतालाई सार्वभौम अवसर प्रदान गर्ने सबैभन्दा सर्वोत्कृष्ट उपाय पनि हो । नेपालको संविधान संसारको सबैभन्दा पछिल्लो संविधान हो र यसमा कतिपय कमजोरी रहँदारहँदै पनि यसले प्रयोग गरेका लोकतन्त्र र संविधानवादका सिद्धान्तहअत्याधुनिक छन् । त्यस अर्थमा नेपालको संविधान अतुलनीय रूपले नौलो, आधुनिक र प्रगतिशील संविधान मान्न सकिन्छ । यस संविधानलाई जलाउनेहरू, लालबुझक्कड बुद्धिजीवीहरू र कतिपय स्वघोषित विश्लेषकहरूले बुझ्नुपर्ने केही महत्त्वपूर्ण तथ्यहरू छन् । ती हुन् (१) नेपालको संविधानले ४० वटा आधारभूत अधिकारलाई मौलिक हकका रूपमा घोषणा गरेको छ र अधिकांश मानव अधिकारलाई नेपालको संविधानले संवैधानिकता प्रदान गरेको छ । राजनीतिक तथा नागरिक अधिकार र आर्थिक, सामाजिक एवं सांस्कृतिक अधिकार अनुबन्ध, १९६६ ले प्रत्याभूत गरेका प्रायः सबै अधिकारलाई नेपालको संविधानले आफूभित्र समाहित गरेको छ । संविधानको वैधानिकता र व्यक्तिको स्वतन्त्रता दुवै मौलिक हकबाट निश्रित हुन्छन् । कुनै पनि राष्ट्रमा व्यक्ति सबल संघीयता वा राज्यको संरचनाबाट होइन, मौलिक हकको व्यवस्थबाट हुन्छ । (२) नेपालले 'समाहितता र समता' का सिद्धान्त अनुशरण गरेको छ । त्यसैले जनसंख्याका आधारमा निर्वाचन क्षेत्र निर्धारण हुने व्यवस्था छ । महिला र पुरुषको समतामूलक राजनीतिक सहभागिता सुनिश्चित गरेको छ । (३) नागरिकताको स्पष्ट परिभाषा र उदार नागरिकताको व्यवस्था गरेको छ, जबकि भारतको संविधानले राष्ट्र र नागरिकताको परिभाषासम्म गरेको छैन । (४) नेपालको संविधानले राज्य र नागरिकका समूह जोड्ने र तिनीहरूका बीचमा अन्तक्र्रियाका लागि सहयोग वा भूमिका खेल्ने संवैधानिक निकायहरू वा आयोगको व्यवस्था गरेको छ । (५) नेपालको संविधानले प्रस्तावनामा मानव अधिकारको संरक्षण गर्नुलाई संविधानको आधारभूत संरचनाका रूपमा स्थापित गरेको छ । नेपालको संविधानका यी प्रगतिशील व्यवस्थाहरूलाई दृष्टिकोणमा राख्ने हो भने भारत, पाकिस्तान र बंगलादेशका संविधानहरूलाई परम्परागत रुढिवादी राजनीतिक दस्ताबेजका रूपमा हेर्नुपर्छ । ती संविधानको नेपालको संविधानसँग तुलना पनि हुन सक्तैन । खासगरी भारतको संविधान, जसको वैधानिकता बेलायती संसद् हाउस अफ कमन्सले पारित गरेको 'इन्डियन स्वतन्त्रता ऐन, १९४७ मा निहित गरेको छ, त्यसको वैधानिकता भारतीय जनताको सार्वभौमिकतामा निहित रहेको छैन । भारतीय संविधान भारतीय जनताले निर्वाचन गरेको संविधानसभाले बनाएको पनि होइन । भारतीय संविधानसभा प्रान्तीय विधानसभाका प्रतिनिधिहरूको एउटा राजनीतिक भेला थियो । यस भेलामा केही प्रतिनिधि रजौटा राज्यहरूलाई दिइएको थियो । भारतीय संविधानसभाको गठन 'भारत अधीनस्थ सरकार' (स्वतन्त्रता घोषणापूर्व लर्ड माउन्ट वेटेन भारतका गभर्नर जनरल थिए र उनका मातहतमा प्रधानमन्त्री नेहरू र उनको सरकार थियो) ले त्यसको गठन र सञ्चालन गर्ने बलायती संसद्ले जारी गरेको इन्डियन स्वतन्त्रता ऐन, १९४७ अन्तर्गत गरेको थियो । विधानसभाका प्रतिनिधि बेलायती संसद्ले बनाएको कानुनबमोजिम छनोट भएका थिए । इन्डियन स्वतन्त्रता ऐन, १९४७ ले बेलायतकी रानीलाई भारतकी पनि महारानी घोषणा गरेको थियो । अतः संविधानसभाका सदस्यहरूको संविधान जारी गर्ने अख्तियार भारतीय जनताले दिएको नभई बेलायती संसद्ले दिएको थियो । 'इन्डियन इन्डिपेन्डेन्स एक्ट' अहिले पनि भारतीय संविधानमा उल्लेख रहेको छ । सायद यसैकारणले होला बेलायतकी महारानीले भारतको केही वर्षअगाडि भ्रमण गर्दा 'भिसा लिई' भारत आउन मानिन र भारतले विनाभिसा महारानीको भ्रमण गरायो । नेपालको संविधान जनताले निर्वाचन गरेको संविधानसभाले बनाएको संविधान हो । संविधानसभाको गठन अन्तरिम संविधानअन्तर्गत भएको थियो । अन्तरिम संविधानको गठन 'बृहत् शान्ति सम्झौताअनुरूप भएको थियो र बृहत् शान्ति सम्झौता २०३६ सालको आन्दोलनको परिणाम थियो । अतः जुन संविधानअन्तर्गत अहिले भारतीय लोकतन्त्र र सरकार सञ्चालन भइरहेको छ, त्यो संविधान र नेपालको संविधानको वैधानिकताको सार्वभौम स्रोतका बारेमा कुनै तुलना हुन सक्तैन । भारतीय संविधानले भारतलाई 'युनियन' को रूपमा परिभाषित गरे पनि त्यही संविधानले प्रान्तहरूको भौतिक संरचनाका बारेमा कुनै व्यवस्था गरेन । भारतीय संविधानले केन्द्र वा युनियन सरकारलाई असीमित अधिकार प्रदान गर्योक । प्रान्तको सरकार विगठन गरी राष्ट्रपति शासन घोषणा गर्ने असीमित अधिकार दियो । कारण के हो भने भारतमा राज्यहरूको पुनर्संरचना सन् १९५६ को राज्य पुनर्संरचना ऐनद्वारा भयो । यस ऐनको तर्जुमा फजल कमिसनको सिफारिसअनुसार भएको थियो । सन् १९५१ मा जेबीपी कमिटीले भाषा र संस्कृतिको आधारमा मात्र प्रान्तहरूको गठन गर्न इन्कार गर्दै दस वर्षको लागि राज्यहरूको पुनर्गठन प्रक्रियालाई बन्द गरेको थियो । संविधान संशोधनको खतरनाक खेलमा सरिक रहेका सत्तासीन दलहरू र संविधानको संशोधन माग गर्दै, एदाकदा मधेस टुक्र्याउँछौं भनी घुर्की लगाउनेहरूले तत्कालीन भारतले ग्रहण गरेका केही रणनीति राम्ररी बुझ्नुपर्छ । (१) सन् १९४७ मा संविधान घोषणा गरेपछि तत्काल राज्य पुनर्गठन गर्न भारतको तत्कालीन सरकारले मानेन । कश्मीरको समस्या, हैदरवादको समस्या, गोवाको समस्या यथावत् थिए । संविधानले यी समस्याको सम्बोधन गरेको थिएन । गुजरात, बम्बई, मद्रास र आन्ध्रमा राज्य पुनर्गठनको माग लिएर आन्दोलन भइरहेका थिए । बम्बई, मद्रास, हैदरवाद आदि स्थानमा सरकारले व्यापक दमन गर्यो । करिब पाँच सय मानिसहरू प्रहरीको कारबाहीमा मारिए । (२) प्रधानमन्त्री नेहरूले तर्क राखे, 'अबउप्रान्त गर्नुपर्ने जुनसुकै कार्य संविधानअन्तर्गत सम्पन्न निर्वाचित सरकारले गर्छ । अर्थात् जनताको नयाँ जनादेश संविधान कार्यान्वयनको पहिलो पूर्वसर्त हो' । त्यसैले भारतमा लोकसभाको निर्वाचन सम्पन्न गरियो । यसबाट देखिँदैन जुन भारत नेपालमा संविधान संशोधनको लागि दबाब दिइरहेको छ, त्यही भारतले संविधानसभालाई लोकसभामा बदलेन र संविधान संशोधनपूर्व लोकसभाको निर्वाचन गर्यो् । उसले संविधान कार्यान्वयनको लागि लोकसभाको निर्वाचन गर्यों, जबकि संविधान संशोधनको आवश्यकता त भारतमा पनि थियो । (३) भारतीय संविधानले गरेको व्यवस्थपिका 'लोकसभाको' समानान्तर व्यवस्थापिकाका रूपमा नेपालको संविधानले 'प्रतिनिधिसभा' को व्यवस्था गरेको छ । संविधानले नै प्रतिनिधिसभाको निर्वाचनको म्याद पनि तोकेको छ । अतः भारतले स्थापित गरेको नजिरअनुसार सबैभन्दा पहिला प्रतिनिधिसभाको निर्वाचन हुनुपर्छ । अर्थात् भारतले सन् १९४७ मा कायम गरेको नजिरअनुसार संविधान कार्यान्वयनको पहिलो पूर्वसर्त 'जनताको जनादेश प्राप्त गर्नु' हो । भारतले दक्षिण एसियामा ठूलो प्रजातन्त्रको रूपमा कायम गरेको नजिरअनुसार प्रतिनिधिसभाको निर्वाचन गरी गठन गरेको सरकारले मात्रै संविधानसभाले बनाएको संविधान संशोधनको प्रस्ताव पेस गर्न सक्छ । वर्तमान संसद् जनताको जनादेश प्राप्त संसद् होइन । यो जनताले निर्वाचन गरेको संसद् होइन । यो त संविधानसभाले आफूले बनाएको संविधान रक्षाको लागि नियुक्त गरेको 'सुरक्षाकर्मी' निकाय मात्र हो । अतः जनताले निर्वाचन गरेको संविधानसभाले बनाएको संविधान संशोधन गर्ने अख्तियार वर्तमान छायाको पनि छाया संसद्लाई छैन । कारण के हो भने (१) यस संसद्को नाम र पहिचान नै छैन । हिजो यसलाई व्यवस्थापिकाको रूपमा काम गर्न संविधानसभाले आफ्नो छायाको रूपमा एउटा संसद्को रूपमा व्यवस्था गरेको मात्र हो । अहिले त यो छायाको पनि छाया हो । (२) वर्तमान संसद् छाया संसद् भएकाले वर्तमान संविधानको संविधान संशोधन गर्ने अख्तियार केवल जनताले निर्वाचन गरेका प्रतिनिधिसभालाई मात्र हुन्छ । (३) 'सुविधाको सिद्धान्त (प्रिन्सिपल अफ कसिन्भनियन्स) एवं आवश्यकताको सिद्धान्तबमोजिम वर्तमान संसद्लाई कायम राख्नुको कारण 'संविधान कार्यान्वयन गर्ने प्रतिनिधिसभा निर्वाचनको लागि चाहिने कानुनको व्यवस्था गर्नु हो ।' लोकतन्त्र कानुनको शासनको मर्म र जनताको जनमतका आधारमा मात्र सञ्चालन हुन्छ । संविधानसभाले संविधान जारी गरेको देशमा 'राजनीतिक दल' ले गर्ने सम्झौताका आधारमा राज्य सञ्चालन हुन सक्तैन । वर्तमान प्रधानमन्त्री सरकारमा रहेका दलहरूलाई नेतृत्व गर्ने सबैभन्दा ठूलो दलको नेता पनि होइन । उहाँ अर्को ठूलो दलको समर्थनमा मात्र प्रधानमन्त्रीको पदमा आसीन हुनुहुन्छ । जनतासमक्ष संशोधनको प्रस्ताव निर्वाचन एजेन्डाको रूपमा लैजानुपर्छ । जनतालाई गुमराहमा राखी उनीहरूको जीवनमा खेलबाड गर्ने अधिकार कुनै राजनीतिक दललाई छैन । राष्ट्रको राष्ट्रिय सुरक्षा, राष्ट्रिय अखण्डतामा खेलबाड गर्ने अधिकार कसैलाई छैन । अतः उहाँलाई कानुनले संविधानको बारेमा कुनै निर्णय गर्ने अधिकार देला तर राजनीतिक नैतिकताले दिँदैन । राजनीतिक नैतिकताको प्रश्नकै कारणले भारतका प्रधानमन्त्री नेहरूले त्यसबेला लोकसभाको निर्वाचन गर्नु संविधान कार्यान्वयनको पहिलो सर्त हो भनी तर्क राखेका थिए । अब प्रश्न उठ्छ संविधानसभाले घोषणा गरेको संविधानलाई छाया अस्तित्वको मान्यता बोकेको संसद्ले संशोधन गर्न सक्छ भनी आधार प्रदान गर्ने सिद्धान्त के हो ? हो, कसैलाई लाग्ला गर्न सक्छ तर कसैलाई लाग्नु नै ठूलो होइन । लाग्न त कसैलाई 'टुकुचाको पानी गंगाको जल हो भन्ने पनि लाग्न पाउँछ' तर कसैलाई लाग्दैमा टुकुचाको पानी गंगाको जल हुँदैन । संविधानको संशोधन खेलाँची पनि होइन । सर्वप्रथम जनता संशोधन चाहन्छन् वा चाहँदैनन् भन्ने मूल प्रश्नको सम्बोधन गर्नुपर्छ । त्यो सम्बोधन गर्ने पद्धति प्रतिनिधिसभाको निर्वाचन हो । प्रतिनिधिसभाको निर्वाचनपूर्व संविधानको संशोधन गर्नु जनतामा संविधानले आसीन गरेको सार्वभौमसत्तामाथिको छद्मघात हो । जुन राजनीतिक शक्तिले संशोधन मागिरहेको छ, त्यसले संविधानसभामा मुस्किलैले दस प्रतिशतको प्रतिनिधित्व गर्दैन । उसका माग सम्बोधन गर्दा संविधानको समर्थनमा मतदान गर्नेको अधिकार उल्लंघन गर्न सकिन्छ ? यस प्रश्नको उत्तर पनि दिनैपर्छ । वर्तमान संविधान सोह्रबुँदे सम्झौतामा पनि आधारित छ । त्यस सम्झौताका पक्षहरूले संविधानको संशोधन गर्दा कुनै एक पक्ष असहमत भए संविधानको वैधानिकतालाई नै घात गर्छ भन्ने पनि बुझ्नुपर्छ । यस्तो अवस्थामा प्रतिनिधिसभाको निर्वाचन तत्काल छोटो समयभित्र गर्नुको विकल्प छैन । जनतासमक्ष संशोधनको प्रस्ताव निर्वाचन एजेन्डाको रूपमा लैजानुपर्छ । जनतालाई गुमराहमा राखी उनीहरूको जीवनमा खेलबाड गर्ने अधिकार कुनै राजनीतिक दललाई छैन । राष्ट्रको राष्ट्रिय सुरक्षा, राष्ट्रिय अखण्डतामा खेलबाड गर्ने अधिकार कसैलाई छैन । अब देशको बाटो केवल 'आर्थिक समृद्धितर्फ' हिँड्नुपर्छ । राजनीति धेरै गरियो, अब राजनीतिलाई पछाडि धकेलेर 'राष्ट्रले विकास' को बाटो हिँड्नुपर्छ । अब जनतालाई चाहिएको संविधानको संशोधन होइन, आधुनिक कृषि, संरचनाको नेटवर्क, वैज्ञानिक शिक्षा र निर्यातमूलक व्यापार हो । अन्त्यमा एउटा प्रश्न गरौं, यति चाँडै संशोधन गर्नुपर्ने संविधान किन बनाउनुभयो ? त्यतिबेला सही भएको कुरा अहिले तपाईंहरूलाई ठीक नलाग्नुको कारण के हो ? जनतालाई जवाफ दिनुहोस्, अनि संशोधनका कुरा गर्दा सुहाउला ।"
'राजावादी' र 'डलरवादी',"संघीयता, जातीय पहिचान तथा आत्मनिर्णयको अधिकारका लागि लड्नेहरू अग्रगामी हुन् र यो मुलुकको भूराजनीति, आर्थिक तथा सामाजिक सम्बन्ध, प्राकृतिक स्रोतसाधन आदिको अवस्थाका कारण नेपालको लागि संघीयता अभिशापसिद्ध हुन्छ भनेर नेपालको राष्ट्रिय हितप्रति दीर्घकालीन सोचाइ र बुझाइ राख्नेहरू 'राजावादी' हुन् भनेर विशिष्ट मार्काका मान्छेहरूले होहल्ला गरिरहेको अवस्थामा राष्ट्रिय स्वाधीनताको पक्षमा कार्यगत एकता गरेर जाने भनेर निर्णय गरेका पार्टीहरू, नेपाल कम्युनिस्ट पार्टी (क्रान्तिकारी माओवादी) र नेपाल कम्युनिस्ट पार्टी (माओवादी) भित्र यो मुद्दा प्रवेश गरेर निकै खैलाबैला मच्चाएको छ । खास गरेर माओ दिवसका सन्दर्भ र पछि पनि पार्टी एकतासम्बन्धी एउटा कार्यक्रममा नेपाल कम्युनिस्ट पार्टी (क्रान्तिकारी माओवादी) का अध्यक्ष मोहन वैद्यले नेत्रविक्रम चन्द 'विप्लव' को पार्टीलाई राजावादीको आरोप लगाएपछि यो मुद्दा आरोपप्रत्यारोपको विषय बनेको छ । यसले राजावादी हुनुको सैद्धान्तिक तथा वैचारिक अर्थ र औचित्यको मात्रै माग नगरी कार्यगत एकताको आयुका बारेमा पनि आशंका उत्पन्न गरेको छ । यसले जनयुद्धकालमा प्रचण्डले बाबुरामलाई भारतपरस्त र बाबुरामले प्रचण्डलाई दरबारपरस्त भनेको घटनाको सम्झना दिलाएको छ । क्रान्तिमा प्रधान र गौण शत्रुहरू हुन्छन् र देश, काल र परिस्थितिअनुसार प्रधान शत्रुलाई एक्ल्याउन गौण शत्रुसित पनि मिल्नुपर्ने हुन्छ । यो काम पार्टीको नीति, योजना र कार्यक्रमभित्र रहेर गरिन्छ । अझ राष्ट्रिय स्वाधीनताका प्रश्नमा त व्यापक मोर्चा बन्ने सम्भावना हुन्छ । संयुक्त मोर्चा भनेको पार्टीभित्रका कार्यकर्ता तथा जबसहरू सम्मिलित मोर्चा मात्र होइन, कार्यगत र रणनीतिक दुवै खालका संयुक्त मोर्चा बनाउन सकिन्छ । यो लेनिनले देखाएको र माओले सिकाएको बाटो हो । एउटा पार्टी फुट्छ र केही समयसम्म त्यो पार्टीसित दुस्मनका झैं व्यवहार हुन्छ । अनि पछि विस्तारै चोचोमोचो मिल्छ । यो कुरा प्रचण्डसित एकता गर्ने सन्दर्भमा भएका घटनाले प्रस्ट पारेका छन् । सबै माओवादीलाई एकतामा ल्याएर आफू ठूलो नेता बन्ने र त्यसैका आधारमा भारतसित 'बार्गेनिङ' गर्ने प्रचण्डको मनसुवा पूर्णरूपमा पूरा हुन नसके पनि जजसलाई भित्र्याउन सकिन्छ भित्र्याएर उनले पार्टीको नामसित 'केन्द्र' जोडेका छन् । उनले मै हुँ केन्द्र र नेता पनि मै हुँको सन्देश देशभित्र मात्र नभएर बाहिरका लाई पनि दिने प्रयास गरेका छन् । यसमा उनको विशेष स्वार्थ थियो । क्रान्तिकारी माओवादीहरूको केन्द्र नभए पनि भारतीय विस्तारवादपरस्त 'माओवादीहरू' को केन्द्र बनाउनचाहिँ उनी सफल भएका छन् । विप्लव समूहले आफूले जनयुद्धकालीन माओवादी विरासतलाई निरन्तरता दिएको, त्यसको विरासतको हकदार आफू भएको भनेर जबस मोर्चाहरू र पार्टीको नाम पनि जनयुद्धकालीन नामसित मिलाएको छ । विप्लव समूहले एकताको सन्दर्भमा पनि 'एकता' पदावली प्रयोग नगरेर 'क्रान्तिकारीहरूबीच केन्द्रीकरण' भन्दै आफूलाई विचार र संगठनको केन्द्रका रूपमा प्रस्तुत गरेको छ । केन्द्रीकरण भन्दा एकतामा जोड दिएको वैद्य समूहले पनि 'प्रचण्डसित एकताका पहल गर्नु नै गलत थियो' भनेर दस्ताबेजीकरण गरेपछि भने विप्लव होइन, हामी नै केन्द्र हौँ र माओवादी विरासतको हामीले मात्र प्रतिनिधित्व गर्छौं' भनेर केन्द्रीकरणमा जोड दिएको छ । यसरी हेर्दा माओवादी आन्दोलनको केन्द्र को बन्ने भन्ने मनोविज्ञान र होडबाजी दुई समूहबीच चलेको देखिन्छ र एकले अर्कालाई होच्याउने, आरोप लगाउने पदावलीको खोज र प्रयोग पनि यसैसित गाँसिएको छ भनेर भन्न सकिन्छ । अरूभन्दा आफू क्रान्तिकारी भएको र अमूक पार्टी यस्तोउस्तो भन्नुको पछाडि कार्यकर्तालाई आकर्षित गर्ने मानसिकताले काम गरेको हुन सक्छ । प्रश्न कुन समूहमा बूढापुराना नेताकार्यकर्ता छन्, कुन समूह ठूलो छ भन्ने होइन, केन्द्रको दाबी मूलतः विचारका आधारमा हुन्छ र गरिनुपर्छ । पात्रहरूको महत्र्व भए पनि केन्द्र हुनुको आधार विचार र कार्यदिशा हो । तुलनात्मक रूपमा त्यो योभन्दा यो ठीक भन्न सकिए पनि वैचारिकसांगठनिक पक्ष, नेतृत्व र कार्यदिशाले नै केन्द्र हुनु र बन्नुको आधार प्रदान गर्छ । किरणले विप्लव समूहलाई राजावादीको आरोप लगाए झैँ विप्लव समूहका कार्यकर्ताले किरणलाई प्रचण्डपरस्त र डलरवादीहरूको प्रभावमा परेको आरोप लगाएका छन् । अवश्य पनि यताका दिनमा पूर्वराजा ज्ञानेन्द्र सक्रिय बन्दै कहिले भारत, बैंकक, सिंगापुर र कहिले चीन धाइरहेका छन् । दिल्लीमा मोदीका दूतहरूलाई भेटिरहेका छन् र वक्तव्यबाजी पनि गरिरहेका छन् । परन्तु यतिकै भरमा त्यतिसारो आत्तिनुपर्ने स्थिति छैन । आत्तिनु भनेको कमजोर धरातलमा अहिलेको संसदीय राज्य व्यवस्था अडिएको छ भन्नु हो, कमजोर मानसिकताको प्रदर्शन हो । वास्तवमा यो अहिलेका सत्ताधारीहरूमा नैतिक बलको अभावको परिणाम हो । नेपाली जनताका ठूलो हिस्सा देशभक्त छ तर ज्ञानेन्द्रभक्त छैन । राष्ट्रिय स्वाधीनताप्रति गम्भीर हुनु भनेको राजावादी हुनु होइन । यो मुलुकलाई माया गर्नु भनेको राजावादी हुनु होइन । विडम्बनाको विषय के छ भने आजभोलि जातीय पहिचान, संघीयता र आत्मनिर्णयजस्ता कुरा आत्मघाती छन्, यी नेपालको भूराजनीति, स्रोतसाधन, आर्थिक पक्ष र सामाजिक बनोटअनुकुल छैनन्, यसले मुलुकलाई झन् परजीवी बनाउँछ भनेर प्रश्न उठाउनेहरू राजावादी भनिने गर्छन् । यस किसिमको बुझाइ वैचारिक कूपमण्डुकता सिवाय केही होइन । संघीयता, पहिचानवाद र आत्मनिर्णयको अधिकारको सन्दर्भ भूगोलमा मात्र सीमित छैन, यो वैचारिक पक्ष पनि हो । नेपालको सन्दर्भमा यो राष्ट्रिय स्वाधीनतासित गाँसिएको प्रश्न हो । भारतको निर्देशनमा चुरे दक्षिण 'एक प्रदेश' को बहस चल्छ, 'मधेस एक प्रदेश' को नारा उठ्छ, क्रान्तिकारीहरू 'जायज मागप्रति हाम्रो समर्थन छ' भन्न हतारिन्छन् । अनि यसमा सीधै भारतीय स्वार्थ गाँसिएको छ भनेर तर्क गर्दा 'राजावादी' को आरोप लगाउँछन् । राष्ट्रिय स्वाधीनताप्रति गम्भीर हुनेहरूलाई 'राजावादी' आरोप लगाउनेहरूलाई साम्राज्यवादविस्तारवादका तावेदार भन्न मिल्ने कि नमिल्ने ? ज्ञानेन्द्रको हौवा देखाएर 'मधेस एक प्रदेश' भनेर ताली पिट्न सकिँदैन, भारतमै बहुसंख्यकको मातृ भाषा नभएको हिन्दी भाषालाई राष्ट्रभाषा मान्न सकिँदैन र नागरिकताका नाममा भारतीयलाई यो मुलुक लालमोहर लगाएर दिन सकिँदैन । यसो भन्दा कसैले 'राजावादी' भन्छ भने यस किसिमको वैचारिक दरिद्रताप्रति व्यंग्यले मुस्कुराउन मात्र सकिन्छ । विप्लवलाई 'राजावादी' भन्दा कमरेड किरणसित पक्कै पनि केही आधार हुनुपर्छ । संघीयता नमानेकै आधारमा कसैलाई राजावादी भनिएको हो भने यो देशको बहुसंख्यक जनता नेपालको भूराजनीतिक विशिष्टताका कारण संघीयता चाहिँदैन भन्नेमा छन् । यसलाई जनमत संग्रहबाट पनि प्रमाणित गर्न सकिन्छ । होइन, कमरेड मोहन वैद्यसित अरू आधार छन्, ज्ञानेन्द्र शाह र विप्लव मिलेर राजतन्त्र फर्काउने षड्यन्त्र गर्दैछन् भने उहाँले यसलाई खुलस्त पार्नुपर्छ र यसको सबैले डटेर मुकाबिला गर्नुपर्छ । जनगणतन्त्रको पक्षमा लडिरहेकाहरूलाई कसैले राजावादी भनेर उसको वैचारिक निष्ठाप्रति प्रश्न उठाउँछ भने उसलाई साम्राज्याद र विस्तारवादको दलाल भन्नुको विकल्प छैन । मुलुक अब पछाडि फर्किँदैन । ढिलोचाँडो यो अब जनगणतन्त्रको दिशामा अघि बढ्छ । संघीयता त्यो पनि जातीय पहिचानसहितको संघीयता र आत्मनिर्णयको अधिकार नमानेकै भरमा कसैलाई राजावादी भनिएको हो भने यो टिप्पणीकार पनि 'राजावादी' हो । अब कमरेड किरणलाई बुढ्यौली लागेछ, उहाँको स्मरणशक्ति कमजोर हुँदै गएछ, उहाँले माक्र्सवाद पनि बिर्सनुभएछ भन्नुपर्ने हुन्छ । वर्षौंदेखि माक्र्सवादमा काम गरेको मान्छेलाई थाहा हुनुपर्ने हो 'राजावादी' हुनु भनेको एउटा सन्दर्भमा सीमित हुनु होइन । यससित सामन्तवादी विरासत, सिद्धान्त, विचार राजनीतिराज्यव्यवस्था सबै कुरा गाँसिएका हुन्छन् । राजतन्त्र पुनस्र्थापनाका कुरा गर्नेहरूले समेत यो प्रश्न छोडिसकेको अवस्थामा जनगणतन्त्रको पक्षमा लडिरहेकाहरूलाई कसैले राजावादी भनेर उसको वैचारिक निष्ठाप्रति प्रश्न उठाउँछ भने उसलाई साम्राज्याद र विस्तारवादको दलाल भन्नुको विकल्प छैन । सत्य के हो भने राष्ट्रिय स्वाधीनतालाई खास पात्र अथवा संस्थामा केन्द्रित गर्न सकिँदैन र हुँदैन, यो त सिंगो नेपाल र नेपालीको अस्मितासित गाँसिएको प्रश्न हो । 'राज्यको पुनर्संरचना' संघीयता र अग्रगामिताका नाममा बाह्य शक्तिको स्वार्थ पूरा गर्न सकिँदैन भन्नेहरूलाई 'राजावादी' भनिन्छ भने ती 'राजावादीहरू' लाई सलाम । किरणको अभिव्यक्ति कुनै उरन्ठेउलो कार्यकर्ताले फेसबुकमा रमाइलो गरेजस्तो हुनु हुँदैन । नेपालको कम्युनिस्ट आन्दोलनमा लामो अनुभव बटुलेको र सबैले आदर श्रद्धा गर्ने नेताबाट, त्यो पनि क्रान्तिकारीहरू एकजुट हुनुपर्छ भन्ने भाव चौतर्फी रूपमा उठिरहेको अवस्थामा माक्र्सवादविरोधी यस्तो अभिव्यक्ति व्यक्त हुन्छ भने गम्भीर हुनुपर्ने स्थिति बन्छ । प्रश्न विप्लव समूहसित मात्र सम्बद्ध छैन, यस टिप्पणीकारका विप्लव समूहसित थुप्रै कुरामा विमति छन् । यो राष्ट्रिय स्वाधीनतासित सम्बद्ध सार्वभौम प्रश्न हो । किरणले संघीयताको विरोध गर्नेहरू राजावादी हुन् भनेर जसरी भन्नुभयो, यसले किरण विप्लवभन्दा फेरि प्रचण्डसित नजिकिन खोज्नुभएको त होइन ? कतै किरण विप्लवसितको कार्यगत एकताबाट विमुख हुने बहाना त खोजिरहनुभएको त छैन भनेर आशंका पैदा हुनु स्वाभाविक छ । सबैको अभिभावकनेता भएर मित्रता र हार्दिकताका साथ सबैलाई समेटेर अघि बढ्न अगुवाको भूमिका खेल्नुपर्ने मान्छे यसरी प्रस्तुत हुनु भनेको साँच्चिकै दुःखद पक्ष हो ।"
छट्पटाउँदो राजनीति,"राजनीतिक असफलताको अर्थ र प्रभाव के हुन्छ, त्यसलाई प्राज्ञिक रूपमा व्याख्या गर्न नसके पनि हरेक तह र वर्गका नेपालीले त्यसलाई भोगेका छन् । विदेश यात्रा गर्नेहरूले नेपाली हुनुको पीडा या अपमानबोध गरेका छन्, अन्तर्राष्ट्रिय विमानस्थनलहरूमा । पूर्व प्रधानमन्त्री बाबुराम भट्टराई एउटा प्रतिनिधि पात्र हुन्, त्यो भोगाइका । हालै एउटा गोष्ठीमा माओवादी केन्द्रका केन्द्रीय सदस्य आरसी न्यौपानेले एकजना पूर्वप्रधानमन्त्री (झलनाथ खनाल) लाई सोधे, 'नेपालको राजनीति र सत्ता चलाउने क्रममा विदेशीहरूबाट मेरा नेताले कति पैसा लिएका छन्, तपाईंले कति लिनुभएको छ ? ' भन्नुपर्यो । खनालले सम्भवतः त्यस्तो प्रश्न तेर्सिने अपेक्षा राखेका थिएनन् । 'पैसाको कुरा नगर्नुहोस् उनले भने । अनि एकछिन रोकिएर सोधे, 'तपाईंले यहाँ कति पैसा लिएर बोल्दै हुनुहुन्छ ? ' तर आफ्नै नेता र विगत १० वर्षमा सत्ता र शान्ति प्रक्रियामा एकाधिकार जमाएको 'अग्रगामी' तथा परिवर्तनपक्षीय संस्थापनका अर्का एकजना प्रमुख नेतालाई त्यही समूहबाट यस्तो प्रश्न सोधिनुले संकेत गर्दछ कि आगामी दिनमा जवाफतादेही खोजिनेछ, नेतृत्व वर्गबाट । उनीहरूले विगत १० वर्षको राजनीतिक हिसाबकिताब अनि आफ्नो असफलता लुकाउन पाउने छैनन् । अन्ततः त्यो बाह्रबुँदे र त्यसअघि पुष्पकमल दाहाल तथा बाबुराम भट्टराईले भारतीय प्रधानमन्त्री कार्यालयमा बुझाएको पत्रको तथ्यसम्म पुग्नेछ । त्यससँगै हाल उपराष्ट्रपतिको पदमा आसीन नन्दबहादुर पुनले आफ्नो जीवनीमा उल्लेख गरेको देहरादुननजिकको 'चकरौता' मा त्यसबेला भारतले आतंकवादी भनेको माओवादीलाई दिएको तालिमबारे पनि मित्र राष्ट्रबाट जवाफ आउनुपर्ने स्थिति बन्दै गएको छ । माओवादीसँग सहकार्यमार्फत र त्यसलाई राजनीतिक अभिभावकत्व प्रदान गर्ने त्यसबेलाको भारतीय नीति निर्धारकसँग नजदिक रहेको पक्ष नै अहिले मधेसी मोर्चा र पुष्पकमल दाहालबीच सहकार्य गराउन सक्रिय देखिनुको अर्थ स्पष्ट छ । तर राजनीतिक रूपमा असफल र जवाफदेहीविहीन सत्ताले शासनका कतिपय पक्षमा आफूलाई उदांग पार्छ र जनताको दैनिकीलाई प्रभावित गर्छ, त्यो उनीहरूले बुझ्न सक्तैनन् । भोग्नेहरूले अरू बढी बुझ्छन् । विदेशीको उपहारस्वरूप आएको गणतन्त्र र त्योसँग जोडिएका अन्य 'उपलब्धि' को रक्षाका नाममा कृत्रिम र स्वार्थप्रेरित एकतामा पुग्न सक्तछन्, राजनीतिक दलहरू बीचबीचमा । तर उनीहरूका केही गतिविधिले सरकार 'नर्भस' र असन्तुलित हिसाबले प्रतिक्रियात्मक बन्न पुगेको स्पष्ट प्रमाण देखिएको छ । अहिले प्रधानमन्त्री दाहालले पुनर्निर्माण प्राधिकरणमाथि दोषारोपण गर्न थालेका छन्, त्यसको असफलताको लागि । झन्डै नौ हजार व्यक्तिहरूको ज्यान लिएको र नौ लाख परिवारलाई घरविहीन बनाएको भूकम्पपछिका दुई वर्षमा सरकारले र त्यस अर्थमा प्राधिकरणले पीडितहरूप्रतिको न्यूनतम कर्तव्यसमेत पूरा गर्न सकेको छैन । सुशील कोइराला, केपी ओली र विगत ६ महिनादेखि प्रधानमन्त्री रहेका दाहाल त्यत्तिकै दोषी छन्, यो उदासीनताको लागि । संकटमा नेतृत्व प्रदान गर्ने र सत्तामा मानवीय पक्ष पनि हुन्छ भनी सावित गर्न उनीहरू असफल भएका छन् । कोइरालाका अर्थमन्त्री डा रामशरण महतले भूकम्प पुनर्निर्माणमा दाताहरूको सम्मेलन दिल्लीमा गराउने दबाबलाई अवज्ञा गर्दै उक्त सम्मेलन नेपालमा गराएनन् मात्र, उनले चार अर्ब अमेरिकी डलर र परिआएमा त्योभन्दा बढी सहयोगको आश्वासन पनि बटुले दाताहरूबाट । तर उनीहरूका सर्त अर्थात् ती सहयोग राशि खर्च गर्ने क्षमता, पारदर्शिता र भ्रष्टाचार शून्यता र नेपालले दिएको आश्वासन पूरा होला कि नहोला हेर्न बाँकी नै छ । पीडितहरूले दुई वर्षपछि दुई जाडो शरणार्थीकै रूपमा बिताएका छन् । यता ज्ञवाली र प्रधानमन्त्रीबीच काम नहुनुमा एकाअर्कामाथि दोष थुप्य्राउँदै चलेको जुहारी ज्ञवालीको अपेक्षित बर्खास्तगीपछि अर्को मोडमा पुगेको छ । यसले न्यायिक र राजनीतिक परिणाम कस्तो ल्याउला, हेर्न बाँकी नै छ । तर त्यो पक्कै पनि सुखद हुने छैन । पुनर्निर्माण प्राधिकरण त्यस अर्थमा सबभन्दा धनी प्राधिकरण हो र हरेक सरकार दलीय स्वार्थबाट निर्देशित भई गर्न त्यो प्राधिकरण आफ्नो दलको समर्थकलाई सुम्पिन चाहन्छ । एमालेले कांग्रेस समर्थक प्रमुखलाई विस्थापित गरी ल्याएका ज्ञवालीलाई माओवादी विस्थापित गर्न चाहन्छ, आफ्नै समर्थकद्वारा । तर कानुनी रूपमा मात्र हैन, प्राधिकरणले अन्तर्राष्ट्रिय दाताहरूसँग मिलेर सहकार्य गर्नुपर्ने भएकाले ज्ञवालीको बर्खास्तगी स्वाभाविक हो । सोमबार मात्र दाताहरूको बैठकले प्राधिकरण नेतृत्वलाई अस्थिर बनाइँदाको परिणामबारे चिन्ता व्यक्त गरेर ज्ञवालीलाई नहटाउन सन्देश दिएका थिए । यसअघि दाहाल मन्त्रिपरिषद्ले पुनर्निर्माण समन्वयको लागि अन्तर्राष्ट्रिय समूहसहित बनाएको समितिमा चिनियाँ राजदूतले सक्रियता देखाउन नचाहनुमा माओवादी नेतृत्वप्रति चीनको अविश्वास एउटा कारण हुन सक्छ । तर प्राधिकरणको काममा सरकारको लगातारको हस्तक्षेपको पूर्व दृष्टान्तले पनि चीनलाई उदासीन बनाएको हुन सक्छ यद्यपि पुनर्निर्माणमा सहयोग दिन ऊ धेरै उदार देखिँदै आएको छ । सरकार र प्राधिकरणबीचको जुहारीमा पक्कै पनि जनताले दोष पटकपटक असफल र जवाफदेहीविहीन राजनीतिक नेतृत्वलाई नै दिनेछन् । न त ज्ञवालीको बर्खास्तगीले पुनर्निर्माणमा तीव्रता ल्याउने आशा गर्न सकिन्छ । सरकार निराश, हतोत्साहित र किंकर्तव्यविमूढ भएको यो एक्लो उदाहरण हैन । माओवादी नेतृत्वको सरकारले पटकपटक नेपाली सेनालाई जिस्काएको छ । पहिलोपटक सेवानिवृत्त हुन तीन महिना बाँकी रुक्मांगद कटवाललाई प्रधान सेनापतिको पदबाट हटाउँदा दाहाल स्वयंले प्रधानमन्त्रीबाट राजीनामा दिने अवस्था सिर्जना भएको थियो । बाबुराम भट्टराई माओवादी नेताकै हैसियतमा प्रधानमन्त्री हुँदा सम्भवतः नेपाली सेनाप्रति अनुगृहित बन्ने अवस्था आएको थियो 'सेना समायोजन' का क्रममा माओवादी छापामारहरूले लडाकु शिविरमा विद्रोह गर्दा राजनीतिक नेतृत्वलाई सेनाले नै उद्धार गरेको थियो । तर यसपटक दाहाल प्रधानमन्त्री भएपछि संसद् भवन र सचिवालय निर्माणका नाममा सिंहदरबारको ऐतिहासिक पुतली बगैंचालाई खाली गर्न सरकारले गरेको आग्रहलाई सेनाले अस्वीकार गरेको छ । मन्त्रिपरिषद्को १५ वर्ष पहिला त्यो निर्णय लिँदा परिस्थिति फरक थियो र सेनालाई अपमानित गर्ने राजनीतिक परिपाटी चलेको थिएन । तर अहिले परिस्थिति उल्टिएको छ । संसद् भवन मुलुकको सर्वोच्च प्रतिनिधि थलो हो । भारतको नेपाल कूटनीतिक संयन्त्र बाह्रबुँदे समूहको एकल नियन्त्रणबाट मुक्त भयो र नेपाली राजनीतिमा भारतले हस्तक्षेप गर्नु हुँदैन भन्ने मान्यता विकसित भयो भने नेपालको स्थिति सुध्रिन र भारतले अपेक्षित सम्मान पाउन समय लाग्ने छैन । त्यसको लागि सरकारले नयाँ र उपयुक्त स्थल हासिल गर्न सक्छ । तर सेनाको गण र गुल्मलाई विस्थापित गर्ने पुरानो निर्णय अहिले व्यावहारिकता र राष्ट्रिय राजनीतिविरुद्ध बदलिएको जनचेतनाका कारण लागू हुन कठिन छ । त्यसले फेरि माओवादी नेतृत्वको सरकारले नेपाली सेनाविरुद्ध भिडन्त उक्साउन खोजेको आरोप लाग्नेछ । सेनाप्रति माओवादीले अब पुरानो असहिष्णुता देखाउन सहज हुने छैन । दलहरूले गुमाएको विश्वसनीयता र राज्यको लोप हुँदै गएको आधिकारिकतासँगै त्यही अनुपातमा सेनाले आर्जेको विश्वसनीयता तथा सम्मानलाई दलहरूले बुझ्ने प्रयास गरेका छैनन् । सर्वोच्च न्यायालयसमेतका संस्थाहरू दलीय राजनीतिक चपेटामा आएकाले अब 'सेना मात्र एउटा भरपर्दो संस्था बाँकी छ' भन्नेहरूको संख्या बढ्दो छ । तर राष्ट्रिय आवश्यकताको अपरिहार्यताबाहेकका परिस्थितिमा सेनालाई शासन बुझाउने मान्यता प्रजातन्त्रले स्विकार्दैन । निश्चित संवैधानिक प्रावधान र प्रक्रियाअन्तर्गत मात्र सेना परिचालन हुने अभ्यास हुन्छ, प्रजातान्त्रिक राष्ट्रहरूमा । सेना परिचालित अवस्थामा अर्थात् २०६३ को जनआन्दोलनमा पनि सेना संयमित रहनु, क्याबिनेटका वरिष्ठतम् मन्त्रीको सुझावलाई ठाडै अस्वीकार गरी 'राजधर्म' ले जनता मार्न दिँदैन भन्ने अडान जनआन्दोलनको सामना गरिरहेका र आफू घेरामा परेको राजा ज्ञानेन्द्रले लिनुले नेपाली सेनाको परिकल्पना कुन रूपमा गरिएको थियो भन्ने स्पष्ट पार्छ । उता माओवादीसँग भिडिरहेकै अवस्थामा नेपाली सेनालाई हतियार आपूर्ति बन्द गरेर भारतले अर्को खेल खेलेको आरोप पनि लागेकै छ । तर अहिले यता आएर राजनीतिक बेथिति बढ्दै जाँदा र खासगरी नेपाल भारत सम्बन्ध अविश्वसनीय बन्दै जाँदा कूटनीतिक च्यानलमार्फत दुई मुलुकका सेनाबीचको परम्परागत विश्वास र घनिष्टतालाई सम्बन्ध सुधारमा प्रयोग गरिन लागेको त हैन ? भन्ने अड्कलबाजी हुन थालेको छ । दाहाल या त्यसअघि केपी ओली तथा भारतीय पक्षले नेपाल भारत सम्बन्ध सामान्य स्तरमा आइसकेको भने पनि त्यो सत्य हैन । भारतीय कूटनीतिक नेतृत्वले बाह्रबुँदेपछि सम्भवतः सुरक्षा निकायहरूको आशंकालाई बेवास्ता गर्दै नेपालमा माओवादीलाई समर्थन गरेको, पृथकतावादीहरूसँग समेत सम्पर्क राखेको र आर्थिक नाकाबन्दी लगाएको मान्यता नेपालमा व्याप्त छ । खासगरी नाकाबन्दी समाप्त गर्न नेपाली सेना प्रमुख राजेन्द्र क्षेत्री भारत जाँदा उनका भारतीय समकक्षी दलवीर सिंहले मुख्य भूमिका खेलेका थिए र अहिले अवकाश ग्रहण गरेपछि सिंह नेपालमा राजदूत भई आउने अड्कलबाजी हुन थालेको छ । बुधबार विदेश राज्यमन्त्रीद्वय भीके सिंह (अवकाश प्राप्त सेना प्रमुख) र एमजे अकबरसँगै दलवीर सिंहद्वारा दुई सेनाबीचको पुरानो संस्थागत सम्बन्ध नेपाल चीन सेनाबीचको संयुक्त अभ्यासद्वारा नबिथोलिने बताएर सम्बन्धलाई समझदारीको 'ट्र्याक' मा फर्काउने प्रयास भएको छ । तर कूटनीतिक प्रयासले मात्र नेपालको राजनीति सुधार्न र त्यसलाई स्थायित्व दिन सक्तैन । त्यसको लागि आत्मसमीक्षासँगै सुधारका सर्वपक्षीय इमानदार प्रयास र संविधानका महत्त्वपूर्ण विषयमा जनअनुमोदन आवश्यक हुन्छ । अहिलेसम्म या बाह्रबुँदेयता नेपाली राजनीतिमा आन्तरिक स्वायत्ततासँगै नेताहरूमा जनताप्रति जवाफदेहीताको सर्वथा अभाव देखा परेको छ । बाहिरबाट आएका राजनीतिक एजेन्डा या मुद्दा स्विकार्ने पद्धति बनेको छ । यदि भारतको नेपाल कूटनीतिक संयन्त्र बाह्रबुँदे समूहको एकल नियन्त्रणबाट मुक्त भयो र नेपाली राजनीतिमा भारतले हस्तक्षेप गर्नु हुँदैन भन्ने मान्यता विकसित भयो भने नेपालको स्थिति सुध्रिन र भारतले अपेक्षित सम्मान पाउन समय लाग्ने छैन । नेपाली राजनीतिक पात्रहरू आन्तरिक राजनीति सञ्चालन, पुनर्निर्माण, सेनालगायत राज्यका संवेदनशील अंगहरूसँग सम्मानजनक र विश्वसनीय सम्बन्ध बनाउन असफल भएको जनताको प्रत्यक्ष अभिमत र चाहना अनि सर्वपक्षीय समझदारी निर्माणले मात्र नेपाललाई स्थायित्व दिन सक्नेछ ।"
