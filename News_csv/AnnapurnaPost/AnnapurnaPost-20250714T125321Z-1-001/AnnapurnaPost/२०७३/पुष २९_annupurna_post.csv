शीर्षक,विवरण
"नेता, बिरालो र रूख","चुचुरोबाट राजनीतिले राष्ट्र, धर्म, भूगोल, समुदाय, जाति, जात र घरपरिवारसमेतलाई कसरी विभाजन गर्छ र बिथोल्छ भन्ने तथ्यबारे प्रजातन्त्रमा खुला बहस हुन्छ । र पनि राजनीतिलाई यी सबदेखि टाढा राख्ने विषयमा भने कोही पनि अगाडि आउन मान्दैन । भारतको सर्वोच्च न्यायालयले केही दिनअघि यसै विषयमा चर्चापरिचर्चाको सिलसिलामा अब चुनावमा भोट माग्ने राजनीतिक दलले धर्म र जातिका कुरा उठाएर मतदान लिन सक्दैन भन्ने चुडान्त आदेश दियो । आगामी दुईतीन महिनामा उत्तर प्रदेश, उत्तराखण्ड, पन्जाब र गोवामा हुने राज्य विधान सभाको चुनावमा हेरौं, दलहरूले यस आदेशलाई कतिसम्म मान्ने हो र नमानेको खण्डमा चुनाव आयोग र सर्वोच्च न्यायालयले केकति कसरी गर्ने हुन्, सबैको चक्षु त्यतैतिर मोडिँदैछ । विद्यार्थी रहँदा एउटा परेवाको भालेपोथीको कथा पढेको थिएँ । सायद कमलेश्वरले लेखेका, नत्र भने धर्मवीर भारती वा रखुवीर सहायका । घतलाग्ने यो कथालाई हाम्रा गाउँबस्तीमा ल्याउँदा अझै मीठो हुन्छ । एकजोडी परेवा बेनेकवोर्न चिया कमानका एकजना श्रमिकका घरमा गुँड बनाएर बस्थे । ती एकअर्कालाई अगाध माया गर्थे । सँगै उडेर आहार खोज्थे । झरीमा भिज्दै कहाँकहाँ पुग्थे । भालेपोथीको जीवन खुसी, शान्ति र मज्जाको दैनिक जीवनमा लट्पटिएको थियो । यसरी नै युगयुग बाँच्ने प्रण गरेका थिए । एक दिन यसरी मायाको माला गुथिरहँदा शरीरभरि चोटैचोट लागेको अर्को परेवा कहाँबाट उडेर त्यहाँ पुग्यो । भालेपोथी त्यो घाइते परेवाको करुणामय अवस्था देखेर विचलित भए । भालेपोथी घाइते परेवालाई ठीक गर्न ओखतीमूलो खोज्न गए । भालेपोथीले गरेको सेवाले एक दिन घाइते परेवा ठीक भयो । त्यो उडेर मधेसतिर लाग्यो । धेरै दिनपछि पोथीले भालेसँग भनी, हामी दुई मिलेर यत्रो जीवन बितायौं तर आजभोलि हामी किन झगडा गर्छौं ? एकअर्कालाई किन चिथोर्छौं ? ठुङ्छौं र भुल्याउँछौं ? हामी एकअर्कालाई मन पराउन र हेर्नसमेत छोड्यौं । भालेले पनि निकै सोचेर त्यही कुरो दोहोर्यायो । दुवैजना सोचमा डुबे किन यस्तो भयो ? नभन्दै भोलिपल्ट मिरमिरे उज्यालोमा गौंथली चिरबिर गर्न थाल्यो । पहाड मुसुक्क हाँस्दा भालेले पोथीलाई सुम्सुम्याउँदै भन्यो, जुन दिनदेखि त्यो घाइते परेवा हामीकहाँ आयो र निको भएर गयो, त्यसपछि हामीबीच झगडा सुरु भयो । हामी लाक्पा खेल्न लाग्यौं र एकअर्कालाई नीच देखाउन थाल्यौं । पोथीले हो त हो, साँच्चै हो भनी । त्यसो भए त्यो घाइते परेवा कहाँबाट आएको रहेछ खोजौं भनेर भालेपोथी नै लागिपरे । भालेपोथी उड्दै भीर, पाखापखेरा, देउराली डाँडा काट्दै टिस्टा, रंगीत, वालसनको भेल हेर्दै मधेसको गल्लीको गरम सहँदै गंगानदी काटेर कलकत्ता महानगरी पुगे । नभन्दै भालेपोथीले घाइते परेवालाई बंगाल विधानसभाको धुरीमा रमाइरमाई घाम तापेको देखे । छेउमा गई त्यो परेवालाई सोधे तिम्रो आमाबाबु कहाँ छन् ? घाइते परेवाले मुस्कुराउँदै जवाफ दियो दिल्लीको संसद्को धुरीमा गुँड लगाएर बसेका छन् । राजनीतिले भालेपोथीलाई समेत छोडेन । झन्डै छुटानाम भएछ परेवा परिवारको पनि । राजनीतिमा धेरै नेताहरू अति नै जागरुक, देशप्रेमी, जनताको भलो चाहने हुन्छन् र नाम कमाएरै स्वर्गवास हुन्छन् । किताबैकिताब लेखिन्छ, प्रखर सोच्ने र समाज र राष्ट्रको निम्ति धेरै गरेर जाने नेताहरूबारेमा । अर्कोतिर उति नै धेरै नेताहरू अश्लील सोच, स्वार्थ भावना र कुकर्तव्यको डोको बोकेर हिँड्छन् । अरूको आँसु, पसिना र रगत चुसेर अनि पाप, द्वेष, हिंसा र मात्सर्यले कमाएको डोकाका डोका पैसा, सुन बोकेर राजनीति गर्छन् । पैसावाल नेताहरू भन्छन् सबैलाई किन्छु । संस्था पनि किन्छु । भगवान् किन्छु । यस्ता नेताहरू गरिबको नाममा सरकार चलाएर धनीको संगत गर्छन् । निर्धाका गीत गाएर व्यापारिक कम्पनी र जमिनदारलाई नचाउँछन् । यस्ता नेताले के गर्दा रहेछन् भने सबै जनतालाई रुखको छहारीमा निम्त्याउँदा रहेछन् र सबै जनताका काँधमा टेकेर रूख चढ्दा रहेछन् । अब कोही पनि रूख चढ्न नसकून् भनेर नेताहरू जुन हाँगोमा टेकेर रूख चढ्छन्, सो भाँचिदिँदा रहेछन् । यसरी एकपछि अर्को हाँगामा चढ्दै काट्दै नेता रूखको टुप्पोमा पुग्दा रहेछन् र मनमनै भन्दा रहेछन् अब म चढेको रूखमा कोही चढ्न सक्दैन । अब ममात्रै नेता भएर बाँचिरहन सक्छु । म कसैलाई नेता हुन दिन्न । अब म मेरा पितापुर्खाले नदेखेको पैसा र धन कमाउँछु । पुस्तौंपुस्ता छोरानातिलाई पुग्ने गरी कमाएर राखिदिनेछु । रुखको फेदमा बसेका जनतामा पनि खुल्दुली हुँदोरहेछ । हाम्रो नेता रूख त चढ्नुभयो । सबै हाँगो पनि काट्नुभयो । तर अब कसरी झर्छन् ? टेक्ने हाँगो छैन । रूखमा चढेका नेताको आरिस गर्दै एकजना नेता बन्ने क्षमता भएको व्यक्तिले भन्यो, तपाईं कसरी झर्नुहुन्छ, ओर्लने सबै हाँगा काटेर ? ' यो कुरा सुनेपछि रूखमा चढेको नेता झसंग हुन्छ । ऊ अत्तालिन्छ, रूखबाट खस्छ र भुईंमा पछारिन्छ । जनता भन्छन्, नेता यसरी झर्दा रहेछन् र त एकपटक झरेको नेता कहिल्यै पनि उठ्न सक्दैन रहेछ ।' नेताको मनोवृत्ति नै यस्तै हुन्छ, तातै खाऊँ जली मरूँ । नेताहरू आफूभन्दा अलिक बढी जान्नेलाई आरिस गर्दा रहेछन् । पढेलेखेका नेता भने आफूवरिपरि आफूभन्दा बढ्ता जान्ने व्यक्ति राख्दो रहेछ । तर घिनलाग्दा सोच भएका नेताहरू पढेलेखेकाहरूलाई हेर्नै नचाहँदा रहेछन् । यस्ता नेताहरूलाई खिसिट्युरी रोगले खाँदो रहेछ । ऊ मन सानो बनाएर बाँच्दो रहेछ । पढेलेखेकाहरूले केही राम्राराम्रा सरसल्लाह दिएको खण्डमा सोच्दो रहेछ मलाई स्वाहा पार्ने सरसल्लाह पो दिँदैछ यो ? यस्ता धेरै नेताहरूमाथि ठेलीका ठेली पुस्तकहरू लेखिएका छन् । कुनाकुनामा यस्ता नेता पाइन्छन्, मनिसिपलिटी र पञ्चायत चलाउनेदेखि लिएर मन्त्री र मुख्यमन्त्रीसम्म । अचम्मको कुरा, यस्ता नेताहरू जुनै राम्रा व्यक्तिलाई पनि शंकाको दृष्टिकोणले हेर्दा रहेछन् । भेटेर जानासाथ त्यस्ता मान्छेको बारेमा आलोचना गर्ने क्रम सुरु हुँदो रहेछ । भनिन्छ बिरालो मात्रै हो, तर बाघ जातिको । एउटा प्राणी जसले आफ्नो नंग्रा लुकाएर राख्न सक्छ । दुस्मन वा आफूले मन नपराएको वस्तु देखेपछि मात्रै पन्जाबाट नंग्रा निकालेर हमला गर्छन् र चितोर्छन् । आजभोलिका नेताको पनि व्यवहार लगभग बिरालोको जस्तै हुन्छ । यस्ता नेताहरू सुतेको जस्तो गर्छन्, तर सबैथोक चाल पाउँछन् । अरू बिराला र अन्य प्राणीलाई छेउमा आउनै दिँदैनन् । उतापट्टि फेरि थिचोमिचो गर्न सक्ने स्थिति छ भने कुकुरदेखि स्याल, फ्याउरोदेखि दुम्सीसँग पनि मित्रता गाँस्छन् । नेता र बिरालोमा ठूलै अन्तर हुँदो रहेछ । नेताहरू आफ्ना नंग्राहरू पन्जाभित्र लुकाइराखे पनि बिरालोले जस्तो खास वा असल सिकार देख्दा मात्रै ननिकालेर जथाभावी प्रयोग गर्दा रहेछन् । झिँगा, भ्यागुता, भुसुना, छुचुन्द्रो, कुकुर, भैंसी, गाडी, हात्ती, हवाईजहाज, माछा सबै देख्नासाथ नेताहरू मेरो भाग खोस्न आयो भनेर आफ्ना नंग्रा प्रयोग गर्दा रहेछन् । नेताहरू कहिलेकाहीं राति अर्धनिद्रामा पनि सिरानीले बिझाउँदासमेत रिस, डर, लोभ, ईष्र्या, घमण्ड र क्रोधले आफ्नो नंग्रा चलाउँदा रहेछन् । एक दिन नेतालाई साँच्चै पछार्न सक्ने क्षमतावान् अर्को नेता अगाडि आएछ । कुर्सीमा बसेको नेताले मेरो पक्का दुस्मन यही हो र यो सिकारचाहिँ जसरी भए पनि उम्काउनु हुँदैन भनेछ । आँखा नमिची हेरेपछि सिकारलाई झन् जिस्काएजस्तो लागेछ नेतालाई । र्याल, थुक चुहाउँदै कुर्सीमा बसेको नेता रिसले रन्थनिएछ र अबचाहिँ यसको प्राण नै लिन्छु भनी हुत्तिएछ । बिरालाको जस्तो नंग्रा भएको नेता सिकारका हरेक अंग नै चिथोर्न र तिखार्नपट्टि लागेछ । अनुहार नै चिथोर्न गएछ । पूरा बल लगाउँदै नेताले आफ्नो बिरालोपनको नांगो प्रदर्शन गरेछ । चिया, चमेना प्रदान गर्ने नोकरचाकरहरू नेतालाई होस्टेमा हैंसे पनि गर्दा रहेछन् । उनीहरू मनमनै भन्दा रहेछन्, अब हाम्रा बिराला नेताले आफ्ना नंग्राको खेल देखाउन सकेनन् भने कुर्सी नै छोड्नुपर्छ । अभाग्यवश क्षमातावान् नेतालाई केही पनि भएनछ । ऊ त शरीरमा काउकुती लाग्यो भन्दै मरीमरी हाँस्न लागेछ । शरीर मुसार्न थालेछ बिरालो नेताले मसाज गरिदियो भनी । सबै अवाक भए, बिरालो नेताको सबैलाई चिथोर्ने नंग्राले आज काम किन गरेन भनी । नेताहरू आफूभन्दा अलिक बढी जान्नेलाई आरिस गर्दा रहेछन् । पढेलेखेका नेता भने आफूवरिपरि आफूभन्दा बढ्ता जान्ने व्यक्ति राख्दो रहेछ । तर घिनलाग्दा सोच भएका नेताहरू पढेलेखेकाहरूलाई हेर्नै नचाहँदा रहेछन् । यस्ता नेताहरूलाई खिसिट्युरी रोगले खाँदो रहेछ । ऊ मन सानो बनाएर बाँच्दो रहेछ । क्षमतावान् नेता हाँस्दै भनेछ, अरे साथी हो यो बिरालो नेताले नंग्रा छ भनेर जसमाथि पनि र जसलाई देखे पनि झम्टिन्थ्यो । झम्टिँदाझम्टिँदा सबै नंग्रा खिइएछ र बोधे भएछ । आज मलाई बोधा नंग्रा प्रहार गर्दा त काउकुती पो लाग्यो । नेता यस्तै हुँदा रहेछन् । बिराला नेता नंग्रा खियाएरै आफू पनि खिइए । न उसले जनताको लागि केही गर्यो न आफैं खुसी बस्यो । बिहान उठ्नासाथ उसकहाँ रिपोर्ट आउँथ्यो, कसले उसको विरोधमा गफ गर्यो, कसले उसको कोठेबारीमा मलमूत्र त्याग गर्यो र कसले उसको नाफामुनाफाको बोरामा छेड हान्यो । अनि बिरालो नेताको दिनभरिको काम नै नंग्रा निकाल्ने र चिथोर्ने हुन्थ्यो । तर खास दुस्मन आउँदा र चिथोर्नुपर्ने समयमा गाँज्नुपर्ने क्षणमा बिरालो नेताको नंग्रा नै खिइसकेको थियो । नेताहरूका हालत यस्तै हुन्छ रे, समयको मात्रै खेल रे । तर राम्रो सोचविचार गरी कार्य गर्ने नेताहरू सदैव पन्जाभित्र नंग्रा लुकाएर राख्छन् रे । दुस्मन र सिकारलाई पनि आफ्नो नंग्राको रङसमेत देखाउँदैन रे ! अचम्मै प्रकारका नेता पनि हुन्छन् । एउटा नेताले क्रान्ति ल्याउँछु भन्दै चारैतिर ढोल पिट्छ, इष्ट देवता, विश्वका क्रान्तिकारी नेताहरू र इतिहास, भूगोल, संस्कृति सबैलाई पुकारेर पनि । मानिसहरू पनि हो न हो, क्रान्ति आउँदैछ भनेर तयारतत्पर हुन्छन् । नेताले क्रान्तिको नाममा महामारी ल्याउँछ । सबै नासिन्छ, क्रान्ति टुंगिन्छ । नेताले जनताकहाँ पुगेर भनेछ क्रान्ति भनेको परिवर्तन होइन, रूपान्तर हो । अर्थात् रूप नै अलग हुनु भनेको हो । उदाहरणको लागि गहुँलाई पिठो बनाउनु । हिजो गहुँ थियो तर रोटी खान सक्तैनथे । पिठो भएपछि सबैले रोटी पकाएर खान सक्छन् । बाठो नेताले भनेछ गहुँलाई धुन्छु, सफा बनाउँछु र पिँधेर पिठो बनाउँछु । अभाग्यवश, कहिल्यै गहुँ नधोएको नेताले यसलाई कति धोएछ भने कुनै घट्ट र मेसिनले त्यो गहुँलाई पिस्न नै सकेन । जनताले क्रान्तिले ल्याएको गहुँको रोटी खान फेरि पाएनन् । अर्को नेता अझ तम्सेर आयो । अब महाक्रान्ति हुन्छ भन्ने उद्घोषण गर्यो । फेरि जनता तम्सिए । कोही आक्रोशित भए, कोही लजाए । अझै भयानक सर्वनाश भयो । महाक्रान्ति अलिक शीतल भएपछि नेताले पहिलाको नेताले गहुँ धोएर भूल गरेको दोहोर्याए, हेर जनता, तिमीहरू सर्वमान्य हौ, मेरो निम्ति भगवान् हौ । अब महाक्रान्तिले ल्याएको रोटी खानुपर्छ । म गहुँ धुने नेता होइन । त्यस्तो भूल गर्दिनँ । म एक्काईसौं शताब्दीले ल्याएको नेता हुँ, आधुनिक सोच्छु । अब म गहुँको बदला गहुँ नै धोएर सफा महाक्रान्तिको रोटी खुवाउँछु सबैलाई । जनताले रोटी नपाए पनि ताली बजाए ।"
के छ चिनियाँ राष्ट्रपतिको पुस्तकमा ?,"वर्तमान चिनियाँ राष्ट्रपति सी जिनपिङको लोकप्रियता चीनमा मात्र नभई विश्वभर उत्तिकै छ । अमेरिका र बेलायतका कतिपय राजनीतिक विज्ञानका प्राध्यापकहरूले त चिनियाँ राष्ट्रपति सीलाई एक्काईसौं शताब्दीका सबैभन्दा प्रभावशाली र बुद्धिमत्तापूर्ण राजनेतासम्म भनेका छन् । चिनियाँ राष्ट्रपति सीको शान्तकामी स्वभाव, अहस्तक्षेपकारी तर सहयोगीपूर्ण हातोमालो र शान्ति, समृद्धि र समानतामा आधारित नयाँ विश्व समाज निर्माणको अठोटलाई विश्वभरि नै निकै चासो र उदारतापूर्वक हेरिएको छ । हुन पनि राष्ट्रपतिमा निर्वाचित भएयता सीको आन्तरिक र बाह्य मामिलामा भएगरेका काम हेर्दा सीलाई एक प्रभावशाली विश्व राजनेता मान्ने आधार प्रस्ट देखिएको ह्वेन चाइना रुल दि वल्र्डका लेखक मार्टिन ज्याकको (२००९) तर्क छ । चिनियाँ राष्ट्रपति सीको निकै लोकप्रिय सावित पुस्तक दि गर्भन्नेन्स अफ चाइना चीनको फरेन ल्याङवेज प्रेसले सन् २०१४ मा प्रकाशित गरेको हो । अठार अध्यायमा विभाजित पुस्तकमा ७९ वटा लेख, रचना, धारणा, अन्तर्वार्तालगायतका विषयवस्तु समेटिएका छन् । चिनियाँ कम्युनिस्ट पार्टी (सीपीसी) का महासचिव र जनगणतन्त्र चीनका राष्ट्रपति भएयताका सीका विचारलाई पुस्तकमा समेटिएको छ । साथै सीको राजनीतिक जीवन दर्शाउने ४५ तस्बिर पनि पुस्तकमा छन् । सन् २०१२ को नोभेम्बरमा भएको सीपीसीको अठारौं राष्ट्रिय कंग्रेसले सी जिनपिङलाई महासचिव नियुक्त गरेको थियो । सीलाई चिनियाँ संसद्ले सन् २०१३ मार्चमा राष्ट्रपतिमा निर्वाचित गरेको थियो । राष्ट्रपतिमा निर्वाचित हुनुअघि सी उपराष्ट्रपति थिए । उदाउँदो चीनको राजनीतिक, आर्थिक एवं सामाजिक कार्यक्रमहरूको जानकारीका लागि उक्त पुस्तक निकै गतिलो स्रोत छ । पार्टीको महासचिव एवं राष्ट्रपतिमा निर्वाचित भएयता सीले पटकपटक जोड दिएको विषय भनेको चिनियाँ सपना र दुई शताब्दी लक्ष पूरा गर्ने भन्ने छ । यी दुवै एकअर्काका परिपूरक हुन् । राजनेता देङ स्याओ पिङको नेतृत्वमा सन् १९७८ को डिसेम्बर ८ देखि २२ सम्म चलेको सीपीसीको एघारौं केन्द्रीय समितिको तेस्रो प्लेनरी बैठकले आर्थिक सुधारका कार्यक्रमसहित राजनीतिक सुधारका लक्ष्यहरूलाई समेत पारित गरेको थियो, जसलाई सजिलोसँग बुझ्ने भाषामा चीनको आर्थिक उदारीकरणको सुरुआत भन्ने गरिन्छ । त्यतिखेर व्यक्त गरिएका राजनीतिक, आर्थिक तथा सामाजिक प्रतिबद्धतालाई त्यसयताका नेतृत्वहरूले कार्यान्वयन एवं परिस्कृत गर्दै आएका छन् । त्यसपछि सन् १९८७ मा भएको सीपीसीको तेह्रौं राष्ट्रिय कंग्रेसले नेता देङको दुई शताब्दी लक्ष्य पारित गरेको थियो, जसअनुसार सीपीसी स्थापनाको एक सय वर्ष पूरा हुने वर्ष सन् २०२१ सम्म चीनले गरिबी समूल अन्त्य गरी एक मध्यमस्तरको तर सबल मुलुक बन्ने भन्ने छ । त्यस्तैगरी चिनियाँ कम्युनिस्ट सत्ता स्थापनाको एक शताब्दी पुग्ने समय सन् २०४९ सम्म एक समृद्ध समाजवादी आधुनिक एवं पूर्ण विकसित मुलुकमा दर्ज हुने चिनियाँ लक्ष्य रहेको छ । यो लक्ष पूरा गर्ने सन्दर्भमा वर्तमान राष्ट्रपतिले निर्वाचित भएयता चिनियाँ सपनाको एक आकर्षक एवं प्रभावकारी कार्यक्रम सार्वजनिक गर्दै आन्तरिक एवं बाह्य सन्तुलनलाई शान्तिपूर्ण ढंगबाट सम्बोधन गर्दै अगाडि बढ्ने बताउँदै आएको छ । पुस्तकमा उल्लिखित चिनियाँ राष्ट्रपति सीको प्रायः सबैजसो मन्तव्य एवं अन्तर्वार्ताहरूमा समृद्ध चीन निर्माणमा चालिएका र चालिने कार्यक्रमबारे प्रस्टसँग उजागर गरिएको छ । चिनियाँ राष्ट्रपति सी सन् १९४९ को क्रान्तियता जन्मिएर राष्ट्रपति हुने पहिलो नेता हुन् । उनको जन्म सन् १९५३ मा सान्सी प्रान्तको पुफिङ काउन्टीमा भएको थियो । उनी पिता सी जोङसुन र माता छि सीनका दुई पुत्रमध्ये सी जेठा सन्तान हुन् । सी सन् १९८७ मा त्यतिखेरकी चर्चित लोकगायिका पेङ लियुआनसँग विवाह बन्धनमा बाँधिएका थिए । निकै आकर्षक शरीर भएकी पेङलाई अहिले पनि केही पश्चिमा सञ्चारमाध्यमले निकै सुन्दर पहिलो महिला भन्ने गर्दछन् । सीका पिता सी जोङसुन माओत्से तुङका अति मिल्ने साथी थिए । चिनियाँ क्रान्तिमा उनको सक्रिय सहभागिता थियो । उनी उपप्रधानमन्त्रीसम्म भएका थिए । चिनियाँ सांस्कृतिक क्रान्तिताका सीको परिवार सान्सी प्रान्तको एक विकट गाउँमा कृषि कार्यमा संलग्न थियो । सन् १९८७ मा कम्युनिस्ट पार्टीको सदस्यता लिएका सीले त्यसयता कहिल्यै राजनीतिमा पछि फर्किनुपरेन । राजनीतिक साहस, बुद्धिमत्तापूर्ण व्यवहार र कार्यान्वयन क्षमताका कारण उनले जिम्मेवारी सम्हालेका सबै प्रान्तहरूमा निकै लोकप्रिय साथै सबैको मान्य बने । उनको राजनीतिक जीवनको महत्वपूर्ण समय सन् २००७ मा सांघाईको पार्टी सचिव र त्यसै वर्षको अक्टोबरमा सीपीसीको पोलिटब्युरो सदस्य निर्वाचित भएपछि मानिन्छ । यो नियुक्तसँगै सी केन्द्रीय राजनीतिमा एकपछि अर्को गर्दै महत्वपूर्ण जिम्मेवारी सम्हाल्नुका साथै पार्टी कार्यकर्ता एवं चिनियाँ जनताको नजरमा निकै लोकप्रिय भए । पुस्तकमा सीले माओत्से तुङको विचार, देङ स्याओ पिङको सिद्धान्त, जियाङ जेमिनको तीन प्रतिनिधिमूलक विचार र हु जिन्ताओको विकासको लागि वैज्ञानिक दृष्टिकोण कार्यक्रमलाई केन्द्रमा राखेर नयाँ आन्तरिक एवं बाह्य समीकरणलाई ठोस ढंगबाट सम्बोधन गर्ने गरी अगाडि बढ्ने बताएका छन् । पाँच हजार वर्ष पुरानो चिनियाँ सभ्यताको आफ्नै विशेषता रहेकाले चिनियाँ विशेषतासहितको समाजवाद निर्माणमा जुट्न उनले पार्टी सदस्य एवं चिनियाँ जनतालाई आग्रह गरेका छन् । चीनको आफ्नै चरित्र रहेको भन्दै उनले चीनले कसैको राजनीतिक कार्यक्रमहरूको हुबहु सिको गर्न पनि आवश्यक नरहेको र चीनले पनि आफ्नो कार्यक्रमहरूलाई जबर्जस्त लाद्ने काम कसैमाथि नगर्ने बताएका छन् । चिनियाँ राजनीतिक व्यवस्था चीनको माटोसुहाउँदो भएकोले यसले जनताका चाहना सम्बोधन गर्न सकेको उनको तर्क छ । यसलाई अझै प्रभावकारी बनाउन पार्टी अनुशासन, भ्रष्टाचारको समूल अन्त्य र उत्तरदायित्व बहन जस्ता विषयलाई जोडतोड रूपमा कार्यान्वयन गर्ने उनको प्रतिबद्धता छ । हुन पनि सी राष्ट्रपति भएयता उनले सुरु गरेको राजनीतिक शुद्धीकरण र भ्रष्टाचारविरुद्धको कारबाहीले चीनमा निकै लोकप्रियता हासिल गरेको छ । भ्रष्टाचारविरुद्धको कारबाहीलाई चिनियाँ राष्ट्रपति सीले चीनको एक महत्वपूर्ण कार्यक्रम भनेका छन् । यसले जनतामा पार्टी र सरकारप्रतिको विश्वास बढाउने र चिनियाँ सपना पूरा गर्न सहयोग पुग्ने उनले बताएका छन् । चीनको महत्वाकांक्षी कार्यक्रम मानिएको एक क्षेत्र एक मार्गको अवधारणा एवं एक्काईसौं शताब्दीको सामुद्रिक रेसमी मार्गजस्ता कार्यक्रमलाई चिनियाँ राष्ट्रपति सीले गम्भीरतापूर्वक विश्वमाझ उठाउँदै आएका छन् । अहिले जोडतोडका साथ कार्यान्वयन भइरहेका उक्त कार्यक्रमहरूबारे चिनियाँ राष्ट्रपति सीले आफ्ना सबैजसो मन्तव्य एवं अन्तर्वार्तामा उल्लेख गरेका छन् । चिनियाँ सपनासँग विश्वको सपना पनि जोडिएकोले साझा लक्ष हासिल गर्न पारस्परिक हित हुने गरी मिलेर काम गर्नुपर्नेमा सीले जोड दिएका छन् । चीनको नयाँ परिस्कृत रेसम मार्ग परियोजनालाई पश्चिमा सञ्चारमाध्यमहरूले बेइजिङको नयाँ मार्शल प्लान भनी आलोचना गरे पनि चीनले विश्वमा शान्ति, स्थिरता, समृद्धि एवं साझा लक्ष्य हासिल गर्नको लागि महत्वपूर्ण कार्यक्रम भन्दै आएको छ । पुस्तक चिनियाँ राष्ट्रपतिको जीवनी नभई एक कार्यकारिणी प्रमुखको नाताले चीन र विश्व समाजप्रतिको प्रतिबद्धता हो । चीनले शान्तिपूर्ण सहअस्तित्वको नीति अंगीकार गरेकाले पहिलेको विभेदकारी एवं हस्तक्षेपकारी पश्चिमकेन्द्रित भूमण्डलीकरणको सवेंगभन्दा सबैको जित हुने किसिमको विश्व संरचना एवं व्यवस्थाको पक्षमा आफू रहेको चीनले पटकपटक स्पष्ट पार्दै आएको छ, जुन कुरा राष्ट्रपति सीको पुस्तकमा प्रस्टै देख्न सकिन्छ । चिनियाँ राष्ट्रपति सीले पटकपटक महत्वका साथ उल्लेख गरेको मुख्य समाजवादी मूल्यहरू हासिल गर्ने कार्यक्रममा समृद्धि, प्रजातन्त्र, स्वतन्त्रता, समानता, एकता, न्याय, विधिको शासन, राष्ट्रप्रेम र भ्रातृत्व कायम गरिने उल्लेख छ । यो लक्ष्य पूर्णरूपमा पूरा हुन सन् २०४९ सम्म लाग्ने उनको भनाइ छ । त्यसैले चिनियाँ नेतृत्वले दुई शताब्दी लक्ष्य पूरा गर्ने कार्यक्रमलाई चिनियाँ सपनासँग जोडेका हुन् । राष्ट्रपति सीको चिनियाँ सपनाको लक्ष पूरा गर्ने कार्यक्रम महत्वाकांक्षी मात्र नभई त्यसको कार्यान्वयनको चरण हेर्ने जोकोहीलाई पनि आश्चर्यचकित पार्दछन् । सन् २०१३ मा चीनले रेसम मार्गको नयाँ अवधारणा अगाडि बढाएयता अहिलेसम्म तीसभन्दा बढी देशहरूसँग भएको सम्झौता, समझदारी र सहकार्यको रफ्तार साथै तीन वर्षको मात्रै कार्यान्वयन हेर्दा पनि दुनियाँलाई चकित पार्ने किसिमको छ । कुनै बेला देङ स्याओ पिङले विश्वका विकसित भनिएका मुलुकहरूले पाँच सय वर्षमा गरेको काम ५० वर्षमा सक्नैपर्ने चीनको बाध्यता छ भनेर त्यसै भनेका होइन रहेछन् । त्यसैले पनि कार्यक्रम कार्यान्वयनमा तीन दसकयताको चिनियाँ नेतृत्व संसारमै उदाहरणीय मानिन्छ । चिनियाँ राष्ट्रपति सीले ६ वटा सुधारका कार्यक्रमलाई निकै महत्वका साथ अगाडि बढाइने बताएका छन् । त्यसमा आर्थिक, राजनीतिक, सांस्कृतिक, सामाजिक, वातावरणीय र पार्टी संरचना सुधारहरू रहेका छन् । विश्वको दोस्रो आर्थिक शक्ति चीनको घोषित आर्थिक, सामाजिक एवं राजनीतिकलगायतका कार्यक्रमबारे जानकारी लिन पुस्तक उपयोगी छ । पुस्तक चिनियाँ राष्ट्रपतिको जीवनी नभई एक कार्यकारिणी प्रमुखको नाताले चीन र विश्व समाजप्रतिको प्रतिबद्धता हो । अझै पनि चीनबारे बुझेर भन्दा नबुझीकनै धेरै टीकाटिप्पणी गर्ने गरिन्छ । पुस्तकले वर्तमान चीनबारे विश्व समाजको चासोलाई इमानदारपूर्वक सम्बोधन गर्ने प्रयास गरेको छ ।"
धोतीको पहिचान र टोपीको राष्ट्रवाद,"नेपालमा पहिचानको बहस पेचिलो बन्दै जाँदा त्यससँग राष्ट्रवादको बहस पनि जोडिन पुगेको छ । पहिचानवादीहरू राष्ट्रवादको बहसलाई पहिचानको काउन्टर सोचिरहेका छन् । राष्ट्रवादीहरू पहिचानको बहसलाई राष्ट्रवादलाई कमजोर बनाउने खेल बुझिरहेका छन् । यो विषयले यति उग्र रूप लिँदैछ कि आफूलाई खाँटी राष्ट्रवादी भन्नेहरू पहिचानको प' पनि सुन्न चाहँदैनन् । अनि पहिचानवादी भन्नेहरूचाहिँ राष्ट्रवादको र' पनि सुन्न चाहँदैनन् । पहिचानवादीहरू राष्ट्रवादलाई खतरा देख्छन् । राष्ट्रवादीहरू पहिचानवादीलाई खतरा देख्छन् । राष्ट्रवादलाई महेन्द्रपथ देख्ने आँखा र पहिचानवादीलाई विखण्डनकारी देख्ने दृष्टिदोषको कारण अहिले पहिचान र राष्ट्रवाद दुवै विवादित विषय भएका छन्, जुन विवादित हुनुपर्ने विषय नै होइन । पहिचान कसैको चिनारी हो । राष्ट्रवाद देशप्रतिको माया हो । यी दुवैमा कहाँ छ खतरा ? खतरा त मात्र सोचाइ र बुझाइको संकुचनमा छ । अनेकतामा एकता र एकताभित्रको अनेकता नेपालको विविधता र विशिष्टता हो । सबैका भेषभूषा एकताभित्रका अनेकता हुन् । यिनै अनेकताभित्रको एकता नै नेपालको पहिचान हो । एकताभित्र अनेकता स्वीकारिएको र अनेकताभित्र एकता भएकाले नै नेपाल अखण्ड भएको हो । भोलि पनि यो अनेकता, एकता र अखण्डता निरन्तर रहनुपर्छ । त्यसो भए वस्ताविक समस्या के हो त ? वास्ताविक समस्या आफू मात्र ठीक अरू बेठीक भन्ने सोचाइ हो । अरूको समस्यालाई समस्या नदेख्ने रोग हो । उसको समस्या मेरो पनि समस्या भए मेरो समस्या उसको पनि समस्या हुन्छ । उसको ठाउँमा आफू बसेर पनि हेर्न सक्नुपर्छ । हामीले अरूको ठाउँमा बसेर हेर्न सके अरूले पनि हाम्रो ठाउँमा बसेर हेर्छ । तब समस्या सकिन्छ । यसो गर्नुको सट्टा आफूलाई महान् राष्ट्रवादी र अरूलाई राष्ट्रघाती देख्दा समस्या उत्पन्न हुने हो । यो सानो र तुच्छ सोचाइ हो । पहिचान र राष्ट्रवादसँग जोडेर पछिल्लो केही वर्षयता धोती र टोपीको जुहारी चलेको छ । कसैले टोपी दिवस मनाइरहेका छन्, कसैले धोती दिवस मनाइरहेका छन् । टोपीलाई राष्ट्रियताको प्रतीक र धोतीलाई विखण्डनको प्रतीक एकाथरीले बुझिरहेका छन् । अर्कोथरी फेरि टोपीलाई निरंकुशताको प्रतीक पनि ठान्छन् । यो दुवै धारणा नै गलत छ । यस्तो संकुचित बुझ्नु हुँदैन । आआफ्नो भेषभूषामा देशप्रतिको सम्मान नै राष्ट्रवाद हो । टोपी नलगाउने अराष्ट्रवादी होइनन् । धोती नलगाउने पनि सबै मधेसविरोधी होइनन् । धोती पनि हाम्रै हो, टोपी पनि हाम्रै हो । धोती र टोपी मात्र किन ? दौरा, सुरुवाल, कोट, लबेदा, कछाड, बख्खु सबै हाम्रै हुन् । नेपालीले लगाउने र प्रयोग गर्ने सबै चिज हाम्रा साझा हुन् । त्यो तेरो, यो मेरो, मेरो राम्रो, तेरो नराम्रो भन्ने सोच नै गलत हो । सबैका आआफ्ना भेषभूषा, रहनसहन, संस्कृति र परम्परा छन् । धोतीवालाले धोती दिवस, टोपीवालाले टोपी दिवस, बख्खुवालाले बख्खु दिवस मनाउन पाउनुपर्छ, तर यो दिवस राष्ट्रियतासँग जोडेर होइन आफ्नो समुदायको संस्कृति र परम्परासँग जोड्नुपर्छ । नेपाली हुनुको पहिचान टोपी मात्र हो भन्नु जति संकुचित हो, मधेसी हुनुको पहिचान धोती मात्र हो भन्नु पनि त्यति नै संकुचित हो । आजको दुनियाँमा पहिचान र राष्ट्रियता लुगामा हुँदैन, भावनामा हुन्छ । टोपी दिवस मनाउँदैमा राष्ट्रवादी र नमनाउँदैमा अराष्ट्रवादी हुने पनि होइन । हाम्रो सबैभन्दा ठूलो पहिचान मानव हो । मानवपछि हामी नेपाली हौं । हाम्रो सबैभन्दा ठूलो वाद मानवतावाद हो । विश्वबन्धुत्व हाम्रो सबैभन्दा ठूलो आदर्श हो । मनलाई फराकिलो बनाऔं, सबैलाई आफ्नो देखौं । पनि सुन्न चाहँदैनन् । अनि पहिचानवादी भन्नेहरूचाहिँ राष्ट्रवादको र' पनि सुन्न चाहँदैनन् । फेरि कसैले टोपी दिवस मनाउँदैमा धोती लगाउनेले आत्तिनु पर्दैन । न धोती दिवस मनाउँदा नै टोपीधारीले आपत्ति गर्नुपर्छ । धोती र टोपी विरोधी होइनन्, हाम्रै संकृतिका परिपूरक हुन् । त्यसैले धोतीवाद र टोपीवादको द्वन्द्वमा देशलाई फसाउनु हुँदैन । यो निरर्थक हो । नेपालको संविधानमा बहुजातीय, बहुभाषिक, बहुधार्मिक, बहुसांस्कृतिक विशेषतायुक्त, भौगोलिक विविधतामा रहेका समान आकांक्षा र नेपालको राष्ट्रिय स्वतन्त्रता, भौगोलिक अखण्डता, राष्ट्रिय हित तथा समृद्धिप्रति आस्थावान् रही एकताको सूत्रमा आबद्ध सबै नेपाली जनता समष्टिमा राष्ट्र हो भनिएको छ । संविधानले विविधता स्वीकार गरेको मात्र होइन, त्यो विविधता नै राष्ट्र हो भनेको सन्दर्भमा पहिचान विवाद किन ? यस्तो विविधतायुक्त मुलुकमा छुट्टै राष्ट्रिय पहिचानको अर्थ छैन । हाम्रो पहिलो पहिचान नेपाली हो, धोती र टोपी मात्र नेपालीको पहिचान होइन । त्यो समुदायविशेषको भेषभूषा मात्र हो । नेपाली संस्कृति र परम्परामा यस्ता धेरै भेषभूषा छन् । टोपी लाउन पाउनु टोपी मन पराउनेको अधिकार हो, धोती लाउन पाउनु धोती मन पराउनेको अधिकार हो । तर आफूले लगाएको चाहिँ राष्ट्रिय पहिचान अरूको चाहिँ राष्ट्रिय होइन भन्नु हुँदैन । आजको युग विश्वव्यापीकरणको युग हो । यो युगमा देश, भाषा, संस्कृति, भेषभूषा सबै मानव समुदायका लागि हुन् । मानव जातिको हितका लागि हुन् । हरेक कुरा मानवलाई तुच्छ देखाउन होइन, बरु मानवीय उच्च मूल्य, मान्यता र आदर्शका लागि हुनुपर्छ । आजको युगमा मानवभन्दा ठूलो कुरा अरू केही पनि छैन । पहिचान भेषभूषामा भन्दा बढी जन्ममा हुन्छ । जन्ममा भन्दा बढी भावनामा हुन्छ । मनमस्तिष्कदेखिको राष्ट्र प्रेममा नै नेपालीत्व झल्किन्छ । नेपाली हुनुको भाव जोसँग छ, त्यो नै नेपाली हो नकि टोपीवालचाहिँ खाँटी नेपाली धोतीवालचाहिँ इतर नेपाली हो । संसार युटोपियाको परिकल्पना गर्दैछ । हामी भएको सानो भूमिभित्र पनि छुट्टै पहिचान खोज्दै धोती र टोपीको लडाइँ गरिरहेका छौं । यो गलत हो त्यसैले अब सबै नेपालीले समुदायविशेषको टुक्रे पहिचान होइन, सबै नेपालीको लागि स्वीकार्य हुन सक्ने साझा पहिचान खोज्नुपर्छ । सबै नेपालीको साझा पहिचान भनेकै नेपाली हो । हाम्रो वास्तविक पहिचान नेपाली हो । हामी नेपालमा बस्ने सबै नेपाली हौं । नेपालमा बस्ने सबै जातजाति र भाषाभाषीको हाम्रो साझा पहिचान योबाहेक अर्को हुन सक्तैन । नेपाली भन्नुमा गर्व नहुने तर ब्राह्मण, खस क्षेत्री, जनजाति, मधेसी, दलित, अल्पसंख्यक भन्नुमा गर्व गर्नु संकुचित मानसिकताको उपजबाहेक अरू के हुन्छ ? यस्तो संकुचित मानसिकताले नेपालीलाई र नेपाललाई कुन दलदलमा फसाउँछ, सबै नेपालीले बुझ्नुपर्ने विषय हो । आजभोलि फेसबुके राष्ट्रवाद र टोपी दिवसहरू धेरै देखिन थालेका छन् । यस्ता राष्ट्रवाद समय बिताउनेबाहेक केही होइन । विदेशमा पुगेर टोपी लगाएर देशका लागि रुने पनि धेरै देखिए । विदेशमा बसेर देशका लागि रुनेहरूको कोलाहलले देश बन्दैन । त्यस्ता रुन्चे सम्राट्को राष्ट्रवादको कुनै काम छैन । सच्च राष्ट्रवादी, देशभक्त र देशका मालिक त ती हुन्, जो यो देशमा पसिना बगाउँछन् । जो आफ्नो पसिनाले नेपाली भूमि सिञ्चित गर्छन्, तिनै राष्ट्रवादी हुन्, चाहे ती धोती लाऊन् या टोपी लाऊन् । अहिले धोतीको टोपीमाथि अविश्वास र टोपीको धोतीमाथि अविश्वासले गर्दा राष्ट्रियता कमजोर हुँदैछ । फुटेर वा एकले अर्कोलाई कमजोर बनाएर अविश्वास गरेर राष्ट्रवाद बलियो हुँदैन । बरु झन् कमजोर हुन्छ । राष्ट्र कमजोर बनाउने कि बलियो त्यो हाम्रै हातमा छ । निष्कर्षमा भन्दा हाम्रो सबैभन्दा ठूलो पहिचान मानव हो । मानवपछि हामी नेपाली हौं । हाम्रो सबैभन्दा ठूलो वाद मानवतावाद हो । विश्वबन्धुत्व हाम्रो सबैभन्दा ठूलो आदर्श हो । मनलाई फराकिलो बनाऔं, सबैलाई आफ्नो देखौं । सबैको आफ्नो बनौं । राष्ट्रवादबाट पनि एक कदम अगाडि बढेर अन्तर्राट्रियवादतर्फ पाइला चालौं । मानव सभ्यताको महानतालाई संकुचित होइन, अझ फराकिलो बनाऔं ।यसैमा सम्पूर्ण मानव जगत्को हित छ ।"
उच्च नैतिक चरित्रको प्रश्न,"केही दिन पहिला मात्र विभिन्न कारणले मुलुकमा चासोको विषय बनेको लोकमानसिंह कार्की प्रकरण मुद्दालाई सर्वोच्च अदालतले अन्तिम' टुंगो लगाएको छ । त्यो फैसलाअनुसार कार्की अख्तियार दुरुपयोग अनुसन्धान आयोगका प्रमुख हुन योग्य' थिएनन् । सर्वोच्चको फैसलाले आगामी दिनमा एउटा अर्को बहस र विवाद जन्माउनेछ के लोकमानसिंह कहिल्यै प्रमुख आयुक्त बने ? किनकि सर्वोच्चले कार्कीलाई नियुक्त गर्न संवैधानिक परिषद्को २०७० वैशाख २५ मा सिफारिस प्रक्रियालाई समेत निरस्त गरेको छ । यो एउटा पक्ष हो, जसको प्रभाव र त्यसले जन्माएको विवाद तथा जटिलता आगामी दिनमा सञ्चारमाध्यम तथा प्रशासनिक तहमा बहस हुनेछ । तर अदालती फैसलाको सर्वाधिक महत्वपूर्ण पक्ष हो, उसले कार्कीको नियुक्तिलाई उच्च नैतिक चरित्र' को अपरिभाषित मापदण्डका आधारमा गरेको टिप्पणी । यो टिप्पणी आउने दिनमा सर्वोच्चलगायत राज्यका विविध क्षेत्र र खासगरी राजनीतिक तहका नाइकेहरूका लागि गलपासो सावित हुनेछ । नैतिकता' को अर्थ र मान्यता विभिन्न समाज र मुलुकमा अलगअलग हुन्छन्, यद्यपि सार्वजनिक जीवनको शुद्धता साझा मान्यता हो नैतिकता' को । नैतिकता नीति' को ज्ञान र त्यसको व्यावहारिक पक्षसँग तादात्म्य खोज्छ, यद्यपि नीति' ले किताबमा उल्लिखित ज्ञान' भन्ने मात्र बुझाउँदैन । अर्को सामान्यतया नैतिकता' लाई कानुनले व्याख्या गर्न सक्दैन, किनकि त्यसको सम्बन्ध प्रत्यक्ष रूपमा अन्तरआत्मा, विवेक र सम्बन्धित समाजको गहिराइमा रहेका मूल्य र मान्यतासँग जोडिएको हुन्छ । उदाहरणको लागि अमेरिकामा कानुनले तथा समाजको ठूलो तप्काले कालाहरू' प्रतिको भेदभावलाई सन् १९५४ को एउटा न्यायिक फैसलाले असंवैधानिक घोषणा गर्यो । उनीहरूका लागि अलगअलग स्कुलको व्यवस्थालाई न्यायाधीश ब्राउनको इजलासले असंवैधानिक' घोषणा गरेपछि त्यसले भावी राजनीति तथा अश्वेत' हरूको मतदान अधिकार (१९६५) अनि त्यसको पृष्ठभूमिमा मार्टिन लुथर किङ जुनियरको नेतृत्वको नागरिक अधिकार आन्दोलन' ले ठूलो भूमिका खेल्यो । नेपालमा छुवाछूतजस्तै कालाहरूमाथि हुने व्यवहार कानुनको दृष्टिमा अर्थात् न्यायपालिकाको दृष्टिमा अवैध बन्न पुग्यो, तर समाजमा त्यो व्यवहार पूर्णरूपमा हट्न सकेको छैन । ब्ल्याक लाइफ म्याटर्स' आन्दोलन र राज्यले रंगका आधारमा अहिले पनि भेदभाव गरिरहेको छ भन्ने आम निष्कर्षबाट जन्मिएको हो, अहिले खासगरी विगतका वर्षहरूमा प्रहरीले निर्दोष कालाहरू' लाई पार्क या सार्वजनिक स्थलमा गोली हानी मारेका उदाहरण भिडियो फुटेज' मार्फत सार्वजनिक भए पनि । अहिंसात्मक आन्दोलनमार्फत त्यो भेदभावको विरोध अनि अश्वेतहरूलाई समान हक दिलाउने अभियानका नाइके किङले त्यसबेला न्यायाधीश ब्राउनकै फैसला आएपछि त्यसको विरोध गर्ने गोराहरूको व्यवहारप्रति लक्षित गर्दै भनेका थिए, नैतिकतालाई कानुनमार्फत कार्यान्वयन गर्न सकिन्न, तर मानवीय व्यवहारलाई कानुनबाट निर्देशित गर्न सकिन्छ ।' महात्मा गान्धीले परिणाम बेहोर्ने तत्परतासहित चम्पारणमा न्यायाधीशले दण्डस्वरूप तोकेको एक रुपैयाँ जरिबाना दिन अस्वीकार गरे । अदालतको मानहानि' गर्न किन तयार भए गान्धी ? उनले भने, चम्पारणमा अंग्रेजहरूको लागि भान्टाको खेती (इन्डिगो प्लान्टेसन) गर्ने शोषित किसानहरूको हकमा उनी उभिएका हुन् र त्यसको लागि उनको अन्तरात्मा' को आवाजबाट निर्देशित भई एक रुपैयाँ दण्ड तिर्न उनले अस्वीकार गरेका हुन् । उनी अन्तरात्मा तथा त्यसबाट निर्देशित नैतिकताको आवाजलाई सधैं बढी प्राथमिकता दिन्थे, अदालतबाट व्याख्या हुने मुलुकको कानुनभन्दा । तर अमेरिका र भारतमा नैतिकता र अन्तरात्माको आवाजबारे यति गम्भीर प्रस्तुति हुँदा न्यायपालिकाले नैतिकतालाई परिभाषित गर्ने या त्यसलाई लामो व्याख्या गर्ने धृष्टता कहिल्यै गरेनन् । सायद न्यायाधीशहरूमा आफ्नो ज्ञान र नैतिक' हैसियतको सीमाबारे ज्ञान थियो र विनम्र मौनताद्वारा सार्वजनिक विवादमा आउने बाटो खनेनन् उनीहरूले । कार्की प्रसंगमा नेपालको सर्वोच्च अदालत प्रवेश गर्यो त्यसमा र नैतिकता' लाई रायमाझी आयोगको प्रतिवेदन र सिफारिस अनि सरकारले उनलाई किन सेवाबाट नहटाउने भनी सोधेको स्पष्टीकरणको घेरामा संकुचित गरिदियो । बेञ्चले एउटा नयाँ पन्डोरा बक्स' खोलिदियो । अब प्रश्न उठ्छ दलहरूलाई सिँढी बनाएर स्वतन्त्र भनिने र मानिने न्यायालयमा प्रवेश खोज्नुको उच्च नैतिक आचरण' सँग सम्बन्ध हुन्छ कि हुन्न ? धेरैले नबुझेको र सञ्चार तथा नागरिक समाजले नउठाएको कुरा के हो भने अख्तियार दुरुपयोग अनुसन्धान आयोगलगायत सबै संवैधानिक आयोगहरूमा सदस्यहरूका लागि तोकिएको एउटा योग्यता उच्च नैतिक आचरण' हुनु । त्यसको अर्थ ती संवैधानिक निकायहरूबाहेकका क्षेत्रमा उच्च नैतिक आचरण' को अभाव वाञ्छनीय छ भन्ने अर्थ लगाउनु गलत हुनेछ । विगत दस वर्षमा सर्वोच्चलगायतका नियुक्तिमा राजनीतिक भागबन्डा हुँदै आएका छन् । राजदूतजस्ता गरिमामय पदमा नियुक्ति भई विदेशमा या अन्तर्राष्ट्रिय मञ्चमा मुलुकलाई प्रतिनिधित्व गर्ने व्यक्तिहरूले समेत एनजीओसँग नाता नतोडी बाह्य दाताहरूप्रतिको बफादारी तोडेनन् । कार्की नियुक्ति प्रकरणमा संलग्न खिलराज रेग्मी र दामोदर शर्मा, प्रेरणा पेवा' प्रकरणमा पहिलो फैसला दिने रामकुमार शाह र कार्कीलाई अख्तियार प्रमुख पदमा योग्य ठहर्याउने पहिलो इजलासका न्यायाधीशबारे कुनै टिप्पणी अहिलेको त्यसविपरीतको फैसलामा नगरिए पनि यसले कमसेकम सर्वोच्चका जीवित पूर्वप्रधानन्यायाधीशहरूसामु एउटा चुनौती र दायित्व तेर्सिएको छ । अर्थात् कनफ्लिक्ट अफ इन्टरेस्ट' हो कि हैन भन्नेबारे प्रश्न उठेको प्रश्नमा संस्थागत रूपमा न्यायपालिका मौन रह्यो । तर अब प्रश्न उठ्छ दोहोरो फाइदा लिएको भए त्यो उच्च नैतिक चरित्र' को पर्याय बन्ला ? किनकि अदालतको एउटा टिप्पणीले अब नैतिकता' अदालती विषय बन्न पुग्नेछ । वास्तवमा अहिले न्यायपालिकामा देखिएको व्यवहारलाई पनि आगामी दिनमा कानुनी हिसाबले मात्र हेरिने छैन । कार्कीसँगै प्रेरणा राज्यलक्ष्मी सिंह शाहको मुद्दा पनि एउटा आधारमा उल्टाइयो । सर्वोच्चले फैसला दिँदा गम्भीर न्यायिक त्रुटि गरेको साझा मान्यताका साथ ती फैसलाहरूलाई पुनरावलोकन गरियो । रायसमेत बाझिएन पूर्ण इजलासमा । न्याय निष्पादनमा र अझ पूर्वमा प्रधानन्यायाधीशसहितको इजलासले गरेको फैसलालाई गम्भीर न्यायिक त्रुटि' भएको ठहर गरेर सर्वोच्चका अहिलेका कनिष्ठ न्यायाधीशहरूले पूर्ववर्तीहरूको न्यायिक चरित्र, ज्ञान र योग्यतामा प्रश्न उठाएका त छैनन् ? कार्की नियुक्ति प्रकरणमा संलग्न खिलराज रेग्मी र दामोदर शर्मा, प्रेरणा पेवा' प्रकरणमा पहिलो फैसला दिने रामकुमार शाह र कार्कीलाई अख्तियार प्रमुख पदमा योग्य ठहर्याउने पहिलो इजलासका न्यायाधीशबारे कुनै टिप्पणी अहिलेको त्यसविपरीतको फैसलामा नगरिए पनि यसले कमसेकम सर्वोच्चका जीवित पूर्वप्रधानन्यायाधीशहरूसामु एउटा चुनौती र दायित्व तेर्सिएको छ । उनीहरूले राज्य ढुकुटीबाट पेन्सन' ग्रहण गरेको अवस्था पनि छ । के न्यायपालिकाको वर्तमान अवस्था र पूर्वका फैसलाहरूमा भएका भनिएका गम्भीर न्यायिक त्रुटि' को तर्कबारे उनीहरू सन्तुष्ट छन् ? के बिनाकुनै बहस सर्वोच्च न्यायालयले उच्च नैतिक आचरण' बारे टिप्पणी गर्नु उसको अधिकार क्षेत्रभित्र पर्छ । यस सन्दर्भमा स्वयं कृष्णजंग रायमाझी आयोगको नैतिक चरित्रबारे प्रश्न उठ्नेछ भोलि । न्यायिक आयोगका प्रमुखका रूपमा उनले किन राजनीतिक दलका सक्रिय सदस्यहरूलाई नियुक्त गरे सदस्यमा ? के त्यो न्यायिक आयोगको न्यूनतम नैतिक कसीमा पर्दथ्यो ? के त्यही परम्पराले सर्वोच्च अदालतमा दलीय भागबन्डाको राजनीति प्रवेश गरेको त हैन, अहिले आएर ? कमसेकम सर्वोच्चका ती प्रधानन्यायाधीशहरूको अभिव्यक्तिले ठूलो नैतिक अर्थ राख्नेछ ।' भगवान्सँग मात्र डराउने रामप्रसाद श्रेष्ठसमेत किन मौन छन् ? सर्वोच्च न्यायपालिकाको स्वतन्त्रता प्रजातान्त्रिक शासन व्यवस्थाको विकल्पहीन परिकल्पना हो । तर त्यो स्वतन्त्रता तथा सर्वोच्चको छवि उसको संस्थागत क्षमता, विवेक र निष्पक्षताबाट निर्देशित हुने विषय हो । उसका हरेक फैसलाले पूर्वदृष्टान्त निर्माण गर्छ । त्यो प्रजातान्त्रिक र कानुनी व्यवस्थामा न्यायपालिकाप्रतिको विश्वासको जग हो । तर त्यो विश्वासको जग संवेदनशील' र कमजोर पनि सावित हुन्छ । सम्भवतः लोकमान प्रकरणमा न्यायपालिकाले गरेको टिप्पणी आगामी दिनमा न्यायपालिका र न्यायाधीशका लागि बढी घाँडो सावित हुनेछ । के न्यायपालिकामा उच्च नैतिक चरित्र' बोकेका न्यायाधीश आसीन छन् ?"
रोनाल्डोविना मैदान उत्रिएको रियल मड्रिडले बनायो नयाँ रेकर्ड,"काठमाडौंः फिफा वर्ष खेलाडीको अवार्ड विजेता क्रिष्टियानो रोनाल्डोबिना मैदान उत्रिएको रियल मड्रिडले नयाँ कीर्तिमान बनाएको छ। गएराति भएको कोपा डेल रे फुटबल अन्तर्गत सेभिल्लाविरुद्धको दोस्रो लेगमा अन्तिम मिनेटमा बराबरी गोल फर्काउँदै रियल मड्रिड नयाँ कीर्तिमानी बनाउन सफल भएको हो। खेल सकिन केही सेकेन्डमात्रै बाँकी छँदा करिम बेन्जिमाले बराबरी गोल फर्काएपछि रियल मड्रिडले नयाँ किर्तिमानी बनाउन सफल भयो। सेभिल्लासँग ३३ गोलको बराबरी खेलेको रियल मड्रिडले लगातार ४० खेलमा अपराजित रहँदै स्पेनिस लिग फुटबलमा नयाँ रेकर्ड बनाएको हो। यसअघि लगातार ३९ खेलमा अपराजित रहँदै बार्सिलोनाले रेकर्ड बनाएको थियो। बार्सिलोनाको उक्त रेकर्ड शुक्रबार बिहान भएको खेलमा बराबरी खेल्दै रियल मड्रिडले तोडेको हो। सेभिल्लासँग ३३ गोलको बराबरीमा रोकिएपछि समग्रमा ६३ गोल अन्तरको जित निकाल्दै रियल मड्रिड कोपा डेल रे फुटबलको क्वाटरफाइनल प्रवेश गरेको छ। शुक्रवार बिहान भएको खेलमा खेलको १० औं मिनेटमा डानिलोको आत्मघाती गोलबाट सेभिल्लाले सुरुवाती अग्रता लिएको थियो। तर, रियल मड्रिडका लागि खेलको ४८ औं मिनेटमा एसेन्सियोले गोल गर्दै खेल ११ गोलको बराबरीमा ल्याए। ५३ औं मिनेटमा जोभेटिकले गोल गर्दै सेभिल्लालाई पुन २१ को अग्रता दिलाए। यस्तै ७७ औं मिनेटमा इबोराले गोल गरेपछि सेभिल्लालाई ३१ को अग्रता लियो। खेलको ८३ औं मिनेटमा रियल मड्रिडले पेनाल्टी पायो र त्यसमा सर्जियो रामोसले गोल गर्दै अग्रता ३२ मा झारे। यस्तै खेलको ९३ औं मिनेटमा करिम बेन्जिमाले गोल गरेपछि रियल मड्रिडले सेभिल्लालाई ३३ गोलको बराबरीमा रोक्न सफल भयो।"
खेलग्राम बनाउन जग्गा खोजी,"काठमाडौः सरकारले अन्तर्राष्ट्रिय स्तरको खेलग्राम (स्पोर्ट्स भिलेज) निर्माण गर्ने लक्ष्यसहित आवश्यक जग्गाको खोजीप्रक्रिया अघि बढाएको छ । देशमा हुने राष्ट्रिय तथा अन्तर्राष्ट्रिय स्तरका अधिकांश प्रतियोगिताको भार थेग्दै आएको राजधानीस्थित एकमात्र दशरथ रंगशालाको अवस्था अघिल्लो वर्ष गएको विनाशकारी भूकम्पका कारण दयनीय बनेपछि सरकारले अन्तर्राष्ट्रिय स्तरको सुविधा सम्पन्न खेलग्राम बनाउने तयारी गरेको हो । अन्तर्राष्ट्रिय स्तरको खेलग्राम निर्माणका लागि जग्गा खोज्न युवा तथा खेलकुद मन्त्रालयले समितिसमेत गठन गरिसकेको छ । युवा तथा खेलकुदमन्त्री दलजित श्रीपालीको अध्यक्षतामा पुस २० मा बसेको बैठकले अन्तर्राष्ट्रिय स्तरको खेलग्राम निर्माणका लागि उपयुक्त जग्गा खोज्न मन्त्रालयका उपसचिव महेश्वर शर्माको संयोजकत्वमा तीन सदस्यीय समिति गठन गरेको हो । समिति सदस्यमा राष्ट्रिय खेलकुद परिषद् (राखेप) को बजेट तथा कार्यक्रम शाखाका वासुदेव आचार्य र निर्माण शाखाका इन्जिनियर प्रभात बडाल छन् । समितिलाई खेलग्राम निर्माणका लागि उपयुक्त जग्गा पहिचान गरी फागुन मसान्तभित्र प्रतिवेदन पेस गर्ने जिम्मेवारी दिइएको छ । खेलकुदमन्त्री श्रीपालीले सुविधासम्पन्न पूर्वाधार अभावमा खेलकुद क्षेत्रले अपेक्षित नतिजा हासिल गर्न नसकेको तथ्यलाई ध्यानमा राखी सरकारले अन्तर्राष्ट्रिय स्तरको खेलग्राम निर्माण गर्ने तयारी गरेको बताए । खेलकुद क्षेत्रमा पूर्वाधारको अभाव छ । भएका पूर्वाधार पनि जीर्ण बन्दै गएका छन् । त्यसैले सरकारकै पहलमा अन्तर्राष्ट्रिय स्तरको खेलग्राम बनाउने तयारी गरिएको हो । जग्गाको टुंगो लाग्नासाथ निर्माणप्रक्रिया अगाडि बढाइनेछ', मन्त्री श्रीपालीले भने । उनका अनुसार खेलग्राममा विभिन्न खेलका लागि अन्तर्राष्ट्रिय स्तरको पूर्वाधार निर्माण गरिनेछ । मन्त्री श्रीपालीले खेलग्रामका लागि जग्गा खोज्दा काठमाडौं उपत्यका र छेउछाउका जिल्लालाई प्राथमिकतामा राखिएको बताए । मन्त्रालयका उपसचिव शर्माका अनुसार सरकारले निर्माण गर्ने खेलग्राममा विभिन्न खेलका संरचना तयार पारिनेछ । क्रिकेट र फुटबलसँगै विभिन्न खेलको संरचना एकै थलोमा निर्माण गर्ने उद्देश्यले आवश्यक जग्गाको खोजीप्रक्रिया अघि बढाइएको हो । खेलग्राममा अन्तर्राष्ट्रिय स्तरको पूर्वाधार निर्माण गरिनेछ । यो खेलग्राम निर्माण भएपछि विभिन्न खेलका खेलाडीले एकै थलोमा अभ्यास गर्ने र राष्ट्रिय तथा अन्तर्राष्ट्रिय प्रतियोगिता खेल्न पाउनेछन्', उनले भने । शर्माले खेलग्राम निर्माणका लागि निकै जग्गा आवश्यक पर्ने भएकाले सरकारी स्वामित्वको जग्गा खोज्ने काम भइरहेको बताए । राखेपका इन्जिनियर अरुण उपाध्यायले पनि खेलग्राम निर्माणका लागि आवश्यक जग्गा खोज्ने काम सुरु भइसकेको बताए । उनले अन्तर्राष्ट्रिय स्तरको खेलग्राम निर्माण गर्ने भनिएकाले त्यसका लागि निकै जग्गा आवश्यक पर्ने बताए । मल्टी स्पोटर्स कम्लेक्सको अवधारणा भएकाले यसका लागि पाँच सयदेखि सात सय रोपनीभन्दा पनि बढी जग्गा आवश्यक पर्छ तर काठमाडौं उपत्यकामा यति धेरै जग्गा पाउन गाह्रो छ । त्यसैले हामीले नजिकका जिल्लामा पनि ध्यान केन्द्रित गरिरहेका छौं', उनले भने । जग्गा खोज्न गठित समितिका सदस्य बडालले बाराको निजगढ नगरपालिकाले खेलग्राम निर्माणका लागि जग्गा उपलब्ध गराउने प्रतिबद्धता व्यक्त गरेको जानकारी दिए । निजगढ नगरपालिकाले खेलग्रामका निर्माणका लागि जग्गा उपलब्ध गराउने प्रतिबद्धता जनाएको छ । काठमाडौं र छेउछाउका जिल्लामा जग्गा पाउन सकिएन भने निजगढलाई पनि विकल्पका रूपमा लिन सकिन्छ', उनले भने । नेपालले सन् २०१९ मा १३ औं दक्षिणएसियाली खेलकुद (साग) आयोजना गर्ने जिम्मेवारी लिए पनि देशभित्र खेलकुदका भौतिक पूर्वाधारको अवस्था भने निकै दयनीय छ । खेलग्रामका लागि पाँच सयदेखि सात सय रोपनीसम्म जग्गा आवश्यक पर्छ । काठमाडौं उपत्यकामा यति धेरै जग्गा पाउन गाह्रो छ । त्यसैले हामीले नजिकका जिल्लामा ध्यान केन्द्रित गरिरहेका छौं । अरुण उपाध्याय, राखेप इन्जिनियर सन् १९९९ को सेप्टेम्बर २५ देखि अक्टोबर ४ सम्म काठमाडौंमा भएको आठौं दक्षिणएसियाली खेलकुदका लागि चीन सरकारले त्रिपुरेश्वरस्थित दशरथ रंगशालामा निर्माण गरिदिएको सेन्थेटिक ट्र्याकलगायत पूर्वाधार जीर्ण अवस्थामा पुगेका छन् । त्यसमाथि गत वर्ष गएको विनाशकारी भूकम्पका कारण रंगशाला झनै दयनीय स्थितिमा पुगेको छ । भूकम्पले राखेप परिसरमा रहेको पौडीपोखरीलाई पूर्ण रूपमा क्षति पुर्याएको छ भने रंगशालाको पश्चिमतर्फको प्यारापिट बस्नै नहुने अवस्थामा पुगेको छ । आठौं सागकै लागि चीन सरकारले ललितपुरको सातदोबाटोमा निर्माण गरिदिएको अन्तर्राष्ट्रिय खेल परिसरको अवस्था पनि सन्तोषजनक छैन । सरकारी स्तरबाट विभिन्न समयमा खेलकुदको भौतिक पूर्वाधार निर्माण गर्ने, अन्तर्राष्ट्रिय स्तरको वैकल्पिक रंगशाला बनाउने, प्रत्येक विकास क्षेत्रमा क्षेत्रीय रंगशाला निर्माण गर्ने भनिए पनि ती योजना हालसम्म कागजी रूपमा मात्र सीमित हुँदै आएका छन् । युवराज लामा राखेपको सदस्यसचिव हुँदा राजधानीको जगडोलमा खेलकुदको भौतिक पूर्वाधार निर्माण गर्ने भनी सम्भाव्यता अध्ययनका लागि समिति पनि गठन गरिएको थियो । तर राखेपका इन्जिनियर उपाध्याय जगडोलस्थित जग्गा खेलकुदको भौतिक पूर्वाधार निर्माणका लागि उपयुक्त नरहेको बताउँछन् । जगडोलमा पूर्वाधार निर्माण गर्न ७० मिटरभन्दा बढी माटो फाल्नुपर्ने हुन्छ । त्यसमाथि त्यहाँ पूर्वाधार निर्माण गर्न वन मन्त्रालयले पनि अनुमति नदिने भएको छ', उपाध्यायले भने, जगडोलमात्र होइन, चितवनको टिकौलीमा यसअघि क्षेत्रीय रंगशाला निर्माण गर्ने भनी शिलान्यास गरिएको जग्गामा समेत वनले रोक लगाएपछि हालसम्म अलपत्र अवस्थामा छ । त्यहाँ लगाइएको साइनबोर्डमा पनि खिया लागिसकेको छ ।'"
कोपा डेल र फुटबल: बार्सिलोनाले रियल सोसिडाड र रियल मड्रिडले सेल्टा भिगोको सामना गर्ने,काठमाडौंः कोपा डेल रे फुटबलको क्वाटर फाइनल खेलको ड्र सार्वजनिक भएको छ। सार्वजनिक ड्र अनुसार रियल मड्रिडले सेमिफाइनल प्रवेशका लागि सेल्टा भिगोको सामना गर्नेछ। यस्तै बार्सिलोनाले रियल सोसिडाडको सामना गर्नेछ भने एथ्लेटिको मड्रिडले इबरको सामना गर्नेछ। यसैगरी अल्भेजले आल्कोकनको सामना गर्नेछ।
