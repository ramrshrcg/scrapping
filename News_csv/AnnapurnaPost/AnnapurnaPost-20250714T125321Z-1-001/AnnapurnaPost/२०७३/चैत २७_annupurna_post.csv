शीर्षक,विवरण
सफा होला बागमती ?,"नेपालको बागमती नदीलाई त्यसै पावन' नदी भनिएको होइन, यसमा प्रवाह हुने पवित्र जल, यसका किनारमा रहेका पवित्र तीर्थस्थलहरू, यस नदीबाट सिञ्चित हुने भूमिहरू र यसका पृष्ठभूमिका सभ्यताहरू यसका प्रमाण हुन् । बागमती नदीमा एकपटक स्नान गरेमा सम्पूर्ण पाप नाश हुन्छ भन्ने मान्यता छ । तर यो पवित्र नदीलाई यसका प्रयोगकर्ताहरूद्वारा नै प्रदूषित र दुरुपयोग गरेर कलुषित तुल्याइएको छ । ऋग्वेदमा भनिएको छजलमा अमृतको जस्तो गुण हुन्छ, जलमा औषधीय गुण हुन्छ । अहिलेको बागमतीको जलमा यी गुण विद्यमान छैनन्, प्रदूषणले गर्दा पवित्र वागमती नदी हाल ढलमा परिणत भएको छ । नदी धार्मिक कार्य तथा चाडपर्वको अनुष्ठानमा समेत व्यवधान पार्ने गरी प्रदूषित भएको छ । हाल बागमतीको पवित्रता नाममा मात्र सीमित हुन पुगेको छ र नदीको स्वच्छता पुनः प्राप्त गर्न केही न केही गर्नैपर्ने अवस्था आएको छ । बागमती नदी प्रदूषित गराउने पहिलो निकाय सरकार नै हो । जैविक विधिद्वारा व्यक्ति र समूहले आआफ्नै हिसाबले व्यवस्थापन गरिएको फोहोर सरकारले दातृनिकायसँग ऋण लिएर सरकारी आयोजना बनाई पाइपको माध्यमले सीधै नदीमा लगेर खसाउने कार्यद्वारा नदी प्रदूषित बनाउन सुरु गरियो र यस कार्यलाई विकास भनियो । सरकारको अनुशरण गर्दै महानगरपालिका, टोल, समूह र व्यक्तिबाट पनि सीधै नदीमा ढल मिसाउने काम भयो। एक कालखण्डमा त यस्तो कार्य गर्नेहरूले सार्वजनिक हितका लागि यी कार्यहरू गरेको भनेर गर्व समेत गरे । जनसंख्याको चाप बढेसँगै प्रदूषण पनि बढ्दै गयो र नदी हालको अवस्थामा अर्थात् मृतप्राय हुन पुग्यो । हाम्रो सभ्यता र संस्कृति पानीमा आधारित छ । सबै पुरातन बस्तीहरू नदीकिनारमा छन् । हिन्दुहरूकै आस्थाको केन्द्र र पवित्रतम तीर्थस्थल पशुपतिनाथ बागमतीको किनारमा अवस्थित छ । यस सभ्यताको गरिमा अक्षुण्ण राख्न उपयुक्त कदम चाल्न ढिलो गर्नु हुँदैन । सुशासन, चिकित्सक र पानी नभएको ठाउँमा किमार्थ रहनु हुँदैन' भनेर अग्नि पुराणमा लेखिएको छ । यस मापदण्डमा बागमती क्षेत्र अब सुधार नभए रहन नहुने क्षेत्रमा दरिन जानेछ । यसकारण बागमती नदी पूर्ववत् स्वच्छ बनाउन सरकार र जनसमुदायबाट प्रयास भइरहेका छन् । अबको आवश्यकता भनेको फोहोरलाई स्रोतमै प्रशोधन, संरचनागत सुधार, अनियन्त्रित बस्ती विकासमा रोक, ऐन नियमको दृढ कार्यान्वयन र सुन्दर रिभर फ्रन्टको निर्माण नै हो । बागमती सफाइ अभियान' यसै प्रयोजनका लागि जनसमुदायबाट सुरु गरिएको कार्यक्रम हो । प्रत्येक शनिबार बागमतीको फोहोरमै हेलिएर नदी सफाइ गरिने यो कार्यक्रम नियमित रूपमा गरिएको दुई सय हप्ता नाघिसकेको छ । यस अभियानले बागमती नदीको किनारमा जम्मा भएको फोहोर कम गर्न सफल भएको छ, जनसमुदायमा नदीमा फोहोर गर्नुहुन्न भन्ने चेतना जगाएको छ र नदीको प्रवाहमा केही स्वच्छता थपिएको छ । नदी किनारमा रहेको फोहोरको डंगुर कम गर्न यो अभियान प्रभावकारी भएको छ, तर खुल्ला र अनियन्त्रित ढल, नदी अगलबगलका उद्योग तथा अन्य क्रियाकलापबाट हुने प्रदूषण, धार्मिक तथा सांस्कृतिक कार्यबाट निसृत प्रवाह आदिले नदीमा बग्ने फोहोरमा भने कमि आएको देखिँदैन । दुई सय हप्ताको प्रयासपछि पनि बागमती नदीको पानी अति प्रदूषित नै छ र नदी मृतप्राय भएको छ । यस कार्यले मात्र बागमतीमा पूर्णरूपमा स्वच्छता आउन सक्दैन भन्ने पनि स्पष्ट भएको छ । राजधानीका स्वच्छताका लागि बागमती नदीलाई कसैगरी स्वच्छ गर्नु अनिवार्य हुन्छ । नदीको प्रवाहमा वृद्धि बागमती नदी वर्षादको समयमा अपेक्षाकृत रूपमा सफा हुन्छ। यसो हुनुको कारण नदीमा फोहोरको मात्रा कम भएर होइन, नदीमा पानीको वहाव धेरै भएकोले हो । जब नदीमा वहाव कम हुँदै जान्छ नदीमा प्रदूषण पनि बढ्दै जान्छ । सबभन्दा कम प्रवाह हुने महिनामा सर्वाधिक प्रदूषण हुन्छ । तसर्थ नदीमा प्रवाह वृद्धि गर्ने उपायहरू अवलम्बन गर्नुपर्ने हुन्छ । यसका लागि बाँध बनाएर वर्षाद्को पानी संकलन गरी सुक्खा मौसममा छाड्नु आवश्यक हुन्छ । यसका लागि सरकारबाट केही काम सुरु गरिएको छ । मेलम्चीको पानी काठमाडौंमा पुगेपछि यसले पनि केहीमात्रामा प्रभावकारी हुनेछ । तर यति मात्रले बागमती नदीको प्रदूषण हट्ने छैन, अरू ठोस कार्यहरू गर्नुपर्ने हुन्छ । सेप्टिक ट्यांकको निर्माण काठमाडौं उपत्यकामा घर निर्माण गर्दा सेप्टिक ट्यांक निर्माणलाई अनिवार्य मानिएको छ । पुराना भवनहरूमा यस्ता ट्यांकहरू बनाइन्थे तर हाल कसैले पनि बनाएको पाइँदैन । संगठित समूहद्वारा निर्माण हुने बहुतल्ले घरहरूमा समेत यसको निर्माणमा बेवास्ता गरिन्छ र यसको निर्माणलाई फजुल खर्च भन्ने गरिन्छ । कुनै पनि घरबाट निस्कने फोहोर प्रशोधन गर्नु घरवालाको नै जिम्मेवारी हुने हुँदा यस्तो प्रावधान कडाइका साथ लागू नगरी नदी प्रदूषण रोक्न जतिसुकै प्रयास गरे पनि सम्भव हुँदैन । यसका लागि एक घर एक सेप्टिक ट्यांक' अभियान चलाउन आवश्यक छ र यसलाई अनिवार्य गराउनु, नियमित अनुगमन गर्नु र यसको पालना नभएमा दण्डित गर्ने प्रावधान हुनुपर्छ । ढल प्रशोधन ढल प्रशोधन अनिवार्य छ । अनियन्त्रित रूपमा खुला ढलहरू नदीमा अनवरत रूपमा प्रवाह भइरहेका छन् र नदी दिन परदिन अझ बढी प्रदूषित बनिरहेको छ । निसृत ढल नदीमा मिसाउनुभन्दा पहिले अनिवार्य रूपमा प्रशोधन गर्नुपर्छ । यसका लागि यो कार्य सरकारको उच्चतम प्राथमिकतामा पर्न जरूरी छ । यो कार्य हालसम्म हुन सकेको देखिँदैन । अनियन्त्रित बस्तीको व्यवस्थापन नदी किनारमा अनियन्त्रित बस्ती रहेसम्म नदी सफा हुन सक्दैन । हाल अधिकांश नेताहरू सफाइ अभियानमा आलंकारिक रूपमा सहभागी हुने तर अनियन्त्रित बस्ती बसाउन परोक्ष रूपमा सघाउने गरेको देखिन्छ । भोट बैंकको लोभमा यस्ता कार्यहरूलाई प्रोत्साहन दिइँदासम्म बागमती नदी पुनः स्वच्छ हुने आस नगर्दा हुन्छ । उचित संरचनाको डिजाइन तथा निर्माण बागमती नदीको प्रदूषण नियन्त्रण गर्न र सौन्दर्य कायम गर्न प्राविधिक हिसाबले गुणस्तरयुक्त र उपयुक्त संरचनाहरूको निर्माण हुनु अनिवार्य छ । हाल भएका निर्माणकार्यको गुणस्तर, प्रविधि र डिजाइनमा सुधार गर्नुपर्ने विषय प्रशस्त छन् । दुई सय हप्ताभन्दा बढीसम्म देशका उच्चतम व्यक्तिहरूबाट नियमित निरीक्षण भएका नदीमा निर्मित संरचनामा धेरै कमीकमजोरीहरू स्पष्ट रूपमा देखिन्छ । नदीमा निर्मित पुलहरूको लम्बाई नदी साँघुरिने गरी बनाइएका छन् । यसले गर्दा नदीको उच्चतम वहावको समय नदीले किनारा नाघ्न सक्ने सम्भावना छ । नदी किनारामा बनाइएका तटबन्धहरूसमेत नदीको चौडाइ घटबढ हुने गरी बनाइएका छन् र सुन्दरताको पक्षलाई पूरै बेवास्ता गरिएको देखिन्छ । यस्तो अनियन्त्रित निर्माणलाई सुधार गरी वातावरणीय हिसाबले शुद्ध, दृश्यका हिसाबले सुन्दर र संरचनागत हिसाबले मजबुत बागमती रिभर फ्रन्टको निर्माण आवश्यक छ । बागमती नदीको मनोहरा दोभानदेखि चोभारसम्मको उचाइमा धेरै फरक नरहेको र नदीको वहाव पनि मत्थर रहेकाले थप केही संरचनाहरूको विकास गरिएमा जल यातायातसमेत हुन सक्ने भएकाले यसको अध्ययन गरी आवश्यक पहल गर्न उपयुक्त हुन्छ । थाइल्यान्डको राजधानी बैंकक सहरभित्रका ढलमा सञ्चालनमा रहेको जलयातायात प्रभावकारी छ । बागमती नदीमासमेत यस्तै जलयातायात सम्भव हुन सक्छ । दृढ कार्वान्वयन प्रदूषण नियन्त्रण गर्न विभिन्न संरचनाहरूको निर्माणकार्य र जनचेतनाको जति आवश्यक हुन्छ, त्यत्तिकै आवश्यकता उचित ऐन नियमको निर्माण र त्यसको परिपालनको पनि हुन्छ । कार्यान्वयन पक्षमा तदारूकता र दृढताबिना यो कार्य सम्भव हुँदैन । जीवित नदी अवधारणा उत्तराखन्ड हाई कोर्टले हालसालै एक ऐतिहासिक फैसलाद्वारा गंगा तथा यमुना नदीलाई जीवित' को दर्जा दिने आदेश गरेको छ । नेपालले पनि यही अवधारणालाई अनुशरण गर्दै बागमती नदीलाई यस्तै मर्यादा दिन ढिला गर्नु हुँदैन । हालसम्म बागमती सफाइ अभियान' मा भएका कार्यहरूमा सहभागीको उत्साह, जनचेतनामा वृद्धि, सरकारको ध्यानाकर्षण हुन सक्नु राम्रा पक्ष हुन् । तर यति धेरै प्रयास हुँदाहुँदै पनि आशानुरूप बागमती नदी स्वच्छ बनाउन सकिएको छैन । अबको आवश्यकता भनेको फोहोरलाई स्रोतमै प्रशोधन, संरचनागत सुधार, अनियन्त्रित बस्ती विकासमा रोक, ऐन नियमको दृढ कार्यान्वयन र सुन्दर रिभर फ्रन्टको निर्माण नै हो । सबैको सहयोग भएमा यो काम गाह्रो छैन ।"
हाम्रा गल्तीहरु के के हुन् ?,"भारत स्वतन्त्र भएको चार वर्षपछि हामीले विसं २००७ मा नेपालको विकासमा बाधक र देशलाई कालरात्रिमा पुर्याएको भन्दै राणाशासन अन्त्य गर्यौं । त्यो समयमा दोस्रो विश्वयुद्ध भर्खरै समाप्त भएको थियो । त्यसपछि पनि थुप्रै देश यो वा त्यो रूपमा स्वतन्त्र बन्दै गए, वा भनौं त्यस देशका जनताको भावनाअनुसारका परिवर्तन हुँदै गए । यसरी नेपालसँगै वा नेपालभन्दा पछि राजनीतिक आन्दोलन गरेर स्वतन्त्र भएका अधिकांश देश नेपालभन्दा समृद्ध र समुन्नत भएका छन् । हाम्रो धेरै हिसाबले अर्थ राख्ने छिमेकी मुलुक भारतकै कुरा गर्ने हो भने पनि हामीले भेट्नै नसक्ने गरी समुन्नतिको बाटोमा अगाडि बढेको छ । भारतले स्वतन्त्रता आन्दोलनपछि राजनीतिक रूपमा त्यति ठूलो आन्दोलन गर्नु परेन । देश स्वतन्त्र हुनासाथ पहिलोपटक नै दीर्घकालीन प्रभावलाई आकलन गरेर परिवर्तन व्यवस्थापन गर्न भारतको नेतृत्व सफल बन्यो । नेपाल भने त्यसपछि पनि तीनवटा राजनीतिक आन्दोलनमार्फत देशको तत्कालीन राजनीतिक प्रणाली र राज्यव्यवस्थालाई नै परिवर्तन गर्नेतर्फ लागिरह्यो । अर्थात एकपछि अर्को राजनीतिक मागका आधारमा देशको प्रणालीलाई अस्थिर बनाइयो । यसको सार अन्य धेरै देशमा जस्तो प्रत्येक राजनीतिक परिवर्तनपछिको उपलब्धि संस्थागत गर्न हामीले सकेका छैनौं । यसको जिम्मेवार को हो भन्न गाह्रो हुने, तर सहजै अनुमान लगाउन सकिने अवस्था विद्यमान छ । वि सं २०१५ मा जनताबाट एकछत्र रूपमा निर्वाचित प्रधानमन्त्री र उसको सरकारलाई २०१७ मा दरबारले विस्थापन गर्ने आधार कसरी तयार भयो ? भन्ने प्रश्नको जवाफ त्यसबेलाको प्रमुख दलको हैसियतले नेपाली कांग्रेसले अहिलेसम्म दिन सकेको छैन । सत्य के हो भने सरकार र जनताका बीचमा ठूलो दूरी नभएको भए दरबारलाई त्यसो गर्न सम्भव थिएन। त्यसैगरी २०४८ को निर्वाचनबाट निर्मित पूर्ण बहुमतको संसद् विघटन गर्ने तत्कालीन प्रधानमन्त्रीको कदमबारे कांग्रेसले संस्थागत रूपमा अहिलेसम्म जनतालाई चित्तबुझ्दो जवाफ दिन सकेको छैन । तर पनि उ त्यसपछिका करिब सबै निर्वाचनमा पहिलो या दोस्रो दलको रूपमा निर्वाचित भयो । नेपालको बौद्धिक समाज र हरेक कांग्रेसजनले एकपटक गम्भीर बनेरै सोच्नुपर्छ, के कांग्रेसले देशमा लोकतन्त्रका लागि थुप्रै सकारात्मक कदम लिँदालिँदै पनि किन स्थिरतका सवालमा ऊ पटकपटक चुकेको छ ? हो, कांगे्रसकै नेतृत्वमा देशमा पटकपटक राजनीतिक परिवर्तनका लागि आन्दोलन भएकै हुन्, तर ऊ परिवर्तन संस्थागत गर्ने सवालमा पटकपटक असफल रह्यो । त्यसैको परिणाम थियोपटकपटक राजनीतिक आन्दोलन गर्नुपर्ने वाध्यता । उसको नेतृत्वले देशले स्थायित्व लिनै सकेन, स्थिरताको बाटो समात्न सकेन । पछिल्लो पटकको हाम्रो राजनीतिक परिवर्तनपछि पनि यो संक्रमणकाल जनअपेक्षानुरुप व्यवस्थापन गर्न नसकिरहेको प्रष्ट छ । उसको गैरजिम्मेवारी फेरि पनि देखिँदैछ । राज्य सञ्चालनको तरिका र जनताको अपेक्षाका बीचमा ठूलो अन्तर देखिनु यसैको परिणाम हो । हामीले गल्ती गर्ने क्रम अझै रोकिएको छैन, आज पनि देश तदर्थवादमै चलिरहेको छ । अर्थात हिजो जस्तो थियो, त्यस्तै रूपमा । जनअपेक्षा, विकासको चाहना र आवश्यकता एकातिर, तर नेतृत्व अर्कातिर । भन्नुको अर्थ देश आज पनि ठीक बाटोबाट अगाडि बढेको छैन । दीर्घकालीन योजना नहुनु अहिले पनि नेपालका राजनीतिज्ञसँग आजको १० वर्षपछिको नेपालको परिकल्पनै छैन । २०, ५० र एक सय वर्षपछिको नेपाललाई कहाँ पुर्याउने भन्ने त परको कुरा भयो । भनिन्छ, नेताले चुनावका बारेमा सोच्छ, तर राजनीतिज्ञले त आउने पिढीलाई सोचेर योजना बनाई राजनीति गर्छ । दुर्भाग्य, हामीले अहिलेका राजनीतिक घटनाक्रम हेर्दा नेपालका राजनीतिज्ञले त आउने चुनावकै बारेमा पनि सोचेर जिम्मेवार बनेको आभास हुँदैन । निर्वाचनमा जनताबाट परास्त भइन्छ कि भनेर सतर्क हुने राजनीतिज्ञले व्यक्तिगत स्वार्थ त्यागेर काम गर्न सक्नुपर्ने हो, तर त्यस्तो देखिँदैन । राजनीति सपना र योजनै नभएका मानिसको मात्र सरोकारको विषय बन्दैछ । हिजोका राजनीतिज्ञसँग राजनीतिक परिवर्तनको सपना र योजना थिए, जसले उनीहरू राजनीतिक परिवर्तनका लागि सफल भए । परिवर्तनपछि उनीहरूले पनि आफ्नो सपना बदल्न सकेका छैनन् । सपनै नबदलेपछि नयाँ योजना बन्ने त कुरै भएन । नागरिकको दबाबका कारण अहिले सबै दल आर्थिक विकासको कुरा गर्न थालेका छन् । तर त्यसको बलियो आधार उनीहरूसँग छैन, किनकि दलगत संरचना नै त्यस्ता खालका बनेका छैनन् । आज देशका सहरहरूको मोडेल कस्तो बन्ने, बस्तीहरूको संरचना कस्तो बनाउने, विपत्का बेलामा बस्तीहरूमा राज्यका जिम्मेवार निकाय कसरी पुग्ने, विश्वव्यापी देखिएको पर्यावरणीय समस्यामा नेपालले के गर्ने, निर्माण र वातावरणीय सन्तुलनलाई कसरी सँगसँगै अघि बढाउने भन्ने जस्ता विषयमा सामान्य बहससमेत भएका छैनन् । लामो कसरतपछि स्वास्थ्यका सेवामा केही सुधारका संकेत देखिए पनि जनताले न्यूनतम सुविधा अझै पाउन सकेका छैनन् । यसतर्फ हाम्रो राजनीतिमा व्यवस्थित बहससम्म सुरु हुन सकेको छैन । साझा नीति बन्न नसक्नु देशका लागि दीर्घकालीन योजना नै नभएपछि विकासका नीतिहरू पनि स्वाभाविक रूपमा फितला हुन्छन् । लोकतन्त्रको एक दसकसम्म पनि हामीले विकासका लागि अत्यावश्यक नीतिमा साझा अवधारणा सार्वजनिक गर्न नसकेको मात्र होइन, त्यसतर्फ ध्यानसमेत केन्द्रित गर्न सकेनौं । देशको आर्थिक विकास, परराष्ट्र सम्बन्ध र समाजकल्याण जस्ता विषयमा कम्तीमा मूलधारका दलका बीचमा न्यूनतम साझा नीतिहरू बन्न आवश्यक छ । यसो गर्न सकिए मात्र यो अस्थिरताका बीचबाटै विकासका लागि स्थिर कार्यक्रम बनाएर अगाडि बढ्न सकिन्छ । दृष्टिकोणविहीन राज्य हाम्रा राजनीतिका संयन्त्रहरू विस्तारै दृष्टिकोणविहीन बन्दैछन् । दृष्टिकोण र सिद्धान्त होइन, मानिसको व्यवहार राजनीतिमा हावी बन्ने अवस्था देखिँदैछ । यसले अन्ततः दलभन्दा व्यक्तिलाई केन्द्रमा राखेर राजनीति अगाडि बढ्ने सम्भावना बढाउँछ । यो प्रवृत्तिले लोकतन्त्रका लागि एउटा डरलाग्दो अवस्था सिर्जना गर्ने सम्भावना छ । हामीले हामीसँग भएका पुराना सबै संरचना ध्वस्त पारेका छौं तर नयाँ बनाउन सकेका छैनौं, जबकि भारतले स्वतन्त्रताका एक दसकमै धेरै फड्को मारिसकेको थियो । राजनीतिज्ञले आउने चुनावकै बारेमा पनि सोचेर जिम्मेवार बनेको आभास हुँदैन । निर्वाचनमा जनताबाट परास्त भइन्छ कि भनेर सतर्क हुने राजनीतिज्ञले व्यक्तिगत स्वार्थ त्यागेर काम गर्न सक्नुपर्ने हो, तर त्यस्तो देखिँदैन । आज विश्वव्यापीकरणका कारण हरेक देश सानो गाउँमा रुपान्तरित हुँदैछन् । यस्तो अवस्थामा जोसँग अरूलाई बेच्ने तुलनात्मक लाभका वस्तु वा सेवा छन् र उनीहरूसँग त्यो प्रतिस्पर्धात्मक क्षमता छ, त्यसले नै विश्वबजारमा स्थान बनाउँछ । हामीसँग सबै संरचना छ, तर व्यवस्थापनको पूर्णत अभाव । अरूसँग नभएका प्राकृतिक साधन, सगरमाथालगायतका हिमालहरू, हिन्दु धर्म र बौद्ध धर्मका केन्द्रहरू, शान्तिका अग्रदूत गौतम बुद्धलाई पनि विशिष्ट बनाएर प्रस्तुत गर्न सकेनौं वा चुक्यौं । यसर्थ हामी हाम्रा विशिष्टीकरणका सवालमा चुक्दै गइरहेका छौं । हामीले हाम्रो राजनीतिलाई लोकतन्त्रमय बनाउने सवालमै पनि एकखालको उदाहरणीय बन्न सक्थ्यौं, त्यो पनि नेपालको कावुभन्दा बाहिर गइसकेको अवस्था छ । आयातित एजेन्डामा अलमल आज नेपालको संक्रमणकालका नाममा विदेशका स्वार्थलाई जसरी हुन्छ भित्र्याउने दाउमा अधिकांश बाहिरी जगत् लागेका छन् । हाम्रो नेतृत्वले पार्टी र व्यक्तिगत स्वार्थलाई त्यागेर भए पनि संक्रमणकाललाई जति सक्यो छिटो अन्त्य गर्ने प्रयत्न गर्नु पर्दथ्यो, तर अहिले झन् लम्ब्याउने कसरत भइरहेको छ । जसको उक्साहटमा जसले जे माग्यो त्यसैमा राज्यले सम्झौता गर्ने प्रवृत्तिको विकास भयो । आज नेपाल व्यापारका सन्दर्भमा धेरै हदसम्म अनुदार होला। तर राज्यलाई धेरै उदार बनाइँदैछ । यस्ता एजेन्डाहरू नेपाली समाजमा प्रवेश गराइए कि समलिंगी विवाह, देशको आकारभन्दा ठूलो संघीयता, संसारमै नभएको अल्पमतले बहुमतलाई शासन गर्ने पद्धति, विशिष्ट क्षमता चाहिने क्षेत्रमा आरक्षण आदि जस्ता धेरै विषय युरोपेली युनियनका देश र अन्य धेरै विकसित देशहरूमा समेत कार्यान्वयन हुन सकेका छैनन् । यी एजेन्डाले देशको आर्थिक विकास, समृद्धि जस्ता विषय दसकौं पछि पार्ने निश्चित छ । देश धेरै लामो समयसम्म यस्तै एजेन्डामा अल्मलिनुपर्ने अवस्था देखिनु दुर्भाग्य हो । भागबन्डाको राजनीति आज देशमा हरेक विषय राजनीतिक भागबन्डाका आधारमा घोषित रूपमा गर्न थालियो । सबै विषय सम्झौताअनुसार हुने हो भने अबको एक वर्षभित्रमा यो देशले तीनवटा सरकार देख्नेछ । विश्वविद्यालयको प्रमुख र पदाधिकारीहरू, राजदूत, न्यायाधीश, प्राध्यापक, संस्थानका प्रमुखहरूदेखि माध्यमिक विद्यालयका प्रधानाध्यापकहरूसमेत राजनीतिक भागवन्डाका आधारमा नियुक्त गर्न थालियो । यी सबै नियुक्तिलाई चाहिने न्यूनतमा मापदण्ड समेतको ख्याल गरिएन । आज निर्वाचनका मुखमा प्रहरी प्रमुखमा यही किचलोले देशलाई नै अप्ठ््यारो पारिरहेको छ । व्यक्ति जोसुकै होस्, तर योग्य भयो भने उसले नियुक्ति गर्नेप्रति र राज्यप्रति जवाफदेही बनेर सेवा गर्ने अवस्था बन्दथ्यो । तर अयोग्य व्यक्तिले न राज्य न त नियुक्ति गर्ने व्यक्तिलाई नै फाइदा पुर्याएको छ । विगतका धेरै राजदूतहरू र अन्य नियुक्तिको नजिरले पनि प्रष्ट पारिसकेको छ । तर फेरि त्यही दोहोर्याइँदैछ । पटकौंको गल्तीबाट समेत हामीले शिक्षा लिइरहेका छैनौं । शिक्षा र उत्पादन प्रणाली आज देश पूर्णतः विप्रेषणमा आधारित आयातका भरमा आधारित छ । दैनिक सरदर दुई हजार युवा विदेशिएको अवस्था छ । हामीले कहिलेसम्म यो अवस्थाबाट गुज्रिनुपर्ने हो, यकिन छैन । शिक्षा प्रणालीले हाम्रो उत्पादनको श्रम आवश्यकतालाई सघाएको छैन । शैक्षिक बेरोजगार तय गर्ने अभियानजस्तै बन्दोछ हाम्रो शिक्षा प्रणाली । फेरि हामीले जे उपभोग गरिरहेका छौं, त्यो उत्पादन गर्दैनौं । त्यसैको परिणाम हो आयातमा आधारित अर्थतन्त्र। कुशासनले अक्रान्त देश वास्तवमा दिन प्रतिदिन कुशासनको सिकार बन्दैछ । आज शक्तिमा भएका व्यक्तिका सानातिना स्वार्थ पनि राज्यका स्वार्थभन्दा ठूला बन्दैछन् । मन्त्रिपरिषद्का बैठकसमेत यसैबाट प्रभावित बन्दैछन् । जनताले सामान्य विषय जुन राज्यले स्वतः दिनुपर्छ, त्यसका लागि समेत विद्रोह नै गर्नुपर्ने अवस्था छ । विद्रोह नगर्नेले केही पाउने अवस्था छैन । व्यवस्थापनका शैली जुन स्तरमा सुधारिनुपर्ने थियो, निजी क्षेत्रमा समेत त्यसको छनक देखिँदैछ । यी सबै कारणले राज्यको अस्तित्व नै संकटमा परेको देखाउँछ । राज्यलाई त्यसका सञ्चालकले निरीह रूपमा प्रस्तुत गर्दैछन् । निर्वाचन प्रणाली अस्थिरता ल्याउने खालको बन्दैछ भने अर्कोतर्फ निर्वाचनमा हामीले गर्ने अभ्यासले नेतृत्वलाई भ्रष्ट बनाउने काम भइरहेको छ । यसबाट देशमा कुशासन झन् बढ्ने प्रष्ट छ । दलहरू परिस्कृत बन्दै अहिलेको लोकतान्त्रिक व्यवस्थामा हामीले यस्ता समस्याको पनि राष्ट्रिय स्तरमा समाधान गर्ने भनेको दलहरूको गुणस्तर र उनीहरूको सार्थक पहलबाट नै हो । त्यसो गर्नका लागि दलको नेतृत्व छानिने क्रम र राष्ट्रनिर्माणका सन्दर्भमा उनीहरूले देख्ने देखाउने सपना र योजनाबाट नै हो । यसो गर्न उनीहरूसँग देशको आवश्यकता र यथार्थताका सन्दर्भमा व्यवस्थित अनुसन्धान र अध्ययनको लागि उपयुक्त हुने संरचना बन्नु आवश्यक छ । त्यसका लागि आवश्यक पर्ने संरचनाका लागि राष्ट्र स्वयंले समेत ध्यान दिनु आवश्यक छ । दलहरू अहिले सामान्य परिस्कृत बन्ने चरणमा छन् तर धिमा गतिमा । त्यसैले उनीहरूको परिस्कृत र व्यवस्थित बन्ने गति बढाउँदा मात्र हामीले गल्ती गर्ने क्रम रोकिनेछ ।"
कुशल प्रतिनिधि छानौं,"राजनीति भनेको खराब र खतरनाकका बीचबाट राम्रो छुट्याउने कला हो । यो सर्वसाधारण जनतालाई प्रभाव पार्ने एउटा अभ्यास हो । राजनीतिका बारेमा ज्ञान हुनुपर्छ, तर हरेक क्षेत्रमा राजनीति हाबी भयो भने यसले विकराल समस्या निम्त्याउन सक्छ । नेपालको प्रत्येक क्षेत्रमा राजनीतिले यसरी जडा गाडेको छ कि यहाँ राम्रा मान्छेले भन्दा पनि हाम्रा मान्छेले प्राथमिकता पाउँछन् । जसका कारण देशका समस्या समाधान हुनुको साटो झन् बल्झँदै गएका छन् । स्थानीय तहको चुनाव हुने दिन नजिकिँदै छ । बीस वर्षपछि हुन लागेको यो चुनावको रौनक देशभर छाएको छ । दलका नेता तथा कार्यकर्ता चुनावी प्रतिष्पर्धाका लागि दौडधूप गरिरहेका छन् । यो चुनावको महत्वव आफ्नै किसिमको छ । संघीय संविधानले स्थानीय तहलाई शक्तिशाली बनाएकाले यसै पनि यो निर्वाचनको महत्वव बढी छ । जनताले स्वामित्व ग्रहण गर्न सक्ने निकाय भनेकै स्थानीय निकाय हो । स्थानीय स्तरका सबै काम स्थानीय निकायबाटै सम्पन्न हुनु आफैंमा एउटा सुन्दर व्यवस्था हो । एउटा सानो पुल निर्माण गर्न पनि मन्त्रालय धाउनुपर्ने अहिलेको बाध्यतामा स्थानीय तहको चुनावपछि त्यो काम अब स्थानीय स्तरबाटै सम्पन्न हुनु सुखद् हो । यसले गर्दा कृषि, स्वास्थ्य, शिक्षालगायत आधारभूत आवश्यकतालाई स्थानीय स्तरमै पूरा गर्न मद्दत पुर्याउँछ । प्रहरी गठन गर्नेसम्मको अधिकारसमेत स्थानीय तहलाई छ । त्यसैले पनि चुनावको सरगर्मी बढेको हो । वर्षांैदेखि स्थानीय निकाय नहुँदा विकासलगायतका काम ठप्प थिए । केन्द्रबाट रकम विनियोजन भए पनि दलीय भागबन्डामा खर्च गर्ने परम्पराका कारण त्यो रकम दुरुपयोग हुँदै आएको थियो । यो निर्वाचनमा नागरिकले दलविशेषबाट माथि उठेर कुशल प्रतिनिधि छनौट गर्न सक्नुपर्छ । परम्परागत ढर्रामा मतदान गर्ने हो भने त्यसको अपजस आफैंले बेहोर्नुपर्छ । कांग्रेस, एमाले, माओवादीलगायत दलका कार्यकर्ताभन्दा पनि एक निष्पक्ष नागरिकको रूपमा असल नेतृत्व छान्न सकियो भने त्यसले सकारात्मक प्रभाव पार्ने छ । भोलि हुने प्रान्तीय र केन्द्रीय संसद्को निर्वाचनमा पनि त्यसको प्रभाव पर्ने छ । त्यसो भनेर दलीय व्यवस्थाविरुद्धमा होइन, राम्रो व्यक्ति छ भने दलीय उम्मेदवार पनि छान्न सकिन्छ । स्थानीय निकाय शक्तिशाली भएकाले विकास र सुशासनका लागि पनि योग्य व्यक्तिको छनोट आवश्यक भएको हो । माथि नै भनिसकियो, यहाँ हरेक क्षेत्रमा राजनीति हाबी छ । यहाँ एक स्वतन्त्र नागरिकभन्दा पनि बढी कांग्रेस, एमाले, माओवादीलगायतका कार्यकर्ता बढी छन् । दुःखका कुरा चुनावमा कुशल र जनताप्रति उत्तरदायी हुन सक्ने उम्मेदवार भन्दा भ्रष्ट र अनुत्तरदायी चुन्ने परम्परा छ । एउटा विद्यार्थी कलेज पढ्न जान्छ, तर फर्किंदा कुनै पार्टीसँग आबद्ध भएर आएको हुन्छ । पार्टीको झन्डा बोकेर आउँछ । एउटा व्यापारी व्यापार भन्दा बढी राजनीति गर्छ, एउटा डाक्टर, इन्जिनियर राजनीतिप्रति बढी रूची राख्छ । हरेक संघसंस्थामा कार्यरत व्यक्ति असल पेसाकर्मी भन्दा राजनीति गर्नै रुचाउँछ । ऊ कामभन्दा बढी ध्यान राजनीतिमा लगाउँछ । ऊ आफ्नै गुट, उपगुट बनाउँछ र राजनीति गर्छ । सबैको आआफ्नो स्वार्थ र एजेन्डा लाद्न राजनीतिलाई अस्त्रको रूपमा प्रयोग गर्छन् । यदि हरेक व्यक्ति र संघसंस्थाले बिनाराजनीति इमान्दारीका साथ पेसाको मर्यादा राखेर काम गर्ने हो भने हरेक समस्याको समाधान हुने थियो, विडम्बना त्यस्तो व्यक्तिको सर्वथा अभाव रह्यो । एउटा कर्मचारी कामभन्दा बढी राजनीतिक आड लिन खोज्छ । यसले गर्दा अनेक किसिमका समस्या निम्त्याउँछ । सबैतिर राजनीतिक प्रभावबाट फाइदा लिने धेरै छन् । अपसोच, कुनै दलको कार्यकर्ता नबनी एउटा सानो काम गर्न गराउन पनि निकै मुश्किल पर्छ । त्यसैले हरेक व्यक्ति कुनै न कुनै दलविषेशको झान्डा बोकेर पार्टीबाट संरक्षण र फाइदा लिन उद्दत हुन्छन् । आजकल सार्वजनिक यातायातमा कन्डक्टरले बढी भाडा लियो भने त्यसको प्रतिवाद गर्न पनि सोच्नैपर्छ । हरेक यातायत मजदुर राजनीतिक रूपमा कुनै न कुनै पार्टीसँग आबद्ध छन् । यसले गर्दा उनीहरूको मनोमानी चलेको छ । त्यसको प्रतिवाद गर्ने कसले ? सार्वजनिक यातायातमा मनपरी भाडा हुन्छ, त्यसको प्रतिवाद गर्न खोज्यो भने उल्टै खप्की खानुपर्छ । त्यो सबै दलीय आडमा भएको हो । बहुदलीय व्यवस्था आफैंमा नराम्रो होइन, तर यसलाई प्रयोग गर्ने संयन्त्रले गर्दा व्यवस्थाको बदनाम गराइयो । पसलहरूमा एउटै सामानको मूल्य फरकफरक हुन्छ । यसको अनुगमन गर्ने र रोक्ने कसले ? एउटा शिक्षक विद्यार्थीलाई गाली गर्न डराउनुपर्ने अवस्था छ । किनकि ऊ कुनै न कुनै पार्टीसँग आबद्ध छ । हरेक क्षेत्रमा हरेक पार्टीको संगठन छ र उनीहरू आफूसम्बद्ध पार्टीको वकालत गर्छन् । राजनीतिले गर्दा हरेक मानिसमा दम्भ बढेको छ । यहाँ सबै नेता बन्न खोज्छन् । नियमकानुनले काम गर्दैन । विधिले चलेको मुलुक न उन्नतिको शिखरमा चढ्ने हो, यहाँ त जता हेर्यो अवन्नति मात्र छ । हरेक सरकारी संस्थानमा राजनीतिक नियुक्ति गरिन्छ । यसले गर्दा राम्रा मान्छेभन्दा पनि हाम्रा मान्छेले प्राथमिकता पाउँछन् । अनि कसरी अघि बढ्ने छन् त्यस्ता संस्थान ? आफू नियुक्त भएको क्षेत्रबारे कुनै जानकारी नै नभएको व्यक्ति संस्थानको जिम्मेवार तहमा नियुक्त भएपछि कसरी उन्नति हुन्छ त्यो संस्थानको ? कल्पना गर्नुस्, एउटा डाक्टरलाई इन्जिनियरिङ संस्थानको अध्यक्ष बनाइदियो भने त्यो संस्थानको हबिगत के होला ? क्रिकेट र फुटबलको बारेमा केही ज्ञान नभएका मानिसलाई त्यसको अध्यक्ष बनाइयो भने खेलजगत्को अवस्था कस्तो होला । यहाँ त सरकारी निकाय पनि दलीय कार्यकर्ताको खाने थलो बनेको छ । यहाँ जसले जे गरे पनि छुट छ । सरकारी कर्मचारीमा पनि जिम्मेवारीबोध छैन । सरकारी काम कहिले जाला घाम भनेजस्तै छ । भ्रष्टाचार मौलाउनुको मुख्य कारण पनि राजनीति नै हो । यो सबै पार्टी राजनीतिकै उपहार हो । बहुदलीय व्यवस्था आफैंमा नराम्रो होइन, तर यसलाई प्रयोग गर्ने संयन्त्रले गर्दा व्यवस्थाको बदनाम गराइयो । यहाँ नागरिक नेपालीभन्दा पनि एमाले, कांग्रेस, माओवादी र अन्य दलसँग आवद्धताको चिनारीबाट परिचित हुन चाहन्छ । निर्वाचनमा त्यसको प्रभाव पर्नु अस्वाभाविक भएन । हो, नागरिकले नेपालीको परिचय दिने बेला आएको छ स्थानीय तहको निर्वाचनबाट । २० वर्षपछि हुन लागेकाले पनि यो निर्वाचनको महत्वव ठूलो भएको हो । त्यसैले यसको सदुपयोग गर्न सक्नुपर्छ । राजनीति जानौं, बुझौं र गरौं, तर ठीक बेठीक पहिचान पनि सँगसँगै गरौं । आफैं राजनीतिमा लिप्त भएर गलत निर्णय नगरौं । स्थानीय तहमा हाम्रोभन्दा पनि राम्रो मान्छे छानौं । पार्टीभन्दा माथि देश छ भन्ने भावनाको सम्मान गरौं । यही बेला हो सही र गलत छुट्याउने र समृद्ध नेपालको जग हाल्ने ।"
जनताको जित हुनैपर्छ,"आईजीपी नियुक्ति प्रकरणमा सर्वोच्चले हस्तक्षेप गर्यो भनी कांग्रेसको केन्द्रीय समितिले सभापति शेरबहादुर देउवाको समर्थन गरेको समाचार अखबारमा पढ्न पाइयो । यसै प्रकरणमा प्रकाशमान सिंह, डा शेखर कोइरालाजस्ता कांग्रेसका नेताहरूको अर्कै भनाइ पनि सार्वजनिक भयो । पूर्व प्रशासक रामकृष्ण तिवारी लेख्नुहुन्छ राजनीति जनताको सेवा नभई पार्टी, गुट र व्यक्तिको लागि अकूत सम्पत्ति कमाउने माध्यम मात्र भएको छ ।' सफल भ्रष्टाचार र विफल भ्रष्टाचारका प्रयासको कयौं उदाहरण पनि उहाँले दिनुभएको छ । ती सबै वाक्य यहाँ दोहोर्याउनु भन्दा एउटा मात्र नमुना उदाहरण मात्र पेस गर्दछु । सत्ता साझेदार दलका नेता निर्लज्ज र भ्रष्टाचारका अगस्ति नै भइसके । जति भ्रष्टाचार गरे पनि भ्रष्टाचारको भोक र प्यास झनझन् बढेको देखिन्छ, अगस्ति नेताहरूको । भर्खरै एनसेल प्रकरणमा प्रधानमन्त्रीले मन्त्रिपरिषद्मा ठाडो प्रस्ताव गराउन लागेको बिक्रेता, जो नेपालमा सबै सम्पत्ति बेचेर गइसकेको छ, त्यसबाट कर असुली गर्ने निर्णय गरे । मुख्यसचिवको अनुपस्थितिमा निमित्त मुख्यसचिवको जिम्मेवारी पाएका सचिव रामकुमार आचार्यले सो निर्णयको माइनुटिङ नगरेर अर्थ मन्त्रालयमा पठाउन लगाएका र अर्थका सचिवहरूले प्रस्ताव नपठाउने अडान लिएपछि प्रधानमन्त्री र अर्थमन्त्री निर्णय फिर्ता लिन बाध्य भए । ३३ अर्ब रुपैयाँ भन्दा बढी राजस्व हिनामिना' हुने उक्त प्रकरणमा तीनदलीय प्रमुख नेताको षड्यन्त्र सफल हुन सकेन । हामीहरू पनि हेर्दै छौं, देख्दैछौं । वरिष्ठता, योग्यता र नियमकानुनलाई पैतालाले कुल्चँदै प्रहरी महानिरीक्षक पदको गुप्त डाक बढाबढ लिलाम गर्ने यिनीहरू नै, राजदूतजस्तो विदेशमा राष्ट्रकै प्रतिनिधित्व गर्ने मर्यादापूर्ण पद म्यानपावर कम्पनीका सञ्चालकलाई बेचेर सम्पत्ति सोहोर्ने पनि यिनीहरू, आफ्नै पार्टीका कार्यकर्ता र जनतासँग अलिकति पनि सरम नमानी सेठ साहुहरूलाई सांसद पद बिक्री गर्ने पनि यिनीहरू नै, अनि सर्वोच्च अदालतको फुल बेन्चले यिनीहरूको स्वेच्छाचारी एउटा निर्णयलाई बदर गर्दा सर्वोच्चले हस्तक्षेप गर्यो भन्दै कराउने पनि यिनीहरू नै । समाज सेवाको नाममा यस्तै कुकर्म गर्न राजनीति गरिएको हो ? सर्वोच्च अदालतलाई एउटा राजनीतिक दलका नेता र केन्द्रीय समितिको बैठकले प्रस्ताव नै पास गरी गाली गर्नुलाई केही नभएजस्तो मानिँदैछ । हुन त यो पनि सत्य तथ्य हो कि, हाम्रो देशको सर्वोच्च अदालतले छिमेकी भारत वा पाकिस्तानका सर्वोच्च अदालतहरूले जति सम्मान र आदर प्राप्त गर्न सकेको छैन । भारतको कलेजियम हाम्रो माटो जोडिएको दुईमध्येको एक छिमेकी भारतमा त्रुटिपूर्ण र खोटयुक्त भए पनि प्रजातन्त्र छ । भारतको सर्वोच्च शक्तिमान लोकसभा जनताद्वारा प्रत्यक्ष निर्वाचित छ । अर्को सदन राज्यसभा समानुपातिक र अप्रत्यक्ष रूपले तर जनताद्वारा प्रत्यक्ष निर्वाचित प्रान्तीय विधानसभा र त्यस प्रान्तका प्रत्यक्ष निर्वाचित लोकसभा सदस्यहरूद्वारा निर्वाचित हुन्छ । आज भारतमा जति स्वतन्त्र न्यायपालिका संसारको कुनै देशमा छैन भन्दा एकरत्ति पनि गल्ती हुने छैन । कुनै समय एक युग लामो अवधि कानुन व्यवसाय गरेको, कानुन र संविधानहरू पनि केही पढेको र आज पनि साधारण ज्ञान र सूचना सकेसम्म प्राप्त गर्ने प्रयास गर्ने हामी यति निश्चित रूपले भन्न सक्छौं कि भारतमा जति न्यायाधीशहरूले मात्र न्यायाधीश नियुक्ति गर्ने निर्विध्न र स्वतन्त्रता अरू कुनै देशमा देखिँदैन । यो अधिकार न संविधान निर्माताहरू न त सांसदहरू र राजनीतिक दलहरूद्वारा नै दिइएको हो । स्वयं न्यायाधीशहरू र अदालतहरूले आफ्नो अधिकार र स्वतन्त्रता बढाउँदै आजको ठाउँमा पुर्याइएको हो । यसलाई भारत र अन्तर्राष्ट्रिय कानुनी र सबै धार्मिक जगत्मा भारतको न्यायाधीश नियुक्तिको कलेजियम सिस्टम भनिन्छ । नयाँ न्यायाधीशको नियुक्ति होस्, न्यायाधीशको पदोन्नति होस्, न्यायाधीश एउटा हाइकोर्टबाट अर्को हाइटकोर्टमा सरुवा होस् वा कुनै न्यायाधीशलाई बर्खास्त नै गर्नुपर्ने बाध्यता होस्, यस्ता निर्णयको प्रस्ताव र अन्तिम निर्णय केवल न्यायाधीशहरू र न्यायाधीशहरू छाडी अन्य कुनै एकै व्यक्तिको पनि भनाइ, सल्लाह, सुझाव र परामर्श एकरत्ति आज भारतमा चल्न पाउँदैैन । नयाँ न्यायाधीश नियुक्तिको प्रस्ताव पनि न्यायाधीशहरूबाटै अनुमोदन र नियुक्तिको अधिकार पनि न्यायाधीशहरूसँग मात्रै छ । अमेरिकामा सर्वोच्च अदालतको न्यायाधीशले नमरुन्जेल पदमा बस्न पाउँछन् । तर कसैले स्वेच्छाले राजीनामा दिए वा न्यायाधीश रहँदारहँदै मृत्यु भए अमेरिकाको राष्ट्रपतिले नयाँ न्यायाधीशको नाम प्रस्तावित गर्दछन् । अमेरिकाको सिनेटले राष्ट्रपतिद्वारा प्रस्ताव गरिएका व्यक्तिको नियुक्ति उचित छ वा उचित छैन भनी सुनुवाइ र बहुमतले निर्णय गर्दछ । तर भारतमा आज न राष्ट्रपति, न संसद्, न सरकार, न त कानुन र न्यायमन्त्री वा अरू कसैको कलेजियम पद्धतिअन्तर्गत न्यायाधीश नियुक्तिमा एउटा त्यान्द्रो वा सिन्कोबराबर पनि भूमिका छैन । केवल न्यायाधीशहरूको मात्र भूमिका छ । भारतसँग तुलना गर्दा नेपालको सर्वोच्च अदालतका न्यायाधीशहरू र सर्वोच्च अदालत कति दयनीय र निरीह छ भने न्यायाधीशहरू संवैधानिक परिषद् र न्यायिक परिषद् नामक परजीवी निकायमा दलका नेता र नेताद्वारा मनोनीत कार्यकर्ताले पेस गरेको प्यानेलबाट नाम छाँटकाँट र थपथापसम्म प्रस्तावित गर्न सक्छन् । अमेरिकाको सिनेटको सुनुवाइ शक्तिशाली वा वास्तविक छ भने नेपालका संसदीय सुनुवाइ शक्तिहीन नपुंसक भन्दा पनि चुत्थो सुनुवाइको बुख्याचा समिति भन्न लायक छ । सब राजनीतिक हचुवा र बेथितिले चलिरहेको छ । स्थानीय निर्वाचन अन्नपूर्ण पोस्ट् दैनिक (२३ चैत २०७३) मा पढेंबास बसेर कहिलेसम्म भोट' धादिङको रुबि भ्याली गाउँपालिकाको चुनावमा भोट हाल्न लापरको नेवेरबासीले ७ घन्टा हिँडेर मतदान गर्नुपर्छ ।त्यस्तै समाचार चैत १७ गतेको अर्को दैनिकमा बझाङको बारे थियो । न्युना गाउँको मतदान केन्द्र धुली हो । जहाँ पुग्न मात्र ५ घन्टा हिँड्नुपर्छ । कि त मतदान गर्न एक दिनअघि पुग्नुपर्छ कि त मतदान गरेको रात त्यही बसेर भोलिपल्ट फर्कनुपर्छ । महिला मतदाताहरूको झन् बेहाल छ । भोट हाल्नैका लागि दुई दिन छुट्याउनुपर्छ । चुलाचौका, केटाकेटी, गाईबस्तु कसलाई छाडेर जाने ? उनीहरू त्यति टाढा जानै सक्दैनन् । त्यस्ता महिला मतदानबाट वञ्चित रहन्छन्। सर्वोच्च अदालतलाई एउटा राजनीतिक दलका नेता र केन्द्रीय समितिको बैठकले प्रस्ताव नै पास गरी गाली गर्नुलाई केही नभएजस्तो मानिँदैछ । हुन त यो पनि सत्य तथ्य हो कि, हाम्रो देशको सर्वोच्च अदालतले छिमेकी भारत वा पाकिस्तानका सर्वोच्च अदालतले जति सम्मान र आदर प्राप्त गर्न सकेको छैन । स्थानीय गाउँघरका सर्वसाधारण जनताको सुविधा, सहज पहुँचलाई सीमित, संकुचित र असहज बनाइएको हामीहरूलाई पटक्कै राम्रो लागिरहेको छैन भनी मौकामा हामीले भन्नैपर्छ, भन्न सक्नुपर्छ । साधारण जनताको घरदैलोमा पुगिसकेका उनीहरूका प्रतिनिधिले जनतालाई दुःख हुने गरी भएका निर्णय सच्याउनुपर्नेमा झन् असुविधा थप्ने कामलाई सघाउनु उचित होइन । सोझा सर्वसाधारण गरिब गाउँलेलाई असुविधा र असजिलो अवस्थामा पुर्याउनेले उनीहरूबाट आफूहरूका पक्षमा मतदान हुने अपेक्षा गर्नु गलत हुनेछ । विश्व बैंकको सन् २०१५ को प्रतिवेदनअनुसार नेपालमा ८१ प्रतिशत भन्दा बढी (८१३८ प्रतिशत) जनता गाउँमा बस्छन् । २० प्रतिशतभन्दा कम (१८७२ प्रतिशत) मात्र सहरमा बस्दछन् । यस हिसाबले २ करोड ३६ लाख जनता गाउँमा र ५४ लाखजति सहरमा बस्दछन् । तर हामी के देख्दैछौं भने जो सोझो उसको मुखमा घोचो' । २ करोड ३६ लाख जनताका लागि ४ सय ८१ स्थानीय निकाय अनि सहरिया ५४५५ लाखमा लागि २ सय ४६ स्थानीय निकाय । के यो शक्तिको विकेन्द्रीकरण हो ? के यो शक्तिको विन्यास हो ? पहाड र तराईका गाउँलेभन्दा सहरियाहरूको अवस्था तुलात्मक रूपले राम्रै हुन्छ । सहरियाहरूलाई बढी सुविधा, सहजता, सुगमता अनि गाउँमा बस्ने निमुखा, निर्धनले पाइसकेको सहजता, सरलता र सुविधा खोस्ने काम कति न्यायोचित छ ? विसं २०४९ र २०५४ मा दुईदुई पटक ३ हजार ९ सय ७० (३ हजार ९ सय १२ गाउँ विकास समिति र ५८ नगरपालिका) स्थानीय निर्वाचन गरी जनताको गाउँगाउँ, घरदैलोसम्म पुगिसकेको शक्तिको व्यापक विकेन्द्रीकरण र शक्ति विन्यासलाई के कारणले सारै सीमित र केन्द्रिकृत गर्दै ७ सय ४४ मा झारियो ? २०४९ र २०५४ को १ लाख ८८ हजार र १० स्थानीय जनताको प्रतिनिधिहरूको संख्या १ लाख ५१ हजार ४ सय ७९ कटौती गरी समाप्त पारी ३६ हजार ६ सय ३१ मा खसाली दिए । तैपनि २० वर्षको अन्तरालपछि स्थानीय निकायको निर्वाचनमा भोट हाल्न पाउने, आफ्ना प्रतिनिधि आफैंले छान्न पाइने भएकाले जनतामा उत्साह छाएको छ । २० वर्षअघिको एक वर्षको बच्चो आज २१ वर्षको युवा भइसकेको छ । पाँच वर्षको फुच्चे आज २५ वर्षको उम्मेदवार हुने भइसकेको छ । अनेकौं आलोचना, असन्तुष्टि, आपत्ति र गुनासा रहे पनि २० वर्षपछि स्थानीय निर्वाचन जनताको प्रत्यक्ष मतले हुन लागेकोमा निर्वाचन आयोग निर्वाचन गराउन सफल होस् भन्ने शुभकामना छ । भन्छन्, नदीको माझमा घोडा फेर्नु खतरनाक हुन सक्छ । त्यसरी निर्धारित भइसकेको मितिमा चुनाव सम्पन्न भए चित्त बुझाउनुको विकल्प देखिँदैन ।' तर आफूलाई मधेसकेन्द्रित दलका नेता हौं भन्ने मुठिभर व्यक्तिहरू चुनाव हुन दिनौं भनेर कुर्लंदैछन् । निर्वाचनको परिणाम घोषित भएपछि हरेक विजयी उम्मेदवारको एउटा नारा साझा हुन्छ, यो जित कसको जनताको । चाहे त्यो एमालेको उम्मेदवार होस्, कांग्रेसको, चाहे माओवादी, राप्रपा वा अन्य कुनैपनि दलको वा स्वतन्त्र उम्मेदवारको होस्, विजय जुलुसमा त्यो नारा पञ्चायतकालदेखि प्रजातन्त्र आएपछि पनि लाग्दै आएको थियो । यसपालि पनि त्यस्तो जुलुस देख्न र त्यस्तो नारा सुन्न पाइयोस् ।"
पाँच नेपाली खेलाडीलाई अवसर,"काठमाडौं : सातदोबाटोस्थित अखिल नेपाल फुटबल संघ (एन्फा) कम्प्लेक्सको मैदानमा आइतबारबाट सुरु हुने इटालियन क्लब एसी मिलानको जुनियर फुटबल क्याम्पबाट पाँच खेलाडीले इटालीमा अर्को वर्ष आयोजना हुने फुटबल फेस्टिभलमा सहभागिताको अवसर पाउने भएका छन् । शनिबार आयोजित पत्रकार सम्मेलनमा इटालीबाट आएका प्रशिक्षक डेभिड कोर्टीले एक साताको प्रशिक्षणमा उत्कृष्ट देखिएका पाँच खेलाडीले इटालीको मिलानमा हुने फुटबल फेस्टिभलमा आफ्नो क्षमता देखाउने अवसर पाउने बताए । उनका अनुसार एसी मिलान आफैंले आयोजना गर्ने फेस्टिभल अर्काे वर्षको मार्च अप्रिलमा हुनेछ । नेपालअघि २२ राष्ट्रमा क्याम्प सञ्चालन गरिसकेको एसी मिलानले नेपालसहित ती सबै देशका उत्कृष्ट केही खेलाडीलाई सो फुटबल फेस्टिभलमा सहभागी गराउने योजना बनाएको छ । 'हामीले एक साताको प्रशिक्षणबाट कम्तीमा चार वा पाँच उत्कृष्ट खेलाडीलाई छान्नेछौं । उनीहरूलाई अर्को वर्षको मार्च वा अप्रिलमा हुने फेस्टिभलका लागि इटालीमा बोलाउनेछौं', पत्रकार सम्मेलनमा कोर्टीले भने, 'नेपाली खेलाडीसहित अन्य देशका खेलाडी पनि त्यहाँ हुनेछन् ।' युरोपेली फुटबल क्लबले पहिलोपटक नेपालमा सञ्चालन गर्न लागेको फुटबल क्याम्प आइतबारबाट सुरु हुँदैछ । एटलान्टिक स्पोर्टस् म्यानेजमेन्टको आयोजनामा हुन लागेको क्याम्पमा एक सय २५ युवा खेलाडी सहभागी हँुदैछन् । आयोजकका अनुसार क्याम्पमा सातदेखि १७ वर्ष सम्मकालाई समावेश गरिएको छ । क्याम्पमा कोर्टीसहित पउलो कार्ली, एन्द्रेया निकोली र निकोलास फासोलीले प्रशिक्षण दिनेछन् । उनीहरूसँग एसी मिलान जुनियर फुटबल क्याम्पका अध्यक्ष तथा प्राविधिक निर्देशक डानिली पाकाग्नान पनि हुनेछन् । कोर्टीले आफूहरूले नेपाली युवा फुटबलरहरूलाई युरोपेली फुटबल संस्कृति र खेल्ने शैली सिकाउने बताए । 'पहिलो कुरो हामी नेपाली खेलाडीसँग रमाइलो गर्नेछौं । साथै हामी उनीहरूलाई युरोपेली फुटबल संस्कृति सिकाउनेछौं', कोर्टीले भने, 'एक साताको अवधिमा हामी उनीहरूलाई हामीले खेल्ने शैली सिकाउनेछौं । उनीहरूले केही नयाँ सिक्ने अवसर पाउनेछन् ।' आयोजक एटलान्टिक स्पोर्टस् म्यानेजमेन्टका निर्देशक तथा नेपाली राष्ट्रिय फुटबल टोलीका पूर्वकप्तान हरि खड्काका अनुसार इटालियन प्रशिक्षकहरूलाई नेपाली प्रशिक्षकले समेत सहयोग गर्नेछन् । 'हामीले फुटबल खेल्ने इच्छा भएका युवालाई युरोपेली फुटबल संस्कृति र खेल्ने शैली सिकाउने उद्देश्यले जुनियर क्याम्प सञ्चालन गरिरहेका छौं', निर्देशक खड्काले भने, 'यसबीचमा हामी इटालियन प्रशिक्षकहरूको अनुभव सुन्न नेपाली प्रशिक्षकहरूसँग एउटा कार्यक्रमसमेत आयोजना गर्दैछौं ।' खड्काले एसी मिलान जुनियर फुटबल क्याम्प सञ्चालनको सम्पूर्ण तयारी पूरा भएको बताए ।"
बार्सिलोनालाई हराएपछि इस्कोले दिए मालागालाई बधार्इ,"काठमाडौंः ला लिगाको दोस्रो स्थानमा रहेको बार्सिलोना मालागासँग पराजित भएपछि रियल मड्रिडका मिडफिल्डर इस्कोले आफ्नो पूर्व क्लबलाई बधाई दिएका छन्। गएराति भएको खेलमा मालागाले उपाधि होडमा रहेको बार्सिलोनालाई २० गोल अन्तरले पराजित गरेको थियो। मड्रिड डर्बीमा रियल मड्रिड बराबरीमा रोकिएपछिको खेलमा बार्सिलोनालाई मालागाले हराएको हो। मालागाले बार्सिलोनालाई हराएपछि इस्कोले खुशी व्यक्त गर्दै कस्तो राम्रो गोल, बधाई छ, मालागा भन्दै बधार्इ दिएका छन्। एथ्लेटिको मड्रिडसँग बराबरीमा रोकिएको रियल मड्रिड बार्सिलोना पराजित भएसँगै तीन अंकको अग्रता कायम राख्न सफल भएको छ। रियल मड्रिडले बार्सिलोनाभन्दा अझै एक खेल कम खेलेको छ। बार्सिलोना पराजित भएसँगै रियल मड्रिड लिगको शीर्ष स्थानमै रहन सफल भएपछि इस्को खुशी हुँदै मालागालाई बधार्इ दिएको स्पेनिस पत्रिका मार्काले उल्लेख गरेको छ।"
रोनाल्डोले गुमाउन सक्छन् एल क्लासिको भिडन्त,"मालागाविरुद्धको खेलमा रातो कार्ड पाएसँगै बार्सिलोनाका स्टार खेलाडी नेमारमाथि एक खेलको प्रतिबन्ध लागेको छ। तर, त्यो सँगसँगै रातो कार्ड पाएपछि मैदानबाट बाहिरिने क्रममा व्यंग्यात्मकरुपमा ताली बजाएको आरोपमा उनीमाथि थप एक खेलको प्रतिबन्ध लाग्ने सम्भावना पनि बढेको छ। थप एक खेलको प्रतिबन्ध लागेमा नेमारले रियल सोसिडाडसँगको खेलपछि अप्रिल २४ तारिखमा हुने रियल मड्रिडविरुद्धको खेल पनि गुमाउनेछन्। लामो समयदेखि सधैं लिगको उपाधिका लागि प्रतिस्पर्धीका रुपमा रहँदै आएका यी दुई क्लबबीचको एल क्लासिको भिडन्तले यस वर्षको ला लिगाको विजेताको छिनो फानो केही खेल अघि नै लाग्नेछ। ला लिगमा अहिले रियल मड्रिड बार्सिलोनाभन्दा ३ अंकले अगाडि छ र उसले बार्सिलोनाभन्दा एक खेल कम पनि खेलेको छ। एल क्लासिको भिडन्तअघि रियलले स्पोर्टिङ गिजोनसँग र बार्सिलोनाले रियल सोसिडाडसँग खेल्नेछन्। रियल मड्रिडका क्रिष्टियानो रोनाल्डोले पनि एल क्लासिको भिडन्त गुमाउने सम्भावना बढेको छ। चार पहेंलो कार्ड पाएका रोनाल्डोले अब एक पहेंलो कार्ड पाए बार्सिलोनाविरुद्धको खेल गुमाउने छन्। गिजोनविरुद्धको खेलमा रोनाल्डोले पहेंलो कार्ड पाए स्वतः बार्सिलोनाविरुद्धको खेलमा अनुपस्थित हुनेछन्। बार्सिलोनाविरुद्धको खेल गुमाउने सक्ने सम्भावना बढेकाले प्रशिक्षक जिनेदिन जिदानले रोनाल्डोलाई गिजोनविरुद्धको खेलमा टोलीमा नराख्न पनि सक्छन्। डानी कार्भाजल लगातार पाँच पहेंलो कार्ड खाएकाले उनी गिजोनविरुद्धको खेलमा अनुपस्थित हुनेछन्। रियल मड्रिड मड्रिड डर्बीमा एथ्लेटिको मड्रिडसँग ११ गोलको बराबरीमा राृेकिएको छ। बार्सिलोना गएराति भएको खेलमा मालागासँग २० ले पराजित भएपछि रियललाई केही फाइदा पुगेको छ। रियल मड्रिडको ३० खेलबाट ७२ अंक छ भने दोस्रो स्थानमा रहे्को बार्सिलोनाको ३१ खेलबाट ६९ अंक छ।"
म्यानचेस्टर युनाइटेडद्वारा सन्डरल्याण्ड पराजित,काठमाडौंः इंग्लिस प्रिमियर लिग फुटबलमा म्यानचेस्टर युनाइटेडले सन्डरल्याण्डलाई पराजित गरेको छ। आइतबार साँझ भएको खेलमा म्यानचेस्टर युनाइटेडले सन्डरल्याण्डलाई उसकै घरेलु मैदानमा ३० गोल अन्तरले पराजित गरेको हो। खेलको ३० औं मिनेटमा युनाइटेडका लागि जाल्टन इब्राहिमोविचले गोल गर्दै टोलीलाई सुरुवाती अग्रता दिलाए। पहिलो हाफमा १० को अग्रता लिएको युनाइटेडले दोस्रो हाफमा थप दुई गोल गरेको थियो। खेलको ४६ औं मिनेटमा हेनरिकले गोल गर्दै म्यानचेस्टर युनाइटेडको अग्रता दोब्बर पारे। यस्तै खेलको ८९ औं मिनेटमा जाल्टनको सन्दुर पासमा मार्कस रासफोर्डले गोल गरेपछि म्यानचेस्टर युनाइटेड सन्डरल्याण्डमाथि ३० को जित निकाल्न सफल भयो। जितसँगै म्यानचेस्टर युनाइटेड ३० खेलबाट ५७ अंकका साथ लिगको पाँचौ स्थानमा उक्लिएको छ। शीर्ष स्थानमा रहेको चेल्सीको भने ३१ खेलबाट ७५ अंक छ।
मड्रिड डर्बीमा पेपेका दुईवटा करङ भाँचिए,"काठमाडौंः रियल मड्रिडका भेट्रान डिफेन्डर पेपेका दुईवटा करङ भाँचिएका छन्। शनिवार राति भएको एथ्लेटिको मड्रिडबिरुद्धको खेल दौरानमा रियल मड्रिडकै खेलाडी टोनी क्रुससँग ठोक्किएर पेपे घाइते भएका थिए। घाइते भएर मैदान बाहिर निस्किएका उनको स्वास्थ्य परीक्षणपछि दुईवटा करङ भाँचिएको पुष्टि रियल मड्रिडले गरेको छ। एथ्लेटिको मड्रिडविरुद्ध आकर्षक गोल गर्दै पेपेले रियल मड्रिडलाई सुरुवाती अग्रता दिलाएका थिए। तर, एन्टोनी ग्रिजम्यानले खेलको ८५ औं मिनेटमा गोल गरेपछि खेल ११ गोलको बराबरीमा सकिएको थियो। रियल मड्रिडले भनेको छ,स्वास्थ्य जाँचपछि पेपेको दुईवटा करङ भाँचिएको देखिएको छ। घाइते भएपछि पेपेलाई सानिटास ला मोरालेजा युनिभर्सिटी अस्पतालमा भर्ना गरिएको र स्वास्थ्य चेकजाँचका क्रममा उनको बायाँ पट्टीको सातौ र आठौं करङ भाँचिएको पाइएको छ, क्लबले जारी गरेको विज्ञप्तिमा उल्लेख छ। पेपे घाइते भएपछि प्रशिक्षक जिनेदिन जिदानलाई उनको अनुपस्थितिमा डिफेन्स टाउँको दुखाई बन्नेछ। यस्तै अर्का डिफेन्डर राफेल भार्ने हार्मस्ट्रिङ समस्याका कारण एक महिना मैदान बाहिर रहने बताइएको छ। पेपेले यो सिजनका बाँकी खेल गुमाउने सक्ने बताइएको छ। पेपेको रियल मड्रिडसँगको सम्झौता आउँदो जुन २० तारिखमा सकिँदैछ।"
आइपीएलमा पञ्जाब र वैंग्लोर विजयी,काठमाडौं : शनिबार भएको इन्डियन प्रिमियर लिग (आइपिएल) क्रिकेटमा किंग्स ११ पञ्जाब र रोयल च्यालेन्जर्स बैंग्लोर विजयी भएका छन् । पञ्जाबले राइजिङ पुने सुपरजाइन्ट्सलाई ६ विकेटले पराजित गर्यो भने दिल्ली डेरडेभिल्स र वैंग्लोर बीचको खेलमा वैंलोर १५ रनले विजयी भयो । शनिबार साँझ इन्दौरमा भएको पञ्जाब र पुने बीचको खेलमा पञ्जाबले टस जिती बलिङ रोजेको थियो । व्याटिङको निम्ता पाएको पुनेले २० ओभरमा ६ विकेट गुमाएर १६३ रन बनाएको थियो । पुनेका लागि बेन स्टोकले सर्वाधिक ५० रनको गोगदान दिए भने मनोज तिवारीले ४० र कप्तान स्मिथले २६ रन बनाए । १६४ रनको लक्ष पछ्याएको पञ्जाबले एक ओभर बाँकी छंदै ४ विकेटको क्षतिमा लक्ष पार गर्यो । पञ्जाकको जितकालागि कप्तान म्यास्सवेलले विस्फोटक व्याटिङ गर्दै २० बलमा ४४ रन बनाए । डेभिड मिलरले ३० रन बनाएर उनलाई साथ दिए भने ओपनर हसिम अमलाले २८ रनको योगदान गरे। त्यसैगरी आइपीएल अन्तरगत नै शनीबार राती भएको अर्को खेलमा वैंग्लोर १५ रनको जित निकाल्न सफल भएको छ । दिल्ली डेरडेभिल्स र वैंग्लोर बीच वैंग्लोरमा भएको खेलमा वैंग्लोरले टस जितेर व्याटिङ रोजेको थियो । वैंग्लोरले २० ओभरमा ८ विकेट गुमाएर १५७ रन बनायो । वैग्लोरका लागि केदार जादवले सर्वाधिक ६९ रन बनाए । १५८ रनको लक्ष पछ्याएको दिल्लीले २० ओभरमा ढ विकेट गुमाएर १४२ रन मात्रै बनाउँन सक्यो । दिल्लीका लागि रिसव पन्तले सर्वाधिक ५७ रनको योगदान दिए । आइतबारको खेल सनराइज हैजरावादगुजरात लाइन्स र मुम्मई इन्डियन्सकलकत्ता नाइटराइडर बीच हुनेछ ।
