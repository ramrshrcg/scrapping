शीर्षक,विवरण
पतनोन्मुख संसद्,"नेताहरूको अक्षमता र राजनीतिक भागबन्डा नमिल्दा पहिलो संविधानसभा आफ्नो लक्ष्य पूरा नगरी असफल भयो । गैरसंवैधानिक तथा शक्ति पृथकीकरणको सिद्धान्तविपरीत प्रधानन्यायाधीशको अध्यक्षतामा पूर्व प्रशासकसम्मिलित सरकारले गराएको दोस्रो चुनावबाट बनेको संसद्को आयु पनि २०७४ माघ ७ गते समाप्त हुँदैछ । यसले गर्नुपर्ने काम भने थुप्रै छन् । ०७४ माघ ७ गतेभित्र तिनै तहको निर्वाचन सम्पन्न गर्नु, दलहरूभित्रको किचलो हेर्दा ०७४ माघ ७ गतेभित्र तीन तहको निर्वाचन सम्पन्न हुने कुनै लक्षण देखिँदैन । त्यसपछि के गर्ने ? संविधानतः कुनै बाटो देखिँदैन । तीनै तहको चुनाव हुनै नसक्दा संविधान र संवैधानिक निकाय अँध्यारो सुरुङभित्र प्रवेश गर्नेछन् । संवैधानिक बाटो देखिँदैन, भनेर मुलुकलाई बेवारिसे छोड्न सकिन्न । त्यो कालो सुरुङबाट निकाल्न गर्नुपर्ने शल्यक्रिया भने हामीले ०७ सालदेखि अभ्यास गरेको बाटोभन्दा अवश्य पृथक हुनेछ । ०६२६३ को आन्दोलनलाई कम्युनिस्टहरूले आमूल परिवर्तनको छलाङ भने, हुन पनि यो १० वर्षमा ६ वटा कम्युनिस्ट सरकार बने । त्यसबाट मुलुकले केके छलाङ मारेछ ? समाजशास्त्री डा सुरेश ढकालले बुँदागत रूपमा केलाउनुभएको छ । अत्यधिक विदेशी चलखेलः शान्तिसम्झौतापछि युद्ध अन्त्यसँगै गणतन्त्र आयो । गणतन्त्रसँगै मानिसमा सपना र आशा पलाए अनगिन्ती, जमराजस्तै । तर आम नेपालीमा निराशा बढ्यो । राजनीतिक नेतृत्व खराब भएर निस्किए भन्ने आम प्रवृत्ति विकास भयो । यही बेला विदेशी चलखेल यति धेरै बढ्यो कि नेपाली जनतामा आफ्ना नेताप्रति वितृष्णा बढ्यो । यो नेपाली समाजको विकासमा सबैभन्दा खतरा हो । संविधान लेखन वा सेना समायोजन वा हरेक कोणबाट बितेको १० वर्षमा विदेशीले खेल्ने मौका पाए । कम्युनिस्टप्रति वितृष्णाः बितेको १० वर्षले कम्युनिस्ट राजनीतिको ग्राफ ओरालो लाग्यो, कम्युनिस्टप्रति वितृष्णा जगायो । सामूहिक उदासीनताः नेपालीमा केही पनि हुँदैन कोही नेतृत्व पनि भएन भन्ने आम उदासीनता देखिन थालेको छ । सामाजिक विग्रह र विचलनः अहिले धेरैले राजनीतिक संक्रमणको कुरा गर्छन् तर सामाजिक संक्रमण यतिविघ्न बढेको छ । समाजलाई थप नोक्सानीतिर लैजाँदैछ । ०६२६३ को आन्दोलन राजा ज्ञानेन्द्रको अतिवादी महत्त्वाकांक्षा र कम्युनिस्टहरूको हिंसात्मक गतिविधिको परिणाम थियो । राजा ज्ञानेन्द्रले पटकपटक संसदीय व्यवस्था र नेपाली कांग्रेसमाथि आक्रमण गरे । कांग्रेसप्रतिको पछिल्लो आक्रमण हो, ०६१ माघ १६ गते प्रधानमन्त्री शेरबहादुर देउवा र उनको मन्त्रिपरिषद्का सदस्यलाई नथुनेको भए सायद नेपाली कांग्रेस (प्रजातान्त्रिक) र स्वयं नेपाली कांग्रेस पनि कम्युनिस्टको रणनीतिमा जाने थिएनन् । कम्युनिस्टसँगको सहकार्यको परिणाम सोभियत संघ, चीन हुँदै पछिल्लोपटक कम्बोडियामा प्रजातन्त्रवादीको कति हत्या भएको थियो । आफ्नो निधनभन्दा पहिले नेताहरूलाई बीपीले पटकपटक स्मरण गराउनुभएको थियो । राजा र माओवादीको चेपमा परेपछि कांग्रेसको निम्ति गणतन्त्रको आन्दोलनमा जानु विकल्प रहेन । कांग्रेसको सहभागिताले नै ०६२६३ को आन्दोलनले राष्ट्रिय तथा अन्तर्राष्ट्रिय मान्यता सहजै प्राप्त गर्यो, २४० वर्षको राजतन्त्र समाप्त भएर गणतन्त्र घोषणा भयो । कांग्रेस आन्दोलनमा सरिक नभएको भए कम्बोडिया वा अफगानिस्तानको जस्तै रक्तरञ्जित हुने थियो । नेपालको गणतन्त्रमा पनि आखिर १६ हजार नेपालीहरू मारिइ नै सकेका थिए । डा ढकालले भनेजस्तै विदेशीको चलखेल नभएको भए धर्म निरपेक्षता र संघीयतामा मुलुक जाने नै थिएन, किनकि यी दुवै जनआन्दोलनका एजेन्डा थिएनन् । एक महिनासम्मको ०६२६३ को आन्दोलनमा जनताले सडकमा यी दुवै नारा लगाएका थिएनन् । धर्म निरपेक्षता भारतीय तत्कालीन संस्थापन पक्षको सहमतिमा युरोपेली राष्ट्रले लादेका हुन् भने नेपालमा संघीयता भारतीय परिकल्पनाको मूर्तरूप हो । मधेसवादी दल यसका साक्षी छन् । समाजशास्त्री ढकालको आकलनअनुसार पनि अहिले नेपाली समाजमा विकास भएको डरलाग्दो प्रवृत्ति भनेको नैराश्य हो । यही नैराश्यले वर्षको चार लाखका दरले बिदेसिएका युवाको संख्या ४५ लाख पुगेको सरकारी आँकडाले बताउँछ । सरकारी अनुमतिभन्दा बेग्लै पनि युवा लुकिछिपी विदेश गएका छन् । मुलुकको करिब एकतिहाइ जनसंख्या अहिले विदेशमा छ । तिनले विदेशमा पाएको हन्डर र अपमानले पनि आम जनतामा नेतृत्वप्रति वितृष्णा फैलाइरहेछ । शिक्षा, स्वास्थ्य, रोजगार, भ्रष्टाचारमुक्त स्वशासनलगायतका विकासका सूचकांकले मुलुक यो १० वर्षको अवधिमा अधोगतिमा गएको देखिन्छ । जनताका समस्याप्रति सांसद र राज्य कति असंवेदनशील छ भन्ने ज्वलन्त उदाहरण हो, भूकम्पपीडितप्रतिको उदासीनता । २०७२ वैशाख १२ गतेको भूकम्प र त्यसपछिका परकम्पबाट ४० लाख जनता प्रभावित भए । यसबीचमा तीनवटा सरकार बने पीडित जनताका नाममा । कुरा धेरै भए पीडितलाई राहतस्वरूप दिने भनिएको रकममध्ये एकतिहाइले पनि अहिलेसम्म पाउन सकेका छैनन् । जम्मा तीन प्रतिशतले मात्र यसबीचमा घर बनाएका छन् बाँकी ९७ प्रतिशत जनता खुला आकाशमुनि बस्न बाध्य छन् । प्रधानमन्त्रीहरू पटकपटक निर्देशन दिन्छन्, तर त्यो निर्देशन कार्यान्वयन हुँदैन । जनताका यस्तै समस्यामाथि छलफल गर्ने र कार्यान्वयन गर्न निर्देशन दिने र दिएको निर्देशन कार्यान्वयन भयो या भएन ? भएन भने किन भएन ? त्यसको जानकारी लिने थलो संसद् हो, तर संसद् मौन छ । भूकम्प गएको १८ महिना भयो केकतिले राहत पाए ? कति पाउनुपर्नेले पाएनन् ? समस्या कहाँ गएर अल्झेको छ राज्यसंयन्त्र किन यति असंवेदनशील भयो एकपटक पनि संसद्मा छलफल भएको छैन । लोक सेवा आयोग, महालेखा परीक्षकको कार्यालय, निर्वाचन आयोग, महान्यायाधिवक्ताको कार्यालय र अख्तियारका प्रतिवेदनमा औंल्याइएका त्रुटीमाथि सम्बन्धित समितिहरूमा छलफल गरेर सरकारलाई निर्देशन नदिएसम्म ती प्रतिवेदनमा औंल्याइएका त्रुटि र भ्रष्टाचारमाथि कारबाही हुन सक्दैन । विकास निर्माणप्रति सांसद यति उदासीन देखिएका छन् भने दसबर्से द्वन्द्वबाट उत्पन्न समस्यामा पनि संसद्मा एकपटक पनि छलफल भएको छैन । माओवादी द्वन्द्वका कारण यो र त्यो कोणबाट गरी १६ हजार जनता मारिए । मारिनेमध्ये अधिकांश निर्दोष थिए न ती माओवादीले आरोप लगाएजस्तै प्रशासनका भेदिया थिए, न त संस्थापनले भनेजस्तै ती जम्मै माओवादी आतंककारी थिए । यथार्थ के हो भने अधिकांश निर्दोष जनता मारिएका थिए । शान्तिसम्झौतापछि केही माओवादी लडाकु सेनामा समायोजन भए भने टाठाबाठाले राज्यबाट राहत लिए । बाँकी खाडी राष्ट्रमा सुरक्षा गार्ड बनेका छन् । अधिकांश अंगभंग भएकाहरू युद्धको अभिशाप बोकेर जिउन बाध्य छन् न तिनको वासको व्यवस्था हुन सक्यो, न त गाँस नै पाउन सकेका छन् । माओवादी द्वन्द्वबाट उत्पन्न संक्रमणकाल समाप्त गर्ने भनियो, तर माओवादी र सरकारको उदासीनताले संक्रमणकाल समाप्त होइन, यसमा नयाँ ऐंजेरू पलाउन थालेको छ । अन्तर्राष्ट्रिय मापदण्डअनुसार पीडितहरूले न्याय पाएनन् भने यसमा अन्तर्राष्ट्रिय आयाम थपिनेछ । त्यसको संकेत प्रधानमन्त्री प्रचण्डको अस्ट्रेलिया भ्रमण अचानक रद्द भएबाट देखिएको छ । माओवादी द्वन्द्वका बेला भएका ज्यादतीको छानबिन र दोषीलाई कारबाहीको कठघरामा उभ्याउन भनी सत्य निरूपण तथा मेलमिलाप आयोग र बेपत्ता पारिएकाहरूका सम्बन्धमा छानबिन गर्न आयोग बने । सत्य निरूपण तथा मेलमिलाप आयोगमा ५७ हजार र बेपत्ता छानबिन आयोगमा तीन हजारको उजुरी परेको छ, तर आयोगलाई आवश्यक बजेट र कर्मचारीको व्यवस्था नगरेर तिनलाई अपांग बनाएर राखिएको छ । सरकारको उपेक्षाको कारण तिनले समयसीमाभित्र प्रतिवेदन बुझाउन नसक्नेतर्फ सरकार र संसदीय समितिहरूको ध्यानाकर्षण गराउँदा पनि आवश्यक सहयोग पाएका छैनन् । सरकारी उदासीनताबाट ऐनले तोकेको समयसीमाभित्र मात्र होइन, थपिने अर्को एक वर्षमा पनि आयोगहरूले प्रतिवेदन बुझाउन सक्ने छैनन् । पीडितहरूलाई थामथुम पार्न र अन्तर्राष्ट्रिय जगत्लाई देखाउन मात्र आयोग बनाइएको हो भन्ने सरकारको उदासीनताले प्रमाणित गर्दछ । मुद्दा चलाउन अत्यावश्यक ऐन चाहियो भनी दुवै आयोगले पटकपटक ध्यानाकर्षण गराउँदा पनि सरकार मौन छ, संसद् बेखबर । माओवादी द्वन्द्वमा भएका ज्यादतीप्रति सरकार र संसद् उदासीन भए पनि अन्तर्राष्ट्रिय जगत् उदासीन छैन । उनीहरूले गम्भीर र सूक्ष्मरूपमा पर्यवेक्षण गरेका छन् । स्वयं पीडितहरूले पनि भनिसकेका छन् सर्वोच्च अदालतबाट भएका पैसला र अन्तर्राष्ट्रिय मापदण्डअनुसार न्याय नपाएमा अन्तर्राष्ट्रिय अदालतमा जाने । उनीहरूका निम्ति मुद्दालाई अन्तर्राष्ट्रिय करण गर्न नेपाली सेनाका कर्णेल कुमार लामालाई बेलायत सरकारले गिरफ्तार गरी चलाएको मुद्दा उदाहरणको रूपमा रहेको छ । लामाको हकमा कारबाही गर्न प्रमाण पुगेन भनेर छोडियो । यसले पनि संकेत गरेको छ प्रमाण पुर्याएर गएका खण्डमा मुद्दा चल्न सक्छ । त्यो एक दसकको शासनको छलाङको यथार्थ स्वरूप हो, डाक्टर गोविन्द केसीको दसौंपटकको अनशन । माफियाहरूको नियन्त्रणबाट स्वास्थ्यलाई मुक्त राख्न उनले पटकपटक अनशन बस्नुपरेको छ र उनले राखेका माग गलत हो सरकार भन्न सक्दैन र उनीसँग सम्झौता गर्छ तर लागू गर्दैन । सामाजिक सञ्जाल हेर्ने हो भने र सडकमा भएका प्रदर्शनले पनि देखाउँछ जनता डा केसीको पक्षमा छन्, तर अपशोच सार्वभौम जनताका प्रतिनिधि सांसद मौन छन् । संसद्को छलफलमा केसीको विषयले कहिल्यै प्रवेश पाउँदैन । व्यक्तिगत रूपमा केही सांसदले प्रश्न उठाएका होलान्, यो सामूहिक छलफलको विषय कहिल्यै बनेन । आखिर केसीले आफ्नो निजी स्वार्थको निम्ति यी प्रश्न उठाएका होइनन् । उनको एक मात्र स्वार्थ तीन करोड जनताले सस्तो र सुलभ स्वास्थ्य सेवा पाऊन् र 'माफिया र डन' को जालोबाट संविधानले परिकल्पना गरेको मौलिक हकअन्तर्गत रहेको स्वास्थ्य सेवा सर्वसाधारण जनताले सुलभ पाऊन् । तिनै माननीयले एक वर्षअघि मात्र जारी गरेको संविधानमा व्यवस्था भएको विषय कार्यान्वयन होस् भनेर उनले पटकपटक ज्यानको बाजी राखेर अनशनमा बस्नुपरेको हो । धन्य हाम्रा माननीय सांसदहरू, धन्य क्रान्तिकारी महान् छलाङवादी सरकार ! संसद् कसरी पतनोन्मुख हुँदैछ भन्ने पछिल्लो उदाहरण हो संविधानमा संशोधन गर्न प्रस्तुत विधेयकको विरोधमा मुलुकका ठाउँठाउँमा भइरहेका बन्दहड्ताल र विरोध प्रदर्शन । जसको निम्ति संविधान संशोधन गर्न खोजिएको छ, त्यो संशोधन तिनको निम्ति नै मान्य भएन । ५ नम्बर प्रान्त टु्क्र्याएर जुन समस्याको समाधान गर्न खोजियो, प्रथम द्रष्टामै जनताले त्यसलाई अस्वीकार गरिदिए । नेपालका पहाड र मधेसका जनताबीचको अन्तरघुलन हेर्ने हो भने सबभन्दा बढी त्यस क्षेत्रका पाल्पा, गुल्मी, अर्घाखाँची, प्युठान, रूपन्देही, कपिलवस्तुका पहाडे र मधेसी जनताका बीच सुसम्बन्ध रहेको छ । नेपालका तराई र पहाडका जिल्लाको यातायात र व्यापारको स्वभाविक सम्बन्ध भएको क्षेत्र नै त्यही ५ नं प्रदेश हो । नेपालमा तराईमधेसी र पहाडीको अन्तरसम्बन्ध हेर्ने हो भने अहिले केही मानिसले भने जस्तो जनता जनताका बीचमा विभेद छैन । नेपालको सीमामा जोडिएका भारतको विहार र उत्तर प्रदेशको तुलनामा नेपाली जनताका बीचको आन्तरिक अन्तरसम्बन्ध सहज र आत्मीय छ । अन्तर्राष्ट्रिय अध्ययनले पनि देखाएको छ, नेपाली उदार र सहनशील छन् । यहाँ हिन्दु, मुस्लिम र बौद्ध मिलेर बसेका छन् । इतिहासको लामो कालखण्डमा जम्मा एक पटक मात्र नेपालको बारा र रौतहटमा हिन्दु र मुस्लिम द्वन्द्व भएको थियो त्यो पनि पारीबाट नै आयतित रूपमा । नेपालीनेपालीको बीचको आपसी सम्बन्ध कहिल्यै कटुतापूर्ण रहेन सधैं आपसी सहिष्णु र अनुपम छ । त्यसमा पनि यो ५ नं क्षेत्र भनेको बौद्ध धर्म र बौद्ध संस्कृतिबाट अनुप्राणित क्षेत्र हो । नेपालको गौरव गौतम बुद्धको जन्म त्यहीं भएको हो । यसलाई तराईका गैरनेपाली भाषीले भन्दा पहाडका नेपाली भाषी आदिवासी जनताले आत्मीय रूपमा ग्रहण गरेका छन् । यस्तो अनुपम सम्बन्ध रहेको र ऐतिहासिक कालखण्डदेखि बसोबास गरेको जनतालाई टुक्याउँदा एक पटक पनि जनतालाई मात्र होइन तिनका प्रतिनिधि सांसदहरूलाई पनि सोधिएन । पार्टीकाहरूका विभिन्न निकायमा छलफलसम्म नगरी केही नेताहरूको लहडबाजीमा प्रदेश टुक्राउँदा त्यस क्षेत्रको भूगोल मात्र होइन, जनताको मन पनि टुक्रिएको छ । एक पटक जनताको मन टुक्रियो भने त्यसलाई जोड्न निक्कै मुस्किल पर्छ । ७५ प्रतिशत कार्यकाल समाप्त हुन लागेको संसद्ले विभिन्न संवैधानिक निकायको प्रतिवेदनमाथि छलफल नै गरेन । लोक सेवा आयोग, महालेखा परीक्षकको कार्यालय, निर्वाचन आयोग, महान्यायाधिवक्ताको कार्यालय र अख्तियारका प्रतिवेदनमा औंल्याइएका त्रुटीमाथि सम्बन्धित समितिहरूमा छलफल गरेर सरकारलाई निर्देशन नदिएसम्म ती प्रतिवेदनमा औंल्याइएका त्रुटि र भ्रष्टाचारमाथि कारबाही हुन सक्दैन । संसद् पतनोन्मुख हुन थालेको प्रमाण अख्तियार प्रमुखविरुद्ध संसद्मा छलफलमा रहेको महाभियोग प्रस्तावप्रति दलहरूको उदासीनता हो । यो प्रस्ताव दलहरूको निम्ति भालुको कान पक्राइ भएको छ । महालेखाको वार्षिक प्रतिवेदनमा अरबौंको बेरुजु देखाइएको छ । देखाइएको बेरुजु सबै भ्रष्टाचार नहुन सक्छन् तर समितिमा छलफल भएर कारबाही गर्ने निर्देशन नदिएसम्म त्यो भ्रष्टाचारकै अंशमा देखिन्छ । यही अवस्था अन्य सबै संवैधानिक निकायका वार्षिक प्रतिवेदनको छ । महालेखा प्रतिवेदनको प्रसंगमा अहिलेका ऊर्जामन्त्री सार्वजनिक लेखा समितिको सभापति भएको बेला एन्फाका अध्यक्ष गणेश थापाले ५८ करोड हिनामिना गरेको निष्कर्ष निकालेर कारबाहीका निम्ति अख्तियारलाई निर्देशन दिएकोमा अख्तियार प्रमुख लोकमानसिंह कार्की र थापाका बीच नातासम्बन्ध रहेकोले अख्तियारले गणेश थापाको फाइललाई तामेलीमा राखेर कारबाही नगरी संसदीय समितिलाई चुनौती दिएको छ । थापा त्यसपछि सांसद भएका छन् । सार्वभौमिक संसद्माथि अख्तियारको यो ठाडो चुनौती हो । यस सम्बन्धित समिति र सिंगो संसद् मौन छ । संसद्को सबभन्दा महत्त्वपूर्ण समिति सार्वजनिक लेखा समिति अहिले नेतृत्वविहीन छ, सभामुख र दलहरू यसमा मौन छन् । ट्रान्सपरेन्सी इन्टरनेसनलको प्रतिवेदनले प्रस्ट रूपमा भनेको छ, नेपालमा भ्रष्टाचार बढी रहेछ । ठूलाठूला आयोजनाका अधिकांश ठेकेदार विभिन्न पार्टीसँग सम्बद्ध व्यक्ति रहेका र तिनलाई मन्त्रालयले कारबाही गर्न नसक्ने हुँदा अहिले भ्रष्टाचार सदाचार भएको छ । संसद् पतनोन्मुख हुन थालेको प्रमाण अख्तियार प्रमुखविरुद्ध संसद्मा छलफलमा रहेको महाभियोग प्रस्तावप्रति दलहरूको उदासीनता हो । यो प्रस्ताव दलहरूको निम्ति भालुको कान पक्राइ भएको छ । अख्तियार प्रमुखविरुद्ध अदालतमा पनि मुद्दा परेको छ । अदालतले नै कारबाही गरिदिए संसद्ले केही गर्नुपर्ने थिएन भन्ने मनस्थितिमा छ संसद् । संसद्को जीवन्तता भनेकै प्रश्नोत्तर हो । सांसदले संसद्मा कुनै सार्वजनिक महत्त्वको विषयको प्रस्ताव दर्ता गरेर छलफल गराउन सक्छ । वर्तमान संसद्को नियमावलीले पनि त्यस्तो व्यवस्था गरेको छ । यो संसद्ले यति लामो समय पूरा गर्दा एउटा पनि सार्वजनिक महत्त्वको विषयमा छलफल नहुनु नै सांसदहरू संसद्प्रति गम्भीर छैनन् भन्ने प्रमाणित गर्दछ । संसद्का यस्ता गतिविधिले संसदीय व्यवस्थाविरोधी उत्साहित भएका छन् । त्यसकारण पनि संसद् पतोनन्मुख हुन थालेको प्रमाणित हुन्छ ।"
"हो, म 'आइमाई'","हो, म 'आइमाई' हुँ । तपाईं मलाई यही शब्दले सम्बोधन गर्न सक्नुहुन्छ । तपाईं राम्रो उद्देश्य र भावमा यो शब्द प्रयोग गरिरहनुभएको छ भने मलाई कुनै समस्या हुने छैन । म यसलाई यसरी बुझ्नेछु, तपाईंले मलाई लिंग विभाजनको हिसाबमा महिला भनिरहनु भएको छ । लिंग छुट्ट्याउन तपाईंले 'आइमाई' शब्द प्रयोग गरिरहनुभएको छ । दुई वर्षअघि रत्नराज्य क्याम्पसको क्यान्टिनमा एकजना पुरुष साथीले अर्की महिला साथीलाई रिसाएर 'आइमाई' शब्द प्रयोग गरे । मैले 'आइमाई' शब्दलाई लिएर चर्को र लामै बहस गरेँ । 'आइमाई' शब्दको प्रयोगले हामीलाई हेपिएको महसुस हुन्छ । त्यसैले यो शब्द प्रयोग नगर्न ती पुरुष साथीलाई अनुरोध गरेँ । उनीहरूमा पुरुष दम्भ त हुने नै भयो । उनले भने, 'तपाईंले भन्दैमा शब्दकोशबाट यो शब्द त हट्दैन नि ।' त्यसबेलासम्म पनि मरो मानसपटलमा 'आइमाई' शब्द गाली गर्न प्रयोग भएको हो भन्ने लाग्थ्यो । यो शब्द सुन्नासाथ गालीको आभास हुन्थ्यो, जुन सत्य थिएन । तर प्रयोग गर्नेहरूले पनि त्यही रूपमा जनाउ दिइरहेका हुन्थे र अझै पनि छन् । मैले शब्द हटाउने कुरा गरेको होइन । तर यो शब्दलाई कहिल्यै राम्रो भावमा प्रयोग गरिएन । मैले मित्रलाई सम्झाउने धेरै प्रयास गरेँ । त्यसपछि म यो शब्दको पछि लागेकी हुँ । आजसम्म कसैले राम्रो भावमा यो शब्दको प्रयोग गरेको भेटिन । त्यो बहस हुँदासम्म 'आइमाई' शब्दको अर्थ थाहा थिएन । त्यसपछि नै यसको अर्थ पनि खोजेँ । संस्कृतको आर्यामाता शब्दबाट अपभ्रंश भएर 'आइमाई' बनेको हो । आर्याको अर्थ सम्माननीय महिला वा सबैले मान्ने महिला हुन्छ भने माताको अर्थ आमा हो । हामीलाई चाहिएको सम्मानित शब्द हो । त्यसमा पनि सरकारी निकाय, सामाजिक समारोह, सार्वजनिक कार्यक्रम, नीतिनिर्माण तहमा सम्मानजनक शब्दको प्रयोग हुनुपर्छ । अरूको सम्मानमा आँच पुग्ने शब्दको प्रयोग कसैले कसैलाई पनि गर्नु हुँदैन भन्ने आशयले यस्ता शब्दको प्रयोगमा असहमति जनाउने, विरोध गर्ने र विकल्पमा अन्य शब्दको प्रयोग गर्न प्रेरित गरिएको हो । सम्बोधनका लागि योभन्दा बढी सम्माननीय शब्द अरू कुन होला र ? तर यहाँ कसैले 'आइमाईले यस्तो राम्रो काम गरे' भन्दैनन् । 'यो आइमाईको जातै नहुने' भनेको प्रशस्तै सुनिन्छ । 'पँधेरामा कुरा काट्ने आइमाई' भनिन्छ तर 'संसद्मा महिला' भनिन्छ । अहिलेसम्म 'संविधानसभामा यतिजना आइमाई छन्' या 'देशको पहिलो आइमाई राष्ट्रपति विद्या भण्डारी' भनेको सुनिँदैन । यसको सीधा अर्थ के हो भने हामी नै यो शब्दलाई नराम्रो भाव दिने गरी मात्रै प्रयोग गर्न खोजिरहेका छौं । राम्रोको व्याख्या गर्न महिला र नराम्रोको व्याख्या गर्न 'आइमाई' भनिरहेका छौं । यही हेरौं महिलासँगै जोडिएको अर्को शब्द । विधवा भन्न नहुने एकल महिलाचाहिँ हुने । विधवा र एकल महिलाको अर्थमा कुन त्यत्रो फरक छ, जसले अति सम्मान जनाओस् ? विधवाको अर्थ पनि श्रीमान्को मृत्यु हो र एकल महिला पनि श्रीमान् नहुनु हो । एकल भन्दा सम्मानित हुने र विधवा भन्दा हेपिने हुन्छ र ? यो त प्रयोग गर्नेले कुन आशयले गर्यो, त्यसमा भरपर्छ । केही समयअघि एउटा भाषा कक्षामा भाषाविद् शरच्चन्द्र वस्तीले भने, 'शब्द आफैँमा राम्रो वा नराम्रोभन्दा यसलाई प्रयोग कसरी गरिन्छ भन्नेले अर्थ राख्छ । हामी आफैं शब्दको बलात्कार गर्न खोज्छौं, जुन ठीक होइन ।' हो, हामी शब्दलाई अनावश्यक रूपमा घृणा गरिरहेका छौँ र शब्दप्रति घृणा फैलाइरहेका छौँ । अधिकारकर्मीका बहस चलाउने बहाना बनेका यस्ता शब्द आफैंमा खराब होइनन् । प्रयोगकर्ताले यसलाई बिगारेका हौं । आफूलाई चित्त नबुझेका शब्द प्रयोग नगर भन्न पाउनु सबैको अधिकार हो । तर शब्दलाई गलत आरोप लगाउने अधिकार कसैलाई छैन । कसैको मागी खाने भाँडो बनाउँदै हाम्रा शब्द हराउँदै गए भने भाषा पनि त हराउला । प्रयोग गर्न नै नहुने भए यी शब्द हराउँदै जानेछन् । हामीले चाहेका नयाँ शब्दले पनि कालान्तरमा उही आशय बोक्छन् नै । हामीजस्ता शब्दको विभेद छुट्ट्याउनेहरू 'आइमाई' बाट महिला हौंला, विधवा नभनेर एकल भनौंला, तर जसलाई यी शब्दका बारेमा थाहै छैन, तिनले सम्मानित जीवनको लागि ठूलो पापड बेल्नुपर्नेछ, हो जागरण त्यहाँ चाहिएको छ । वचनको घाउ निको हुँदैन, यदि त्यो वचनले हामीलाई अपमान गर्छ भने । महारानी शब्द सम्मानको लागि प्रयोग गरिन्छ, तर कहिलेकाहीँ काम नगर्ने वा ठूलो पल्टिनेहरूलाई गाली गर्दा पनि यही शब्द प्रयोग हुन्छ । परिस्थितिअनुसार यसले आफ्नो भाव पोख्छ । तर यो शब्दमाथि त कहिल्यै बहस भएको छैन । हामीलाई पीडा दिने शब्द पछाडि बसेको त्यसको भावले हो । 'आइमाई' शब्दको दाहसंस्कार गरियो भने त्यस्ता हजार शब्द जन्मिन सक्छन् । यो शब्द हटाएर यो समाजले हामीलाई सम्मान गर्न थाल्दैन । परिवर्तन त सोचमा हुनुपर्छ । हामी सधैं शब्दलाई गाली गर्दै यसलाई हटाउनेतर्फ लाग्यौँ, तर ती शब्द प्रयोगकर्ताको गलत सोच हटाउन लागेनौं । सहरबजारका सचेत र भाषा बुझ्नेहरूकै बीचमा त यस्तो खेतीपाती गर्नेहरू बढी सक्रिय हुन्छन् । दुर्गम जहाँ एक छाक खाए अर्को छाक के खाऊँ भन्ने पीडा छ, वर्ष दिनमा एउटा पेटीकोट फेर्न पाए दसैं आएको अनुभूति गर्छन्, त्यो समाजका 'आइमाई' नै भनौं उनीहरूलाई, केही फरक पर्दैन । तर सम्मानित जीवन बाँच्न पाउने अधिकारको लागि आवाज उठाऔँ । 'आइमाई' शब्दले हाम्रो बाँच्ने अधिकार खोस्दैन, तर बाँच्ने अधिकार नै खोसिनेहरूका लागि पो अहिले पनि सशक्त आवाज उठाउनु आवश्यक छ । त्यसैले म 'आइमाई' हुँ, 'आइमाई' भएर सम्मानित जीवन बाँच्ने चाहना हाम्रो हो । हामीजस्ता शब्दको विभेद छुट्ट्याउनेहरू 'आइमाई' बाट महिला हौंला, विधवा नभनेर एकल भनौँला, तर जसलाई यी शब्दका बारेमा थाहै छैन र सम्मानित जीवनको लागि ठूलो पापड बेल्नुपर्नेछ, हो जागरण त्यहाँ चाहिएको छ । अनि मात्रै शब्दभन्दा पर हामी वास्तविक रूपमा अनुभूति हुने सम्मान प्राप्त गर्नेछौं ।"
अपराधीको निशानामा चन्दननाथ,"सनातन हिन्दु धर्म र दर्शनको गहिराइमा पुगेर अध्ययनअध्यापन गरिरहेका स्वदेशीविदेशी विद्वान्हरूको मत छ हिन्दु धर्म र दर्शन (देख्नु) मा संसारलाई एउटै परिवार ठान्ने उदात्त दृष्टिकोण छ । सर्वे भवन्तु सुखिनः सर्वे सन्तु निरामयाः । संसारमा त्यस्तो कुनै मानव समुदाय छैन, जसले कुनै न कुनै अदृश्य शक्ति (ईश्वर) मा आस्था र विश्वास नराखेको होस् । सूर्य, चन्द्र, ढुंगा, मूर्ति, जल, थल, जनावर र जंगल आदिको पूजा र आराधना नगरेको होस्, प्रतीकका रूपमा । धर्म र कर्मले नै समाजलाई एउटा दिशा र बन्धनमा बाँधेर राख्छ । त्यसैले धर्म र कर्मविनाको मानव संसार कस्तो होला, कल्पना गर्न सकिँदैन । यसैले खप्तडबाबा भन्नुहुन्छ, 'कसैले आजसम्म घोषणा गरेको छैन मैले क्षणक्षण र कणकणमा यस सृष्टिको छानबिन गरिसकें, ईश्वर कहीँ छैन, त्यो छँदै छैन भनेर कोही भन्छ भने ऊ आफ्नो अन्ध श्रद्धा नै व्यक्त गरिरहेको हुन्छ । गत शनिबार राति जुम्लाको चन्दननाथ मन्दिरका २८ वटा मूर्तिहरू चोरी भए । आफ्नो संस्कृति, सभ्यता, आस्था र सामाजिक जीवनसँग प्रत्यक्ष जोडिएको गुरु चन्दननाथ बाबाको मन्दिरको चोरीपछि त्यहाँको जनसमुदाय उद्वेलित र आन्दोलित भएको छ, आफनो धार्मिक, सांस्कृतिक धरोहरको अस्तित्व लुटिएकोमा । मन्दिरको दक्षिण आडैमा कारागार, पश्चिममा छसात मिटरको फरकमा जिल्ला प्रशासन कार्यालय र सशस्त्र प्रहरी कार्यालयका साथै मन्दिरसँगैको टहरामा सामुदायिक प्रहरी पनि छ । यस्तो अवस्थामा मन्दिरका मूर्तिहरू चोरिनुले हाम्रो सुरक्षा संवेदनशीलताको सजकता र सक्षमता कस्तो छ, सजिलै बुझ्न सकिन्छ । गुरु चन्दननाथ कैलाश मानसरोवर यात्रा गरी यही जुम्लालाई कर्मथलो बनाएर मानव हितमा लागेको इतिहासमा पढ्न र सुन्न पाइन्छ । सिंजा राज्यका गुरु चन्दननाथले त्यसबेलाको सिंजा राज्यको अधीनस्त कश्मीरबाट मार्सी धानको बीउ ल्याएर जुम्लाको तातोपानी नजिको लाछु जीउला (खेतहरू) सँग जोडिएको एउटा खेतमा ब्याड बनाई सो लाछुजीउलामा रोपी धैरै बीउ उत्पादन गरी कर्णाली अञ्चलभरि धान उप्पादन हुने क्षेत्रफल हेरी मुरी, पाथी, माना र मुठी बाँडेर धानको खेती गर्न सिकाएका थिए । यसरी यहाँका मानिसहरूको जीवनस्तर उठाउन उनको ठूलो योगदान रहेको छ । अहिले पनि त्यो खेतलाई गुरु फोक्टो (सानो खेत) भनिन्छ । कर्णाली राजमार्ग बनाउँदा यसको महत्त्वपूर्ण सांस्कृतिक पक्षलाई ध्यान नदिँदा बाटोमा पेरेकाले सडक खन्दा पुरिएको अवस्थामा छ । आजसम्म त्यस भेगका जनता आफ्नो धानबाली भित्र्याएपछि चन्दननाथ मन्दिरमा नयाँ अन्न नचढाएसम्म खाँदैनन् । नाथ पन्थमा नौनाथ चौरासी सिद्ध प्रमुख मानिन्छन् । नवनाथहरूमा आदिनाथ महादेवको स्थान सर्वोपरि कैलाश पर्वत छ भनी योगी नरहरिनाथ भन्नुहुन्छ । जुन कर्णाली नदीको शिरमा पर्दछ, जहाँबाट कर्णाली नदी उत्पत्ति भएको छ । कर्णालीको भाषा (नेपाली भाषा), सभ्यता र संस्कृतिको विकास विस्तार हुँदै आएको छ । यससँग चन्दननाथ प्रत्यक्ष जोडिएका छन् । यसै जुम्लाको चन्दननाथ मन्दिरमै कर्मवीर राष्ट्रगुरु योगी नरहरिनाथको प्रारम्भिक शिक्षायोगी छिप्रानाथबाटै शुभारम्भ भएको थियो । यस मानेमा पनि यो मन्दिरले खस साम्राज्यकालदेखि वर्तमानसम्म अपार महत्त्व राख्छ, आम नेपाली र यहाँको जनसमुदायमाझ । विगतमा पनि डोल्पा, हुम्ला र मुगुका विभिन्न गुम्बाहरूका साथै सिंजाको कनकासुन्दरी भगवती र डोल्पाको त्रिपुरासुन्दरीका मूर्तिहरू पनि चोरी भएका घटना नआएका होइनन् । यिनै घटनाको पुनरावृत्तिको एउटा शृंखला हो चन्दननाथको चोरी । पंक्तिकार आफैँले देखेभोगेकै हो, २५३० वर्ष पहिला कर्णालीका बस्तीहरूका घरहरूमा ताल्चा लगाइएका हुन्थे । अहिले पनि सोधे हुन्छ, कर्णालीका मानिसलाई । गाउँघरमा साझा काम पर्दा धारा, पार्टी, पौवा, माडु (मन्दिर) बनाउँदा होस् वा नदीमा काठका ठूलाठूला पुल निर्माण गर्दा होस्, एकजुट भएर काम गर्थे । भनौँ कोही कामचोर थिएन । कसैको सामान चोरी भइहाले पनि उसले देवताको थान (मन्दिर) मा गएर ढुवारी (रोइकराई भाकल) गर्यो भने केही दिनमा त्यो सामान चोरी भएको ठाउँको आसपास फालेको भेटिन्थ्यो । त्यो डर र आस्था मानिसमा थियो । आज आएर यति छिटै दुई दसकमै यो सामाजिक संस्कार र परम्परा पूर्णतया ध्वस्त पारिएको छ । विभन्न रूप र ढंगमा जातजाति र धर्म निरपेक्षताको आडमा राजनीति गर्नेहरूदेखि एनजीओ आईएनजीओ नै यसका जिम्मेवार हुन् । आज आएर यस्ता मानवीय मूल्य, मान्यता र आस्थामाथि तीव्र गिरावट र अतिक्रमण भइरहेका छन् । यसपछाडिका कारकतत्व धेरै छन् । राज्यमा विभिन्न आपराधिक प्रवृत्तिका व्यक्ति र समूह पनि हुन्छन् । यस्ता मानिस र समूहको नियन्त्रण गर्नु र घटना हुन नदिनु, भइहाले पनि राज्यले उचित दण्ड र सजाय दिनुपर्छ । यसमा राज्य, त्यसका संस्थागत संरचना र राज्य सञ्चालकहरू विवेकी र इमानदार हुनु पहिलो सर्त हो । ताकि फेरिफेरि यस्ता अपराधका घटना नदोहोरियून्, शान्तिपूर्ण समाज र देश निर्माणको लागि । यी वर्तमानमा भइरहेका बेथितिको कारकतत्व कतै न कतै वर्तमानमा हामीले भोगिरहेको राजनीतिसँग पनि ठोक्किन पुग्छ नै, प्रत्यक्षपरोक्ष रूपमा । धर्मो रक्षति रक्षितः हाम्रो शास्त्रले भन्छ । आज आएर हाम्रो वर्तमानको राज्य सञ्चालन गर्ने पात्र र प्रवृत्तिहरूले के यसको उचित संरक्षण, सुरक्षा गर्दै त्यसको संवद्र्धन गर्दै अगाडि बढेको छ त ? यो विषयलाई पनि प्रमुखताका साथ हेरिनुपर्छ । नेपाली समाजलाई कतातिर लैजाँदै छ, वर्तमान राजनीतिले भन्ने कुरा पनि त्यत्ति नै प्रधान भएर हाम्रोसामु उभिएको छ । माओवादी सशस्त्र द्वन्द्वको बेला त्यसभित्र गलत र खराब नियतका विभिन्न मानिस र समूहहरूको प्रवेश र त्यसलाई माओवादी आन्दोलनले जानेर होस् वा अन्जानमा सही दिशा र दीक्षा दिन नसक्दाका साथै अन्य गैरमाओवादी आपराधिक व्यक्ति र समूहरूले हाम्रा धार्मिक र साँस्कृतिक विरासत र धरोहरहरूको अतिक्रमणका साथै लुटिने अवस्था सिर्जना तीव्रतम् रूपमा भएको देखिन्छ । यसअगाडि कुनै पनि घटना हुँदै नभएको भन्न खोजिएको भने कदाचित हैन । तर तीव्र रूप धारण त्यसपछि नै भएको देखिन्छ । कर्णालीका गाउँबस्तीमा रहेका प्रायः मठमन्दिरका मूर्ति, पुरातात्विक सामानहरूको यो कालखण्डमा चोरीनिकासी भइसकेका छन् । गत भदौ महिनामा पंक्तिकार सिंजा कनकासुन्दरी मन्दिरको ठीक दक्षिणपूर्वी भागको लगभग ३५ सय मिटर उचाइको लेकको काखमा अवस्थित केदारनाथ मन्दिरमा लक्ष्यदीप प्रज्ज्वलित भएको थियो । यो मेरो दोस्रो भ्रमण थियो यस केदारनाथको । यसक्रममा पंक्तिकारले अट्ठार्ईस वर्षअघि यस धार्मिक क्षेत्रमा केदारनाथको मूल कुण्डभित्र चडाइएका सयौं वर्ष पुराना तामा, पित्तल र चाँदीका विभिन्न आकारप्रकारका सिक्काहरूको निकै थुप्रो र हजारौं वर्ष पुराना जस्ता देखिने धातुजडित उत्कृष्ट कालिगढीमा बनेका गौमुख भएका नुहाउने धाराहरू देखेको थियो । तर यसपटक ती सबै त्यहाँ थिएनन् । त्यहाँ नजिकैको गाउँबारेका वासिन्दालाई सोध्दा भने सबै सशस्त्र द्वन्द्वकालमा चोरी भए, आफ्नो धन जोगाउने कि मन जोगाउने अवस्था थियो त्यसबेला । हामीले आफ्नो सांस्कृतिक सम्पत्ति जोगाउने त परको कुरा थियो । यो तीर्थ केदारनाथ खस साम्राज्यकालमा हाल भारतका चार धामभन्दा पनि पुरानो र वैभवता कायम गरेको थियो भन्ने उक्ति छ । साझा इतिहास, भाषा, धर्म, मिथकका साथै सांस्कृतिक धरोहर र भावनात्मक एकाइको समग्र रूप राष्ट्र हो, राष्ट्रवाद हो भन्ने कुरा हाम्रो राजनीतिले भत्काउँदै गयो विगतका दुई दसकदेखि त्यसकारण आज हाम्रो राष्ट्र र राज्य दुवै जर्जर अवस्थामा पुगेका छन् । यस्तै २०६४ सालमा कनकासुन्दरीको दर्शन गर्न जाँदा मन्दिर द्वन्द्वकालको भग्नावशेष जस्तो देखिन्थ्यो । त्यहाँ भेटिएका एक पूजारीले सोध्दा उनले पनि द्वन्द्वकालमा चोरी भएको बताए । माओवादी सशस्त्र द्वन्द्वको समयमा माओवादी कार्यकर्ताले दैलेखको दुल्लु र सिंजाको कनकासुन्दरी मन्दिरमा सांस्कृतिक अतिक्रमण गर्न खोज्दा त्यहाँका स्थानीय र तत्कालीन माओवादीबीच ठूलो दोहोरो भिडन्त भएको थियो । आफ्नो धर्म, संस्कार र संस्कृति रक्षाका खातिर । जसमा मानवीय क्षतिसम्म भयो । यहाँ आन्तरिक राष्ट्रवाद बाह्य राष्ट्रवादको अवधारणा ल्याएर जनतामा भ्रम फैलाउने कामसमेत केहीले गरिरहेका छन् । राष्ट्र भनेको मूल तह एक साझा प्रतीक हो, जो साझा इतिहास, भाषा, धर्म, मिथकका साथै सांस्कृतिक धरोहर र भावनात्मक एकाइको समग्र रूप राष्ट्र हो, राष्ट्रवाद हो भन्ने कुरा हाम्रो राजनीतिले भत्काउँदै गयो विगतका दुई दसकदेखि त्यसकारण आज हाम्रो राष्ट्र र राज्य दुवै जर्जर अवस्थामा पुगेका छन् । आज हाम्रो राजनीति, शिक्षा र दीक्षाले समाजलाई कहाँ पुर्याउँदै छ । हामी कता जाँदै छौँ । हाम्रो बाटो कुन हो । वास्तवमै नेपाली समाज दिग्भ्रमित छ । हाम्रा चेलीबेटी, युवा हुँदै सहिदलाई नै बेच्नेदेखि लिएर दूध भनेर पानी बेच्ने, औषधि भनेर विष बेच्नेहरूको जमात दिनानुदिन बढ्दो छ । यति मात्र कहाँ हो र, यहाँ नीतिगत रूपमै चोरीचकारी चलिरहेको छ । विश्वद्यिालयका जग्गा, नदीनाला, धर्म, सरकारी कलकारखानालगायत सांसद, मन्त्रीहरू चोरी र खरिदबिक्री भइरहेका छन् । नेपाली जनताले देख्ने गरी तर हामी मौन छौँ कहिलेसम्म ! यस्तैयस्तै कुसंस्कारले निम्त्याएको एक परिघटना हो चन्दननाथको मूर्ति चोरी ।"
कसरी परिचालन गर्ने नेपाली सेनालार्इ,"राजनीतिक अस्थिरता र विनाशकारी भूकम्पको कारण चरम आर्थिक मन्दीको साथै नयाँ संविधान घोषणाबाट उत्पन्न परिस्थितिमा राष्ट्रको सार्वभौमसत्तामाथि विभिन्न कोणबाट प्रहार भइरहेको छ । संविधान संशोधनको नाममा अनावश्यक अस्थिरता निम्त्याउने, नेपालीको स्वाभिमान र राष्ट्रियतामा खलल पुर्याइदिने, संघीयताको नाममा भौगोलिक र सामाजिक सद्भाव बिथोल्ने, जातीयता र क्षेत्रीयताको विष रोप्ने काम भइरहेको छ । जुनसुकै जात, वर्ण, लिंगको भए पनि म नेपाली हुँ, मेरो मातृभूमि नेपाल हो भन्ने भावना नेपाली हुँ भनेर गर्व गर्ने सबैमा हुनुपर्छ । यतिबेला सबै नेपालीले राष्ट्र हितलाई सर्वोपरि ठानी हाम्रा सबै शक्ति, स्रोत, साधन एवं हामीमा भएको ज्ञान, सीप र क्षमता राष्ट्र निर्माणमा होम्नुपर्ने चुनौतीपूर्ण समय आएको छ । नयाँ संविधान घोषणाका साथै भूपरिवेष्टित राष्ट्र हुनुको कारण झेल्नुपरेको नाकाबन्दी र इतिहासका सन्धिसम्झौताले सिकाएको पाठलाई मनन गर्दै सक्दो आत्मनिर्भरता बढाउने र परनिर्भरता घटाउने रणनीति अवलम्बन गर्नु हाम्रो बाध्यता भएको छ । भनिन्छ, बुद्धिमान व्यक्तिले अरूको गल्तीबाट पाठ सिक्छ, मूर्खले आफ्नै गल्तीबाट सिक्छ । विगतका नाकाबन्दी एवं सन्धिसम्झौताबाट पाठ सिक्न नसक्ने हामी पक्कै पनि विवेकीको कित्तामा पर्दैनौं होला । देश भूपरिवेष्ठित मात्र होइन, प्रचुर जलस्रोत, पर्यटकीय सम्भावना, भौगोलिक विविधताका कारण पाइने जडीबुटी र वन पैदावार, कृषि र पशुपालनको सम्भावनाको अतिरिक्त पर्याप्त मानव स्रोतका कारण हामी गरिब र अभागी देशको पंक्तिमा उभिनु पर्दैन । नेपालको भूराजनीतिक स्थिति र जलस्रोतको प्रचुरताका कारण नेपालमा राजनीतिक अस्थिरता आइरहनु सामान्य देखिन्छ । बहुजातीय, बहुसांस्कृतिक र बहुभाषिक समाजका कारण हाम्रो राष्ट्रियतामा बेलाबेलामा चुनौती आइरहेका छन् । भविष्यमा पनि दोहोरिने क्रम जारी नै रहन्छ । विनाशकारी भूकम्पबाट उत्पन्न दैवी विपत्तिका बेला होस् वा पुनर्निर्माणको छोटो समयमा सामूहिक वासस्थान निर्माण गरेर होस् वा हिमतालको पानी सुरक्षित तरिकाले व्यवस्थापन गरेर, नेपाली सेनाले आम नेपालीको मन जित्न सफल भएको छ । राष्ट्रिय विपत्तिको बेला सेनाले देखाएको समर्पण र बहादुरीको राष्ट्रवासीले मुक्तकण्ठले प्रशंसा गर्दै आएका छन् । हालैको राजनीतिबाट उत्पन्न नाकाबन्दीले नेपालीलाई नारकीय जीवन बिताउन बाध्य बनाएको थियो । यस्तो दुःखको घडीमा राष्ट्रिय शक्तिको महत्त्वपूर्ण संयन्त्रको रूपमा रहेको नेपाली सेनाको अहं भूमिका छ, रहिरहनेछ । नेपालको एकीकरणदेखि ००७, ०१७, २०३६, ०४७ र ०६३ का राजनीतिक परिवर्तनलाई सेनाले सुझबुझका साथ जनचाहनाअनुसार आत्मसात गर्दै आएको छ । हो, यतिबेला परिवर्तनले उग्र मोड लिएको छ । राष्ट्र प्रमुखको रूपमा रहेका राजालाई विस्थापित गरी राष्ट्रपतिको व्यवस्था गरिएको छ । जनताले चुनेर पठाएका जनप्रतिनिधिले नयाँ संविधान निर्माण गरी जारी भएको पनि एक वर्ष बितिसक्यो । देश संघीयतामा गएको छ । नयाँ संविधानमा घोषित संघीयता र अन्य विविध पक्षको सफल कार्यान्वयन पक्ष बाँकी नै छ । पार्टीहरू राष्ट्रिय मुद्दामा एउटै सोच राख्न नसक्ने, राष्ट्रिय हितभन्दा पार्टी हितलाई सर्वोपरि ठान्ने, घरभित्रको समस्या भित्रैबाट सुल्झाउनुको साटो पराई गुहार्दै हिँड्ने बानीले हाम्रो राष्ट्रियता कमजोर हुँदै गएको छ । पराई हाबी हुँदै गएका छन् । 'अर्काको बुद्धिले राजा हुनुभन्दा आफ्नो बुद्धिले जोगी हुनु ठीक' भन्ने उखानको पनि मर्म होला नि ? नेपाली सेनासँग राष्ट्रियदेखि अन्तर्राष्ट्रिय क्षेत्रको समेत अनुभव छ । सेनामा सेवारत तथा सेवानिवृत्त अधिकृतले राष्ट्रिय तथा अन्तर्राष्ट्रिय स्तरमा उच्च स्तरको तालिम प्राप्त गरेका छन् । तल्लो दर्जाका सैनिकले पनि विभिन्न ट्रेडमा तालिम हासिल गरेकाले पनि यो शक्ति अनुशासित मानव स्रोत नै हो । आधुनिक नेपालको समस्या भनेकै आर्थिक अनियमितता, भ्रष्टाचार अक्षमता, कमजोर व्यवस्थापन, राजनीतीकरण र समयको पाबन्दी बुझ्न नसक्नु हुन् । नेपाली सेना उपरोक्त सबै समस्याको समाधान कदापि होइन । तर नेपाली सेना संस्थाको रूपमा र यसले उत्पादन गरेको मानव जनशक्ति नेपालमा उपलब्ध जनशक्तिमध्ये सर्व श्रेष्ठउत्तम अवश्य हो । नेपाली सेना सिंगो संस्था र यसले उत्पादन गरेको जनशक्तिले नेतृत्व र व्यवस्थापनमा लामो अनुभव प्राप्त गरेको छ । निवृत्त भएका अधिकृतलाई एउटा उचित जिम्मेवारी र त्यसलाई आवश्यक पर्ने स्रोत साधन र काम सम्पन्न गरी सक्नुपर्ने समयावधि तोकिदिएमा आगामी १० वर्षभित्र कुनै सार्क मुलुकभन्दा नेपाल कम हुने छैन । बिर्सन नहुने तथ्य केहो भने सार्क क्षेत्रको सबैभन्दा जेठो र संयुक्त राष्ट्रसंघ शान्ति सेनामा सेवा गर्ने पहिलो सेना नेपाली सेना हो, यसको राष्ट्रहितबाहेक कुनै स्वार्थ छैन । यस्तो पवित्र राष्ट्र सेवामा सेनाबाट अवकाश प्राप्त व्यक्ति मात्र नभएर अन्य सुरक्षा निकायका व्यक्तिलाई पनि सहभागी बनाउँदा सर्वसाधारणको तुलनामा अनुभवबाट खारिएका व्यक्ति बढी असरदार निर्विवाद हुन्छन् । विभिन्न निकायमा प्राप्त ज्ञानबाट कार्यक्षेत्रमा प्रतिस्पर्धा र सन्तुलन पनि हुन्छ । अमेरिका, युरोप, अफ्रिका, दक्षिण अमेरिका र हाम्रा छिमेकी मुलुक भारत, पाकिस्तान, बंगलादेश तथा मलेसिया र इन्डोनेसियामा यस्तो जनशक्तिको उच्च प्रयोग भइरहेको छ । अवकाश प्राप्त जनशक्ति सबै सक्षम र चरित्रवान् नै हुन्छन् भन्ने पनि सत्य होइन । जिम्मेवारी दिँदा योग्य र स्वच्छ छवि भएका व्यक्ति छनौट गर्दा नेपाली सेनाको विभागीय अभिलेखलाई मध्यनजर राखेर छनोट गर्दा उत्तम हुन्छ । राष्ट्र निर्माणमा पारदर्शी, जवाफदेही, राष्ट्रिय चिन्तन बोकेको, रचनात्मक र सकारात्मक जनशक्तिको खाँचो हुन्छ । नियुक्ति गर्दा पहिलो वर्ष परीक्षणकालको रूपमा नियुक्ति दिने र राम्रो क्षमता प्रदर्शन गरेमा मात्र स्थायी नियुक्ति दिने गर्दा प्रभावकारी हुन्छ । यस्तो जनशक्तिलाई राज्यले चुनौतीपूर्ण क्षेत्रको जिम्मेवारी दिने कि, जुन क्षेत्रमा व्यवस्थापकीय चुनौती देखा परिरहेका छन् । नेपाल आयल निगम, नेपाल वायु सेवा निगम अथवा जनसरोकारका आधारभूत आवश्यकता परिपूर्ति गर्ने क्षेत्रजस्तै ग्याँस, कृषि मल जसको आपूर्तिमा कालोबजारी हुन्छ अथवा समयमा उपलब्ध नहुँदा ठूलो मर्का पर्छ । सेनालाई दिन सकिने जिम्मेवारी सेनालाई भूकम्पपश्चात् पुनः निर्माणको क्षेत्र । सडक निर्माण, साना जलविद्युत् आयोजना, साना सिँचाइ आयोजना, पूर्वपश्चिम रेलमार्ग, राष्ट्र सेवा रणनीति जस्ता जिम्मेवारी दिन सकिन्छ । नेपाल कृषि प्रधान देश हो । सिँचाइको लागि पानीको स्रोत छ, तर सिँचाइ नहुँदा खेतीयोग्य भूमि टारमा परिणत भएका छन् । काम गर्ने जनशक्ति पनि कृषिबाट गुजारा नचल्नेदेखि विदेश पलायन भएको छ । खाद्यमा परनिर्भरता बढेको छ । सिँचाइमा केही गरेर सेनाले खाद्य सामग्री उत्पादन गर्न योगदान पुर्याउने ठूलो सम्भावना छ । नेपाली सेनाका अंग ७५ वटै जिल्लामा छन् । हरेक गणगुल्मलाई सानो सिँचाइ योजनाको जिम्मा एक वर्षभित्र पूरा गर्ने गरी दिएमा एक वर्षभित्र औसत ७५ गोटा योजना सम्पन्न हुन सक्छन् । आगामी १० वर्षमा ७५० सिँचाइ योजना पूरा हुन्छन् । यसबाट नेपाललाई कृषिमा आत्मनिर्भर बन्न ठूलो योगदान पुग्नेछ । १४ अञ्चलमा ११ वाहिनी छन् । हरेक वाहिनीलाई लगभग एक मेघावाटदेखि १० मेघावाटसम्मको विद्युत् उत्पादन जिम्मेवारी दिने हो भने एक वर्षमा १२ साना जलविद्युत् उत्पादन गृह तयार हुन्छन् । १० वर्षमा १२० जलविद्युत् गृह निर्माण हुन्छन् । पृतनाहरूले सिँचाइ र विद्युत् उत्पादनमा समन्वयात्मक र निर्देशनात्मक भूमिका निभाउनु वान्छनीय देखिन्छ । सरकार, पार्टीहरू, जनसमुदाय र सेनाबीच गहिरो चिन्तनमनन भएमा यस्ता धेरै कार्य क्षेत्र पहिचान गर्न सकिन्छ । सेनाका अवकाशप्राप्त जनशक्तिलाई दिन सकिने जिम्मेवारी भूकम्पपछिको पुनर्निर्माणको क्षेत्र, रासायनिक मल उत्पादन उद्योग, (हरेक संघीय राज्यमा एकका दरले) । कृषि सामग्री उत्पादन उद्योग (हरेक संघीय राज्यमा एकका दरले) । सार्वजनिक यातायात, नेपाल आयल निगमका डिपोमा र केन्द्रीय जिम्मेवारी, सवारी इन्धन आयात र वितरण, कपडा उत्पादन क्षेत्रमागार्मेन्ट उद्योग, कृषिसम्बन्धी उत्पादन उद्योग, कुनै पनि शैक्षिक क्षेत्रमा (प्राविधिक तथा साधारण), राष्ट्रिय सुरक्षा सल्लाहकारसंघीय राज्य सुरक्षा सल्लाहकार, सेनाभित्र वा अन्य सुरक्षा निकायको तालिम अनुसन्धानका क्षेत्र, कूटनीति, लोकसेवा आयोग, अख्तियार, निर्वाचन आयोग र पार्टीको सुरक्षा सल्लाहकारको जिम्मेवारी सेनाका अवकाश प्राप्त जनशक्तिलाई दिन सकिन्छ । अवकासप्राप्त जनशक्तिको वर्गीकरण उपरथी र सो भन्दामाथिः यो समूहले औसतमा ३५ देखिमाथि ४२४३ वर्षसम्म सेनामा विभिन्न नेतृत्वदायी एवं व्यवस्थापकीय जिम्मेवारी बहन गरिसकेको हुन्छ । स्वदेशका साथै विदेशमा चल्ने स्टाफ कलेज तालिम र अन्तर्राष्ट्रिय जगत्मा सञ्चालन हुने वार कलेज उत्तीर्ण हुन्छ । जुन तालिम सेनाको लागि सबैभन्दा उच्च र ज्यादै महत्त्वपूर्ण तालिम हो । उक्त तालिमको उद्देश्य ग्लोबल पर्सेपेक्टिभमा सैनिक नेतृत्व तयार गर्नु हो, जसले जुनसुकै परिस्थितिमा पनि सबै किसिमको जिम्मेवारी बहन गर्ने सामथ्र्य राख्छ । राष्ट्रसंघअन्तर्गत संसारका द्वन्द्वग्रस्त क्षेत्रमा जिम्मेवारी पदमा रहेर पटकपटक सेवा गरिसकेका हुन्छन् । महासेनानी र सहायक रथीः यो समूहले पनि सेनामा ३० देखि ३५ वर्षसम्म नेतृत्वदायी र व्यवस्थापकीय जिम्मेवारी बहन गरिसकेको हुन्छ । स्टाफ कलेज उत्तीर्ण गरेको र स्वदेश एवं विदेशमा महत्त्वपूर्ण जिम्मेवारी बहन गरेको हुन्छ । सहसेनानी सेनानी र प्रमुख सेनानीः तालिम, नेतृत्वदायी र व्यवस्थापकीय भूमिकामा सहायकको रूपमा काम गर्न सक्ने समूह । पदिक र अन्य दर्जा (सुबेदार देखि सिपाहीसम्म): सेनामा १६ देखिमाथि ३०३५ वर्षसम्म सेवा गरिसकेको यो समूहले विभिन्न ट्रेडको सीप सिकेको हुन्छ । विभिन्न महत्त्वपूर्ण जिम्मेवारी लगनशील भई बफादारीका साथ बहन गर्न सक्छ । उपसंहार संसारभरका सेनाको स्वभाव, काम गर्ने शैली प्रायः एउटै किसिमको हुन्छ । दज्र्यानी संरचना र पदअनुसारको योग्यता झन्डैझन्डै मिल्दोजुल्दो हुन्छ । सैनिकमा गहिरो जिम्मेवारीबोध हुन्छ । चुनौतीपूर्ण कार्यमा कत्ति पनि विचलित नभई डटेर सामना गर्न सक्ने हुन्छन् । आफ्नो पेसामा दक्ष हुन्छन् । आत्मबल बलियो हुन्छ । दृष्टि दूर हुन्छ । सक्षम नेतृत्व प्रदान गर्न सक्नु त यो संस्थानको उच्चतम गुण नै हो । सेवारत रहँदा सिकेका, भोगेका अनुभव राष्ट्रको लागि सधैं खाँचो पर्दछ । राष्ट्रिय सेना र यसबाट अवकाश प्राप्त सैनिक सेवाको महत्त्व बुझेर हरेक देशमा सेनालाई प्रयोग गरिरहेको हुन्छ । अवकाशपछि पनि पुनः विभिन्न क्षेत्रमा जिम्मेवारी दिएको हुन्छ । हाम्रो देशमा पनि राष्ट्रिय सेना र अवकाश प्राप्त योग्य जनशक्तिलाई राष्ट्रका खातिर नेतृत्व तथा व्यवस्थापन क्षेत्रमा अधिकतम प्रयोग गरेमा राष्ट्रले विकासको गति तीव्ररूपमा लिन सक्छ । कडेंल नेपाली सेनाका अवकाश प्राप्त उपरथी हुन् ।"
"मोड्रिक भन्छन्,एल क्लासिकोमा ड्र खेल्दा जितेजस्तै महशुस हुन्छ","काठमाडौंः रियल मड्रिडका मिड फिल्डर लुका मोड्रिकले एल क्लासिकोमा बार्सिलोनासँग ११ गोलको बराबरी खेल्नु रियल मड्रिडका लागि खेल जितेजस्तै भएको बताएका छन्। मोड्रिकले अन्तिम समयमा बराबरी गोल फर्काएर अंक खोस्नु नै जित सरह भएको बताएका हुन्। शनिबार राति बार्सिलोनाको घरेलु मैदान क्याम्प नाउँमा भएको एल क्लासिको भिडन्तमा बार्सिलोनाले खेलको ५३ औं मिनेटमा गोल गर्दै सुरुवाती अग्रता लिएको थियो। तर, खेलको अन्तिम मिनेटमा रियलका लागि सर्जियो रामोसले गोल गर्दै खेल बराबरीमा ल्याउँदै रियललाई हारबाट जोगाएनन् मात्रै, बार्सिलोनासँग एक अंक खोस्न पनि सफल भयो। यो खेल हाम्रा लागि धेरै महत्वपूर्ण थियो र एक अंक लिन सफल भयौं। हामी सुरुदेखि खेलको अन्त्यसम्म लड्यौं र हामीले कहिल्यै पनि हार मान्दैनौं,' एल क्लासिकोमा बार्सिलोनासँग ११ गोलको बराबरी खेलपछि क्लबको अफिसियल वेवसाइटसँग कुरा गर्दै मोड्रिकले भने। उनले भनेका छन्,हामीले राम्रो खेल्यौं, अझ भन्नुपर्दा पहिलो हाफ। उनीहरु (बार्सिलोना)ले दोस्रो हाफमा हामीमाथि दबाब सिर्जना गरे र गोल गर्न सफल भए। तर हामीले कहिल्यै हार खादैनौं। बराबरी खेलेर एक अंक भएपनि खोस्नु हाम्रा लागि जितेसरह हो। मोड्रिकले एक अंक खोसेर तालिकाको शीर्ष स्थानमा रहेको रियल मड्रिडले बाँकी खेल पनि यस्तै लय कायम गर्नु जरुरी रहेको बताए। हामीले अहिले राम्रो लयमा छौं र कन्फिडेन्सका साथ खेल खेलिरहेका छौं। ३३ खेलमा अपराजित रहनु संयोग होइन। रियलमा विश्वकै चर्चित र राम्रा खेलाडी छन्, यदि हामीले टिम गेम खेले हामीलाई हराउन जो कोहीलाई हम्मेहम्मे पर्छ,मोड्रिकले भनेका छन्।"
पछिल्ला ६ एल क्लासिको भिडन्त: जसमा मेसी गोलबिहीन छन्,"काठमाडौंः बार्सिलोनाका लियोनल मेसी एल क्लासिको भिडन्तमा सवैभन्दा बढी गोल गर्ने खेलाडी हुन्। मेसीले एल क्लासिको भिडन्तमा २१ गोल गरेका छन्, जुन अहिलेसम्मकै बढी हो। दोस्रो स्थानमा रहेका रियल मड्रिडका अल्फ्रेडो डी स्टेफानोले १८ गोल गरेका छन् भने रियल मड्रिडकै क्रिष्टियानो रोनाल्डोले १६ गोल गरेका छन्। तर, मेसी पछिल्लो समय एल क्लासिको भिडन्तमा गोलविहीन छन्। उनले पछिल्ला ६ एल क्लासिको भिडन्तमा गोल गर्न सकेका छैनन्। शनिबार राति भएको एल क्लासिको भिडन्तमा पनि मेसी गोल गर्न चुके। उनले पाएको राम्रो गोल गर्ने मौका गुमाएका थिए। सन् २०१४ को मार्चमा एल क्लासिको भिडन्तमा रियल मड्रिडमाथि ४३ को जित निकाल्दा मेसीले ह्याट्रिक गरेका थिए। तर, त्यस यता भएका ६ एल क्लासिको भिडन्तमा भने मेसीले गोलको खडेरी तोड्न सकेका छैनन्। रियल मड्रिडविरुद्ध ३३ औं पटक बार्सिलोनाबाट मैदान उत्रिएका मेसीले शनिबार राति भएको एल क्लासिको भिडन्तमा पहिलो पटक कप्तानको जिम्मेबारी सम्हालेका थिए। शनिबार राति भएको एल क्लासिको भिडन्तमा बार्सिलोनाका लागि लुइस स्वारेजले गोल गर्दै सुरुवाती अग्रता दिलाएका थिए।तर, खेलको अन्तिम समयमा सर्जियो रामोसे गोल गरेपछि खेल ११ गोलको बराबरीमा सकिएको थियो।"
समर्थकले गिज्याउँदै रोनाल्डोलाई समलिंगी भनेपछि बार्सिलोना समस्यामा,"काठमाडौंः घरेलु मैदानमा समर्थकहरुले सिट्टीमार्फत रियल मड्रिडका स्टार खेलाडी क्रिष्टियानो रोनाल्डोतर्फ संकेत गर्दै समलिङ्गी सन्देश प्रवाह गर्ने धुन बजाएपछि बार्सिलोना समस्यामा परेको छ। ला लिगा अन्तर्गत गएराति भएको एल क्लासिको भिडन्त बराबरीमा टुङ्गिएको खेलमा रोनाल्डालाई गिज्याउँदै बार्सिलोनाका समर्थकले (कम आउट अफ द क्लोजेस्ट) अर्थात कोठीबाट बाहिर आउ भन्ने गीतको धुन बजाएका थिए। ला लिगामा यस्ता गतिविधि प्रतिबन्धित छ। ला लिगाका प्रमुख जाभिएर टेबासले बार्सिलोनामाथि कडा कारबाही हुने बताएका छन्। बार्सिलोनामाथि प्रतिबन्ध समेत लाग्न सक्ने उनको भनाई छ। यसअघि मड्रिड डर्बीमा रियल मड्रिडलाई जित दिलाउँदा ह्याट्रिक गरेका रोनाल्डोलाई एथ्लेटिको मड्रिडका कोकेले समलिंगी भनेका थिए। आफूलाई समलिंगी भनेपछि रोनाल्डोले कोकेलाई जवाफ दिँदै भनेका थिए,हो, म समलिंगी हुँ, तर धनी। उक्त खेलमा पनि एथ्लेटिको मड्रिडका समर्थहरुले समलिंगी सन्देश प्रवाह गर्ने गीतको धुन बजाएका थिए।"
