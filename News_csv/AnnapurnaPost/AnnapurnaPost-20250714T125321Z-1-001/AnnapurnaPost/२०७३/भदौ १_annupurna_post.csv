शीर्षक,विवरण
नेविसंघको रोपाइँ र कांग्रेसको रुद्री,"नेपाल विद्यार्थी संघको अधिवेशनमा जालझेल, कुटपिट र अनशन चलिरहँदा एक पत्रकार मित्रले एमाले विद्यार्थीहरूको अधिवेशनपछिको रोचक घटना सुनाएर छक्कै पारे । जो यस प्रकार छ, नाम चलेको एक विद्यार्थी नेताले अखिलको महाधिवेशनमा चुनाव लड्न दस लाख रुपैयाँ ऋण लिएका रहेछन् । तर चुनाव जितेको लामो समय बितिसक्दा पनि न पैसा फिर्ता गरेछन् न त ऋण दिनेसँग सम्बन्ध र सम्पर्क । आफ्नो पैसा फिर्ता गराउन ती ऋण दिने व्यक्ति एमालेका खरो नेता मानिने माधव नेपालकहाँ पुगेछन् । कमरेड, फलानो विद्यार्थी नेताले चुनाव लड्न मसँग लिएको १० लाख ऋण नै तिरेनन् । अहिले सम्पर्कमै छैनन् । म त समस्यामा परेँ । त्यसैले ताकेता लगाई मेरो पैसा उठाइदिनुपर्यो कमरेड ! उसका कुरा पूरै सुनिनसक्दै नेपालले आश्चर्य मान्दै उल्टै सोधेछन्, के रे ? तपाईंसँग उसले पैसा लिएको थियो ? मैले पनि मागिदिएको थिएँ ! नेविसंघ अधिवेशनमा अखिल महाधिवेशनको यो प्रसंग उल्लेख गर्नुको कारण अरू होइन, भविष्यका कर्णधार मानिने विद्यार्थीहरू कहाँ बरालिइरहेका छन् ? लोकतान्त्रिक गणतन्त्र नेपालको संविधान बनिसकेपछि त्यसलाई कार्यान्वयन गर्न र नयाँ नेपाल बनाउन राम्रोसँग पढेर विषयविद् बन्दै सिर्जनशील दिमाग लगाउनुपर्ने विद्यार्थीहरू गुटवादी नेताका हतियार बनिरहनु लोकतन्त्रकै निम्ति विडम्बना हो । माथिको उदाहरण विद्यार्थी संगठनहरूको चुनाव र अधिवेशन कति खर्चिला र तानाबानापूर्ण हुने गरेका छन् भन्ने सम्झना गराउनका लागि मात्रै हो । विद्यार्थी युनियनको चुनाव अर्को भोर जुवा भएको बताइरहनै पर्दैन किनभने यसमा लाखौँ रुपैयाँको खेलोफड्को हुने गर्छ । नेविसंघको चालू अधिवेशन त पैसाको प्रतिस्पर्धा मात्र होइन, यसले त पुष्पकमल सरकारमा कांग्रेसका मन्त्रीहरू पठाउन पनि रोकेको छ । कांग्रेसी नेताहरू र पूरै पार्टीका पदाधिकारी नेविसंघको अधिवेशनमा यसरी चुर्लुम्म डुबेका छन् कि सरकारमा कसैलाई मन्त्री बनाएर पठाउन पनि सकेका छैनन् । मानौँ, सरकारमा मन्त्री हुने कांग्रेसीहरूको नामावली पठाउँदा नेविसंघको अधिवेशन भाँडिनेवाला छ । देशको सबैभन्दा ठूलो 'प्रजातान्त्रिक' पार्टी नेपाली कांग्रेसभित्रको यो किचलो बुझिनसक्नुकै छ । लाग्छ, नेविसंघमा साउन महिनाभर न धान रोपार्इं हुन सक्यो न त कांग्रेसमा रुद्री नै । खासमा दुवै रोकिएको अवस्थामा छन् । सरकारमा पठाउने मन्त्रीहरू नेविसंघ अधिवेशनको नाममा रोकिएको छ र संघ अधिवेशनको नाममा मन्त्रीहरूको नामावली पठाइएको छैन अर्थात् कांग्रेस ठप्प छ, संघ पनि ठप्पै । यी ठप्प नहुँदा हुन् त, जनता जनार्दनका घरमा रुद्री र धान रोपार्इं वा गोडाइ वा कोदो रोपाईं वा मकै भाँच्ने काम साउन महिनाभर जसरी चल्यो र चलिरहेछ त्यसैगरी कांग्रेसमा पनि हरेक काम यथासमयमा हुने नै थिए । तर कांग्रेसको रडाकोमा अलिकति कान लगाउनोस् त, के सुनिँदैछ ? नेविसंघको महाधिवेशन सत्तापक्षका शेरबहादुर देउवा र प्रतिपक्षका रामचन्द्र पौडेलको लागि लडाईंको मैदान बनेको छ ! सरकारमा मन्त्री बनाउन पठाउनेको नामावली दुवैको अंशबन्डाको किचलो बनिरहेछ । यसबाट के स्पष्ट हुन्छ भने कांग्रेसीहरू न्यूनतम राजनीतिक समझदारीबाट पनि विमुख छन् । नेविसंघ त विद्यार्थीको मूल कामकर्तव्यबाट धेरै कोस टाढा नै पुगिसकेको छ । राजनीतिक नेतृत्व गुटगत स्वार्थमा लाग्यो भने उसले राजनीतिको कखरालाई पनि बिर्सन्छ र आफ्नो धरातल गुमाउँछ भनेको सायद यही हो । कांग्रेसका दुवै गुट आफ्नो वास्तविक धरातल बिर्सिएर कृत्रिम आधारमा टेकेर विद्यार्थी राजनीतिको दलदलमा निस्किनै नसकिने गरी भासिएका छन् । सिटौला पनि तेस्रो शक्तिको रूपमा नेविसंघ अधिवेशनको तानातानमा उभिएका छन् । यी सबैलाई लागेको छ, नेविसंघमा कब्जा जमाउन सकियो भने कांग्रेसलाई आफ्नो मुठीमा पार्न सकिन्छ किनभने डनहरू आफ्नो मातहतमा हुनेछन् । तर गुटहरूले के बिर्सिएका छन् भने नेविसंघ नै अहिलेको अवस्थामा असान्दर्भिक भइसकेको छ । न त अखिलकै सान्दर्भिकता रहिरहेको छ । जुन गतिमा विद्यार्थी संगठनलाई कब्जा जमाउन नेताहरू लागिरहन्छन्, त्यही गतिमा तिनको राजनीति ओह्रालो लागिरहनेछ किनभने अहिलेको अवस्थामा विद्यार्थीहरूलाई पढ्नबाट विमुख तुल्याएर सांगठनिक गुटबन्दी सञ्चालन गरिरहनु भनेको विकृतिविसंगतिलाई मलजल गरिरहनु हो । विद्यार्थीको प्रयोग विश्व राजनीतिमा विद्यार्थीहरूको प्रयोग मध्य र दक्षिण अमेरिका, अफ्रिका र एसियाका ती देशहरूमा गरियो, जहाँ उपनिवेशवादी शासनको शोषण चरम सीमामा थियो । सन् १९४० को सुरुआतमा भर्खरै ठूलो आर्थिक मन्दी सकिएको र युरोप दोस्रो विश्वयुद्धको मुखैमा थियो । एसिया अफ्रिकाली देशहरू जहाँ युरोपेली उपनिवेशवादीको दबदबा थियो । तर त्यहाँ न मजदुर वर्गको विकास हुन सकेको थियो, न त किसानहरू नै संगठित ! यस्तो अवस्थामा उपनिवेशवादी शासनको विरोध कुन शक्तिको बलमा गर्ने ? राजनीतिक नेताहरूले बाबुका घरमा सुत्ने र आमाका भान्छामा खाने' विद्यार्थीहरूमा नयाँ शक्ति देख्यो र त्यसैलाई प्रयोग गर्न थाल्यो । विद्यार्थीको प्रयोग विकसित देशको आन्दोलनमा गर्नुपरेको थिएन किनभने त्यहाँ मजदुरकिसान संगठित भइसकेका थिए । तीव्र परिवर्तनको इच्छा विद्यार्थीमा तीव्र परिवर्तनकामी इच्छा हुन्छ भन्ने दोहोर्याइरहनै पर्दैन । विद्यार्थी त्यसैको संवाहक पनि हो । दुईचार अक्षर जानेको र विश्व इतिहास पनि पढिरहेकाले परिवर्तनकामी युवा विद्यार्थीलाई प्रभाव पार्न गाह्रो पनि भएन । बेरोजगार पनि यही समूह थियो । हरेक कुराबाट तुरुन्तै प्रभावित भइहाल्ने यो चञ्चल र ऊर्जावान् समूह स्वयंसेवी रूपमा आमप्रतिरोधमा त्यसरी नै निस्किहाल्यो जसरी नेपालका आन्दोलनहरूमा विद्यार्थीहरू अग्रगामी दस्ताका रूपमा सडकमा निस्किएका थिए । घर, परिवार र पूरै समाज परिचालन गर्न सक्ने ऊर्जा उसमा छँदै थियो । स्वयंसेवीको रूपमा आगे नाथ न पिछे पगाहा' को अवस्थामा भविष्यप्रति कुनै चिन्ताविना उपनिवेशवादविरुद्ध स्वतन्त्रता आन्दोलनमा हाम फाल्यो र दोस्रो विश्वयुद्ध सकिँदानसकिँदै मुक्ति आन्दोलनले तीव्र गति लियो । अनेक देशहरू स्वतन्त्र बने । विद्यार्थीहरूको मनोवैज्ञानिक रूपमा यसरी प्रयोग गरिएपछि विकासोन्मुख देशहरूमा विद्यार्थीहरूको प्रयोग राजनीतिमा अचाक्लीसँग बढ्दै गयो । ७५ लाख बिथोलिए सुन्दा पनि पत्याइनसक्नु लाग्छ । अस्ति सोमबार र हिजो मंगलबार माओवादी विप्लवको अखिल क्रान्तिकारीले आह्वान गरेको शैक्षिक हडतालमा देशभरका स्कुलमा पढ्ने ७५ लाख विद्यार्थीको पढाइ बिथोलिएको तथ्यांक आएको छ । यो भनेको कति हो ? नेपालको जनसंख्यालाई तीन करोड मान्ने हो भने ७५ लाख भनेको देशको जनसंख्याको २५ प्रतिशत हो । ७५ लाखको दुई दिनको पढाइ बिथोलिनु भनेको डेढ करोड दिन फोकटमा जानु हो । त्यसै त के पढाउँथे र ? शिक्षकहरूको दुई दिन पनि त्यत्तिकै खेर गयो । एउटा सानो संगठन क्रान्तिकारी अखिलका अध्यक्ष पूर्णबहादुर सिंहले यसरी पूरै देश हल्लाउन सक्छन् भने अखिल, नेविसंघ, मधेसी, जनजाति विद्यार्थी संगठनहरूका नेताले यो देशमा के गर्न बाँकी राखेका होलान् ? विद्यार्थी संगठन र युनियनहरूलाई कब्जामा लिएर यी नेताहरू ट्रेड युनियनले सरकारी कार्यालयमा धम्क्याएजस्तै विद्यार्थी नेताहरू कलेजमा भर्ना सिन्डिकेट, निर्माण सिन्डिकेट, सार्वजनिक सम्पत्ति भाडा सिन्डिकेट, शैक्षिक भ्रमण सिन्डिकेट, चौकीदार, पियन, अस्थायी शिक्षक भर्ना सिनिडकेट, नाउँ ननिस्केकाको नाम निकाल्ने सिन्डिकेटले म्यान पावर कम्पनी झैँ चलाइरहेका छन् । एक मनोवैज्ञानिकले भने, विद्यार्थीहरूमाथि इमोसनल एब्युज र एक्सप्लोइटेसन' मनग्गे हुने गरेको छ । यो उमेर समूहका विद्यार्थीलाई प्रभावमा पारेर कल्पनाशील र स्थिर भइनसकेको तिनको उमेरमा संगठित र नराम्रा गुन्डागर्दी, भीडतन्त्र र सरदारीपन देखाउन प्रचुर दुरुपयोग भइरहेको छ । पार्टीका नेताहरूले चुनाव र आफ्ना बडीगार्डको रूपमा विद्यार्थीहरूको साह्रै मिसयुज' गरेका छन् । राजनीतिक अभियानमा लागेका विद्यार्थी अब अध्ययन र देशको निर्माणमा लाग्नुपर्छ, अन्यथा कसले हामीलाई नयाँ नेपाल बनाइदिन्छ ? उनले थपे, विद्यार्थी संगठनहरूमा जो एकपटक नेतृत्वमा पुग्छ, छोराछोरी कलेजमा पढिरहँदा पनि विद्यार्थी नेता नै भएर विद्यार्थी भावनालाई शोषण गरिरहेको हुन्छ । नियमित विद्यार्थीहरू विश्वविद्यालय र क्याम्पसहरूमा उम्मेदवारसम्म बन्न पाउन्नन् । ५० वर्ष नाघेका विद्यार्थी नेताले नै पद ओगट्छन् । ती यसमा कति लिप्त हुन्छन् भने ज्यान जाला छोड्नेवाला छैनन् । तिनको अनुहार हेर्नुहोस् त । पार्टीका नेता र मन्त्रीबाट व्यापारी, उद्योगपति, भ्रष्ट कर्मचारी र तस्करका काम गराउने दलालको रूपमा खुलमखुला विद्यार्थीको प्रयोग भइरहेको छ । पहल गर नेता हो ! विद्यार्थी नेतृत्वबाट संसद् सदस्य बनेका र युवा नेता कहलाइने गगन थापा, रवीन्द्र अधिकारी, गोकर्ण विष्ट, चन्द्र भण्डारी, रेखा शर्मालगायत पार्टीको नेतृत्वमा रहेका घनश्याम भुसाल, योगेश भट्टराई, ठाकुर गैरे, टंक कार्की, विश्वप्रकाश शर्मा, प्रदीप पौडेल, गुरु घिमिरे, भानु ढकालहरूले पहल गरेर भन्न सक्नुपरेको छ कि अब विद्यार्थी संगठनहरूको औचित्य सकियो । जसरी सेनाका जवान युद्ध सकिएपछि ब्यारेक फर्कन्छन्, त्यसैगरी राजनीतिक अभियानमा लागेका विद्यार्थी अब अध्ययन र देशको निर्माणमा लाग्नुपर्छ, अन्यथा कसले हामीलाई नयाँ नेपाल बनाइदिन्छ ? विद्यार्थीहरू राम्रोसँग पढेर देश विकासमा लाग्न सक्नुपर्छ । यो दिशातर्फ विद्यार्थीहरूलाई लगाउन समृद्ध नेपाल' नामक पुस्तक लेखेर युवाविद्यार्थीहरूको परिवर्तित भूमिकाबारे बहस सुरु गराउने रवीन्द्र अधिकारी जस्ता युवा नेताले यसमा अगुवाइ गर्नुपर्ने देखिन्छ । विद्यार्थीहरूको भूमिका आगामी दिनमा कस्तो हुनुपर्छ ? यस सम्बन्धमा प्राध्यापक, राजनीतिज्ञ, बुद्धिजीवी, युवाविद्यार्थीलगायतका व्यक्तिहरूसँग बसेर छलफल गर्दा निम्न दश बुँदा तयार भएः १ विद्यार्थी नेताहरूले नै विद्यार्थी संगठनको औचित्य सकिएको सामूहिक घोषणा गर्दै शैक्षिक स्थिरता, क्यालेन्डर र कार्यक्रममार्फत समृद्ध नेपाल बनाउन लाग्नुपर्छ । २ राजनीतिक पार्टीहरूले विद्यार्थी संगठनलाई भ्रातृ संगठन भन्दै इन्चार्ज तोकेर विश्वविद्यालय, क्याम्पस तथा स्कुलहरूमा वैचारिक संगठनको नाउँमा पार्टी गतिविधि सञ्चालन गर्न बन्द गर्नुपर्छ । विद्यार्थी संगठनको विकल्पमा पढिसकेका युवाहरूलाई युवा संगठनमा परिचालन गर । ३ प्राध्यापक संघ विभिन्न दलको धारमा बाँडिएका छन्, साझा प्राध्यापक संघ बनाएर दलैपिच्छेका प्राध्यापक गुटहरू खारेज गर्नुपर्छ । ४ अभिभावक संघको नाउँमा सदाबहार अध्यक्ष र महासचिव बनिरहने गैरशैक्षिक क्रियाकलाप रोकेर स्वच्छ शैक्षिक वातावरण बनाउने विकल्प प्रस्तुत गर्नुपर्छ, जसको नेतृत्व वास्तविक विद्यार्थीका वास्तविक अभिभावकले गर्नुपर्छ । ५ दलहरूलाई मोटो रकम चन्दा दिएर सांसदको पगरी गुथ्नेहरूले शिक्षा विधेयकमार्फत निजी विद्यालय सिन्डिकेट लागू गर्न खोजेका छन्, त्यसको अन्त्य गर । ६ शिक्षा मन्त्रालय र सम्बद्ध शैक्षिक अधिकारीहरूले विद्यालयविश्वविद्यालय क्षेत्र सुधार कार्यक्रमलगायतका निकायबाट भएगरेका अध्ययन तथा विज्ञहरूले तयार गरेका प्रतिवेदनहरू तत्काल लागू गर । ७ विद्यालय तथा विश्वविद्यालयहरूमा विद्यार्थी काउन्सिल बनाऊ । काउन्सिलमा प्रत्येक कक्षामा उच्चतम अंक हासिल गर्ने विद्यार्थीहरू सम्मिलित गर । शैक्षिक क्षेत्र सुधारको लागि अविछिन्न कार्यसंस्कृतिको वातावरण सिर्जना गर । ८ विश्वविद्यालय, क्याम्पस तथा विद्यालयहरूमा शैक्षिक क्यालेन्डर सार्वजनिक गर्दै सोहीअनुरूप शैक्षिक सामग्री, पाठ्यक्रम, पाठ्यपुस्तक, भौतिक सुधार, कक्षा सञ्चालन, क्यान्टिन, खेलकुद, साहित्य संस्कृति, कार्यशालालगायत सम्पूर्ण कार्यक्रम समावेश गरी त्यसैअनुरूप विद्यार्थी भर्ना, परीक्षा र नतिजा प्रकाशन मिति सार्वजनिक गरी सुचारु गर । ९ दलहरूलाई कुलपति, सहकुलपति र उपकुलपति तथा रजिस्टार रेक्टरलगायतका पदहरूमा सहकार्यका नाउँमा भागबन्डा गर्ने संस्कृति अन्त्य गर । शैक्षिक कार्ययोजनामार्फत प्राज्ञिक व्यक्तिहरूबाट त्यस्ता पदहरूमा नियुक्त गर्ने र प्रधानमन्त्री, शिक्षामन्त्री कुलपति, सहकुलपति हुने परम्परा अन्त्य गर । १०नेपाली शिक्षा प्रणालीको प्रणालीगत सुधार गर्न एक स्वतन्त्र शैक्षिक आयोग गठन गरी शैक्षिक क्षेत्र सुधारको लागि तत्काल केदारभक्त माथेमा, डा गोविन्द केसी, डा बाबुराम भट्टराई, डा भगवान् कोइराला, केशरबहादुर बिष्ट, महेन्द्र पाण्डे, लीलामणि पौडेल, डा भरत पहारी, डा अर्जुन कार्की, डा पुष्कर बज्राचार्य, डा वीणा पौडेल, डा कमलकृष्ण जोशी, डा विद्यानाथ कोइराला, डा तेजबहादुर महत, डा श्रीराम खड्का, डा अजयकुमार झा, डा उदयराज खनाल, डा वासुदेव उप्रेती, डा प्रमोद ढकाल, डा विशालनाथ उप्रेती, डा देवराज दाहाल, डा मेघराज पोखरेल, डा चिरञ्जीवी उपाध्याय, डा सञ्जीव उप्रेती, डा अरुण सायमी, डा विनित अर्याल, डा चिरिकशोभा ताम्राकार, भानु शर्मा, डा नरेन्द्रकुमार चौधरी, डा युवराज संग्रौला, डा कृष्ण भट्टचन, डा अमुदा श्रेष्ठ जस्ता प्रबुद्ध व्यक्तिहरू सम्मिलित आयोग गठन गरी त्यसअनुकुल शिक्षा प्रणालीमा सुधार गर ।"
अल्पायु सरकार र अस्थिर राजनीति,"कुनै पनि देशको राजनीतिक स्थायित्व र आर्थिक विकासको लागि बलियो र भरपर्दो सरकारको खाँचो पर्छ । अर्थात् देशको राजनीतिक क्षेत्रमा स्थायित्व र आर्थिक, सामाजिक, भौतिक, साँस्कृतिकलगायतका क्षेत्रमा यथोचित विकासको लागि सरकारको स्थायित्व आवश्यकता पर्छ । यहाँनेर सरकारको स्थायित्व भनेकै संविधानले तोकेको एउटा कार्यकालभर कम्तीमा एउटा सरकारले कार्य सञ्चालन गर्न सकोस् भनी इंगित गर्न खोजिएको हो । विश्वमा छोटो समयमा धेरै सरकार गठन गर्ने मुलुकमध्ये नेपाल पनि एउटा भएकोमा शंका छैन । अझ दक्षिण एसियामा यो मामलामा नेपाल पहिलो स्थानमा रहेको विभिन्न तथ्यबाट स्पष्ट भइसकेको छ । हरेक देशका आम नागरिकको अभिभावक भनेकै त्यो देशको सरकार हो । अभिभावक नै छिनछिनमा परिवर्तन भइरहने प्रचलनले उसको आशाभरोसामा रहेका आम नागरिकको उन्नति एवं प्रगतिको पनि आशा गर्न सकिँदैन । २०४७ को प्रजातन्त्र पुनस्र्थापनादेखि हालसम्मको करिब २६ वर्षको समयावधिमा २५ वटा सरकार निर्माण भइसकेका छन् । यो संख्यालाई तुलना गर्ने हो भने दक्षिण एसियामै बढी सरकार निर्माण गर्ने मुलुकको रूपमा नेपालले परिचय बनाएको पाइन्छ । उक्त अवधिमा पाँचबर्से कार्यकालको लागि निर्माण भएका सरकारमध्ये बढीमा साढे दुई वर्षसम्म मात्र सरकारमा टिकेको अवस्था देखिन्छ । यो प्रवृत्तिले दीर्घकालको लागि मुलुकको हित हुन सक्दैन । एउटा दलको नेताको नेतृत्वमा सरकार गठन भई देश र जनताको लागि भनेर केही काम अघि बढाउँदै गर्दाको छोटै समयमा अपदस्थ गरेर अर्को दलको नेताको नेतृत्वमा सरकार गठन गर्ने कार्य नेपालको नियति नै बनेको छ । जसले गर्दा न अघिल्लो सरकारले गरेका कामलाई निरन्तरता दिइन्छ, न आफूले प्रारम्भ गरेका काम पूरा गर्न सकिन्छ । देशको लागि महत्त्वपूर्ण सवालमा काम गर्नुपर्ने अमूल्य समयमा सरकार अपदस्थ गराउने र नयाँ सरकार गठन गर्ने प्रक्रियाले नै अनावश्यक रूपमा आधा महिनाको समय खर्चेको छ र हप्ता दिन लगाएर सानो आकारको मन्त्रिमण्डल गठन भएको छ । एकातिर प्रधानमन्त्री निर्वाचित भएकै दिनदेखि सरकारको दिनगन्ती सुरु भइसकेको छ । प्रधानमन्त्रीले समय छोटो छ काम धेरै गर्नुपर्नेछ भन्दै गर्दा सत्तासीन दलहरूभित्रै सरकारमा पठाउने व्यक्तिका बारेमा खैलाबैला मच्चिँदै गरेका दृश्य देखिँदैछ । यसबाट सरकार गठन कार्यले पूर्णता पाउनकै लागि अझै केही दिन लाग्न सक्ने अनुमान गर्न सकिन्छ । संविधान कार्यान्वयन र भूकम्पपीडितलाई राहत तथा भौतिक पूर्वाधार निर्माणको लागि आफ्नो ठोस मार्गचित्र निर्माण गरेर कार्यान्वयनमा अघि बढ्दै गरेको ओली सरकारलाई हठात हटाइएको विषयलाई धेरैले चित्त बुझाउन सकिरहेका छैनन् । तत्कालीन प्रधानमन्त्री ओलीले उत्तरी छिमेकीसँगको सहयोग बढाउन खोजेको र उससँगको सम्बन्ध विस्तार गर्दै गरेको कुराप्रति भारतीय शासकले चित्त नबुझाई सशंकित भएका कारण ओली सरकार परिवर्तन गरिएको हो भन्ने धेरैको आकलन छ । ओली सरकार विस्थापन गर्नुको औचित्य पुष्टि गर्न प्रचण्ड सरकारलाई फलामको चिउरा सावित हुने देखिन्छ । वर्तमान सरकारका एक जिम्मेवार उपप्रधानमन्त्रीले नै ओली सरकारले घोषणा गरेको संविधान कार्यान्वयनको कार्ययोजना हावादारी भनेर हचुवाका भरमा टिप्पणी गर्ने गरेको सुन्दा उदेक लाग्न थालिसकेको छ । एमाले नेतृत्वको सरकारले थालेका राम्रा कामलाई अलमलमा पार्ने नियतले वर्तमान गठबन्धन सरकारका जिम्मेवार व्यक्तिले नै बजेटविना विभिन्न विकास आयोजनाका कार्यक्रम घोषणा गरेको भन्ने आरोप लगाउन थालिसकेको छ । छिटछिटो सरकार ढाल्ने र गठन गर्ने कुराले देशको मूल कार्यभार कार्यान्वयनमा बाधा पुर्याउने गरेको घामजतिकै छर्लंग छ । नेपाल र नेपालीको लागि अग्रणी भूमिका खेल्दै आएको प्रमुख शक्तिलाई जबर्जस्त सरकारबाट बाहिर राख्ने गरेको कामले अबको सहमतीय राजनीतिले छिट्टै बाटो पक्रिन सजिलो देखिँदैन । अर्कोतिर देशको दोस्रो ठूलो दल एमालेको सहयोग र समर्थनविना राष्ट्रिय महत्त्वका कामले पूर्णता पाइहाल्न पनि सम्भव छैन । हुन त केही अतिवादी सोचका मानिसले एमालेलाई बाहिर राखेर पनि दुईतिहाइ मत जुट्नसक्ने र संविधान संशोधन, सीमांकन हेरफेरलगायतका काम पनि गर्न सकिने तानाबाना बुनिरहेका र त्यो खालको दुस्साहस गरिरहेका संकेत देखिएका छन् । त्यस्ता सुझाव बोकेर वर्तमान सरकार त्यो बाटोमा लाग्यो भने पनि मुलुककै लागि दुर्भाग्य हुनेछ । मधेसकेन्द्रित दलहरू यही मौकामा आफ्नो अनुकुलका कुरा समावेश गरेर संविधान संशोधन गराउन सकिन्छ भन्नेमा ढुक्क देखिन्छन् । प्रधानमन्त्री प्रचण्डले पनि संविधान संशोधन गरेर सर्वस्वीकार्य बनाउने भनेर पनि भाषण गरेको सुनिन्छ । तर सामान्य व्यक्तिले पनि बुझेको कुरा के हो भने दुनियाँमा सर्वस्वीकार्य कुरा भनेकै केही हुन सक्दैन । अझ त देशको मूल कानुन संविधान सबै नेपालीको लागि सर्वस्वीकार्य बनाउँछौँ भन्ने कुरा व्यवहारमा उतार्न सजिलो छैन । यसैगरी स्थायी सरकारको रूपमा रहेको नेपालको कर्मचारीतन्त्र पनि राजनीतिक दलको पछि लागेर आफ्नो दुनो सोझ्याउने र दलको छत्रछायामा रमाउने प्रवृत्तिको छ । जसले गर्दा जनताका कैयन् सेवासुविधाका विषय पनि प्रभावित हुने गरेका छन् र निष्पक्ष रूपमा वितरण हुने गरेका देखिँदैनन् । यी सबै कुराको माझमा रहेर काम गर्न वर्तमान सरकारलाइ ठूलो चुनौती छ । सरकारको अल्पायु विद्यमान निर्वाचन प्रणालीसँग पनि जोडिएको छ । जनताको प्रत्यक्ष नजरमा परिचित नभएका ससाना दल पनि समानुपातिक निर्वाचन प्रणालीको भर्याङबाट संसद्मा केही न केही सिटमा उपस्थितिको सुनिश्चिता हुने र थे्रसहोल्डको व्यवस्था नहुनाले पनि कुनै पनि दलले स्पष्ट बहुमत प्राप्त गर्न सकेको पाइँदैन । ती साना दलले केबल आफ्नो स्वार्थसिद्धका कारण आज एउटालाई समर्थन त भोलि अर्कोलाई समर्थन गरेर मन्त्री पद प्राप्तिमा केन्द्रित रहने गरेको देखिन्छ । अर्कोतिर ठूलै दलमा पनि सांसद बन्न पुगेका कैयन् व्यक्तिका गुण र शैलीको असर सरकार सञ्चालनमा समेत पर्न जाने गरेको हुन्छ । केही नेपाली मतदातामा पनि आफ्नो जनप्रतिनिधि छनोट गर्दा उच्चस्तरको चेतना प्रयोग गर्ने कुरामा कमी रहने गरेको देखिन्छ । आफू कुन धरातलमा छु, आफ्नो वर्ग कुन हो, कुन वर्गको पक्षपोषण कुन राजनीतिक दलले गर्दछ भन्ने हेक्का नगरेर पनि मतदान गर्ने प्रवृत्ति पनि कायमै छ । जसले गर्दा देशको र समाजको वास्तविक परिस्थितिको विश्लेषण गर्न नसक्ने जनप्रतिनिधि पनि छनोट हुन पुग्छन् । नेपालका प्रायः राजनीतिक दलमा सत्तामोह झांगिँदै गएकाले सरकार ढाल्ने र नयाँ गठन गर्ने काम बढी भइरहेको छ । आफू र आफ्नो दल सरकारमा गएपछि आफ्नो र आफ्ना दलका कार्यकर्ताको भलो हुने काम गर्न सकिन्छ भन्ने मनोकांक्षा र जनतामाझ लोकप्रिय हुने मौका मिल्छ भन्ने मनोदशाका कारण पनि दलहरू जसरी पनि सरकारमा जाने दाउमा रहन्छन् । सरकार गठन गर्ने र सरकारलाई टिकाउने नाममा अपनाइने दलका फोहोरी क्रियाकलापले राजनीति फोहोरी खेल हो भनेर सर्वसाधारणले आरोप लगाउने ठाउँ पनि पाउने गरेका हुन्छन् । वर्तमान शासकीय स्वरूपका कारणले पनि हो भन्ने छर्लंग हुन आउँछ । त्यसैले नै नेकपा एमाले र तत्कालीन एकीकृत नेकपा माओवादीले देशको कार्यकारी प्रमुख सीधै जनताबाट चुनिएर आउने व्यवस्था संविधानमा गरौँ भनेर संविधान निर्माणको कामको थालनीदेखि अन्तिमसम्म पनि जोडदार रूपमा उठाएका थिए । कांग्रेसको विमतिका कारण अन्ततः सुधारिएको संसदीय प्रणालीलाई संवैधानिक रूपले व्यवस्थित गर्ने काम भएको हो । यसबारे जिम्मेवार सबैले गम्भीर भएर सोच्न आवश्यक छ । सरकार नै देश सञ्चालनको मियो भएकोले कम्तीमा पनि संविधानले तोकेको एउटा कर्यकालको समयावधिभरि एउटा सरकारले काम गर्नसक्ने सुनिश्चितता भयो भने पनि मुलुकको राजनीतिक स्थायित्वले गति लिनेमा दुईमत हुन सक्दैन । नेपालमा राजनीतिक दलहरूकै अनवरत प्रयत्नले जहानियाँ निरंकुश राणाशासन प्रणाली, निर्दलीय पञ्चायती शाससन प्रणाली, बहुदलीय प्रजातान्त्रिक शासन प्रणाली, निरंकुश राजतन्त्रात्मक शासन व्यवस्थाबाट गुज्रँदै लोकतान्त्रिक गणतन्त्रको स्थापना भएको छ । यसले पनि स्थायित्व प्राप्त गर्न सकेको छैन । हाम्रो देशको सन्दर्भमा स्थापित राजनीतिक व्यवस्थामा स्थायित्व हुन नसकेर पनि देशको विकासले फड्को मार्न सकेको छैन । वर्तमान गठबन्धन सरकार नयाँ कार्ययोजनाविना केवल केपी ओलीलाई विस्थापन गर्नु मुख्य उद्देश्य बनाएर निर्माण भएकाले यसको नैतिक धरातल नै कमजोर छ भने तोकिएको समयसम्म अडिने क्षमता पनि राख्दैन । राजनीतिक प्रणाली र देशको समृद्धि एकअर्काका पूरक हुन् । अब राष्ट्रियता र लोकतन्त्रको जगमा टेकेर मुलुकको समृद्धिमा लाग्नुको विकल्प छैन । जब राजनीतिक प्रणालीले स्थायित्व प्राप्त गर्न सफल हुन्छ अनि सरकारको पनि स्थायित्वको आशा गर्न सकिन्छ । एउटा अर्को अनौठो कुरा कहीँ नभएको जात्रा हाँडीगाउँमा भने झैँ नेपालजस्तो सानो मुलुकमा एक सयभन्दा बढीको संख्यामा राजनीतिक दल गठन भएका छन् । ती दलका आआफ्नै मूल्य र मान्यताले बेलाबेलामा राजनीतिक स्थायित्व र सरकार सञ्चालनमा अनावश्यक खिचातानी भइरहने गर्दछ । अनिश्चित भविष्यका साथ जब कुनै दलको नेतृत्वमा सरकार निर्माण हुन्छ अनि थुपै्र लोकप्रिय कार्यक्रमको घोषणा गर्ने गरिन्छ । ती कार्यक्रम कार्यान्वयनको समय नआउँदै सरकारबाट आफू हट्नुपर्ने अवस्था आइलागेको हुन्छ । ती कार्यक्रम त्यो सरकारको बहिर्गमनसँगै अलपत्र हुने गर्छन् । यसरी सरकारको अल्पायुका कारण कैयन् महत्त्वपूर्ण सवालको संवैधानिक व्यवस्थापन हुन नसक्ने, कैयन् कानुनी तथा नीतिगत कुरा समयमा निर्माण हुन नसक्ने, निर्माण भएका पनि मूर्तरूपमा कार्यान्वयन हुन नसक्ने र जनजीविकासँग जोडिएका कैयन् सवालको पनि कार्यान्वयन हुन नसक्नेलगायतको विडम्बनापूर्ण अवस्थाले सिंगो देशको राजनीतिक व्यवस्थामै नकारात्मक असर पर्न जाने गरेको छ । जसले गर्दा मुलुक राजनीतिक अस्थिरताको भूमरीमा परिरहने अवस्था आउँछ । नेपालले अहिलेसम्म यही नियति भोग्दै आइरहेको छ । अझ त वर्तमान गठबन्धनको सरकार खासै मूर्त नयाँ कार्ययोजनाविना केवल केपी ओलीलाई विस्थापन गर्ने मुख्य उद्देश्य बनाएर निर्माण भएको हो । सरकार गठनसँगै नैतिक धरातलमै प्रश्न उठ्ने गरी प्रमुख प्रतिपक्षलाई चिढ्याउने कामको सुरुआत भइसकेको छ भने देश र जनताका लागि सम्झनलायक एवं उल्लेख्य काम गर्न सक्ने छाँटकाँट देखिँदैन । यस्तै चालबाट सरकार अघि बढ्न खोज्ने हो भने भद्र सहमतिमा तोकिएको म्यादसम्म पनि टिक्न गाह्रो भई अति अल्पायुको उपमा प्राप्त गर्न पनि के बेर ?"
अग्निपरीक्षामा पुष्पकमल,"कौरवपाण्डवको युद्धमा महारथी अभिमन्युलाई अन्यायपूर्ण ढंगले चक्रव्युहमा पारी मारियो । त्यसको मुख्य दोषी थिए जयद्रथ । यो कुरा अर्जुनले थाहा पाएपछि उनले कसम खाए कि भोलिको युद्धमा सूर्य अस्ताउनुभन्दा पहिला जयद्रथलाई मार्नेछु । उसलाई मार्न सकिनँ भने अग्नि समाधि लिनेछु । तत्पश्चात् कृष्णले भन्नुभयो, 'हे ! अर्जुन तिमीले कसम त खायौ तर थाहा छ ? जयद्रथले उनका बाबुबाट कस्तो आशीर्वाद पाएका छन् भने तिमीलाई जसले मार्न खोज्छन्, उसको तत्काल भष्म भई हालोस् भनी आशीर्वाद पाएका छन् । त्यसैले यस्तो वाण चलाऊ, जुन वाणले जयद्रथको टाउको उनका पिताको काखमा खसोस् ।' मात्र कति हो भने सत्ताको बागडोर सम्हाल्नेले अन्तर्यका मर्म बुझ्दै संयमता र दूरदर्शिताका साथ राष्ट्रिय सहमति र सहकार्य, शक्ति सन्तुलनलाई ध्यान दिँदै सैद्धान्तिक नीति अनुशरण गरी दिग्दर्शन गर्न राजनीतिक पार्टीहरू र राष्ट्रका प्रधानमन्त्रीले चुक्नु हुन्न । देशले राष्ट्रिय स्वाधीनता, स्वतन्त्रता, अखण्डताको रक्षा गर्दै समृद्धि समुन्नतिको विजय बन्ने महान् सम्भावना बोकेर अगाडि बढिरहेको छ । यतिबेलै आशाका सपनाहरूले सम्भावनाको शिखर चुम्दै गर्दा शासकीय स्वरूपको अस्थिरताले सम्भावनामाथि चुनौतीपूर्ण वर्षा थोपरिएको छ । यतिखेर सम्भावना र चुनौतीको सामना गर्दै मुलुक ध्रुवीकरणको प्रक्रियामा अगाडि बढिरहेको छ । वर्तमान सरकार जुन जगमा गठन हुन पुगेको छ, सो जग सिमसार दलदलको खानी हो । यस यथार्थ सरकारको नेतृत्वकर्ता स्वयं प्रधानमन्त्री प्रचण्ड, राजनीतिक पार्टीहरू र आम जनतालाई अवगत भएकै कुरा हो । त्यसैले कतै यो सरकार हिलोमा गाडिएको किलो जस्तो रिङिरहने र अन्त्यमा दलदलमै इतिहासको कुरूप अन्त्य व्यहोर्नुपर्ने त हुने होइन ? तसर्थ, संयम् र सुझबुझका साथ उक्त दलदलबाट मुलुक र पार्टीलाई जोगाउन प्रधानमन्त्री प्रचण्डले इमानदारी र कठोर मेहनतका साथ काम गर्न सक्नुपर्छ । कमजोरीबाट पनि शिक्षा लिन सकिने इतिहासबाट सिकेको पाठ हो । पटकपटक खाएको हन्डरठक्करबाट प्राप्त शिक्षा आत्मसात गर्दै मुलुक र पार्टीलाई सही मार्गमा डोर्याउन प्रचण्डले चेग्वेभाराले जस्तो भीष्म प्रतिज्ञा गर्न सक्नुपर्छ । यसो हुन सकेमा प्रचण्डप्रति तेर्सिएका अनगिन्ती यक्षप्रश्नहरूको सही जवाफ स्वतः आउनेछ र मुलुकले सही मार्ग लिनेछ । यस घडीमा म प्रचण्डलाई के स्मरण गराउन चाहन्छु भने संविधान घोषणापछिको असहज परिस्थितिको दिशाबोध गर्न वाम गठबन्धन निर्माण भएको थियो र त्यही जगमा निर्माण भएको केपी ओली नेतृत्वको संयुक्त वाम सरकारबाट छिमेकी चीनसँगको ऐतिहासिक सम्झौता समझदारी सम्पन्न हुन सम्भव भएका हुन् । यसमा प्रचण्डको भूमिका अतुलनीय छ । आफैँले खेलेको भूमिकाबाट प्राप्त उपलब्धिको स्वामित्व लिन र नेपालचीनबीचको सम्झौता व्यवहारतः कार्यान्वयन गर्न गराउन चुक्नु हुँदैन । सबैलाई ज्ञात छ, वाम गठबन्धनको सहकार्यका यी उपलब्धिबाट पश्चिमा साम्राज्यवादी र भारतीय एकाधिकार पुँजीवाद एवं उनैद्वारा पालितपोषित घरेलु प्रतिक्रियावादी तथा दलाल पुँजीपतिहरू विच्छिप्त हुँदै कार्यान्वयन पक्ष तुहाउने षड्यन्त्रका चक्रव्युह निर्माणमा जुटे । यस चक्रव्युहमा विवशताका साथ हाम्रो पार्टी पनि छोइन पुगेको तीतो सत्य छिपाएर छिप्दैन । यस मानेमा हामी पनि आत्मालोचित हुनुपर्छ । यसै सिलसिलामा निवर्तमान प्रधानमन्त्री ओली आफ्नै पार्टीका झलनाथ खनाल, माधव नेपाल र वामदेव गौतम गुटको प्रत्यक्ष हमलामा पर्नुका साथै आफ्नै विश्वासिला भनिएका सुवास नेम्बाङ, अग्नि खरेल र भीम रावलहरूको भित्री घेराबाट समेत ध्वंसात्मक र उत्तेजना फैलाउने रणनीति अनुकूलका कुटिल षड्यन्त्रको सिकार बने, जुन वाम गठबन्धनको भावना, मर्म र उपलब्धिविपरीत थियो । वाम दलहरूबीचको पछिल्लो असमझदारी एवं ध्वंसात्मक अन्तर्विरोधको पटाक्षेप कांग्रेसका रामचन्द्र पौडेल, शेरबहादुर देउवासमेतलाई एमाले समर्थनमा नयाँ सरकार निर्माण गर्न अग्रसरता लिनुस् भन्दै वाम गठबन्धनको औचित्य र महत्त्वलाई गिज्याउने तहसम्म पुग्यो । एकातर्फ वाम गठबन्धनको बलमा ऐतिहासिक उपलब्धि प्राप्त गर्ने र अर्कोतर्फ प्रमुख साझेदारलाई तीव्र प्रहार गर्ने एमालेको शीघ्र, उत्तेजित, अधैर्य तथा दोहोरो प्रवृत्तिबाट अन्ततः वाम गठबन्धन टुट्यो । यसबाट इन्डो पश्चिमा र पश्चिमा साम्राज्यवादी र उनैका घरेलु प्यादा निकै उत्साहित भएका छन् । भुल्नै नहुने तथ्य यो पनि हो कि हाम्रो पार्टी जनयुद्धमा थियो । २०५८ को (असोज) १८ को प्रपञ्च रची जनयुद्धलाई दमनबाट सिध्याउन हरप्रयास भए । तत्कालीन समयमा प्रतिगमन आधा सच्चिएको देख्ने दलहरू र दरबार आफ्नो कुत्सित षड्यन्त्रमा सफल हुन सकेनन् । यसमा संलग्न नभएका संसद्वादी कित्ताका राजनीतिक दल र राजाबीचको अन्तर्विरोधले घटनाक्रमलाई अर्को दिशातर्फ मोड्यो । तत्पश्चात् सात दल र माओवादीबीच नयाँ आधारमा संघर्ष अघि बढाउने र प्रतिगमनलाई धुलो चटाउने सहमति भयो । उक्त सहमति तत्कालीन सात दल र (माओवादी) बीच २०६२ साल मंसिरमा बृहत् शान्तिसम्झौताको रूपमा सम्पन्न भयो । तत्पश्चात् ०६२६३ को व्यापक जनआन्दोलन र जनयुद्ध एवं व्यापक जनसमर्थनको उभारको परिणाममा माओवादी सिध्याउने सो षड्यन्त्र र त्यसका सूत्रधार सबैको दुराकांक्षा तुहिन पुगेको थियो । यसरी माओवादी र संसद्वादी दलहरूबीचको संयुक्त संघर्षबाट गणतन्त्र, संघीयता प्राप्त भएको सत्य छिपाएर छिप्न सक्दैन । प्राप्त उपलब्धिलाई संस्थागत गर्ने सवालमा आएका विभिन्न उतारचढाव पार गर्दै नेपालको संविधान २०७२ घोषणापश्चात् प्रायोजित रूपमा सिर्जित मुलुक ध्वंस गर्ने दसगजा अवरोधरूपी नाकाबन्दीको प्रतिरोध एवं निस्तेज बनाउने कार्य (माओवादी केन्द्र) र एमालेबीचको सत्ता साझेदारी सहकार्यबाट हुन सक्यो । यसपछि दूरगामी महत्त्व राख्ने ऐतिहासिक नेपालचीन सम्झौता सम्पन्न भयो, जुन सम्झौता हुन नदिन भारतीय एकाधिकार पुँजीवादी दलाल शक्तिको नांगो प्रदर्शन सबैले देखेकै हो तर, यसमा शासकीय भारतीय दलाल पुँजीपति असफल भए । यसबीच दुई पार्टीबीचको सहकार्यमा देखिएको बाह्य प्रभावको अवस्तुनिष्ठ अन्तर्विरोधको तत्कालै सही समाधान गर्नुको सट्टा एमालेको पछिल्लो भोट बैंक कब्जा गर्ने रणनीति, नेपालचीन सम्झौताको एकलौटी श्रेय लिने अभियानले (माओवादी केन्द्र) लाई झस्कायो, यस सिलसिलाले माओवादी केन्द्रलाई पूर्ण रूपमा ध्वस्त पार्ने कुटिल अभ्यासको पर्दा उधारिन पुग्यो, जुन कदापि हुनु हुँदैनथ्यो । यसमा एमाले नेतृत्व गम्भीर समीक्षाका साथ आत्मालोचित हुनैपर्छ । पछिल्ला परिवर्तनका मर्म, संयुक्त जनआन्दोलन तथा जनयुद्ध, जनविद्रोहको औचित्य पुष्टि तथा रक्षा गर्न, छिमेकी चीनसँगका सम्झौता समझदारी कार्यान्वयनमा उतार्न, आसन्न महामहिम राष्ट्रपति सी जिनपिङको प्रस्तावित राजकीय भ्रमण सफल पार्न, वाम गठबन्धन सरकारको स्थायित्व कायम राख्नुपर्छ भन्ने आम जनअभिमत नेपालको स्वत्व रक्षा र समृद्धि प्राप्त गर्न हेतु थियो । तथापि वाम सहकार्य बचाउने प्रयासमा भाँजो हाल्नेबाट केपीप्रचण्ड दुवै निष्प्रभावी हुन सकेनन् । सत्ताको बागडोर सम्हाल्नेले अन्तर्यका मर्म बुझ्दै संयमता र दूरदर्शिताका साथ राष्ट्रिय सहमति र सहकार्य, शक्ति सन्तुलनलाई ध्यान दिँदै सैद्धान्तिक नीति अनुशरण गरी दिग्दर्शन गर्न राजनीतिक पार्टीहरू र राष्ट्रका प्रधानमन्त्रीले चुक्नु हुन्न । फलस्वरूप वाम जनमतको सम्मान र भरोसा रहेको प्रचण्डओली नेतृत्वको वाम गठबन्धन दिगो हुन सकेनन् । घटनापरिघटनाहरूले ज्उिँदोजाग्दो देशभक्त, राष्ट्रवादी, वामपन्थी, वाम गठबन्धन तत्काललाई विघटन हुन पुगेको छ । संसद्वादको अस्थिर अंक गणितीय बाध्यताको फोहोरी खेलले नयाँ मोड लिन पुगेको छ । सैद्धान्तिक रूपमा फरक मत हुँदाहुँदै पनि राजनीतिमा विकृतिको डंगुर भित्त्याउने देउवा गुटसँग (माओवादी केन्द्र) को सहकार्य 'नखाऊँ भने दिनभरिको सिकार, खाऊँ भने कान्छाबाबुको अनुहार' भनेजस्तै बाध्यताको उपज बन्यो । जसको परिणाम कांग्रेस सहकार्यमा चुनौतीका पहाड बोकेर प्रचण्ड प्रधानमन्त्रीमा निर्वाचित हुनुभएको छ । अहिले प्रधानमन्त्री प्रचण्डको काँधमा असाधारण जिम्मेवारी आएको छ । यस्तो अवस्थामा उहाँले सार्वभौम जनताको अपेक्षाअनुसार जनतालाई अधिकारसम्पन्न गराउने, खुला सिमाना र बाह्य जनसंख्याको अतिक्रमण, हस्तक्षेप एवं प्रभुत्वले सीमा उल्लंघन गरिरहेको वर्तमान परिवेशमा विदेशीहरूलाई अंगीकृत नेपाली नागरिकता वितरण गर्ने परिपाटीलाई खुकुलो हुनबाट रोक्न सक्नुपर्छ । यस अर्थमा उहाँ अग्नि परीक्षामा हुनुहुन्छ । अहिले प्रधानमन्त्री प्रचण्डको काँधमा राष्ट्रपति सीको सद्भाव भ्रमण होइन कि दीर्घकालीन राजकीय भ्रमण सुनिश्चित गराउनुपर्ने दायित्व एवं चुनौती छ । राष्ट्रपति सीको राजकीय भ्रमण सुनिश्चितताले नै विद्यमान तुवालो हटाउनेछ, जसमा हाम्रो मुलुक किमार्थ चुक्नु हुँदैन । साथै, यसै मार्ग अनुशरण गरेको नीति कार्यक्रम तथा बजेटको अक्षरंश कार्यान्वयनले हाम्रो पार्टी नेकपा (माओवादी केन्द्र) को सहभागिताको रक्षा र पक्षपोषण हुन्छ । नेपालको हितमा चीनद्वारा प्रस्तावित सम्भाव्य १४ बिलियन डलर आर्थिक सम्झौता नेपालचीनबीच सम्पन्न गर्ने दिशामा मार्गप्रशस्त गर्न प्रचण्डले सक्नुपर्छ । पाकिस्तानसँग ३५ बिलियन डलर, श्रीलंकासँग १३ बिलियन डलर आर्थिक सहयोग सम्झौता गरिसकेको चीन नेपालसँग पनि यसरी नै अघि बढ्न उत्सुक देखिएको छ । त्यसैले चिनियाँ राष्ट्रपतिको भ्रमण रोकिए यसभन्दा ठूलो अनर्थ मुलुकको लागि अर्को हुने छैन । त्यसैले प्रचण्डले चिनियाँ राष्ट्रपतिको राजकीय भ्रमण गराउन कुनै कसर बाँकी राख्नु हुँदैन । यसरी नै वाम एकताको अन्तर्यलाई कमजोर हुन नदिन पनि प्रचण्डको सघन चासो, चलाखी र निष्ठा डग्मगाउन दिनु हुँदैन । यो विगत दुई सय वर्षको नेपालचीन सम्बन्धमा आएको राजनीतिक युटर्न हो । यसैले राष्ट्रिय एजेन्डाको सार्थक सम्बोधनका आधारमा राष्ट्रिय शक्ति सन्तुलन, संविधान संशोधनसहित निर्बाध कार्यान्वयन गर्न तथा यसै नयाँ आधारबाट तीनै तहको निर्वाचन सुनिश्चित गर्न सकिन्छ । (माओवादी केन्द्र) र कांग्रेसबीचको सहकार्य यसै अर्थमा अघि बढ्न सके केपी ओली नेतृत्वको एमाले र बाहिर रहेका अन्य दलहरू पनि आफ्नो दायित्व र कर्तव्यबाट भाग्न पाउने छैनन् । यसरी राष्ट्रिय सहमतिको वातावरण आफैँ निर्माण हुँदै जानेछ । अनि धमिलो पानीमा माछा मार्न खोज्ने ध्वंसात्मक तत्त्वको नांगेझार हुनबाट कसैले रोक्न सक्दैन । यस ऐतिहासिक अवसरको रक्षा र सदुपयोग गर्न (माओवादी केन्द्र) ले जुनसुकै मूल्य चुकाउन तयार रहेर पनि अग्रसरता लिन आवश्यक छ । यसमा प्रधानमन्त्री प्रचण्डको अहं भूमिका रहन्छ र सत्ता साझेदार कांग्रेसको पनि दुरगामी हित यसैमा छ । सरकारमा रहिरहँदासम्म प्रधानमन्त्री दाहालले नयाँ जनवादी क्रान्तिको बाँकी कार्यभार पूरा गर्नुपर्ने यस चरणमा राष्ट्रिय स्वाधीन कृषि औद्योगिक अर्थतन्त्रलाई जोड दिनुपर्छ । साम्राज्यवादपरस्त एकाधिकार बहुराष्ट्रिय कम्पनी र विदेशी लगानी तथा दलाल नोकरशाही पुँजीको बढवा दिने प्रवृत्तिका विधेयकहरू, नीति कार्यक्रमलाई निरुत्साहित गर्न सक्नुपर्छ । साथै, विश्व मानव सभ्यताको लागि समृद्धि र दिगो विश्व शान्ति अनिवार्य सर्त हुन् । यसको लागि हाम्रो पञ्चशीलताको विदेश नीतिको जगमा समानतामा आधारित नेपालचीनभारत त्रिपक्षीय सहकार्यको वातावरण निर्माणको लागि प्रधानमन्त्री प्रचण्डले आवश्यक भूमिका निर्वाह गर्न सक्नुपर्छ । आम नेपाली जनमतको चासो, आशा र खबरदारीको अभिव्यक्ति हामीले आत्मसात गर्नैपर्छ । यसमा विचलन किमार्थ आवश्यक छैन । प्रधानमन्त्री तथा पार्टी अध्यक्ष प्रचण्डले यी विषयलाई गम्भीर रूपमा आत्मसात गर्दै ग्रहण गर्नुहुनेछ । नेकपाका संस्थापक नेता पुष्पलालको मार्गनिर्देश छ, 'नेता प्रधान होइन, नीति प्रधान हुनुपर्छ ।' यस्तै 'बिरालो सेतो होस् कि कालो त्यसले मुसा मारेकै हुनुपर्छ' देङ । जसको व्यावहारिक आश्वस्तता वर्तमान नेपालले खोजिरहेको छ । अहिले राष्ट्रिय आत्मसमर्पण र वर्गीय आत्समर्पणबाट मुलुक र पार्टीलाई जोगाउँदै, सहिदहरूका सपना मर्न नदिन, राष्ट्रियता, जनतन्त्र, जनजीविका साथै राष्ट्रिय स्वार्थ र राष्ट्रिय एजेन्डाको पक्षमा दृढतापूर्वक उभिई दिगो शान्ति र समद्धिको बाटोमा मुलुकलाई डोर्याउनु प्रधानमन्त्री प्रचण्डको मुख्य कार्यभार हुनुपर्छ । देशी विदेशी प्रतिगामी, दलाल, भ्रष्टाचारी, नोकरशाहीतन्त्र, अवसरवादी पाखण्डी, विभिन्न खुफिया एजेन्सी, स्वार्थीहरूको घेराबाट आफूलाई जोगाउँदै राष्ट्रिय मुक्ति आन्दोलन र नयाँ जनवादी क्रान्तिका बाँकी कार्यभार पूरा गर्न आवश्यक राजनीतिक वैचारिक, व्यावहारिक, कृयात्मक तयारीको लागि सहभागितामूलक सरकारको मोर्चा प्रयोग गरिँदैछ भन्ने कुरा भुल्नु हुँदैन । यही नै मुलुकले खोजेको कार्यनीतिक व्यवस्थापनको उत्कृष्ट चयन हो । स्मरण रहोस्, पछिल्लो शान्ति सम्झौता र यसको संस्थागत प्रत्याभूति दिन दिगो शान्ति, राष्ट्रिय एकता, स्थिरताको जगमा समृद्ध नेपाल निर्माण नै हाम्रो केन्द्रीकृत लक्ष्य हुन् । यसमा विचलन किमार्थ स्वीकार्य छैन । राष्ट्रिय अभिमतविरुद्धको राज्यसत्ता उल्का त हुन सक्ला तर निरन्तरको प्रवाह हुन सक्दैन । नेपाल र नेपाली जनताको भविष्य उज्ज्वल छ । अब यसमा कसैको डाहा, ईष्र्या, विचलन, जालझेल र षड्यन्त्रले केही प्रतिकूल असर ल्याउन सक्दैन । राष्ट्र निर्माणको लागि, समृद्धिको महाअभियान अगाडि बढिरहेको छ, बढ्छ । यही नै नेपाल राष्ट्र र जनताको जिउँदो सपना हो । यही नै इतिहासका निर्माता जनता, वीरवीरंगाना, सहिद, योद्धाहरूको दिशानिर्देश हो । यसै दिशामा प्रधानमन्त्री पुष्पकमल दाहाललगायतको नेतृत्वको पदचाप अघि बढ्नुपर्छ । न्यौपाने नेकपा माओवादी केन्द्रका केन्द्रीय सदस्य हुन् ।"
"ब्राजिल स्वीडेनसँग पराजित, स्वर्ण जित्ने सपना चकनाचुर",रियो दी जेनेरियोः ब्राजिल रियो ओलम्पिक महिला फुटबलको सेमिफाइनलबाटै बाहिरिएको छ। योसँगै रियो दी जेनेरियोमा जारी ओलम्पिक अन्तर्गत महिला फुटबलमा स्वर्ण जित्ने ब्राजिलको सपना चकनाचुर भयो। स्वीडेनले ब्राजिललाई पेनाल्टी सुट आउटमा ४३ गोल अन्तरले पराजित गर्यो। जितसँगै स्वीडेन भने सन् १९४८ पछि पहिलो पटक रियो ओलम्पिक महिला फुटबलको फाइनल पुग्न सफल भएको हो। अब स्वीडेनले स्वर्ण पदका लागि फाइनलमा जर्मनीको सामना गर्नेछ। गएराति नै भएको अर्को खेलमा क्यानडालाई २० गोल अन्तरले पराजित गर्दै जर्मनी फाइनल पुगेको हो।
अग्युरोको ह्याट्रिकमा म्यानचेस्टर सिटीको सानदार जित,"काठमाडौंः सर्जियो अग्युरोले ह्याट्रिक गरेपछि म्यानचेस्टर सिटीले च्याम्पियन्स लिगको प्ले अफमा स्टुआ बुखारेस्टमाथि सानदार जित हात पारेको छ। गएराति भएको खेलमा स्टुआ बुखारेस्टलाई ५० गोल अन्तरले पराजित गर्ने क्रममा अग्युरोेले सिटीका लागि ह्याट्रिक पूरा गरे। अग्युरोले त्योसँगै दुईवटा पेनाल्टी पनि मिस गरेका थिए। खेलको १३ औं मिनेटमा म्यानचेस्टर सिटीले डेभिड सिल्भाको गोलबाट सुरुवाती अग्रता लियो। खेलको २१ औं निमेटमा म्यानचेस्टर सिटीले पेनाल्टी पायो, तर अग्युरोले गोल गर्न सकेनन्। अग्युरोको प्रहार साइड पोलमा लाग्दै बाहिरिएको थियो। यस्तै २९ औं मिनेटमा सिटीले दोस्रो पेनाल्टीको अबसर पायो। दोस्रो पटक पनि अग्युरोले प्रहार गरे, तर उनी दोस्रो पटक पनि गोल गर्न सकेनन्। उनको प्रहार दोस्रो पटक गोलरक्षकले रोकेका थिए। खेलको ४१ औं मिनेटमा अग्युरोले गोल गर्दै सिटीको अग्रता दोब्बर पारे। पहिलो हाफमा सिटी २० को अग्रता लिन सफल भयो। यस्तै खेलको ४९ औैं मिनेटमा नोलिटोले गोल गर्दै सिटीलाई ३० को अग्रता दिलाए। एकपक्षीय खेल पस्केको सिटीका लागि खेलको ७८ औं मिनेटमा अग्युरोले व्यक्तिगत दोस्रो गोल गर्दै ४० को अग्रता दिलाए। यस्तै खेलको ८९ औं मिनेटमा अग्युरोले ह्याट्रिक पूरा गरेका थिए।"
