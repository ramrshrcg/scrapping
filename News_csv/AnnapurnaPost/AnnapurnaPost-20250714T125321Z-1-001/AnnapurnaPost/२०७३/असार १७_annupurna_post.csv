शीर्षक,विवरण
जवाफदेहिताको घेरामा,"प्रमुख प्रतिपक्षी दल नेपाली कांग्रेसले १० दिनको संसद् अवरोध फिर्ता लियो बुधबार। प्रधानमन्त्री तथा सदनका नेता केपी ओलीले बोल्न पाए सदनमा। भूकम्पपीडितहरूले पहिलो चरणमा घर निर्माणको लागि एक लाख ५० हजार र त्यसपछि ५० हजार दिने घोषणा गरेर कांग्रेसलाई उसको 'प्रतिष्ठा' बचेको आभास दिलाए। कांग्रेसका प्रभावशाली नेता विमलेन्द्र निधि त केही दिनदेखि आफ्नै हिसाबको संसदीय व्यवस्थाको वकालत अर्थात् प्रधानमन्त्री या सरकारले प्रतिपक्षसँग सहमति भएको अभिव्यक्ति मात्र दिन पाउने तर्क राख्दै आएका छन्। कांग्रेसभित्रै संसदीय मान्यता, परम्परा र नियम बुझ्ने या बुझेर मान्ने कति होलान् ? त्यसैले निधिलाई कसैले चुनौती दिएन पार्टीभित्रबाट। तर त्यसबाट निर्देशित कांग्रेसको यो अभिव्यक्ति र व्यवहारलाई अन्य गैरकांग्रेसी दलहरूले तत्काल बिर्सेनन् भने भोलि यसले सबभन्दा ठूलो घाटा र असहयोग ओलीपछिका सम्भावित प्रधानमन्त्री शेरबहादुर देउवाले सामना गर्नुपर्नेछ। भूकम्पका समयमा सरकारको नेतृत्व गरेको पुनर्निर्माण तथा राहतमा असफल सिद्ध भएको कांग्रेसले पीडितहरूका पक्षमा बोल्ने अधिकार गुमाइसक्यो भन्न मिल्दैन। निधि स्वयं त्यो सरकारमा रहेका भए पनि नेतृत्व सुशील कोइरालापछि देउवाको हातमा आएको छ, तर आफ्नै सरकारको भूमिका या सफलताअसफलताको समीक्षा नगरी संसदीय व्यवस्थाको कुव्याख्याद्वारा अव्यवस्था पैदा गर्दा अन्ततः घाटा पीडितहरूलाई त हुने नै छ, तर कांग्रेसले पनि कम घाटा व्यहोर्नुपर्ने छैन। किनकि जनतामा राजनीतिज्ञहरूप्रति कति अविश्वास बढेको छ भने उनीहरू राजनीतिक दलहरूले स्वतन्त्र रूपमा अथवा बाह्य शक्तिको निर्देशनविना नेपाली जनताका पक्षमा आवाज उठाउँछन् भन्नेमा विश्वास गर्दैनन्। त्यस अर्थमा उनीहरूको बुझाइमा ओली अपवाद हुन् किनकि उनले नेपाली राजनीतिको एजेन्डा आफैँले तय गर्ने प्रयास गरेका छन्, यद्यपि त्यो पर्याप्त छैन। त्यसैले ओलीलाई हल्का किसिमले जिस्काउने र संसद् अवरोध जस्ता घटनालाई स्वस्फूर्त नभएको रूपमा नेपालीहरूले हेर्न सक्नेछन्। संसदीय परम्पराको कुव्याख्याबाट यस्ता अवरोधलाई कांग्रेसले बचाउ गर्न खोज्यो भने ऊ झन् कमजोर हुनेछ, राजनीतिक र नैतिक रूपबाट। विश्व बैंकको प्रतिवेदनले नेपाल थप गरिबीको चपेटामा आउन सक्ने चेतावनीसँगै मुलुकमा विगत १५ वर्षमा (सन् २०१० सम्म) मध्यम वर्गको आयतनमा तीन सय प्रतिशतको वृद्धि भए पनि उनीहरू असुरक्षित मानसिकतामा रहेको तथ्य उद्घाटन गरेको छ। असुरक्षित मनोविज्ञान र वातावरणमा लगानी गर्ने, जोखिम मोल्ने र आवश्यक रोजगार सृष्टि गर्ने चाहना रहँदैन। सत्ता र प्रतिपक्षले यो परिस्थितिलाई सकारात्मकता दिन के गर्लान् ? कांग्रेसको बुझाइमा प्रमुख प्रतिपक्षी दलको हैसियतमा उसको दायित्व के बन्ला ? पक्कै पनि गरिबी र असुरक्षबाट आक्रान्त मुलुक नेपाल मात्र हैन। वास्तवमा विश्वका अति शक्तिशाली र समृद्ध मुलुकसमेत अपवाद छैनन्। यथार्थमा विश्व नै असुरक्षित छ। अमेरिकामा डेमोक्रेटिक पार्टीमा राम्रो प्रभाव राख्ने र राष्ट्रपति पदको लागि प्रत्याशीसमेत बनेका वर्नी स्यान्डर्स 'डेमोक्र्याट्स मस्ट वेक अप' शीर्षकको एक लेखमा अमेरिकी इतिहासमै पहिलोपटक अहिलेको युवा पुस्ता अघिल्लो पुस्ताभन्दा न्यूनस्तरीय जीवन शैली अपनाउने परिस्थितिमा पुगेकोमा चिन्ता व्यक्त गरेका छन्। त्यस्तै अमेरिकामा झन्डै चार करोड ७० लाख जनसंख्या अर्थात् कुल जनसंख्याको १५ प्रतिशतजति गरिबीमा रहनु सुखद नभएको र त्यसलाई सम्बोधन गर्नुपर्ने तर्क पनि उनले दिएका छन्। हो, गरिबीको अर्थ फरक छ नेपाल र अमेरिकामा। तर दुवै समाजका विषमता द्वन्द्वको कारक बन्न सक्छ। असुरक्षा नियति बन्न सक्छ। नेपालको हकमा सम्भाव्यताको प्रचुरता र गरिबीको व्यापकताको अन्तरले जनताको आक्रोशलाई ठूलो आयतन दिन सक्छ। तर संसदीय परम्परा र प्रतिपक्षमा रहेर प्रधानमन्त्रीले के गर्नुपर्छ भन्ने सांसदले समेत गरिबी र सामाजिक विषमतालाई सम्बोधन गर्न आफ्नो दलको भूमिका के हुनुपर्छ भन्न नसक्नु राजनीतिमा द्वैध चरित्रको वर्चस्वको नमुना हैन र ? विभिन्न क्षेत्रमा नेतृत्वदायी भूमिका खेलिरहेका केही मधेसी युवाहरूले (अधिकांशले सामाजिक सञ्जालमार्फत) मधेसमा शदीयौँदेखि अभ्यासमा रहेको छुवाछूत र जातीय विभेदको लागि 'माफी अभियान' सुरु गरेपछि त्यसले एक किसिमको राजनीतिक अनुमोदन पनि पायो, हालै सम्पन्न तराईमधेस लोकतान्त्रिक पार्टीको अधिवेशनमा। उसले 'क्षमायाचना' अभियानलाई आफ्नै एजेन्डाको रूपमा स्वीकार पनि गर्यो।तर यता आएर सामाजिक सञ्जालभित्रै मधेसका अधिकांश समूहले 'क्षमायाचना' अभियन्ताहरूसँग प्रश्न गरेका छन्, स्पष्टीकरण मागेका छन्के पहिला लिएको दाइजो पनि फर्काउँछौ तिमीहरू ? के अब मधेसका नाममा प्राप्त सुविधा कथित चार उपल्ला जात (बाहुन, राजपुत, भूमिहार र कायस्थ) ले 'क्षमायाचना' अभियन्ताले माफी मागेका ती अन्य जातिलाई नै सुम्पेलान् त ? प्रश्न एकदमै स्वाभाविक हो र वास्तवमा विभेदको वास्तविक स्वरूप र त्यसबाट फाइदा उठाउनेहरूको पहिचान नगरी त्यसलाई अन्त्य गर्न सकिँदैन। 'क्षमायाचना' अभियानले कमसेकम त्यसको नेतृत्वलाई जवाफदेहिताको घेरामा बाँध्ने कोसिस गरेको छ त्यो विगत १० वर्षको राजनीति, नगारिक समाज प्रक्रिया र जनताको निरन्तर उपेक्षालाई सम्बोधन गर्न प्रेरणा बन्न सक्छ, नेपाली जनताका लागि। नेपालको संविधानको 'अपूर्णता' र वर्तमानमा नेपालभारत सम्बन्ध या यो हदको कटुता ल्याउने विषयको यथार्थ स्वरूपमा जान यो क्षमा अभियान तथा त्यसले जन्माएको विभेदले महत्वपूर्ण भूमिका खेल्न सक्छ, उचित र सुसूचित बहस सुरु गर्न यसले योगदान पुर्यायो भने। झन्डै एक करोड ३५ लाख जनसंख्याको मधेस भूगोलमा पुस्तौँदेखि रहिआएका करिब एकतिहाइ पहाड या गैरतराई मूलकालाई बाहिरिया भन्दै खेद्ने, अर्को एकतिहाई मूल वासिन्दा अर्थात् थारू, राजवंशी, दनुवार आदिलाई आफूसरह नमान्ने अनि भारतले 'भारतीय मूल' का भनेकाहरूलाई अनुयायी बनाएर डेढ प्रतिशत कथित उच्च जातिले शासन गर्ने वातावरण बन्न नदिन अहिलेको बहसले मद्दत पुर्याउनेछ। सामाजिक विभेद अन्त्यको लागि उपेक्षित, शोषित र सीमान्तकृतको नीति निर्धारणमा सक्रिय सहभागिता र नेतृत्वदायी भूमिका आवश्यक सर्त हो। तर 'मधेस एक प्रदेश' को नाराबाट सुरु भएको मधेस आन्दोलनले 'मधेसी पहिचान' को वकालत गरेर त्यहाँको सामाजिक, आर्थिक र लैंगिक असमानता अस्वीकार गर्यो। आन्तरिक असमानता अस्वीकार गरेर अनि अन्य भौगोलिक या जातीय समूहप्रति घृणा भाव फैलाई गरिने राजनीतिले समता र समानता ल्याउन सक्तैन। त्यो त प्रगतिशील र अग्रगामी नाराको आवरणमा ल्याउने नश्लवाद मात्र सावित हुन सक्छ। अहिले मधेसी युवाहरूले सामाजिक सञ्जालमार्फत नै भए पनि क्षमायाचना अभियन्ताहरूसँग प्रश्नको उत्तर र स्पष्टीकरण माग गरेर विगत १० वर्षयता त्यहाँको राजनीतिमा प्रवेश गरेको विकृतिलाई बहसमा ल्याएका छन्। बहसले साझा धारणा निर्माण गर्न मद्दत गर्नेछ। यो प्रक्रियालाई तराईमा मात्र सीमित राखिनु हुँदैन। वास्तवमा वर्तमान संविधानको समीक्षा, सुधार या पुनर्लेखनमा यो प्रक्रिया सहायक हुन सक्छ। अहिलेको संविधानको अपनत्व साँघुरो हुनुको पछाडि एउटै कारण छ, त्यसले संस्थागत या वैधानिकता दिएका गणतन्त्र, संघीयता र धर्म निरपेक्षतालगायतका एजेन्डाहरू नेपाली जनताबाट मागिएका या अनुमोदित विषय हैनन्। कांग्रेस, एमाओवादी, मधेसकेन्द्रित दलसँगै केही 'रिजर्भेसन' सहित एमाले नेतृत्व र बाह्रबुँदेका मध्यस्थकर्ता भारतीय प्रशासनिक निकायको अनुमोदन र उक्साहटबाट ती विषयले नेपाली राजनीति र संविधानमा प्रवेश पाएका हुन्। त्यसमा प्रक्रिया नअपनाइँदा र पर्याप्त बहस नहुँदा त्यसले जनताको अपनत्व या स्वीकार्य पाउन सकेन। त्यसमा नेताहरूको क्षणिक र बाह्य शक्तिको दीर्घकालीन स्वार्थको मिलन हुन पुगेको थियो। नेपालको राजनीतिबाट जनतालाई अलग राखी नेताहरूमार्फत महत्वपूर्ण निर्णय र परिआएमा राजनीतिक तथा अन्य नियुक्तिलाई समेत प्रभावित गर्न सके आफ्नो हित सुरक्षित हुने भारतीय अवधारणा या मान्यता थियो। त्यो अहिले उसको लागि प्रत्युत्पादक बनेको छ। तर भारतको लागि परिस्थिति प्रत्युत्पादक बन्नु भनेको नेपालको लागि सकारात्मक या उत्पादक भइ नै हाल्छ भन्ने अर्थ लगाउनु पनि त्यत्तिकै गल्ती हुनेछ। अहिले मधेसका युवाहरूले 'क्षमायाचना' का अभियन्ताहरूलाई प्रश्न गरेजस्तै १० वर्षअघि या ०६३ को आन्दोलनलगत्तै प्रक्रिया, विधिविधान, संविधानवादका मूल्य र आन्दोलनका सही एजेन्डा ओझेलमा पर्दा त्यसबेलाका र दलका नेतृत्वलाई जनताले प्रश्न सोधेको भए या जवाफदेही बनाउने कोसिस गरेको भए वर्तमान अराजकता र अनिश्चितता नेपालको नियति बन्ने थिएन। नेपालका वास्तविक एजेन्डा के हुन् त ? शान्ति, आर्थिक समृद्धि, सुदृढ प्रजातन्त्र ! तर ती कुनै पनि एजेन्डा नेपाली सार्वभौमसत्ता, राष्ट्रियता र स्वतन्त्रताको मूल्यमा जनताले कहिल्यै खोजेनन्। नेताहरूबारे त्यो भन्न सकिन्न। 'क्षमायाचना' का अभियन्ताहरूमाथि कसैले 'डलर खेती' को आरोप लगाएका छन्, यद्यपि एक अभियन्ताले भने अभियान बाहिरी समर्थनमा नचलेको स्पष्टोक्ति दिएका छन्, सामाजिक सञ्जालमार्फत। तर प्रश्न सोधिनु र जवाफ आउनु नै 'जवाफदेहिता' को सिद्धान्तको मुख्य आधार हो। तर कांग्रेसका प्रभावशाली नेता किन प्रधानमन्त्री या सरकारलाई जवाफदेहिताको अभ्यासको सर्वोच्च थलो अथवा व्यवस्थापितकासंसद्मा बोल्न दिन चाहँदैनन्, किन सदनको अवरोध राष्ट्रिय ढुकुटीमा हानि पुग्ने गरी ? वास्तवमा बाह्रबुँदेपछिको नेपाली राजनीतिको विचलन यही हो। राज्यका संस्था, संवैधानिक निकाय या प्रक्रियाका आधिकारिकता र मर्यादा धराशायी बनेका छन्। संसद्को परम्परा, अभ्यास र मर्यादाको कुव्याख्या एउटा नेताले गर्छ र दल त्यही कुव्याख्याबाट निर्देशित हुन्छ। यसमा प्रश्न उठाउनैपर्छ के त्यस्ता कुव्याख्याकर्ता आफ्नो विवेक र फराकिलो ज्ञानबाट अनि मुलुक र प्रजातन्त्रको हितबाट निर्देशित छन् या बाह्रबँदेले स्थापित गरेको परम्पराअनुरूप अन्यत्र कतैबाट ? 'क्षमायाचना' अभियानले कमसेकम त्यसको नेतृत्वलाई जवाफदेहिताको घेरामा बाँध्ने कोसिस गरेको छ त्यो विगत १० वर्षको राजनीति, नगारिक समाज प्रक्रिया र जनताको निरन्तर उपेक्षालाई सम्बोधन गर्न प्रेरणा बन्न सक्छ, नेपाली जनताका लागि।"
ध्वजावाहकको नलेखिएको कथा,"नेपाल वायु सेवा निगमको बारेमा विगतमा धेरै कथा लेखिएका छन्। अधिकांश कथा नमीठा र नरमाइला छन्। नेपाल र नेपालीको इज्जत र प्रतिष्ठासँग जोडिएको यो संस्थाप्रति सबैको अपेक्षा रहने तर सद्भाव भने कमै रहने गरेको छ। एसियाका विभिन्न विमान सेवासँग यसलाई दाँजिन्छ र विगत दुई दसकमा भएको यसको अधोगतिका बारेमा चर्चा हुन्छ, तर त्यस अवधिमा मुलुकको अधोगतिका बारेमा भने ख्याल गरिन्न। विगत दुई दसकयता यो संस्थाले भोगेका संकट र अपमान तथा यसलाई धराशायी बनाउन गरिएको नियोजित प्रयासका बारेमा कमै बोलिन्छ, लेखिन्छ। संस्थाको इज्जत र प्रतिष्ठा बचाउन दिलोज्यान दिएर लागेका कर्मचारीको तेजोबध गरिन्छ, तर तिनको त्याग र बलिदानलाई भने बिर्सने गरिन्छ। राष्ट्रिय ध्वजावाहकका रूपमा देश र जनताका लागि यसले गरेको सेवा अहिलेको युवा पुस्ताले लगभग बिर्सिसकेको छ। नेपाल वायु सेवा निगम कुनै समय दक्षिण एसियाकै लोकप्रिय विमान सेवा थियो भनेर यो पुस्ताले पत्याउँदैन। उनीहरूले यो पनि पत्याउँदैनन् कि नेपालका विभिन्न दुर्गम जिल्लामा मानिसहरूले गाडीभन्दा पहिले विमान देखेका र चढेका थिए, कठिन भोगोलिक अवस्था र सुविधाविहीन विमानस्थलबाट ती विमान उडाउने पाइलटहरू नेपाली नै थिए। यो संस्थाले राजादेखि रैतीसम्म, विद्यार्थीदेखि व्यापारीसम्म, नेतादेखि कार्यकर्तासम्म सबै तह र तप्काका नेपालीलाई ठूलो गुन लाएको छ। नेपाल आउने विदेशी पर्यटक, कामको खोजीमा जाने कामदार र विदेशमा उपचार गराउन जाने बिरामीको लागि पनि यो विमान सेवाले निरन्तर सेवा गर्दै आएको छ। केही दिनपहिले काबुलमा मारिएका नेपाली नागरिकको शव लिन पनि सरकारले यो संस्थालाई गुहार्नुपरेको घटना ताजै छ। सरकार होस् वा जनता, गाह्रो साँघुरो परेका बेला सेवा दिन तम्तयार हुने यो संस्थाका बारेमा धेरै नकारात्मक कुरा सुन्ने र सुनाउने गरिन्छ। विकासका दृष्टिले पछाडि पर्दापर्दै पनि २०२८ सालमा त्यसबेलाको अत्याधुनिक बोइङ ७२७ जहाज उडाएको यो विमान सेवा दक्षिण एसियाकै एउटा स्तरीय विमानसेवा बनेको हामीले देखेभोगेका हौँ। यसै संस्थामा लामो समय काम गरेका धेरै पाइलट, इन्जिनियर र प्राविधिक तथा व्यवस्थापकहरूले पछि निजी विमान कम्पनी सञ्चालन गरेका हुन्। अन्तर्राष्ट्रिय क्षेत्रमा प्रतिस्पर्धा अन्तर्राष्ट्रिय जगत्मा व्यापारिक प्रतिस्पर्धा गर्न सक्ने नेपालमा कुनै संस्था छ भने त्यो नेपाल वायु सेवा निगम मात्र हो। विदेशी आकाशमा विमान उडाउन, विदेशी भूमिमा हवाईजहाज अवतरण गराउन र विदेशी विमान सेवासँग प्रतिस्पर्धा गरी सेवा सञ्चालन गर्न कठिन छ। प्राविधिक, कानुनी व्यवस्थापकीय र वातावरणीय पक्षमा पोख्त नभई विमान उडाउन सकिन्न। प्राविधिक रूपमा त विमान उडाउने काम संवेदनशील र जटिल काम हो। आजभन्दा २५ वर्ष पहिल्यै अत्याधुनिक जहाजबाट यो संस्था एसिया र युरोपका प्रमुख सहरमा पुगिसकेको हो र देशका सबै क्षेत्रमा सेवा विस्तार गरेको हो। विगतमा यसले पुर्याएको सेवा र हासिल गरेको विश्वसनीयताका कारण अहिलेसम्म खुम्चिएकै अवस्थामा पनि यसले आफ्नो साख जोगाउन सफल भएको छ। देशमा निजी विमान कम्पनीको विस्तार भए पनि यो अहिले पनि सर्वसाधारणको पहिलो रोजाइमा पर्दछ र यसका विमानलाई सुरक्षित साधनका रूपमा हेरिन्छ। स्वदेशी तथा विदेशी ट्राभल एजेन्सी तथा पाटपुर्जा आपूर्तिकर्ताले यसलाई अहिले पनि भरपर्दो व्यापारिक साझेदारका रूपमा हेर्छन्। अहिले पनि त्रिभुवन अन्तर्राष्ट्रिय विमानस्थलमा अवतरण गर्ने २७ भन्दा बढी विदेशी विमान कम्पनीको लागि विश्वस्तरीय ग्राउन्ड ह्यान्डलिङ सेवा प्रदान गरेर समकक्षीको विश्वास जित्न सफल भएको छ। जहाज खरिदका उतारचढाव विमान खरिद कार्य निगमको लागि फलामको च्युरा चपाउनुसरह भएको देखिन्छ। विगतमा निगमले विमान खरिद गर्न नसकेका कारण सेवा खुम्चिँदै गएको र लिजमा जहाज ल्याउँदा अनेक घोटाला तथा काण्डको सिकार हुनुपर्दा यो संस्थाको साख गिरेको हामीले देखेकै हो। इमानदारीका साथ निगमको हित चिताई काम गर्ने कर्मचारीले दुःख पाउने, अख्तियार, अदालतबाट प्रताडित हुने तर दलाल तथा बिचौलियाहरू मालामाल हुने अवस्थाले कर्मचारीमा घोर नैरास्य उत्पन्न भएको थियो। सँगसँगै राजनीतिक खिचातानीमा कर्मचारीभित्रै विभाजन आएको र राजनीतिक दलसँग आबद्घ नभएका कर्मचारीलाई टिक्न गाह्रो परेकाले कतिपय उत्कृष्ट विमान चालक, इन्जिनियर तथा व्यवस्थापक गुमाउनुपरेको तीतो यथार्थ पनि बिर्सन सकिन्न। नेपालको हवाई सेवाको इतिहासको विगत २० वर्षमा धेरै विमान कम्पनी खुले। सबैले उल्लीबिल्ली पारे, तर नेपाल वायु सेवा भने बन्द भएन। विदेशमा पनि नाम चलेका कतिपय विमान सेवा बन्द भएका छन्। हाम्रै छिमेकी भारतमा सरकारी स्वामित्वको इन्डियन एयरलाइन्स र निजी स्वामित्वको किङफिसर एयरलाइन्स बन्द भए। विगत २५ वर्षदेखि सबैबाट आलोचित र शोषित भएर पनि यो संस्था कसरी जीवित रह्यो भन्ने व्यवस्थापनविज्ञको लागि अध्ययनको राम्रो विषय बन्न सक्छ। जहाज खरिदका लागि पटकपटक गरिएका प्रयास असफल हँदा पर्यटनमन्त्री, सचिव र सञ्चालक समितिलाई निगमले जहाज किन्न सक्छ भन्ने विश्वास हट्दै गएको र अन्तर्राष्ट्रिय समुदायमा पनि जहाज किन्नसमेत नसक्ने सरकारका रूपमा नेपाल सरकारलाई हेर्ने गरेको अवस्था कायम रहेको थियो। तर महँगो ब्याजदरमा ऋण काढेर र लगानीकर्ताको कठिन सर्त मानेर पनि दुइटा नयाँ विमान खरिद गरी निगमले आफ्नो सेवा विस्तार गर्दैछ र नियमित रूपमा सावाँ र ब्याज तिर्दै छ। तर राम्रो व्यावसायिक अध्ययन नगरी यसमाथि थोपरिएको चिनियाँ हवाईजहाजले निगमलाई भन्दा बिचौलिया र तिनका मालिकलाई मात्र लाभ पुगेको देखिन्छ। स्वदेशी तथा विदेशी विमान सेवाको अवशान नेपालको हवाई सेवाको इतिहासको विगत २० वर्षमा धेरै विमान कम्पनी खुले। नेपाल एयरवेज, नेकोन एयर, कस्मिक एयर, अग्नि एयर, गुण एयर, लुम्बिनी एयरवेज, गोरखा एयरलगायतका विमान कम्पनी हाल बन्द भइसकेका छन् तर सबैले उल्लीबिल्ली गर्ने नेपाल वायु सेवा भने बन्द भएन। विदेशमा पनि नाम चलेका कतिपय विमान सेवा बन्द भएका छन्। हाम्रै छिमेकी भारतमा सरकारी स्वामित्वको इन्डियन एयरलाइन्स र निजी स्वामित्वको किङफिसर एयरलाइन्स बन्द भइसकेको छ। तर विगत २५ वर्षदेखि सबैबाट आलोचित र शोषित भएर पनि यो संस्था कसरी जीवित रह्यो भन्ने कुरा व्यवस्थापनविज्ञको लागि अध्ययनको राम्रो विषय बन्न सक्छ। निगमको शक्ति र ऊर्जाको स्रोत नेपाल वायु्सेवा निगमको शक्तिको स्रोत भनेको यसबाट लामो समयदेखि सेवा पाएका आम नेपाली जनता, अनुभवी र दक्ष कर्मचारी र भरपर्दा व्यापारिक साझेदार हुन्। साथसाथै राष्ट्रिय ध्वजावाहक भएका कारण यसले थोरै भए पनि सरकारको संरक्षकत्व पाएको छ यद्यपि राजनीतिक अस्थिरताको कारण यसको नेतृत्व गर्ने व्यक्तिको सही चयन नहुने र भइहाले पनि सरकार परिवर्तनसँगै नेतृत्व परिवर्तन हुनाले कुनै पनि राम्रो काम हुन नसक्ने अवस्था छ। विगत ५७ वर्षको अनुभवबाट यो संस्था खारिएको छ र यसमा कार्यरत कर्मचारी जस्तोसुकै कठिन परिस्थितिको सामना गर्न सक्ने अवस्थामा छन्, यद्यपि राजनीतिक नेतृत्वले त्यसको सही मूल्यांकन गर्न सकेको देखिँदैन। धेरै अप्ठेरो अवस्थामा पनि यसबाट सेवा पाएका यात्रुहरूको आशीर्वाद नै यो संस्थाको ऊर्जाको स्रोत हो भन्ने पंक्तिकारको ठम्याइ छ। अगाडिको बाटो दक्षिण एसियाकै एउटा पुरानो र स्थापित विमान कम्पनी भएकाले नेपाल वायु सेवा निगमले यस क्षेत्रका अन्य विमान कम्पनीको विकासबाट आफूले लघुताभास महसुस गर्नुपर्ने कुनै कारण छैन। यसले आफ्नो सेवालाई गुणस्तरीय बनाउँदै नयाँ गन्तव्य पहिल्याउँदै जानुपर्छ। विगत दुई दसकमा अमेरिका, युरोप र अस्ट्रेलियालगायत विभिन्न मुलुकमा नेपालीको बसोवास बढ्दै गएको छ र ती मुलुकमा आवतजावत गर्ने यात्रुको चाप पनि बढ्दै गएको छ। पर्यटकहरू बढी आकर्षित गर्न चीन र भारतका विभिन्न सहरमा पनि सेवा विस्तार गर्नुपर्ने अवस्था छ। आन्तरिक सेवातर्फ ट्रंक रुट र दुर्गम क्षेत्रलाई फरक ढगले हेर्नुपर्ने हुन्छ। ट्रंक रुटको लागि ठूला तथा आरामदायी विमानमार्फत सेवा उपलब्ध गराउनुपर्छ भने दुर्गममा साना तर सुरक्षित विमानमार्फत सर्वसाधारण जनतालाई सस्तो एवं भरपर्दो सेवा उपलब्ध गराउनुपर्छ। काठमाडौँ बाहिर भैरहवा, पोखरा र निजगढमा विमानस्थल निर्माण भइरहेको अवस्थामा ती विमानस्थलामा अन्तर्राष्ट्रिय विमानको लागि ग्राउन्ड ह्यान्डलिङ सेवा पनि यसले दिनुपर्ने भएकाले आवश्यक उपकरण एवं जनशक्ति व्यवस्थापनको लागि पूर्व तयारी सुरु गर्ने बेला भइसकेको छ। पुराना कर्मचारीको अनुभव, नयाँ कर्मचारीको जोस जाँगर, सरकारको विश्वास र साझेदार संस्थाको सहयोग र सहकार्यबाट यो संस्थालाई दक्षिण एसियाको राम्रो विमान सेवाका रूपमा स्थापित गर्न सकिन्छ। थापा नेपाल वायुसेवा निगमका पूर्व अध्यक्ष हुन्।"
"देश छ, देश छैन","एकताका प्रचण्डलाई उनका कार्यकर्ताले सर्वशक्तिमान देउता बनाएका थिए। उनका प्रत्येक वाक्यलाई वेद वाक्य झैँ मुखस्थ गरेका थिए। जहाँ केही बोल्नुपर्यो वा केही लेख्नुपर्यो भने प्रचण्डवाणीलाई कोटेसनका रूपमा राख्ने गर्दथे। प्रचण्डका महावाणी भट्भटाउने र लेख्नेहरूमध्ये अधिकांशले 'महान् क्रान्तिकारी परमेश्वर' प्रचण्डको दर्शनसमेत पाएका थिएनन्। त्यसैले उनको तस्बिर पूजा गर्दथे। दिन फेरियो। आकाश मार्गबाट बालुवाटारमा प्रचण्डको अवतरण भएपछि उनका भक्तजनलगायत सर्वसाधारणले टिभीमा उनै प्रचण्डको दर्शन लाभ गर्ने सौभाग्य प्राप्त गरे। पछिपछि त कणकणमा प्रचण्डको दर्शन सर्वसुलभ भयो। जुन व्यवस्थाको विरोधमा आफ्ना तेह्र हजार भक्तजनको बलि चढाए र चार हजार आफ्ना विरोधी तथा अविरोधीहरूको हत्या गरे। अन्ततः त्यही खसीको टाउको झुन्डाएर कुकुरको मासु बेच्ने थलोका रूपमा आफ्ना भक्तजनलाई घोकाएको संसदीय व्यवस्थाको आहालमा स्वयं आफू डुब्न पैतला राखे उनले। यहीँबाट सुरु भयो प्रचण्ड उर्फ पुष्पकमल दाहालको सक्कली अनुहार। संसदीय व्यवस्थामा आएपछि उनी गिरिजाप्रसाद कोइरालाका भक्त बने र उनकै पथमा हिँड्न सुरु गरे। जनयुद्धको बेलामा प्रचण्ड र बाबुरामको असलियत उनका भक्तजनले थाहा पाएको भए सायद तेह्र हजारले आफ्नो ज्यानको बलि चढाउने थिएनन्, न त आफ्नो 'इष्टदेव प्रचण्ड' को आदेशमा चार हजार निर्दोष जनतालाई बलिवेदीमा चढाउने थिए। यता ज्यान हत्केलामा राखेर प्रचण्डभक्तहरूले बलिदान दिन अग्रसरता देखाइरहेका थिए, उता प्रचण्ड भारत सरकारको शाही मेहमान भएर आठ वर्षसम्म भारतीय सुरक्षा फौजको घेराभित्र ऐस गरिरहेका थिए सपरिवार। त्यसबेला भारतीय संस्थापन पक्ष र रअलाई उनले गुरु थापेका थिए। त्यसैले शाही मेहमानको इज्जत पाएका थिए। बाख्राको टाउको झुन्ड्याएर कुकुरको मासु बेच्ने बजारको उनी पनि कसाई बनेपछि उनको राष्ट्रियता, इमानदारी र देशभक्तिको पर्दा उदांगो भयो। हिजो उनको विरुदावली गाउनेहरूले नै उनको पोल खोल्न थाले, उनको कोमल गालामा थप्पड हान्नसमेत भ्याए। प्रचण्डको भित्री रूप उजागर हुनेबित्तिकै उनी देउताबाट दानवमा झरे। राजनीतिमा नेताहरूको रूप बाहिर जे देखिन्छ, भित्र त्यो हुँदैन। नरभक्षी बाघ कहिल्यै पनि बुद्ध बन्न सक्दैन। त्यसैले नेताहरूको तत्कालको बोली, काम र व्यवहार हेरेर उनीहरूको देवत्वकरण गर्न हुँदैन। अहिले प्रधानमन्त्री केपी ओलीको देवत्वकरण गरिँदैछ। ओलीले मुलुकको लागि केही सकारात्मक कामको थालनी गरेका छन्। केही हदसम्म भारतको अगाडि झुकेर नेपालको शिर निहुराउन दिएका छैनन्। आफ्नो अडानमा कायमै छन्। कसैकसैले उनलाई राजा महेन्द्रपछिको देशभक्त, राष्ट्रवादी र विकासप्रेमी नेताको रूपमा तुलना गर्न भ्याए। के ओली यसको हकदार हुन् र? उनको विगत हेर्दा र वर्तमानको मूल्यांकन गर्दा उनी राजा महेन्द्रको पाउबराबर पनि हुन सकेका छैनन्। राजालाई देश प्यारो हुन्छ। किनकि यो देश रहे राजतन्त्र रहन्छ भन्नेछ। अब प्रश्न आउला के अहिले देश छैन? देश छ तर देश छैन। हिन्दी फिल्म मि नटवारलालको एउटा गीतको बोल छ, 'यह जीना भी कोई जीना है लल्लु।' जुन देशका एक दर्जनभन्दा बढी विद्यालयहरूमा 'मेरा भारत महान्, बुद्ध भारतमा जन्मिएको हो, हमारा प्रधानमन्त्री नरेन्द्र मोदी' आदि भनेर पढाइन्छ, जहाँ भारतीय राष्ट्रिय गान जन गण मन अधिनायकलाई सधैँ गाउन लगाइन्छ र त्यस्ता विद्यालयलाई ओली सरकारले मान्यता दिन्छ, तब देश खोज्न कहाँ जाने ? कसलाई हाम्रो देश भन्ने? नेपाल वा भारत? त्यहाँ उत्पादन हुने विद्यार्थीहरू जब नेपालको कर्णधार बन्नेछन् तब उनले कुन देशको हितमा काम गर्नेछन् ? जुन देशको एउटा विद्यालयमा भारतीय राजदूत र उपप्रधानमन्त्री टोपबहादुर रायमाझीको अगाडि हामी भारतको दास बन्नुपर्छ भन्ने खालको स्वागत गान गाइन्छ, त्यो देशलाई कुन देश भन्ने? नेपाल वा भारत? यो गीत कसको आदेशमा रचिएको हो? किन गाउन लगाएको हो? के विद्यालयमा यो गीतको रिहर्सल भएको थिएन? भएको भए त्यहाँका प्रधानाध्यापक र शिक्षकहरूले किन यो गीत गाउन दिए? उपप्रधानमन्त्रीले तत्काल विद्यालय व्यवस्थापनमाथि कारबाही किन गरेनन्? राजनीति देश र जनताको सेवा गर्न गरेका भन्छन् नेताहरू। सेवाको कुनै मूल्य हुन्छ ? जनताको सेवा गर्न राजनीति गरेको भए बर्सेनि सांसदहरूले आफ्नो सुविधा बढाउने थिएनन्, पूर्व विशिष्ट पदाधिकारीहरूलाई विलासी सुविधा दिने थिएनन्। विकास मात्रै राष्ट्रियता होइन। आज भारतले जति विकास गरेको छ, त्यसको पूर्वाधार अंग्रेजले नै बनाइदिएको हो। अंग्रेजले बाटोघाटो, विद्यालय, कलकारखाना, नियमकानुन आदि नबनाइदिएको भए भारत आज जुन ठाउँमा पुगेको छ, त्यहाँ पुग्न सक्ने थिएन। भारतले नेपालको विकासको लागि लगानी गर्यो, विद्यालय भवनहरू बनाइदियो भन्दैमा उसको दास बन्नुपर्ने बाध्यता छ भने राष्ट्र र राष्ट्रियताको बदलामा यस्तो विकास चाहिएको छैन। जुन मुलुकको प्राकृतिक स्रोत साधनहरू कौडीको मोलमा मुलुकलाई सयौँ वर्षसम्म घाटा हुने किसिमले भारतलाई दिइन्छ र त्यस्ता सन्धिसम्झौताहरूको विरोध गर्नेहरू र एनसेलजस्ता विदेशी कम्पनीले राष्ट्रलाई बुझाउनुपर्ने चालीस अर्ब रुपैयाँ कर नतिर्दा जनताले विरोध गर्दा विकासविरोधी र राष्ट्रघाती भन्दै विभिन्न बहानामा कारबाही गरिन्छ त्यो मुलुकलाई कसरी स्वतन्त्र र सार्वभौमसम्पन्न भन्न सकिन्छ? जुन देशको संविधान जनताको भावनाको प्रतिकूल बनाइन्छ, विदेशी शक्तिको आदेशमा गणतन्त्र, धर्म निरपेक्षता र संघीयता जबर्जस्ती थोपरेर विश्वकै उत्कृष्ट संविधान भन्दै जनतामाथि थोपरिन्छ, त्यो मुलुकका जनताले कसरी यो मुलुकलाई आफ्नो मुलुक भन्ने ? पैंसट्ठी हजार हेक्टरभन्दा बढी नेपाली भूमि भारतले कब्जा गर्दा बोलेजस्तो गरेर झारा टार्ने काम मात्र गर्ने तर दह्रोरूपमा अन्तर्राष्ट्रिय मञ्चमा उभिएर आफ्नो भूभाग फिर्ता लिन तयार नहुने राजनीतिक दलहरू र सरकारलाई कसरी राष्ट्रवादी भन्ने? सन् १९५० को सन्धिको धारा ८ अनुसार हामीले सुगौली सन्धिबाट गुमेको भूभाग फिर्ता पाउने प्रावधान हुँदाहुँदै न त भारतसँग कुरा राख्ने हिम्मत गरे कुनै सरकारले न त अन्तर्राष्ट्रिय अदालतमा मुद्दा हाल्न सके? आफ्नो विशाल भूभाग भारतको कब्जामा हुँदा कसरी मुलुक स्वतन्त्र र सार्वभौमसम्पन्न छ भन्ने? राजाका उछितो काढ्नेहरू अहिले सत्ता वा विपक्षमा छन्, किन मुलुकको स्वतन्त्रता र सार्वभौमसत्ताको कुरा उठाउने हिम्मत गर्दैनन्?कसले उनीहरूको मुखमा बुझो लगाइदिएको छ? राजतन्त्रको विरोध गर्ने 'विकासवादी तथा देशभक्त' सरकार कतिसम्म देशभक्त छ भने उसले जनताका पेटमा लात मारेर पूर्व विशिष्ट पदाधिकारीहरूलाई आजीवन विलासी सुविधा दिने विधेयक संसद्मा पेस गरेको छ। जुन देशमा नब्बे प्रतिशतभन्दा बढी जनता कि त गरिब छन् कि त निम्न मध्यवर्गीय छन्, एउटालाई दुई छाक पेट भर्न गाह्रो छ, अर्कालाई बिहान खाए बेलुकी के खाउँ भन्ने अवस्था छ। राजनीति देश र जनताको सेवा गर्न गरेका भन्छन् नेताहरू। सेवाको कुनै मूल्य हुन्छ ? जनताको सेवा गर्न राजनीति गरेको भए बर्सेनि सांसदहरूले आफ्नो सुविधा बढाउने थिएनन्, पूर्व विशिष्ट पदाधिकारीहरूलाई विलासी सुविधा दिने थिएनन्। राजनीति व्यापार बनेको छ। व्यापारीहरू आफ्नो स्वार्थको लागि जे पनि गर्न तयार हुन्छन्। उनीहरूको कुनै मुलुक हुँदैन। उनीहरूको सर्वस्व भनेकै पैसा हो। हिजो राजपरिवारले भत्ता खाँदा कानका कीरा खाने गरी चिच्याउनेहरू आज नवराजा बनेपछि राजाले खाएको भन्दा सयौँ गुणा बढी खाइरहेका छन्। यस्तो लोकतन्त्र र गणतन्त्रभन्दा त राजतन्त्र नै ठीक थियो भन्ने जनताको संख्या बढिरहेको छ। के यो लोकतन्त्र हो वा नेतातन्त्र ? लोकतन्त्र हो भने संघीयता, गणतन्त्र र धर्म निरपेक्षता तथा ०६३ सालमा जारी गरिएको राष्ट्रघाती नागरिकता विधेयकको सम्बन्धमा लोकतान्त्रिक सरकारले जनमतसंग्रह गरेर देखाओस्। बेलायतलाई लोकतन्त्रको जननी भनिन्छ। त्यहाँ भर्खर युरोपेली युनियनमा बेलायत बस्ने कि नबस्ने भनेर जनमतसंग्रह भयो र नतिजा ईयूमा बस्नेविरुद्ध आयो। लोकतान्त्रिक सरकार हो भने यहाँ पनि जनमतसंग्रह गराओस्। जुन देशमा जनमतको कदर हुँदैन, त्यो देशलाई कसरी आफ्नो देश भन्ने ? ओलीले अफगानिस्तान मारिएका १३ नेपालीको शवलाई प्लेन पठाएर मगाए र सोल्युट ठोके भन्दैमा ओली सरकारको जयजयकार गर्नुपर्ने छैन। यस्ता लास त नेपालमा दिनमा सधैँ तीनचारवटा भित्रिरहेका छन्। नेपाललाई रेमिट्यान्स पठाएर नेपालको अर्थतन्त्र धान्ने युवा युवतीहरूको लास के लास होइन? एक महिनाअगाडि भारतको देहरादुनमा दसजना नेपाली सडक बनाउँदा पुरिएर मरे। के ओली सरकारले तिनीहरूको लास ल्याउने पहल गर्यो? खाडी र मलेसियामा अझै पनि नेपाली कामदारको लास बेवारिसे अवस्थामा छ। के ओली सरकारले त्यसलाई फिर्ता ल्याउन प्रयास गर्यो? हामी देश भएर पनि देश नभएका बन्न बाध्य छौँ। प्रायोजितरूपमा ओलीलाई देवत्वकरण गर्ने काम बन्द गरौँ। हो, ओलीले मुलुक विकासको लागि सकारात्मक पाइला चालेका छन्, त्यसको स्वागत गरौँ। उनको मौसमी राष्ट्रवादको जयजयकार नगरौँ। आज चीनले उनलाई समर्थन नगरेको भए उनको राष्ट्रवादको मखुन्डो उघ्रिने थियो।"
पत्रकारिताको धर्म,"केही समयअघि कलंकीको एक गल्लीमा एकजना जड्याहा अधबैँसे महिलालाई पिटिरहेका थिए र महिला विलौना गरिरहेकी थिइन्। नजिकै एकजना पत्रकार आफ्नो क्यामेरामा दृश्य कैद गरिरहेका थिए। पिटाइले ती महिलाको मुखबाट रगत निस्किँदा पनि ती पत्रकार दृश्य खिचिरहे। भोलिपल्ट त्यो घटना समाचार बनेर छापियो। यो सबैमा लागू नहोला, तर ती पत्रकारको पत्रकारितालाई सोध्न मन लाग्यो पत्रकारितामा सामाजिक दायित्व हुँदैन र?पत्रकारिता देशको चौथो अंग हो। पत्रकारहरूको समाज र देशप्रति अतुलनीय योगदान हुन्छ। कतिपय आफ्नो दायित्व र नैतिकता बिर्सेर नाममात्रको पत्रकारिता गर्छन्, जुन विल्कुल गलत हो। पत्रकारिताको नाममा सामाजिक दायित्वलाई ओझेलमा पार्नु हुँदैन। एउटा उदाहरण हेरौँ कोही व्यक्ति समुद्र वा खोलामा डुबिरहेको छ, उसलाई बचाउने कि त्यो कैद गरेर समाचार बनाउने ? यो बहसको विषय बन्न सक्छ। राज्यले घोषणा गरेका भूमिगत आतंकाकारीकहाँ पुगेर पत्रकार अन्तर्वार्ता लिन्छन् र सन्सनी समाचार बनाउँछन्। राज्यलाई चाहिँ आतंककारीको बारेमा खबर गर्नु दायित्व होइन र ? प्रेस स्वतन्त्रता भरपूर उपयोग गर्ने अखबारहरूमा अचेल कर्तव्य र जिम्मेवारीसुहाउँदो सजगता भेटिन कठिन छ। कहिलेकाहीँ सञ्चारमाध्यममा प्रकाशित हुने अधारहीन र अप्रमाणित समाचारले समाजमा अतुलनीय योगदान दिएका व्यक्तिको मर्यादा र वृत्ति विकासमा आँच पुर्याउँछ। बद्नाम, भ्रष्ट, अकूत सम्पत्ति कमाएको भन्ने उपमा दिएर केही अप्रमाणित समाचार पनि छापिन्छन्, जसले गर्दा यसले ती व्यक्तिको आत्मसम्मानमा ठेस पुर्याउँछ। साँच्चिकै भ्रष्ट छ भने त्यो सूचना जनतासामु पुर्याउनुपर्छ तर विनाआधारका समाचारले नकारात्मक छाप छोड्छ। व्यक्तिगत र सामाजिक मर्यादा क्षय हुने, मानवीय संवेदना स्खलित तथा खण्डित गर्ने यस्ता भ्रामक सूचना समाजको लागि कति ग्राह्य र उपयोगी हुन्छन्, यसबारे संवेदनशील हुनु जरुरी छ। मर्यादित, स्वस्थ र स्वच्छ पत्रकारिताको विकासका निम्ति पत्रकार आचारसंहितालाई प्रभावकारी ढंगबाट अनुगमन गर्नुपर्ने अवस्था छ। अहिले पत्रकारितामा योग्यता र सीपको अभाव खट्किएको छ। कुनै जीवित व्यक्तिको मृत्यु भयो भनेर भ्रामक समाचार बनाउँदा त्यसले समाज र सम्बन्धित परिवारमा नकारात्मक असर पुर्याउँछ। तर गलत सूचनाले पुर्याएको असरको क्षतिपूर्ति कसले तिर्ने ? यससम्बन्धी पनि केही कानुन आवश्यक छ। अनि अर्को खट्किएको कुरा, कुनै महिला बलात्कार भइन् भने सञ्चारमाध्यम र सामाजिक सञ्जालहरूमा तिनको तस्बिर, नाम प्रकाशित गर्छन्। यसले ती महिलाको सामाजिक मर्यादामा आँच पुर्याउँछ, तर यसबारे कसैले हेक्का राख्दैनन्। उल्टै ती महिलाको चरित्रमाथि अनेक प्रश्न उठाइन्छ। कसैकसैले सामाजिक कार्य गरिरहेका छन् छन् भने तिनका बारेमा प्राथमिकताका साथ लेखेर छापौँ। यसले सहयोग दिने, सहयोग प्राप्त गर्ने र समाचार पढ्नेको मन आनन्दित हुन्छ। त्यस्तै सामाजिक मर्यादाप्रति आँच पुर्याउने खालका सामग्री चयनप्रति पनि गुनासो बढ्दो छ। सामाजिक महत्वको विषयले कम महत्व पाउँछन्। अशिक्षा, गरिबी, बेरोजगारको पीडामा जकडिएका जनताको पीडा, मर्काले कम स्थान पाउँछन्। यहाँ कसैले समाजका लागि पाँच लाख दान गर्यो भने त्यो समाचार बन्दैन, तर नेताअभिनेताले जन्मदिन मनाएको विषयलाई प्राथमिकताका साथ छापिन्छ। कलाकार हनीमुन मनाउन कहाँ गए, कस्तो लुगा लगाएर गए, के खाए जस्ता विषय प्राथमिकताका साथ छापिन्छ। नेताहरू छुट्टी मनाउन कहाँ गए, कतिपटक बैठक बसे, के खाए भन्ने विषय पनि प्राथमिकताका साथ छापिन्छ। यसैगरी, विकट पहाडी जिल्लामा सिटामोल नपाएर बिरामीको मृत्यु भयो भने समाचार बन्दैन र बने पनि प्राथमिकतामा पर्दैन तर यहाँ कुन हिरोहिरोइन कामुक देखिए, पार्टीमा केके लगाएर गएका छन्, कोसँग गइन्, कसको हात समातेकी थिइन् भन्ने विषयले प्राथमिकता पाउँछ। कतिसम्म भने तिनका बालबालिकाको नाम, अनुहार कसैसँग मिलेको आधारहीन कुराले उचित ठाउँ पाउँछ। हामीकहाँ एक छाक खान नपाउने टुहुरा बालबालिका छन्। उपचार नपाएर बाँच्नेहरू छन् र आ श्रय नपाएका महिला छन्। बरु तिनका बारेमा लेखौँ, पत्रपत्रिकामा छापौँ, जसबाट उनीहरूको जीवनले नयाँ मोड लिन सकोस्। कसैकसैले सामाजिक कार्य पनि गरिरहेका छन् र समाजलाई योगदान दिइरहेका छन् भने तिनका बारेमा पनि प्राथमिकताका साथ लेखेर छापौँ। यसले अरूलाई पनि हौसला र प्रेरणा मिल्छ। समाचारकै आधारमा कतिपयले गरिब, अनाथलाई सहयोग गर्छन्। यसले सहयोग दिने, सहयोग प्राप्त गर्ने र समाचार पढ्नेको मन आनन्दित हुन्छ। आत्मसन्तुष्टि प्राप्त हुन्छ।आजभोलि सूचना सम्प्रेषण गर्ने माध्यम विस्तार भएको छ। कार्यक्रम भइरहेको छ, त्यसका बारेमा देशविदेशका मानिसले थाहा पाउँछन्। यो सूचना युगको देन हो। यसलाई दुरुपयोग गर्यौँ भने समाजलाई विकृत बनाउँछ। सञ्चारमाध्यम, सामाजिक सञ्जाल गलत सूचना, अफवाह र घृणा फैलाउने माध्यम होइनन्। पत्रकारिता जनताको आवाज हो। समाजमा व्याप्त अराजकता, विसंगति हटाई असल समाज निर्माणमा रचनात्मक भूमिका निर्वाह गर्नु पत्रकारिताको धर्म हो। पत्रकारहरूको दायित्व पनि हो।"
भावना घिमिरेले क्यान छोडिन्,"काठमाडौँ: नेपाल क्रिकेट संघ (क्यान)की प्रमुख कार्यकारी अधिकृत भावना घिमिरे क्यानको जिम्मेवारीबाट अलग भएकी छन् । शुक्रबार घिमिरेले ट्विटरमा लेखेकी छन्, क्रिकेट संघको सम्पूर्ण जिम्मेवारी बाट बाहिर बस्ने निर्णय गरेको छु ।' क्रिकेट संघको सम्पुर्ण जिम्मेवारी बाट बाहिर बस्ने निर्णय गरेको छु ।   ()  ,  तीन मिनेटको अवधिमा लगातार तीन ट्वीट गर्दै भावनाले क्यान छोड्ने घोषणा गरेकी छन् । पहिलो ट्वीटमा क्यान छोड्ने घोषणा गरेकी भावनाले दोस्रो ट्वीटमा करोडौ नेपालीको सपना जोडिएको क्रिकेटंलाई बन्दी बनाउनु दुर्भाग्यपूर्ण भएको बताएकी छन् । करोडौँ नेपालीहरुको सपनासँग जोडिएको क्रिकेट यसरी लामो समय बन्दी बनाउनु दुर्भाग्यपूर्ण छ । सबै स्टेकहोल्डरहरु एकजुटभइ निकास निकाल्न अपिल गर्दछु,' उनले दोस्रो ट्वीटमा लेखेकी छन् । करोडौँ नेपालीहरुको सपनासँग जोडिएको क्रिकेट यसरी लामो समय बन्दी बनाउनु दुर्भाग्यपुर्ण छ। सबै स्टेकहोल्डरहरु एकजुटभइ निकास निकाल्न अपिल गर्दछु   ()  ,  त्यस्तै, तेस्रो ट्वीटमा भावनाले क्यानमा बसेर भन्दा बाहिर नै बसेर नेपाली क्रिकेटका लागि योगदान गर्न सक्ने उल्लेख गरेकी छन् । घिमिरे लेख्छिन्, हालको स्थितिमा क्रिकेट संघमा रहँदा भन्दा क्रिकेट संघ बाहिर बसेर नै नेपाली क्रिकेटलाई वढि योगदान गर्न सक्छु भन्ने मेरो ठहर हो ।' हालको स्थितिमा क्रिकेट संघमा रहँदा भन्दा क्रिकेट संघ बाहिर बसेर नै नेपाली क्रिकेटलाई वढि योगदान गर्न सक्छु भन्ने मेरो ठहर हो ।   ()  ,"
स्पेनिस प्रशिक्षक डेल बोस्कले राजीनामा दिए,काठमाडौंः युरोकप फुटबल प्रतियोगितामा प्रिक्वार्टफाइनलबाटै स्पेन बाहिरिएपछि प्रशिक्षक भिसेन्टे डेल बोस्कले राजीनामा दिएका छन् । स्पेनलाई सन् २०१० को विश्वकप फुटबल र सन् २०१२ को युरोकप फुटबल प्रतियोगिताको उपाधि दिलाउन सफल डेल बोस्कले उपाधि रक्षा अभियानमा रहेको स्पेन इटालीसँग पराजित भएर बाहिरिएको तीन दिनपछि राजीनामा दिएका हुन् । गत सोमबार भएको प्रिक्वार्टर भिडन्तमा साविक विजेता स्पेन इटालीसँग २० ले पराजित हुँदै युरोकपबाट घर फर्केको थियो । स्पेन घर फर्केपछि ६५ वर्षीय डेल बोस्कले आफ्नो निरन्तरता या राजीनामाबारेमा स्पेनिस फुटबल फेडेरसनका अध्यक्षसँग कुरा गरेका थिए । आफ्नो फुटबल करिअरमा १९८७ देखि २००३ को लामो सयम रियल मड्रिडमा बिताएका डेल बोस्कले सन् २००८ देखि २०१६ सम्म स्पेनिस प्रशिक्षकको जिम्मेवारी सम्हाले । त्यसक्रममा उनले स्पेनलाई २०१० मा फिफा विश्वकप जिताए भने सन् २०१२ मा युरोपियन च्याम्पियनन बनाए । त्यसक्रममा उनी सन् २०१२ मा विश्व वर्ष म्यानेजर घोषित भए । स्न २०१२ मै उनी फिफा विश्व कोच अफ दि इएरको अवार्ड पनि पाउन सफल भए ।
इटालियन प्रशिक्षकलाई मिडफिल्डको चिन्ता,"पेरिस: जारी युरोकप फुटबल प्रतियोगितामा आफ्नो क्वार्टरफाइनल खेलअघि इटालीका प्रशिक्षक एन्टोनियो कोन्टेलाई कमजोर मिडफिल्डको चिन्ताले सताएको छ। पूर्वविजेता इटालीले असार १९ गते बिहान बलियो प्रतिद्वन्द्वी जर्मनीसँग क्वार्टरफाइनल खेल्ने कार्यक्रम छ। युरोकपको इतिहासमा इटालीले सन् १९६८ मा एकपटक उपाधि जितेको छ भने वर्तमान विश्वकप च्याम्पियनसमेत रहेको जर्मनी तीनपटकको युरोकप विजेता राष्ट्र हो। क्वार्टरफाइनलअघि प्रभावशाली खेलाडी ड्यानियल डी रोसी घाइते भएपछि प्रशिक्षक कोन्टे टोलीको मिडफिल्डको विषयलाई लिएर थप चिन्तित बनेका हुन्। ३२ वर्षीय अनुभवी खेलाडी रोसी स्पेनविरुद्घको प्रिक्वार्टरफाइनल खेलका क्रममा घाइते भएका थिए। उक्त खेलमा २० गोलले विजयी हुँदै इटाली क्वार्टरफाइनलमा पुगेको थियो। इटालीलाई सन् २००६ को विश्वकपको उपाधि चुमाउन महत्वपूर्ण भूमिका निर्वाह गरेका रोसीको तिघ्रामा समस्या देखिएको बताइएको छ। सोही कारणले उनले दुई दिनदेखि अभ्याससमेत गर्न सकेका छैनन्। 'हामी पनि क्वार्टरफाइनल खेलअघि नै स्वस्थ्य भएर उनी मैदानमा फर्किऊन् भन्ने चाहन्छौं तर, पूर्णरूपमा ठीक नभई उनलाई खेलाएर थप जोखिम भने मोल्न चाहँदैनौं', इटालियन टोलीका चिकित्सक एनरिको कास्टेल्लासी भन्छन्। स्पेनविरुद्घको खेलमा रोसी घाइते भएपछि उनको स्थानमा मैदानमा उतारिएका थिआगो मोटाले समेत क्वार्टरफाइनल खेल्न नपाउने भएपछि प्रशिक्षक कोन्टे थप दबाबमा परेका हुन्। दोहोरो पहेँलो कार्ड पाएका कारण मोटाले जर्मनीविरुद्घको क्वार्टरफाइनल खेल्न पाउने छैनन्। यसैगरी अर्का अनुभवी खेलाडी एन्टोनियो कान्ड्रेभा पनि सम्भवतः बलियो प्रतिद्वन्द्वी जर्मनीविरुद्घको खेलमा उपस्थित हुने छैनन् । ग्रोइन समस्याका कारण कान्ड्रेभाले अघिल्ला दुई खेल पनि खेल्न सकेका थिएनन्। जारी युरोकप सुरु हुनुअघिदेखि नै इटालियन प्रशिक्षक कोन्टेले मिडफिल्डमा समस्याको सामना गर्दै आएका छन्। प्रतियोगिता सुरु हुनुअघि नै घाइते भएका कारण क्लाउडियो मार्चिसियो, मार्को भाराट्टी र रिकार्डो मोन्टोलिभो टोलीबाट बाहिरिएका थिए। मिडफिल्डमा एकपछि अर्को समस्या देखिएपछि निराश बनेका प्रशिक्षक कोन्टेले पछिल्लो समय अभ्यासका क्रममा खेलाडीलाई मानसिक रूपमा पनि बलियो बनाउने प्रयास गर्दै आएका छन्। टोलीका अर्का भरपर्दा मिडफिल्डर एलेज्यान्ड्रो फ्लोरेन्जी जर्मनीविरुद्घको खेलअघि मिडफिल्डमा केही समस्या देखिए पनि त्यसले टोलीको प्रदर्शनमा कुनै असर नपार्ने धारणा ब्यक्त गर्छन्। 'क्वार्टरफाइनलमा हाम्रो प्रतिद्वन्द्वी निकै बलियो छ र त्यो खेलअघि हाम्रा केही खेलाडीमा समस्या पनि देखिएको छ। यति हुँदाहुँदै पनि फुटबल भनेको टिम गेम हो भनेर हामीले भुल्नु हुँदैन', फ्लोरेन्जी भन्छन्, 'टोलीका सबै खेलाडीको काँधमा समान जिम्मेबारी छ, किनभने सगरमाथाको सफल आरोहण गर्नु सरहको चुनौती हामीले स्विकारेका छौं।' ठूला प्रतियोगिताहरूमा विगतको तथ्यांकलाई केलाउने हो भने जर्मनीभन्दा इटाली बलियो देखिन्छ। हालसम्म कुनै पनि ठूला प्रतियोगितामा जर्मनीले इटालीलाई हराउन सकेको छैन। सन् २०१२ को युरोकपको सेमिफाइनलमा पनि इटालीले जर्मनीलाई २१ गोलले हराएको थियो। 'कुनै पनि प्रतियोगितामा विगतको तथ्यांकले भन्दा पनि तत्कालीन अवस्थामा टोलीको तयारीले नै नतिजामा असर पार्नेगर्छ, यसपटक पनि हामी आफ्नो तयारीप्रति विश्वस्त छौं', फ्लोरेन्जी भन्छन्। इटाली र जर्मनीबीच हालसम्म ३३ पटक भिडन्त भएको छ। तीमध्ये १५ खेलमा इटाली विजयी भएको छ भने आठ खेलको नतिजालाई जर्मनीले आफ्नो पक्षमा पारेको छ। यी दुईबीचको १० खेल भने बराबरीमा सकिएको छ। रमाइलो तथ्य के हो भने, जर्मनीले हालसम्म ठूला प्रतियोगितामा भन्दा पनि अन्तर्राष्ट्रिय मैत्रीपूर्ण खेलमा मात्र इटालीलाई हराएको छ। तर इटालीले भने जर्मनीलाई विश्वकप र युरोकपजस्ता ठूला प्रतियोगितामा पनि पराजयको स्वाद चखाएको छ। जारी युरोकपको समूहगत चरणमा इटाली दुई जित र एक हारको नतिजा निकाल्दै नकआउट चरणमा पुगेको थियो। समूह 'ई' मा रहेको इटाली ६ अंकसहित पहिलो र समान अंक भएको बेल्जियम दोस्रो हुँदै प्रिक्वार्टरफाइनलमा पुगेका थिए।"
ज्लाटान इब्राहिमोबिक म्यानचेस्टर युनाइटेडमा,"काठमाडौंः इङ्लिस क्लब म्यानचेस्टर युनाइटेडले विश्वचर्चित स्वीडेनका स्ट्राइकर ज्लाटान इब्राहिमोबिकलाई यो सिजनका लागि क्लबमा अनुबन्ध गरेको छ । म्यानचेस्टर युनाइटेडले इब्राहिमोबिकलाई फ्रान्सेली क्लब पेरिस सेन्ट जर्मेनबाट भित्र्याएको हो । इब्राहिमोबिकको मेडिकल परीक्षण शुक्रबार भएपछि ३४ वर्षीय यी भेट्रान खेलाडीको अनुबन्धको औपचारिक घोषणा हुनेछ । यो कुराको पुष्टि इब्राहिमोबिकले इन्स्टाग्रामको आफ्नो आधिकारिक एकाउन्टमार्फत गरेका हुन् । उनी प्रतिसाता २ लाख पाउन्ड पारिश्रमिक पाउने गरी म्याचेस्टर युनाइटेडमा आवद्ध भएका बेलायती सञ्चारमाध्यमले जनाएका छन् । चेल्सीमा फ्लप भएका जोजे माउरिन्होलाई प्रशिक्षक बनाएपछि इब्राहिमोबिकलाई भित्र्याउने चर्चा शुरु भएको थियो । सन् १९८१ अक्टोबर ३ मा जन्मेका उनले हालसम्म आयक्स, युभेन्टस, इन्टरमिलान, बार्सिलो, एसी मिला र पेरिस सेन्ट जर्मेनबाट व्यवसायिक फुटबल खेलिसकेका छन् । इब्राहिमोबिकको सम्भवत अन्तिम अन्तर्राष्ट्रिय फुटबल प्रतियोगिता युरोकप भने सुखद रहन सकेन । उनको देश स्वीडेन समूह चरणबाटै बाहिरिइसकेको छ । इब्राहिमोबिहकले अहिलेसम्म विभिन्न क्लबहरुका लागि खेलेका ६ सय ७७ खेलमा ३ सय ९२ गोल गरिसकेका छन् । त्यसैगरी स्वीडेनका लागि खेलेका ११६ खेलमा ६२ गोल उनको नाममा रहेको छ । अहिलेको समकालिन फुटबलमा लियोनेल मेसी र क्रिस्टियानो रोनाल्डोपछि सफल फुटबलर मानिने इब्राहिमोबिकले आफ्नो फुटबल करिअरमा युइएफए सुपर कप, लिग वान, इटालियन सुपर कप, फिफा विश्व क्लब फुटबल कप र सिरिएसहित क्लबस्तरका ठूला उपाधि चुमिसकेका छन् । गत सिजन पीएसजीलाई लिग वान फुटबल प्रतियोगिताको उपाधि जिताएका उनलाई प्रशिक्षक माउरिन्होले विगत दुई सिजन खस्केको म्यानचेस्टर युनाइटेडको छबि उकास्नका लागि अग्रपंक्तिको जिम्मेवारीका लागि ल्याएका हुन् ।"
युरोकपमा समर्थकलाई पनि पदक !,"पेरिस: पदक त प्रतियोगिता जित्ने खेलाडीले पाउने हो। तर, जारी युरोकप फुटबलमा समर्थकले पनि पदक पाउने भएका छन्। त्यो पनि प्रतियोगिताको प्रिक्वार्टरफाइनलबाटै बाहिरिएका टोलीका समर्थकले। युरोकपको मुख्य आयोजक सहर पेरिसले प्रतियोगिताको दौरानमा राम्रो व्यवहार देखाएका रिपब्लिक अफ आयरल्यान्ड र उत्तरी आयरल्यान्डका समर्थकलाई मानार्थ पदक प्रदान गरी सम्मान गर्ने भएको छ। पेरिस सहरका मेयर एन्नी हिडाल्डोको कार्यालयले प्रतियोगिताको दौरानमा आफ्नो टोलीको समर्थनमा उदाहरणीय व्यवहार देखाएको भन्दै दुई आयरल्यान्डका समर्थकलाई मानार्थ पदक दिने निर्णय गरेको हो। 'आयरल्यान्ड र उत्तरी आयरल्यान्डका समर्थकले जारी युरोकपमा टोलीको समर्थन गर्ने क्रममा उदाहरणीय व्यवहार प्रस्तुत गरे। उनीहरूले अनुशासित भएर खेल हेरे। सौहादपूर्ण व्यवहार प्रस्तुत गरे। त्यसैले उनीहरूलाई पनि सम्मानस्वरूप पदक दिइने निर्णय गरिएको छ', मेयरको कार्यालयद्वारा जारी विज्ञप्तिमा उल्लेख छ। मेयरको कार्यालयले आफ्नो निर्णयबारे दुवै आयरल्यान्ड सरकारलाई जानकारी गराइसकेको छ। दुवै देशका समर्थकलाई समेत निम्त्याएर पदक हस्तान्तरण गरिने पेरिसले जनाएको छ। कार्यक्रमको मिति भने तय भइसकेको छैन। आयरल्यान्ड आयोजक फ्रान्स तथा उत्तरी आयरल्यान्ड वेल्ससँग पराजित हुँदै प्रतियोगिताको प्रिक्वार्टरफाइनलबाट बाहिरिएका थिए। प्रतियोगितामा दुवै टोलीका समर्थकले देखाएको व्यवहारको सबैले प्रशंसा गरेका थिए। युरोपेली फुटबल महासंघ (यूईएफए) का अन्तरिम महासचिव थिओडोर थियोडोरिडिसले समेत जारी युरोकपमा सौहार्दपूर्ण व्यवहार प्रस्तुत गर्ने समर्थकलाई पुरस्कृत गरिने बताए। 'हामीले केही अविश्वसनीय दृश्यहरू पनि देखेका छौं। हामी फुटबलका राम्रा पक्षहरूलाई महत्व दिन चाहन्छौं', थियोडोरिडिसले ट्विटरमा लेखेका छन्। समूह चरणअन्तर्गत इङ्ल्यान्ड र रुसबीचको खेलमा भएका झडपबाहेक अन्य खेल शान्तपूर्ण वातावरणमा सम्पन्न भएका छन्।"
बेल्जियम र इटालीको खेल स्तरीय,"एजेन्सी: युरोकप फुटबल खेलाडीका लागि महत्वपूर्ण चाड नै हो। राति टेलिभिजनमा देखेको शैलीलाई अभ्यासमा उतार्न सकियो भने धेरै राम्रो हुन्छ। युरोकपबाट हामीले सिक्ने भनेको शैली र टोलीको स्पिरिट नै हो। नकआउट चरणको खेल सोचेभन्दा राम्रो भइरहेको छ। बलिया टोलीले हार खेपेका छन्। म इङ्ल्यान्डको समर्थक हुँ। तर, उसले नसोचेको हार खेप्यो। यसअघि युरो कपमा जित्ने टोलीको अनुमान लगाउन सकिन्थ्यो। अहिले कस्ले जित्छ भन्न सकिन्न। सबै टोलीले राम्रो खेलिरहेका छन्। नकआउट चरणमा सानो गल्तीले पनि जुनसुकै टोलीले हार्ने र जित्न सक्ने देखिन्छ। एउटा रक्षक भएकोले मैले व्यक्तिगत खेलाडीको प्रदर्शनमा पनि ख्याल दिएर हेर्ने गरेको छु। हेर्न नपाएका खेलको हाइलाइट्स भए पनि नहेरी चित्त बुझ्दैन। खेलाडीको व्यक्तिगत र टोलीमा खेल्ने तरिकालाई विशेष चासो दिएर हेर्न सकियो भने धेरै फाइदा हुन्छ। इङ्ल्यान्ड बाहिरिए पनि अहिले चर्चामा रहेका बेल्जियम, इटाली, फ्रान्स र जर्मनीले धेरै राम्रो खेल खेलिरहेका छन्। युरोकपको उपाधि पनि यही टोलीमध्ये एउटाले जित्छ होला। युरो कपमा इङ्ल्यान्ड बाहिरिएसँगै मैले बेल्जियम र इटालीको सम्भावना बलियो देखेको छु। मेरो अबको समर्थन पनि यी दुई टोलीलाई छ। इटाली र बेल्जियमले अहिले धेरै राम्रो फुटबल खेलिरहेको छ। इटालीको मिडफिल्ड र स्ट्राइकिङ लाइन धेरै राम्रो छ। सन्तुलनमा रहेर खेल्नु इटालीको अर्को विशेषता हो। यसैगरी बेल्जियमले पनि चुस्त खेल पस्किरहेको देखिन्छ। बेल्जियमको रक्षा, मिडफिल्ड र स्ट्राइकिङ सबै सन्तुलन छ। पासिङ र काउन्टर आक्रमणमा पनि राम्रो छ। आयोजक फ्रान्सले पनि राम्रो खेलिरहेको छ। घरेलु मैदान र समर्थकको फाइदा उसलाई छ। विश्व कप विजेता जर्मनी पनि उत्तिकै फर्ममा देखिन्छ। (रविन राष्ट्रिय टोलीका रक्षक हुन्)"
फेलप्स पाँचौं ओलम्पिकमा,"न्युयोर्क: चर्चित अमेरिकी पौडीबाज माइकल फेलप्सले पाँचौं पटक ओलम्पिक खेल्ने भएका छन्। चर्चा र पदकीय दृष्टिकोणले ओलम्पिक इतिहासका सफल खेलाडी फेलप्सले अमेरिकी छनोट प्रतियोगितामा सफलता हात पार्दै ब्राजिलको यात्रा पक्का गरेका हुन्। उनले बिहीबार भएको छनोट प्रतियोगिताको पुरुष दुई सय मिटर बटलफ्लाई स्पर्धामा आफूलाई अब्बल सावित गरे। पौडीबाज फेलप्सले हालसम्म ओलम्पिक खेलकुदका विभिन्न स्पर्धामा १८ वटा स्वर्ण पदक जितिसकेका छन्। ३१ वर्षीय फेलप्स एकपटक सन्न्यास लिएर पुनः सक्रिय खेलजीवनमा फर्किएका हुन्। उनले सन् २०१२ मा भएको लन्डन ओलम्पिकपछि सक्रिय खेलजीवनबाट सन्न्यास लिएका थिए। त्यसपछि सन् २०१४ मा उनी पुनः सन्न्यास फिर्ता लिँदै प्रतियोगितात्मक खेल जीवनमा सक्रिय हुन पौडी पोखरीमा फर्किएका थिए। सफल खेलाडी भएर पनि विभिन्न चर्तिकलाका कारण बारम्बार चर्चामा आइरहने फेलप्स मादक पदार्थ सेवन गरेर सवारी चलाएको आरोपमा एकपटक गिरफ्तार पनि भएका थिए। सोही आरोपमा उनलाई खेल जीवनबाट ६ महिनाका लागि प्रतिबन्ध पनि लगाइएको थियो। पाँचौंपटक ओलम्पिकमा छनोट हुन निकै कडा परि श्रम गर्नु परेको प्रतिक्रिया दिए। 'मैले आफ्नो खेल जीवनमा गर्नु परेको कडा संघर्षमध्ये यो पनि एउटा हो', उनले भने। फेलप्स ओलम्पिक खेलकुद प्रतियोगिताको इतिहासमा पाँचवटा संस्करणमा सहभागिता जनाउने पहिलो अमेरिकी पुरुष खेलाडी पनि बनेका छन्। 'मैले आफ्नो उतार चढावपूर्ण खेल जीवनमा निकै संघर्ष गर्नु परेको छ तर, राष्ट्रको प्रतिनिधित्व गर्दै पाँचवटा ओलम्पिकमा सहभागिता जनाउने अवसर पाउनु कुनै पनि खेलाडीका लागि चानचुने उपलब्धि होइन', उनी भन्छन्। यसैगरी महिलातर्फ केटी लेड्की र मिसी फ्रांक्लिन पनि यसै वर्ष ब्राजिलको रियो दि जेनेरियोमा आयोजना हुने ओलम्पिकका लागि छनोट भएका छन्। केटी चार सय मिटर फ्रिस्टाइल स्पर्धाकी विश्व च्याम्पियन हुन्। मिसी भने सन् २०१२ को संस्कणमा पाँचवटा स्वर्ण पदक जित्ने खेलाडी हुन्। केटी र मिसी दुई सय मिटर फ्रिस्टाइल स्पर्धाको छनोटमा क्रमशः पहिलो र दोस्रो हुँदै रियो ओलम्पिकका लागि चयन भएका हुन्।"
मेसीलाई दबाब नदिन म्याराडोनाको आग्रह,"ब्युनस एयर्स: अर्जेन्टिनी महान् फुटबलर डिएगो म्याराडोनाले राष्ट्रिय टोलीबाट भर्खरै सन्न्यास लिएका कप्तान लियोनल मेसीलाई निर्णय फिर्ता लिन दबाब नदिन सबैसँग अग्रह गरेका छन्। उनले सन्न्यासको निर्णय जारी राख्ने वा त्यसमा पुनर्विचार गर्नेबारे सोच्न मेसीलाई केही समय स्वतन्त्रता छाडिदिन पनि आग्रह गरेका छन्।यसअघि राष्ट्रिय टोलीबाट नखेल्ने निर्णय लिएका मेसीलाई निर्णयमाथि पुनर्विचार गर्न आग्रह गरेका म्याराडोनाले आफ्नो भनाइ परिवर्तन गरेका हुन्। 'हामीले अहिले मेसीलाई बिदा मनाउन दिनुपर्छ', म्याराडोनाले भनेका छन्, 'यतिबेला हामीले एउटै धारणा तय गनुपर्छ, यदि मेसी राष्ट्रिय टोलीबाट खेल्न चाहँदैनन् भने उनको विकल्प खोज्न सक्नुपर्छ।' गत सोमबार कोपा अमेरिका फुटबल प्रतियोगिता सुरु भएको एक सयौं वर्ष पुगेको अवसरमा आयोजित विशेष संस्करणको फाइनलमा अर्जेन्टिनी टोली चिलीसग टाइब्रेकरमा पराजित भएपछि मेसीले राष्ट्रिय टोलीबाट नखेल्ने निर्णय सार्वजनिक गरेका थिए। फाइनल खेलको टाइब्रेकरमा मेसी गोल गर्न चुकेका थिए।खेल सक्किएलगत्तै मेसीले सार्वजनिक गरेको सन्न्यासको निर्णयले सबैलाई आश्चर्यमा पारेको थियो।आफ्नै कप्तानीमा अर्जेन्टिनालाई तीन ठूला प्रतियोगिताको फाइनलमा पुर्याएर पनि उपाधि जित्न नसकेपछि मेसीको पक्ष र विपक्षमा विभिन्न टिप्पणी हुँदै आएको छ। सन् १९८६ मा अर्जेन्टिनालाई विश्वकपको उपाधि दिलाएका म्याराडोनाले पेनाल्टी प्रहारको अवसर चुकाएको सम्बन्धमा भने मेसीको बचाउ गरेका छन्। म्याराडोनाले मेसीको बचाउ गर्दै जीवनमा कहिल्यै फुटबल नछोएकाहरूले मात्र पेनाल्टीको विषयलाई लिएर मेसीको आलोचना गरेको धारणा व्यक्त गरेका छन्। 'जसले जीवनमा कहिल्यै फुटबल छोएको छैन, त्यसले मेसीको खेलको टिप्पणी गर्नु सुहाउँदैन', बुधबार अर्जेन्टिनाको ला रेड रेडियोलाई दिएको अन्तर्वार्तामा म्याराडोनाले भने।म्याराडोनाले देशका लागि उपाधि दिलाउन नसके पनि मेसी आफ्ना लागि विजेता भएको टिप्पणी गरे। 'यसपटक पनि अर्जेन्टिना फाइनलमा चिलीसँग पराजित हुन पुग्यो।मेसी तेस्रो फाइनलमा पनि देशलाई उपाधि दिलाउन असफल रहे', म्याराडोनाले भने, 'यद्यपि मेरो लागि मेसी विजेता हुन्।' लामो समयदेखि अन्तर्राष्ट्रिय उपाधि जित्न नसकेकोमा मेसीको बचाउ गरेका म्याराडोनाले अर्जेन्टिनी फुटबल संघको भने आलोचना गरेका छन्। 'हामीले सन् १९९३ मा कोपा अमेरिकाको उपाधि जितेयता कुनै पनि अन्तर्राष्ट्रिय उपाधि हात पार्न सकेका छैनौं', म्याराडोनाले भने, 'यो अर्जेन्टिनी फुटबल संघकै कारणले हो।संघ जसरी चलिरहेको छ, त्यसमा हामीले केही न केही गल्ती गरेका छौं।यदि संघको कार्यशैलीमा सुधार नल्याउने हो भने हामी अझै पनि उपाधिविहीन अवस्थामै रहनेछौं।'"
यी हुन् प्रभाव पार्न सक्ने खेलाडी,"वेल्सका सबैभन्दा चर्चित खेलाडी हुन्, स्ट्राइकर गारेथ बेल। इङ्लिस प्रिमियर लिग क्लब टोट्टनहाम हुँदै स्पेनिस क्लब रियल म्याड्रिडमा उनको आबद्धताले वेल्सलाई पनि अन्तर्राष्ट्रिय फुटबलमा निकै परिचित बनायो। उनले क्लबका लागि थुप्रै सफलता सफलता हात पारिसकेका छन्। अब उनको प्रयास राष्ट्रिय टोलीका लागि हो। उनकै उत्कृष्ट प्रदर्शनपछि वेल्स पहिलोपटक युरोकपमा छनोट हुन सफल भएको हो। बेलले युरोकपको छनोट चरणमा समेत सात गोल गरेका थिए। २६ वर्षीय वेल्सले सन् २००६ मा राष्ट्रिय टोलीमा डेब्यु गरेयता खेलेका ५९ अन्तर्राष्ट्रिय खेलमा २२ गोल गरेका छन्। यू१७ राष्ट्रिय टोलीमा रहेकै समयमा बेलले सिनियर टोलीमा पाइला टेकेका थिए। सन् २०१३ मा रियल म्याड्रिडमा आबद्ध भएयता उनले क्लबका लागि एक सय २३ खेल खेल्दै ५८ गोल गरेका छन्। उनले यो सिजन क्लबका लागि ३० खेल खेल्दै १९ गोल गरे। रियलमा पोर्चुगिज खेलाडी क्रिस्टियानो रोनाल्डोको बलियो उपस्थिति रहे पनि बेलले आफ्नो महत्व कम हुन दिएका छैनन्। लामो दूरीबाट गोल गर्न सक्ने छवि बनाएका बेल तीव्र गतिमा दौडन सक्ने र विंग्सबाट समेत राम्रो खेल्न सक्ने फुटबलरका रूपमा परिचित छन्। मेसी र रोनाल्डोले क्लब फुटबलमा राज गरिरहेको समयमा रियलले बेललाई विश्व कीर्तिमानी मूल्यमा स्थानान्तरण गरेको थियो।ईएसपीएनले बेललाई विश्वका चर्चित खेलाडीको सूचीमा १२ औं स्थानमा राखेको छ। जारी युरोकपमा पनि बेलले राम्रो प्रदर्शन गरिरहेका छन्। समूहगत चरणका अघिल्ला दुई खेलमा बेलले फ्रिकिकमार्फत दुई गोल गरेका थिए। उनले समूहगत चरणको अन्तिम खेलमा पनि गोल गरे। उनी टोलीको अग्रपंक्तिमा रहेर जितको नेतृत्व गर्न सक्ने क्षमता भएका खेलाडी हुन्। त्यसैले शनिबार बिहान हुने क्वार्टरफाइनल खेलमा बेल्जियमलाई सबैभन्दा ठूलो डर पनि बेलकै छ। ठूला क्लबमा स्टार खेलाडीसँग खेल्दा प्राप्त गरेको अनुभवलाई बेलले बेल्जियमविरुद्ध प्रयोग गर्न सक्नेछन्।"
पोर्चुगल युरोकपको सेमिफाइनलमा,काठमाडौंः क्रिस्टियानो रोनाल्डो नेतृत्वको र्पोचुगल युरोकपको सेमिफाइनलमा प्रवेश गर्न सफल भएको छ । आज बिहान फ्रान्समा भएको पहिलो क्वार्टरफाइनल भिडन्तमा पोल्यान्डमाथि टाइब्रेकरमा जित निकाल्दै पोर्चुगल अघिल्लो चरणमा पुग्न सफल भएको हो । खेल शुरु भएको सय सेकेन्डमै रोबर्ट लेवान्डोस्कीको गोलमा लिएको अग्रतालाई जोगाउन नसक्दा पोल्यान्ड घर फर्किन बाध्य भएको हो । खेलको दोस्रो मिनेट चलिरहँदा रोबर्ट लेवान्डोस्कीले कमिल ग्रोसिक्कीको पासमा अग्रता दिलाएका थिए । तर खेलको ३३ औं मिनेटमा नानीको पासमा रेनाटो सान्चेसले गोल गरेपछि खेल बराबरीमा पुगेको थियो । पहिलो हाफमा भएको ११ गोलको बराबरीलाई दुबै टीमले दोस्रो हाफ र थपिएको समयमा पनि चिर्न सकेनन् । त्यसपछि खेल पेनाल्टी सुटआउटमा पुगेको थियो । पेनाल्टी सुटआउटमा भने पोर्चुगलले बाजी मार्यो । पोर्चुगलका पाँचै पेनाल्टी गोलमा परिणत हुँदा पोल्यान्डले एउटा पेनाल्टी मिस गर्यो । पहिलो पेनाल्टी हानेका क्रिस्टियानो रोनाल्डोले पोर्चुगललाई अग्रता दिलाउँदा पोल्यान्डका लागि पहिलो पेनाल्टी हानेका रोबर्ट लेवान्डोस्की पनि गोल गर्न सफल भए । पोर्चुगलका लागि रेनाटो सान्चेसले दोस्रो गोल पनि गरे । पोल्यान्डका एरेक मिलिक पनि चुकेनन् । तेस्रोमा पेनाल्टी हानेका जाओ म्युटिन्होले पोर्चुगलाई अग्रता दिँदा पोल्यान्डका लागि कमिल जिल्कले गोल गर्दै बराबरी गरे । चौथो क्रमका नानीले गोल गर्दै नतिजना ३४ मा पुर्याउँदा पोल्यान्डको भने त्यहीँ दुर्भाग्य शुरु भयो । पोल्यान्डका लागि ब्लास्ज्वस्की क्वास्कीले पेनाल्टी मिस गर्न चुके । त्यसपछि पोर्चुगलका लागि क्युयारेस्माले अन्तिम पेनाल्टी हान्दै ५३ को जित पक्का गराए । अब पोर्चुगलले फाइनल प्रवेशका लागि आज हुने वेल्स र बेल्जियमबीचको बिजेतासँग सेमिफाइनल खेलमा प्रतिस्पर्धा गर्नुपर्नेछ ।
