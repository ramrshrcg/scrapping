शीर्षक,विवरण
"निर्वाचनः को पक्ष, को विपक्ष","नेपाली कांग्रेसको बुई चढेर प्रधानमन्त्री भएका माओवादी केन्द्रका सुप्रिमो पुष्पकमल दाहालले निर्वाचन गराएर कांग्रेस सभापति शेरबहादुर देउवालाई प्रधानमन्त्री पद हस्तान्तरण गर्ने आश्वासन दिएका छन् । त्यस्तै माओवादी केन्द्रका नेता अग्नि सापकोटाले हार्ने निर्वाचन गराउनुको के अर्थ रह्यो' भनेर दाहालको मनको कुरा सार्वजनिक गरेका छन् । मधेसी मोर्चालाई सहमतिमा ल्याउने नाममा स्थानीय तहको निर्वाचन दुई चरणमा गराउने नयाँ प्रस्ताव प्रधानमन्त्री दाहालले राखेका छन् । संसदमा तेस्रो ठूलो दल जसको नेतृत्वमा सरकार बनेको छ, उसैको भित्री मनसाय चुनाव नगराउने रहेको देखिन्छ । त्यस्तै सत्ताको प्रमुख घटक कांग्रेस सभापति देउवा चुनाव गराउने मामलामा जहिले पनि पछाडि हटेको उदाहरण छ । सरकारमा कांग्रेसको नेतृत्व गरेका उपप्रधान तथा गृहमन्त्री बिमलेन्द्र निधिले देउवाकै निर्देशन पालना गरेका छन् । मधेसी मोर्चाका गत निर्वाचनमा हारेका र भविष्यमा जित्ने सम्भावना नरहेका नेताहरूको गठबन्धन निर्वाचन नगराउन खुलेआम नै लागेको छ । एमाले बाहिरी रूपमा निर्वाचन गराउन सक्रिय भएर लागेको देखिएको छ । भित्री मनसाय संविधान संशोधनको प्रस्ताव संसद्मा प्रस्तुत गर्न नदिएर निर्वाचन नगराउनका लागि नै सहयोग पुर्याएको छ । नयाँ शक्तिका बाबुराम भट्टराई तथा अन्य दलका पनि सकेसम्म निर्वाचनमा जान नपरोस् भनेर लागिपरेका छन् । स्थानीय निकाय निर्वाचन सम्बन्धमा भएको संविधानको संक्रमणकालीन प्रबन्धअनुसार गत वर्ष गराउनुपर्ने निर्वाचन नगराएकाले अहिले पनि नेताहरूले जनतालाई निर्वाचनको विश्वास दिलाउन सकेका छैनन् । बुलेट र सडक संघर्ष छोडेर ब्यालेटमा लाग्नुपर्नेमा दलहरू पुरानै फर्मुला सडक संघर्षकोे धम्की दिइरहेका छन् । यसबाट दलहरूको ब्यालेटमा विश्वास नभएको प्रमाणित भएको छ । निर्वाचन गराउन निर्वाचन आयोग, गृहमन्त्रालय र न्यायपालिकाको महत्ववपूर्ण भूमिका रहेको छ । मधेसकेन्द्रित दलको सिफारिसमा नियुक्त प्रमुख निर्वाचन आयुक्त र कांग्रेसको सिफारिसमा नियुक्त वरिष्ठ निर्वाचन आयुक्त इला शर्मा जसलाई भविष्यमा प्रमुख निर्वाचन आयुक्तका लागि तयार पारिएको छ । माओवादी केन्द्र, कांग्रेस तथा एमालेको सिफारिसमा भर्खरै नियुक्त अन्य तीन निर्वाचन आयुक्तले सिफारिस गर्ने दलको चाहनाअनुसार गर्नेछन् । गृहमन्त्रालय कांग्रेसको भागमा परेकाले देउवाले नियुक्त गर्न लगाएको आईजीपीलाई कांग्रेसकै सिफारिसमा सर्वोच्चमा प्रधानन्यायाधीशमा नियुक्त भएकी सुशीला कार्कीले बदर गरेकी छन् । २०६४ सालसम्म विराटनगरमा वकालत गरेर बसेकी अधिवक्ता कार्कीलाई तत्कालिन प्रधानन्यायाधीश कल्याण श्रेष्ठले विराटनगरमा न्यायाधीश भएको बेलाको सम्पर्कले सर्वोच्चको न्यायाधीश बनाउन सहयोग पुगेको अनुमान छ । कांग्रेसका नेता गिरिजाप्रसाद कोइरालालाई निर्वाचनमा हराउन लागिपरेका बागी उम्मेदवार दुर्गा सुवेदीकी पत्नी सुशीला कार्की कांगे्रसकै कोटामा न्यायाधीश हुनु ठूलै डिजाइन मानिन्छ। उनै कल्याण श्रेष्ठले समावेशी र महिलाको नाममा सर्वोच्चका वरिष्ठ न्यायाधीश बैजनाथ उपाध्यायभन्दा वरिष्ठमा सुशीलालाई राखेर प्रधानन्यायाधीश बनाउन सफल भएका छन् । आईएनजीओमार्फत एमालेको कोटामा समानुपातिक सांसद भएकी सपना मल्ल प्रधानलाई न्यायाधीशमा नियुक्त गराएर भविष्यमा सर्वोच्चको प्रधानन्यायाधीश बनाउन तयार पारिएको छ । पुस २८ गतेको मध्यरातमा प्रधानन्यायाधीशनिवास बालुवाटारमा न्यायपरिषद्का पाँचजना सदस्यमा वरिष्ठ न्यायाधीश बैजनाथ उपाध्याय र कांग्रेसकै कोटाका रामप्रसाद सिटौलालाई नराखेर कल्याण श्रेष्ठको लिस्टमा माओवादीका नेता वर्षमान पुनको उपस्थितिमा उच्चअदालतमा ८० जना न्यायाधीश नियुक्त गर्ने निर्णय भएको छ । उक्त निर्णयले न्यायक्षेत्रमा अन्यौल र बेथिति बढाएको मानिएको छ । शान्तिसुरक्षा कायम गर्न अहं भूमिका खेल्ने आईजीपी पदमा सर्वोच्चको हस्तक्षेपले प्रहरी अस्पतालको प्रमुख डाक्टरलाई कार्यवाहक बनाएर राखिएको छ । त्यस्तै स्थानीय तहको निर्वाचनमा पहिलोपटक मुख्य निर्वाचन अधिकृतमा ७५ जिल्लाकै न्यायाधीशलाई राखिएको छ । शाखा अधिकृतहरू टेड युनियनमा लागेकाले पहिलो प्राथमिकता न्यायसेवाका उपसचिवलाई र अन्यमा प्रशासनका उपसचिवलाई खटाउने व्यवस्था मिलाइएको छ । नेपाली जनता जो हिमाल, पहाड र तराई मधेसमा बसोबास गरेका छन्, सबैले निर्वाचन चाहेका छन् । जनदबाबमै निर्वाचन मिति घोषणा गरिएको हो । देउवाले निर्वाचन हुन्छ, हुन्छ, हुन्छ भन्नु र प्रचण्डले निर्वाचन हुनेमा शंका नगर्नु र अन्यथा नभएमा तोकिएकै मितिमा निर्वाचन हुन्छ भनेकाले नै आम जनतामा निर्वाचन हुनेमा शंका लाग्न थालेको छ । ०६२६३ को सडक आन्दोलनको बलमा स्थापित वर्तमान राजनीतिक शक्तिहरू जनचाहनाअनुसार निर्वाचन होइन, सडक आन्दोलन र संघर्षको नाममा दबाब सिर्जना गरेर आफ्ना र आफूलाई सत्तामा पुर्याउने शक्तिको स्वार्थ पूरा गराउन लागिपरेका छन् । २०७२ असोजमा संविधान जारी गराउन लागेका पश्चिमा शक्ति र तिनका अरौटेभरौटेहरू नै अहिले चुनाव नगराउन लागिपरेका छन् । अनमिनको फिल्ड अफिसमार्फत अमेरिका, डेनमार्क र नर्बेको डलर र युरो तथा बेलायतको डिफिडमार्फत पाउन्डको लगानी केही सञ्चार क्षेत्रमा समेत भएको छ । यस्तो नियमित रकम लिने गरेका सञ्चार क्षेत्रका केही अनलाइन, टीभी र राष्ट्रिय दैनिकले बाहुन, क्षेत्री,दसनामीलगायत ९० प्रतिशतभन्दा बढी स्वाभिमानी राष्ट्रवादी हिन्दु जनताविरुद्ध नश्लवादीको विद्वेष र जातिगत तथा साम्प्रदायिक संघर्षको बीउ रोप्ने भगिरथ प्रयास गरेका छन् । आमजनताको सही सूचनाको हकमा अंकुश लगाउने यस्ता गैरकानुनी कार्य रोक्न खडा गरिएका राष्ट्रिय सूचना आयोग र अन्य निकाय कानमा तेल हालेर सुतेका छन् । निर्वाचनमा जनताले हराएकाहरूलाई प्रधानमन्त्री र मन्त्री बनाएर जितेका सांसदलाई गुमनाम बनाएर जनमतको अपमान गरिएको छ । हात्तीको देखाउने र चपाउने दाँत अलग भएजस्तै वर्तमान सत्तामा हालिमुहाली गरेर बसेका दलका प्रमुख नेताहरू निर्वाचनको माला जपेर निर्वाचन नगराउन लागिपरेका छन् । संविधान बनाउन सुझाव संकलनकर्ताले ल्याएको ८० प्रतिशतभन्दा बढी नेपाली जनताको धर्म निरपेक्ष होइन, हिन्दु धर्म राख्नुपर्छ' भन्ने सुझाव लुकाएर धर्म निरपेक्ष बनाउनमा तत्कालिन सभामुख सुवासचन्द्र नेम्बाङले ठूलो भूमिका निर्वाह गरे । चुनावी भाषण र सस्तो राजनीतिक प्रचारप्रसारका लागि जनतालाई देखाउन नेताहरूले जेजस्तो भाषण वा कला प्रदर्शन गरेपनि सबै दलहरू सहमति र सहकार्यको नाममा भित्रभित्रै चुनाव नगराउन लागि परेको बुझिएको छ । उपलब्धि गुम्न लाग्यो भनेर कराउने संविधान जारी गर्ने शक्ति नै निर्वाचन गराएर हालसम्म गरेको षड्यन्त्रको उपलब्धि गुमाउन चाहेको छैन । केही गरी निर्वाचन गराउनुपरेमा त्योभन्दा अगाडि संविधान संशोधनको नाममा सीमांकन आयोग शक्तिशाली बनाउने र आयोगको सिफारिस मान्न बाध्यकारी हुने व्यवस्था संविधानमा नै गर्ने । आयोगमा आफ्ना आसेपासे राखेर निर्वाचित प्रतिनिधिको चाहनाअनुसार नभई आफूले चाहेअनुसार गर्ने तानाबाना सुरु भएको छ । यस्तो प्रयोग एमालेको डिजाइनमा युरोपेली युनियनको फोटोकपि साबिकका स्थानीय निकायलाई तहमा परिवर्तन गर्न सफल भएकाले दोहोर्याउन लागि परेको प्रष्ट देखिएको छ । उपरोक्त पृष्ठभूमिमा २०७२ असोजपछि भएका शृंखलाबद्ध घटनाको विश्लेषणबाट यो अझ प्रष्ट हुने नै छ । १ मधेस आन्दोलन संविधान जारी गर्नुभन्दा अगाडि संशोधनको कबुल गर्नु, मधेस आन्दोलनको नाममा सीमा क्षेत्रमा धर्ना बसेर नाकाबन्दी गराउनु, महन्थ ठाकुरको ठिमीको घरमा ब्रिफकेश काण्ड हुनु र घटनाको ढाकछोप गरिनु, उपेन्द्र यादव युरोप भ्रमणबाट फर्कना साथ नयाँशक्तिका बाबुरामसँग एकता हुनु र, सिके राउतलाई समर्थन गर्नु, भारत सरकारको समर्थन रहेको भ्रम सिर्जनाका लागि एनजीओको निमन्त्रणामा बिमलेन्द्र निधिको दिल्ली भ्रभण र एमालेको मेचीमहाकाली अभियानमा राजविराजमा भएको आमसभा सम्पन्न भएपछि भएको गोली काण्ड, गृहमन्त्री निधिको जानकारीमा पूर्वनिर्धारित डिजाइनअनुसार नै गराएर सेलाएको मधेस आन्दोलनलाई तताउने कार्य भएको छ । गोली काण्डको छानबिन गर्न न्यायिक आयोग गठन गर्ने मन्त्रिपरिषद्बाट जिम्मा पाएको गृहमन्त्रालयले हालसम्म आयोग गठन गरेको छैन । मधेसी मोर्चाले मधेस आन्दोलनको जग नै सीमांकन रहेकाले सीमांकनबिना संविधान संशोधन हुनै सक्दैन भनेको छ । संविधान संशोधन नभई हामी निर्वाचनमा भाग लिँदैनौ र हाम्रो बुताले भ्याएसम्म हुन पनि दिँदैनौ । निर्वाचन नगराउन मधेसी मोर्चाले आफ्नो अडान सार्वजनिक गरेको छ। २ मधेसी जनअधिकार फोरम लोकतान्त्रिकका अध्यक्ष विजयकुमार गच्छदारले स्थानीय चुनावको वातावरण बनाउनु, सरकारसमक्ष राखेको माग पूरा गर्न नसकेको कारण देखाउँदै सरकारबाट समर्थन फिर्ता लिने भनेको छ। ३ नेकपा एमालेले सरकारले स्थानीय निकायको निर्वाचन गराउन खुट्टा कमाएको आरोप लगाएको छ । तराई मधेसमा एकाइ बढाउने खेल र संविधान संशोधनको हौवा फैलाएर सरकार चुनाव नगराउने दाउमा छ, वैशाख ३१ मा स्थानीय निर्वाचन गराउन सरकारले आनाकानी गरेको छ, यदि सरकारले संविधान संशोधनको नाममा निर्वाचन सारे वा बर्खास्त गरे नेकपा एमालेले देशभर आगो बाल्ने छ ।' ४ एमाओवादीबाट फुटेको देखाइएको बाबुराम भट्टराईको नयाँशक्ति पार्टीले मधेसमा आन्दोलनको आगो दन्काउन बिमलेन्द्र निधि, उपेन्द्र यादव र सिके राउतसँग कार्यगत एकता गरेर निर्वाचनको वातावरण बिगार्न लागेको छ । ऐनले नै नदिएको चुनाव चिन्ह माग्दै निर्वाचन आयोगका कार्यालयहरूमा घेराउ र धर्ना बस्न सुरु गरेको छ । देश खारेज गर' भनेर नारा लगाउने हिसिला यमीले र देश मर्ज' गराउनुपर्छ भन्ने बाबुराम बाहुनसँग विवाह गरेर पनि आफूलाई जनजाति भनाउने र निर्वाचनको कडा प्रतिवाद गर्ने विप्लव,वैद्यलगायत निर्वाचन नचाहने मधेसी मोर्चा र निर्वाचन बहिस्कार गर्ने जनजाति संगठनहरू सबै एउटै ड्याङका हुन् । निर्वाचन आयोगको काममा अवरोध भए निर्वाचन हुँदैन भनेर आयोगले भनिसकेको छ । ५ कांग्रेसको केन्द्रीय कार्यसमिति बैठकले संविधान संशोधन विधेयक पारित गराउन राजनीतिक सहमति जुटाउने र सीमांकनबाहेकका विषयमा संशोधन गरेर निर्वाचनमा जाने निर्णय गरेको छ ।राप्रपालगायत अन्य दलहरूको निर्वाचनसम्बन्धी धारणा अझै सार्वजनिक भएको छैन । बहुदलीय राजनीतिक व्यवस्थामा दलहरूको केन्द्रीय समितिहरूले गरेको निर्णयलाई आधिकारिक मानिन्छ । चुनावी भाषण र सस्तो राजनीतिक प्रचारप्रसारका लागि जनतालाई देखाउन नेताहरूले जेजस्तो भाषण वा कला प्रदर्शन गरेपनि सबै दलहरू सहमति र सहकार्यको नाममा भित्रभित्रै चुनाव नगराउन लागि परेको बुझिएको छ । संविधान संशोधन पहिले कि निर्वाचन भनेर निर्वाचन नगराउन जुहारी खेलिरहेका छन् । बहुदलीय राजनीतिमा सहमति र सहकार्य होइन, प्रतिस्पर्धा हुन्छ । सरकारले बल प्रयोग गरेर पनि शान्ति सुरक्षा कायम गरी निर्वाचन गराउनुपर्छ । आन्दोलन र संघर्षको धम्की दिने अराजनीतिक विखण्डनवादी तत्ववलाई राजनीतिको खोल ओढाएर वार्ताको नाटक गर्नु समयको बर्बादी मात्र हो । नेपालको राजनीति विगत एकदसकमा इटालियन मूलकी सोनिया गान्धी र जेएनयूका इसाई यसडी मुनीको थिंक ट्यांकको डिजाइनअनुसार सञ्चालन भएकोमा अब भारतीय हिन्दु जनता पार्टीबाट बिजेपी भएको मोदीयोगी हिन्दु थिंक ट्यांकको डिजाइनअनुसार नै सञ्चालन हुने देखिएको छ । यसको सुरुवात सत्तारुढ भारतीय जनता पार्टीका सांसद तथा पत्रकार तरुण विजयले पृथ्वीनारायण शाह नेपाल एकीकरणका नायकसँगै हिन्दु सम्राट रहेको र उनको यथेष्ट सम्मानस्वरूप दिल्लीमा प्रतिमा स्थापना गर्ने अभियानले संकेत गर्दछ । नेपालको ग्रामीण र सहरी क्षेत्रका जनताहरू निर्वाचनको तीव्र प्रतिक्षामा रहेका छन् । नेताले निर्वाचन नगराए अब स्थानीय निकाय नगरपालिका र गाविसका जनताले आफैं अग्रसरता लिएर निर्वाचन गराउने सक्रियता देखाएका छन् । जनतामा आएको चेतनाले दलीयभन्दा विकासप्रेमी, इमान्दार, सक्षम र योग्य उम्मेदवार छनौट गर्नमा आम सहमति बन्दै गएको छ । छिमेकी मित्रराष्ट्र चीन र भारत पनि नेपालमा निर्वाचन भएर राजनीतिक स्थायित्व भएको देख्न चाहेका छन् । दुवै देशले निर्वाचन गराउन लजिस्टिक सपोर्ट गरेका छन् । अब पश्चिमा शक्तिको आडमा संविधान जारी गर्न लागेका दल र नेताहरू सफल भए भने निर्वाचन हुँदैन । नभए जनचाहनाबमोजिम निर्वाचन हुने वातावरण बन्दै गएको छ । कांग्रेसले गरेको सत्याग्रह रोक्न २०४२ को सिंहदरबार बमकाण्ड, माओवादीसँग वार्ता भंग गराउन भएको दोरम्बा काण्ड, मधेस आन्दोलन चर्काउन गौर, टीकापुर र राजविराज गोली काण्ड जस्ता अनपेक्षित घटना नदोहोरिएमा र सरकारले दृढताका साथ चाहेमा यही सरकारले र नभए नयाँ आउने राष्ट्रिय सरकारले निर्वाचन गराउने सम्भावना देखापरेको छ ।"
असत्य र लेनदेनको राजनीति,"कमजोर व्यक्तिले सक्षमलाई विस्थापन गर्ने हो भने कानुनी शासनको आत्मा मर्छ । योग्यताको कदर भएन श्रीमान्, अब सर्वोच्चले हेर्नुपर्यो ।' कुनै कानुन व्यवसायीले नयाँ नेपालको प्रादुर्भाव भएको एक दसकपछि प्रधानन्यायाधीशसामु राखेको तर्क हो यो । तर्कलाई सर्वोच्चले जायज ठहर्यायो । मन्त्रिपरिषद्को निर्यणविरुद्ध मात्रै नभएर यो नयाँ नेपालको निर्माण गर्ने उद्देश्यले हिंसात्मक आन्दोलनमार्फत आएका प्रधानमन्त्री पुष्पकमल दाहाल र ठूलो दलका नेता शेरबहादुर देउवाको क्षमतासँग जोडिएको फैसला हो । देउवाले एक बक्तव्यमार्फत यो निर्णय आफ्नो नभएको सार्वजनिक गरिसकेका छन् । त्यो असत्य नभएको भए उनको दलले यसलाई न्यायालयको हस्तक्षेप हो भन्ने थिएन । दाहालले आफ्नो निर्णय न्यायोचित हो भनेर प्रतिवाद गरेका छैनन् । उल्टै प्रधानन्यायाधीश सुशीला कार्कीलाई महाभियोग लगाउनुपर्ने आशयका मूर्खतापूर्ण सन्देश छापिए । तर कलम भने जति कठोर हुन्छ त्यति नै दयालु पनि हुन्छ, श्रीमान् कार्कीलाई पंक्तिकार नमन गर्छ । राजनीतिमा असत्य बोल्नु विश्वव्यापी समस्या हो । नेपालमा समानता, समवेशी र संघीयताका विषयमा प्रशस्तै असत्य बोलिएका छन् । यस्ता असत्यले स्वतन्त्र न्यायालय नभएको मुलुकमा लोकतन्त्रलाई बढी हानि गर्छ । न्यायालय, समानता, स्वतन्त्रता र आफ्नो प्रतिनिधि आफैं चुन्ने अधिकारजस्ता लोकतन्त्रका आधार स्तम्भमा सम्झौता गरेर लोकतन्त्र बलियो हुँदैन । राजनीति पनि नियमसंगत खेलिने खेल हो । फुटबल खेलमा अफसाइड गोललाई रेफ्रीले अमान्य गरे झैं राजनीतिमा सरकारले गरेको निर्णयलाई अदालतले अमान्य गर्नु अनावश्यक होइन । अफसाइड भएनभएको निर्णय गर्ने अधिकार रेफ्रीलाई दिनु नै खेलको आनन्द हो । रेफ्रीभन्दा ठूलो भूमिकामा भएका दर्शकले प्रत्येक खेलाडीको दक्षता, रेफ्रीको निश्पक्षता र निडरतामा आनन्द लिएको हुन्छ । अफसाइड गोलमै रमाउने समूहले लोकप्रियता कमाएको उदाहरण संसारमा कतै छैन । एउटा खेलमा विश्वकप विजेता डिएगो म्याराडोनाले हातले गरेको गोल रेफ्रीले देखेनन् र त्यस गोलले मान्यता पायो । म्याराडोनाले दर्शकसामु भने त्यो गोल हातले भएको स्विकारे, दर्शकलाई ढाँट्ने मूर्खता उनले गरेनन् किनभने दर्शकको सर्वोच्चता उनलाई थाहा थियो । राजनीतिक विसंगतिमा न्यायालय र सञ्चारजगत्ले असत्यमाथि प्रहार गर्न नपाउनुलाई निरंकुशता भनिन्छ । सुशीला कार्कीलाई नागरिक अभिनन्दन गरिनुको साटो महाभियोग लगाउने हल्ला गर्नु अफसाइड गोलमा रेफ्रीलाई तर्साउनु हो । रेफ्रीका आँखामा छारो हाल्न सकिएला तर स्लो मोसनमा हेर्ने दर्शकलाई सकिँदैन । प्रत्येक निर्णयको छिनोफानो गर्ने जिम्मा दर्शकका हातमा भएको खेल लोकप्रिय हुँदैन । राजनीति र खेल फरक हुन् तर नियमकानुनले दुवैलाई बाँधेको हुन्छ । प्रहरी प्रमुखको रोजाइ सरकारको अधिकारको विषय हो, तर त्यो नियुक्तिमा अफसाइड भएको भए रेफ्रीले त्यसलाई अमान्य गरिदिएको सरकारकै लागि हितकारी हुन्छ । रेफ्रीले अमान्य गर्न नसके त्यसलाई दर्शकले अमान्य गर्नुपर्ने स्थिति देशको हितमा हुँदैन । यस्तै नैराश्यबाट राजनीतिमा कहिलेकाहीं अभिनेता र योगीको उदय हुने गर्छ । फुटबलमा अफसाइड गोल गर्नेको पहिचान हुन्छ, राजनीतिमा त्यो अदृश्य हुन्छ । लोकमानसिंह कार्कीलाई यसरी नै सर्वोच्चले पदच्युत गरिसक्दा उनको नियुक्तिमा अफसाइड प्रहार गर्नेको पहिचान भएको छैन । यो लेनदेन हो । राजनीतिमा हरेक निर्णय रेफ्रीसामु जाँदैनन्, कहिलेकाहीं रेफ्री चुक्ने पनि गर्छन् । त्यसबेला चाहिन्छ सञ्चारजगत् । राजनीतिसँग न्यायालय हारेको र सञ्चारजगत्ले न्याय दिलाएको उदाहरण संसारमा थुप्रै छन् । सन् १९९९ मा भारतको दिल्लीमा एक मोडेल जेसिका लालको हत्याकाण्डमा अदालतले राजनीतिक प्रभावमा हत्यारालाई मुक्ति दिएपछि त्यहाँको सञ्चारमाध्यमले त्यसको व्यापक विरोध गर्यो । एउटा सञ्चारमाध्यमले एउटा स्टिङ अपरेसनमार्फत साक्षीहरूले लेनदेनको आधारमा बयान बदलेको प्रमाण देखाएको थियो । प्रमुख सञ्चारमाध्यमको दबाबले अर्को अदालतले हत्यारालाई सजाय दियो । निर्भय बलात्कार काण्ड यस्तै सञ्चारजगत्ले न्याय दिलाएको अर्को उदाहरण हो । नेपालमा भने डेकेन्द्र खड्का र वीरेन्द्र साहजस्ता पत्रकारसमेत राजनीतिक कारणले अन्यायमा परेका छन् । राज्यलक्ष्मी गोल्छाले सात करोडको चन्दामार्फत राजनीतिमा आएको सार्वजनिक रूपमै भनिसकेकी छन् । त्यत्रो खर्च गर्ने समानुपातिक माननीय व्यापारीले संसद्मा कुनै राजनीतिक भूमिका खेलेकी छैनन् भने उनको आर्थिक लाभको व्यापारिक उद्देश्य स्पष्ट हुन्छ । निर्वाचनमा प्रतिस्पर्धा गर्न सक्ने क्षमता भएका तर कुनै क्षेत्रमा दखलता नभएका केही समानुपातिक नेतापत्नी माननीयले संविधानसभामा सामान्य उपस्थितिबाहेक यिनले उलेख्य केही गरेका छैनन् । आफूले आर्जेको सम्पत्तिसरह समानुपातिक प्रणालीको उपयोग गर्नु के लोकतान्त्रिक हुन्छ ? पञ्चायतकालमा समेत केही माननीयहरू मनोनीत गरिन्थे तर त्यसमा लेनदेनको आरोप कहिल्यै लागेन । ती मनोनीतहरू दुर्गमबाट, जनजाति वा अन्य तवरले राष्ट्रिय पञ्चायतसम्म पुग्न नसक्ने व्यक्ति नै हुन्थे । पञ्चहरूले समेत तिनीहरूलाई जनताप्रति उत्तरदायी नभएको भनेर बेलाबेला अपमानित गर्दथे । जनताप्रति उत्तरदायी नभएका समानुपातिक माननीयहरूको चयन प्रक्रिया स्वस्थ छ ? समानुपातिक प्रणाली आफ्नो प्रतिनिधि आफैं छान्ने लोकतान्त्रिक विधिसम्मत छ भन्नु असत्य हो । एक तो कोड उपर से खुज्ली' भने झैं हालै केही राजदूतको नियुक्तिमा सरकारले म्यानपावर व्यावसायीलाई रोजेको छ । आजीवन राजनीतिमा समर्पित एक नेताले हालै एक अन्तर्वार्तामा आफूले राजदूत भएबापत आफ्नो दललाई १५ लाख लेबी बुझाएको भनेका छन् । यसले कसैलाई कुनै पीडा हुँदैन ? राष्ट्रिय दलमा असफल नेताले साम्प्रदायिक नारा दिएर क्षेत्रीय दलमार्फत राजनीति गर्ने दह्रो माध्यम सामानुपातिक भएको छ । कुनै समुदाय, क्षेत्र र वर्णको दललाई त्यसरी स्थान दिनु लोकतन्त्रको लागि घातक हुन्छ । सन् ९० को दसकमा भारतको बिहारमा लालुप्रसाद यादवले त्यहाँको राजनीतिक बेथिति र सामाजिक उत्पीडनको मौका छोपेर भुराबाल (भूमिहार, राजपूत, ब्राह्मिन, लाला ) साफ करो भन्ने साम्प्रदायिक नारा दिएर राजनीतिक व्यवसाय सुरु गरे । यादवले यी जातिहरूलाई पीडकको रूपमा प्रस्तुत गरे । समानताको लागि राजनीति गरेर उनी लामो समयसम्म मुख्यमन्त्री भए, आफ्ना छोराछोरीलाई राजनीतिमा स्थापित गरे र ९५० करोडको चारा घोटालामा मुछिएपछि उनले आफ्नी अनपढ पत्नीलाई मुख्यमन्त्री बनाए । आरक्षण मुख्य मुद्दा भएको उनको आन्दोलन जारी छ । बिहारमा लालुको पतन भएपछि मात्रै आर्थिक सुधार देखिएको हो । नेपालका केही जिल्लाको सामाजिक संरचना भारतको बिहारजस्तै छ । नेपालमा भएको आरक्षणले त्यही भुराबाललाई मद्दत गर्छ, त्यहाँका पीडितलाई त्यसले छुँदैन । सशक्तीकरणमा पछाडि परेका सीमान्तकृतको लागि यो समान अवसर होइन । आर्थिक स्थिति औसतभन्दा मुनि भएको भारतकै सबभन्दा ठूलो राज्य उत्तर प्रदेशमा समानताको लागि दलित राजनीति गर्ने मायावतीले लामो समय शासन गरिन् । पीडित वर्गको पक्षमा समानताको नारा लिएर राजनीति गर्ने लालु र मायावतीका दलका अधिकांश विधायक करोडपति र आपराधिक पृष्ठभूमिका छन् र साम्प्रदायिक शक्तिलाई निरुत्साहित गर्ने नेपालमा कुनै कानुन छैन । नेपालमा क्षेत्रीय र वर्गीय स्वार्थको लागि दल खुलेका छन् । नेपालको प्रदेश निर्वाचन पूर्णरूपले साम्प्रदायिक हुने देखिन्छ किनभने हाम्रो लोकतन्त्रले बहुमतलाई आत्मसात गर्न सिकाएको छैन । साना थुप्रै दलबिना सरकार बन्ने ठाउँ नेपालमा छैन । नेपालमा समानता, समवेशी र संघीयताका विषयमा प्रशस्तै असत्य बोलिएका छन् । यस्ता असत्यले स्वतन्त्र न्यायालय नभएको मुलुकमा लोकतन्त्रलाई बढी हानि गर्छ । न्यायालय, समानता, स्वतन्त्रता र आफ्नो प्रतिनिधि आफैं चुन्ने अधिकारजस्ता लोकतन्त्रका आधार स्तम्भमा सम्झौता गरेर लोकतन्त्र बलियो हुँदैन । प्रदेश सरकारमा हुनसक्ने साम्प्रदायिकताले ल्याउनसक्ने अस्थिरताको आकलन अझै भएको छैन । हतियार उठाए अधिकार पाइन्छ भन्ने असत्यको खेतीले मलजल पाएकै छ । भारतमा उपयुक्त संवैधानिक व्यवस्था हुँदाहुँदै पनि कतिपय प्रदेशमा सरकार बनाउँदा विधायकलाई लाइन लगाएर राज्यपालको घरमा लगिन्छ र टाउको गनिन्छ । त्यसरी गनेका टाउकालाई होटेलका बन्द कोठामा राखिन्छ, नभए भोलि तिनको अर्कैले समर्थन लिइकेका हुन्छन् । विधायक किनबेचको लामो इतिहास छ भारतमा । समानताको लागि साम्प्रदायिक नारा दिने दललाई निस्तेज गर्न हालै भारतको निर्वाचन आयोगले जात, धर्म र सम्प्रदायको नारा लगाउन वर्जित गरेको थियो । साम्प्रदायिकता निरुत्साहित गरिएन भने नेपालमा प्रदेश सरकार एक समस्याको रूपमा देखिनेछ । अधिकार सुनिश्चितताका लागि संघीयताको नारा दिने माओवादीले गरेको राजनीतिक असत्यको खेतीको परिणाम आजसम्म नेपालमा संघीयताको आन्दोलन सकिएको छैन । नेपालमा संघीयता जनताको अधिकारसँग र सरकारले नागरिकलाई दिने सुविधासँग जोडेर राजनीति गरिएको छ । प्रदेश बढी, जातीय वा भारतले भनेको भए जनताले बढी अधिकार पाउने कुरो तथ्यमा आधारित छ ? सानो देशको लागि संघीयता महँगो व्यवस्था हो, ठूलो देशको लागि सस्तो । हवाईजहाजमा यात्रा गर्दा सुविधा हुन्छ कि बसमा यात्रा गर्दा ? सुविधाको हिसाबले संघीयता उत्तम हो, तर खर्च भएन भने हवाईजहाजको यात्रा हुँदैन । हामीले घरको ढोकाबाटै कारमा चढ्ने कि अलिपरसम्म हिँडेर बस चढ्ने भन्ने हाम्रो आर्थिक हैसियतमा भर पर्छ । धेरै प्रदेश भएको राम्रो भन्नु असत्य हो । सानो मुलुकमा ६०१ जनाको संविधानसभाले संविधान लेख्न थोरै समय लाग्यो कि धेरै ? विगत १० वर्षको लोकतान्त्रिक नेपालमा नौजना प्रधानमन्त्री भएको धेरै होइन ? यही अवधिमा उपप्रधानमन्त्री र मन्त्रीको संख्या थोरै हो ? धेरै भए विकास हुने भए किन मारिएन त आर्थिक छलाङ ? संविधानसभामार्फत आफ्नो संविधान आफैं बनाए देश स्विट्जरल्यान्ड बन्छ भनिएको असत्य नभए दुइटा संविधानसभापश्चात् त झन् स्विट्जरल्यान्डले पो नेपालको उदाहरण दिनुपर्ने हो । धेरै भएको राम्रो भन्ने गोरखापत्र घोकेका विद्वान्हरूको भनाइ सरासर असत्य हो । राजनीतिमा अफसाइड गोल भनेको लेनदेन हो । लोकतन्त्रका सर्वव्यापी मान्यताहरूको पालनामा लेनदेन भयो भने लोकतन्त्रको अर्थ हुँदैन । हिंसा त्यागेर जननिर्वाचित भएका प्रधानमन्त्री दाहालले सेना प्रकरणमा हानेको एउटा अफसाइड गोलको कारण पछिल्लोपटक सरकार छोड्नुपरेको थियो । केपी ओलीको लोकप्रियताको डरले लोकतान्त्रिक दललाई मोहरा बनाएर हानिएको अफसाइड प्रहारले उनी दोस्रोपटक सत्तामा आएका हुन् । यो बेमौसमी बाजाको औचित्य पुष्टि गर्ने विकासले हो, जुन देखिएको छैन । उनीसँग नयाँ नेपाल निर्माणको कुनै तुरूपको पत्ता बाँकी छ भने इतिहासले उनलाई बाबुरामको ठाउँमा राख्नुभन्दा पहिल्यै त्यसको प्रयोग गरेर तेस्रो मौका जीवित राख्नु बुद्धिमानी होला । सरकार प्रमुखलाई भारत र चीन भ्रमणमा हात बाँधेर पठाउनु ठूलो विश्वासको संकट हो । यो राष्ट्र प्रमुखको होइन, देशको बेइज्जती हो । असत्यको राजनीतिको खेती नभएको भए यो अविश्वासको अन्य कुनै कारण थिएन । यसको मुक्तिका लागि उनले विगतमा लगाइएका असत्य नाराको लागि माफी माग्ने, तिनलाई सच्याउने र गल्ती सच्याउने मौका दिएकोमा सर्वोच्चलाई धन्यवाद दिने अवसर उनीसँग सुरक्षित छ । नयाँ लोकतन्त्र भएकोले हाम्रो लोकतन्त्रले कमीकमजोरीमा कसैलाई जिम्मेवारी लिन बाध्य पार्दैन । देशमा सचेत वर्ग पनि छ, त्यसैले सामाजिक सञ्जाल, सर्वोच्च र छापाले एकमत भएर आफ्नो धारणा बनाइसकेको स्थितिमा राष्ट्रप्रमुखले जनविश्वास प्राप्त गर्न आफ्नो स्पष्ट धारणा राख्न जरुरी हुन्छ । त्यो हो नवराजभन्दा जयबहादुर किन योग्य ठहरिए ? भट्ट अमेरिकास्थित टेनिसी स्टेट युनिभर्सिटीका एसोसिएट प्रोफेसर हुन् ।"
अधोगति र असन्तुलन,"विसं २०२७ साउन २९ गते इटुम्बहालमा एउटा आमसभा आयोजना गरियो । पञ्चायती व्यवस्थामा त्यति ठूलो आमसभा सहरको मुटुमा हुन्छ या हुन दिइन्छ भनेर कसैले कल्पना गरेको थिएन । उक्त आमसभामा सूर्यबहादुर थापा, डा केआई सिंह, म (प्रकाशचन्द्र लोहनी) रत्नप्रसाद खरेल, वरिष्ठ वकिल कृष्णप्रसाद भण्डारीले भाषण गरेका थिए । देशको चित्रण गर्दै त्यसबेला मैले भनेको थिएँ । लथालिंग देशको भताभुंग चाला जस जसले सक्ला उसले खाला यो भाषण गरेबापत म त्यसैरात, राती १२ बजे अरू तीन व्यक्तिसहित पक्राउ परी १७ महिना नख्खु जेलमा बसें । खुसीको कुरो के छ भने आज यस्तै आलोचना गर्दा पनि नख्खु जेल जान पर्दैन, तर देशको स्थिति भने २०२७ सालमा चित्रण गरेको भन्दा पनि बिग्रिएर गएको छ । सरकार लथालिंग प्रधानमन्त्री पुष्पकमल दाहाल चीन जानुभयो । उहाँ उड्ने एक दिनअघि दिउँसो मलाई प्रधानमन्त्री निवासमा ३ बजे चीन भ्रमणबारे छलफल गर्न आउन भनियो । प्रधानमन्त्रीको चीन भ्रमण सफल पार्न हामी सबैले मद्दत गर्नुपर्छ भन्ने भावनाले म पनि प्रेरित भएँ । तर जुन दिन उहाँ चीन जाने हो त्यही दिन बिहान बोलाएको थाहा पाएपछि मेरो प्रश्न थियो, यो सल्लाहको नाटक किन ? यथार्थमा उहाँलाई कसैको रायसल्लाह चाहिने कुरै रहेनछ, किनभने चीनसँगको भेटघाटमा हात मिलाउने भन्दा कुनै एजेन्डा रहेनछ । त्यसैले भ्रमणको एजेन्डा मन्त्रिपरिषद्मा पेस पनि भएन एजेन्डाबिनाका नेपाली प्रधानमन्त्रीसँग भेट्ने औचित्य नदेखेर होला चिनियाँ प्रधानमन्त्री हाम्रो प्रधानमन्त्री चीन पुग्ने एक दिनअगाडि देशबाहिरको भ्रमणमा हिँडे । कुरा यतिमै सकिएन । प्रधानमन्त्रीको भ्रमणले के प्रमाणित गर्यो भने नेपालका प्रधानमन्त्रीलाई कुनै कानुन लाग्दैन । निर्वाचन आयोगले चुनाव घोषणा गरेपछि विदेश भ्रमण गर्न नपाइने आचारसंहितालाई पनि उनले ठाडै कुल्चिए । अर्को घटना हेरौं । एउटा प्रधानमन्त्रीलाई दिएको निवेदनको भरमा यो देशले पँजीगत लाभकरबापत पाउनुपर्ने ३५ अर्ब रुपैयाँ गुमाउने खालको प्रस्ताव मौखिक रूपमा अर्थमन्त्रीले पेस गरेको भनी राष्ट्रिय छापाहरूमा देखियो । शासनको आडमा यो जनतामारा प्रवृत्तिको व्यापक विरोध भयो । यसको जवाफको रूपमा अर्थमन्त्रीको अनौठो जवाफ आयो । उनले आफूले प्रस्ताव नलगेको, तर प्रधानमन्त्रीबाटै प्रस्ताव आएको भनी अर्थमन्त्रीले प्रधानमन्त्रीलाई दोषी देखाए । यथार्थ के हो र सरकारी यन्त्र किन यत्रो राजस्व छलिमा किन निष्कृय रह्यो भन्ने कतैबाट उत्तर छैन, किनभने देशमा आज सत्तामा रहेर जे गरे पनि छुट छ । प्रश्न गर्ने स्वतन्त्र मिडिया छ, तर कानुनको शासन छैन । त्यसैले एनसेलको सेयर काण्डमा हाल र त्योभन्दाअगाडि भएका अर्बौंको खरिदबिक्रीबाट पनि आउने पुँजीगत लाभकर अर्थात जनताको सम्पत्ति लुटिएको छ । तर यो किन र कसरी भयो र गुम्न लागेको राजस्व कसरी उठाउने भन्नेबारे कसैलाई चासो छैन । सामान्य नागरिकले एक लाख हालेर किनेको आफ्नो जग्गा दुई लाखमा बेच्दा त्यसमा फाइदा भए सरकारले त्यो लाभमा कर लिन्छ, तर खर्बभन्दा बढीको बेचबिखनमा भएको अर्बौंको लाभ रकम नउठाएर आँखा चिम्लेको छ । अब विचार गरौं यत्रो लथालिंग लुटतन्त्र कहिलेसम्म राखिरहने ? लथालिंग, तन्त्र र लुटतन्त्रका दुई खास चरण देखा पर्छन् । पहिलो चरणमा सत्तामा बस्नेहरूले सुशासन कायम गर्ने प्रयासलाई व्यावहारिक रूपमा छोडिदिन्छन् र जति दिन चल्छ त्यति दिन लुट भन्ने संस्कारलाई आफ्नो अस्तित्वका लागि आवश्यक सम्झन पुग्छन् । यो चरणमा पुगेको सरकारले एक किसिमले लाज पचेको मान्छेजस्तो हुन्छ । साउनको झरीमा मकैबारीमा पसेको साँढेलाई लौराले हाने पनि उसले मकै खान छोड्दैन । त्यस्तै अधोगतिको यो चरणमा पुगेको सरकारलाई सुशासन बेकारको शब्द हो, सत्तालाई मौकामा चौका हान्नुपर्ने सम्भावना बोकेको यस संरचनाका लागि साधनस्रोतको सदुपयोग भन्ने मान्यताको कुनै अर्थ रहँदैन । त्यसैले आर्थिक वर्षको आधा समय बितिसक्दा पनि बजेट खर्च नहुनु कुनै चासोको विषय बन्दैन । सर्वहारा र सर्वशोषक लुटतन्त्रको दोस्रो चरणमा राज्यसञ्चालन युद्ध सरदारको शैलीमा पुग्छ । सौभाग्यवश अहिलेसम्म नेपाल त्यो स्थितिमा पुगेको छैन । तर अनुशासनहीन नेतृत्व अनुशासनहीन चिन्तन र अनुशासनहीन कार्यक्रम वर्तमान सत्ताधारीहरूको चरित्र भएको छ । एउटा मन्त्री जुलुस लिएर सडकमा जाने र अर्को मन्त्री त्यही जुलुसमाथि दमन गर्ने मान्यता अब सामान्य भएको छ । महिनौंसम्म प्रहरी संगठन नेतृत्वविहीन छ। यसले प्रहरीको मनोबलमा र कार्यकुशलतामा के असर परेको होला भन्ने चिन्तन कहीं छैन । खालि मेरो मान्छेलाई कसरी ल्याउने भन्ने रस्साकस्सीमा प्रहरी संगठनको स्वार्थ हराएको छ । नेपाल सरकार राजदूत नियुक्ति गर्छ, तर को राजदूत हँदैछ भन्नेबारे परराष्ट्र मन्त्रालय बेखबर रहन्छ । यी घटनाहरू सरकारी नेतृत्व चिन्तन र कार्यक्रममा देखिएका अनुशासनहीनताका उदाहरण मात्र हुन्। नेतृत्व चिन्तन र कार्यक्रममा देखिएको अनुशासनहीनताको बढ्दो प्रकोपले राज्यलाई दुर्बल बनाउँदै लगेको छ भने सकारात्मक योगदान गर्न खोज्ने प्रयासहरूलाई हतोत्साहित गरेको छ । दुर्बल हँदै गएको राज्य कमजोर मानिस जस्तै हो । शरीरभित्र र बाहिरबाट आउने नकारात्मक शक्तिलाई प्रतिरोध गर्ने यसको क्षमता घटेर गइरहेको हुन्छ। सामान्यतया स्थिरताभित्रको गतिशीलतालाई संस्थागत गरेर अगाडि बढ्नु भनेको विपरीत तत्ववहरूबीचको सन्तुलन न्यून गर्न हो । राज्य व्यवस्थाका दुर्बल पक्ष र सबल पक्षबीच जनताको चाहना र आकांक्षाको परिवेशमा निरन्तर संघर्ष कायम रहन्छ । यो कसैले रोक्न खोजेर पनि रोकिँदैन । राजनीति होस् या प्रशासन एकातिर ध्रुवीकरण र अनुशासनहीनताका शक्तिहरू कायम रहन्छन् भने अर्कोतिर एकीकरण र कार्यकुशलताउन्मुख शक्तिहरू पनि रहेका हुन्छन्। हाम्रो देशको समस्या हामी आफैंले समाधान गर्नुपर्छ । अनुशासनहीन नेतृत्व, चिन्तन र कार्यक्रमको संरचनालाई हामीले नियन्त्रण गर्न सकेनौं भने नेपाली राज्य अग्रगामी सन्तुलनको सट्टा अधोगतिको असन्तुलमा फस्ने छ । त्यसबेला हाम्रो भाग्य हाम्रो हातबाट फुस्कने छ । यी दुईबीचको निरन्तर संघर्षमा कायम हुन जाने सन्तुलन समाज विकासको क्रममा या त यथास्थितिवादी हुन्छन् या अग्रगामी । हाम्रो इतिहासमा जहानिया शासन यथास्थितिवादी सन्तुलनको उदाहरण थियो । त्यसपछिका चिन्तनले यो सन्तुलनलाई हल्लाइदियो र नयाँ सन्तुलनको बाटोमा राष्ट्र रहेको छ । तर यो नयाँ सन्तुलन जनताका लागि अग्रगामी हुनेछ या अराजक भन्ने प्रश्न तेजिलो भाषण या क्रान्तिकारी उदघोष ले मात्र निराकरण गर्दैन । यसको लागि नेतृत्व चिन्तन र कार्यक्रमको शृंखलालाई परिभाषित गर्ने अनुशासन मूल कडीको रूपमा रहन्छ । यही दृष्टिकोण अपनाउन नसक्दा माओसेतुङले गरेको सांस्कृतिक क्रान्तिले चीनको राज्य व्यवस्थालाई एक समय झन्डै धराशायी बनाएको थियो । यथार्थताको ठोस विश्लेषण गर्नुपर्ने माक्र्सवादी सिद्धान्त बोकेका माओले आफू स्वयंले देशभित्र चिन्तन कार्यक्रम र नेतृत्व शैलीलाई पूरै अनुशासनहीन बाटोमा हाँकिदिए । यसैकारण दस वर्षसम्म चीन अनुशासनहीन देश भयो । लाखौं मानिस भोकमरीको चपेटामा परेर मरे । अर्थतन्त्र तहसनहस भयो । माओले सुरु गरेको अराजकता देङको उदयपश्चात मात्र चीनमा अनुशासनहीनता रोकी यो सामाजिक र आर्थिक सन्तुलनको सुरुवात भयो । अब कस्तो सन्तुलन माओको चीनभन्दा नेपालको परिवेश फरक छ, तर नेतृत्व चिन्तन र कार्यक्रममा देखिएको अनुशासनहीनताको शृंखला उस्तै छ । देशको आजको नेतृत्व अराजक छ । यो कुनै सिद्धान्तबाट निर्देशित छैन । भाषणमा सर्वहारा वर्गको हिमायती भने पनि व्यवहारमा यसले आफूलाई सर्वशोषण वर्गमा परिणत गरिसकेको छ । आफ्नो सैद्धान्तिक धरातल सर्वहारा वर्गबाट सर्वशोषण वर्गमा रुपान्तरित हुँदै गएको यथार्थलाई आज देशको नेतृत्व स्वीकार गर्न तयार छैन । त्यसकारण रूप सर्वहाराको र सार सर्वशोषण वर्गमा रुपान्तरित हुँदै गएको यथार्थलाई आज देशको नेतृत्व स्वीकार गर्न तयार छैन । रूप सर्वहाराको र सार सर्वशोषकको बीचको बढ्दो अन्तरविरोध अनुशासनहीन चिन्तन र कार्यक्रममा निरन्तर प्रतिविम्बित हुँदै गएको छ । बढ्दै गएको यो अन्तरविरोधसँग आमनेसामने भएर याथार्थलाई बुझ्ने क्षमता आजको नेतृत्व वर्गले गुमाउँदै गएको छ । नेपाली शासन संरचनामा देखिएको यो अन्तरविरोधको समाधान नेपालीहरूले नै गर्न सक्नुपर्छ । यसका लागि देशभक्तिमा अडेको राष्ट्रवादी चिन्तन पहिलो आवश्यकता हो । अब यो सर्वहाराको नाममा सर्वशोषणको शृंखलाको विरुद्ध सशक्त आवाज उठाउन सक्ने शक्तिको सिर्जना गर्नु अनिवार्य भएको छ । एकीकृत राष्ट्रिय प्रजातन्त्र पार्टी (राष्ट्रवादी)को नयाँ सिर्जना यो नयाँ अभियानको एउटा अंग हो । यस्ता प्रयास अब राजनीतिमा मात्र नभएर देशको अन्य क्षेत्रहरूमा पनि अगाडि बढाउनु देशको अगाडिको चुनौती हो । यथार्थता के छ भने हाम्रो देशको समस्या हामी आफैंले समाधान गर्नुपर्छ । अनुशासनहीन नेतृत्व, चिन्तन र कार्यक्रमको संरचनालाई हामीले नियन्त्रण गर्न सकेनौं भने नेपाली राज्य अग्रगामी सन्तुलनको सट्टा अधोगतिको असन्तुलमा फस्ने छ । त्यसबेला हाम्रो भाग्य हाम्रो हातबाट फुस्कने छ । लोहनी एकीकृत राप्रपा (राष्ट्रवादी) का अध्यक्ष हुन् ।"
पुलिसलाई स्तब्ध पार्दै आर्मी फाइनलमा प्रवेश,"इलामः विभागीय टोली त्रिभुवन आर्मी इलाममा जारी तेस्रो अन्तर्राष्ट्रिय आमन्त्रण टुबोर्ग माइभ्याली फुटबल प्रतियोगिताको फाइनलमा प्रवेश गरेको छ । बुधबार भएको सेमिफाइनल खेलमा अर्काे विभागीय टोली नेपाल पुलिस क्लबलाई २० गोलले पराजित गर्दै आर्मीले अन्तिम दुईमा स्थान सुरक्षित बनाएको हो । निकै प्रतिस्पर्धात्मक बनेको खेलमा टंक बस्नेत र सन्तोष तामाङले गोल गर्दै आर्मीलाई विजयी बनाए । इलामको ठूलो टँुडिखेलमा भएको खेलमा टंक बस्नेतले ४२ औं मिनेटमै टोलीलाई १० ले अगाडि बढाएका थिए । फ्रिकिकमार्फत आएको क्रसलाई पुलिसका गोलरक्षक रोशन खड्काले पन्च गरेको बल डिबक्सनजिक रहेका बस्नेतकै अगाडि पुगेको थियो, जसलाई उनले हेडिङमार्फत गोलमा परिणत गराएका थिए । त्यसपछि खेलको ७२ औं मिनेटमा सन्तोषले गोल गरेपछि खेलमा आर्मीको जित २० ले पक्का बनेको थियो । चोटग्रस्त नियमित स्ट्राइकर भरत शाहविना मैदानमा उत्रिएको पुलिस बुधबारको खेलमा केही दबाबमा देखिएको थियो । क्वार्टरफाइनलमा मनाङमस्र्याङ्दीविरुद्धको खेलमा महत्वपूर्ण गोल गरेका अभिषेक रिजालले आर्मीविरुद्धको खेलमा आशातित प्रदर्शन दिन सकेनन् । पुलिसले खेलमा प्राप्त केही राम्रा अवसरलाई सदुपयोग गर्न सकेन । पुलिसका केही राम्रा प्रहारलाई आर्मीका गोलरक्षक विकेश कुथुले विफल तुल्याइदिए । पुलिसका रवि पासवान, निरकुमार राई र जुमानु राई केही राम्रा अवसरमा चुकेका थिए । सेमिफाइनल खेलमा पुलिसका खेलाडीबीच तालमेलको अभाव देखिएको थियो । दोस्रो हाफको ६३ औं मिनेटमा पुलिसले उत्कृष्ट अवसर सदुपयोग गर्न सकेन । डिबक्सभन्दा केही बाहिरबाट भोला सिलवालले चलाखीपूर्ण तरिकाले प्रहार गरेको बललाई कसैले सदुपयोग गर्न सकेन । लगत्तै मिलेको अर्काे अवसरमा आर्मी पनि गोल थप्नबाट चुकेको थियो । टंक बस्नेतको क्रसमा भरत खवास गोलबाट निकै नजिक पुगेर रोकिए । पुलिस खेलको ६९ औं मिनेटपछि थप दबाबमा परेको थियो । आर्मीका राजीव गुरुङलाई फल प्रहार गरेपछि हेम तामाङले सिधै रातो कार्डमा मैदान छाडेका थिए । १० जनामा सीमित भएको पुलिसको खेलमा फर्कने योजना समाप्त भएको हो । आर्मीले खेलको अन्त्यतिर प्राप्त पेनाल्टी अवसरलाई भने सदुपयोग गर्न सकेन । पुलिसका गोलरक्षक रोशनले आर्मीका स्ट्राइकर भरत खवासलाई लडाएपछि प्राप्त पेनाल्टीमा आर्मी गोल गर्नबाट चुकेको थियो । भरत आफैंले प्रहार गरेको पेनाल्टीलाई पुलिसका गोलरक्षक रोशनले नै रोकिदिएका थिए । आर्मीका विमल पाण्डे म्यान अफ दी म्याच चुनिए । आर्मीले उपाधिका लागि एपिएफ र झापा११ बीचको विजेतासँग प्रतिस्पर्धा गर्नेछ । गत वर्षको विजेता झापा११ र उपविजेता एपिएफ बिहीबार प्रतिस्पर्धा गर्दै छन् ।"
श्रीमती कुटेको आरोप मिडफिल्डर मूसा पक्राउ,काठमाडौंः श्रीमती कुटेको आरोपमा नाइजेरियन खेलाडी अहमेद मूसा पक्राउ परेका छन्। लेष्टर सिटीका मिडफिल्डर मूसालाई प्रहरीले पक्राउ गरेको हो। इंग्लिस प्रिमियर लिग फुटबल अन्तर्गत मंगलबार राति सन्डरल्याण्डमाथि २० को जित निकालेको एक घण्टापछि प्रहरीले लेष्टर सिटीका मिडफिल्डर मूसालाई पक्राउ गरेको हो। २४ वर्षीय मूसा मंगलबार राति भएको सन्डरल्याण्डविरुद्धको खेलमा लेष्टर सिटीको टोलीमा परेका थिएनन्। श्रीमती जामिलाले आफूलाई श्रीमान् मूसाले कुटेको भन्दै प्रहरीमा उजुरी दिएकी थिइन्। सन्डरल्याण्डविरुद्धको खेल सकिएपछि प्रहरीको टोली मूसाको निवास पुगेको थियो। पत्नीको उजुरीपछि प्रहरीले नाइजेरियन खेलाडी मूसाको विषयमा छिमेकीसँगसमेत सोधपुछपछि प्रहरीले बुधवार पक्राउ गरेको थियो। साधारण पोशाकमा आएका दुईजना प्रहरीले बुधवार बिहान १ बजेतिर मूसालाई पक्राउ गरेको र पत्नीलाई कुटेको विषयमा सोधपुछपछि कुनै जरिवाना नलिईँ प्रहरीले छोडिदिएको अन्तर्राष्ट्रिय सञ्चारमाध्यमहरुले जनाएका छन्। लेष्टर सिटीले पनि मूसालाई आन्तरिक कारबाहीका गर्ने कारण त्यस्तो कुनै नदेखिएको जनाएको छ। प्रहरीले नै मूसाको मुद्दा टुंग्याइसकेकाले क्लबले त्यसबारे कुनै प्रक्रिया अघि नबढाउने जनाएको छ।
"फिफा वरियतामा नेपाललाई भुटानले उछिन्यो, भारतको ठूलो फड्को",काठमाडौंः फिफा वरियतामा भारतले ठूलो फड्को मार्दा नेपाललाई भने भुटानले उछिनेको छ। विश्व फुटबलको सर्वोच्च निकाय फिफाले बिहीबार सार्वजनिक गरेको नयाँ विश्व वरियतामा भारत ३१ स्थानमाथि उक्लिँदै १०१ औं स्थानमा रहन सफल भएको छ। नेपाल भने १७० औं स्थानमा यथावत छ। नेपाललाई उछिनेको भुटान १३ स्थानमाथि उक्लिँदै १६४ औं स्थानमा पुगेको छ। यसैगरी माल्दिभ्स ११ स्थान तल झर्दै १५१ औं स्थानमा पुगेको छ भने तीन स्थान सुधार गरेको अफगानिस्तान १५३ औं स्थानमा उक्लिएको छ। बंगलादेश १९३ औं स्थानमा रहँदा श्रीलंका १९७ औं स्थानमा यथावत छ। फिफा वरियतामा एक स्थान सुधार गरेको ब्राजिल शीर्ष स्थानमा रहन सफल भएको छ भने एक स्थान तल झरेको अर्जेन्टिना फिफाको दोस्रो स्थानमा छ। तेस्रो स्थानमा जर्मनी यथावत छ भने चौथो स्थानमा चिली रहेको छ। दुई स्थान सुधार गरेको कोलम्बिया पाँचौ स्थानमा छ।
अन्तर्राष्ट्रिय तेक्वान्दोमा आर्मी च्याम्पियन,"काठमाडौंः प्रथम महिला अन्तर्राष्ट्रिय तेक्वान्दो प्रतियोगितामा नेपाल आर्मी च्याम्पियन बनेको छ। त्रिपुरेश्वरस्थित राष्ट्रिय खेलकुद परिषद(राखेप) को कभर्डहलमा बिहीबार भएको खेलमा आर्मीले ६ स्वर्ण, दुई रजत तथा एक कास्य पदक हात पार्दै च्याम्पियन बन्यो। सशस्त्र प्रहरी बल (एपीएफ) दोस्रो भयो । एपीएफले दुर्इ स्वर्ण र दुई कास्यपदक हात पार्दै दोस्रो स्थान हात पारेको हो। एक स्वर्ण, दुई रजत र दुई कास्य पदक हात पार्दै पूर्वाञ्चल तेस्रो स्थानमा रह्यो। टिमपुम्से विधातर्फ नेपाल आर्मीले स्वर्ण, मध्यमाञ्चलले रजत तथा एपीएफ र पूर्वाञ्चलले कास्य जित्यो । एकल पुम्सेतर्फ सुदूरपश्चिमाञ्चलकी रीता श्रेष्ठले स्र्वण, सुदूरपश्चिमाञ्चलकी निता गुरुङ रजत तथा मध्यमाञ्चलकी नमिता मोक्तान र भारतकी मुक्ता गुप्ताले कास्य जितिन्। सिनियर फाइटतर्फको ६७ केजी तौल समूहमा आर्मीकी नम्रता तुलाधरले स्वर्ण, मध्यपश्चिमाञ्चलकी कमला नेपालीले रजत तथा सुदूरपश्चिमकी आकृती कार्की र पश्चिमाञ्चलकी ममता गर्बुजाले कास्य पदक जिते। ६२ केजी तौल समूहमा पूर्वाञ्चलकी सन्ध्या सिहंले स्वर्ण, आर्मीकी मुस्कान कार्की रजत तथा मध्य पश्चिमाञ्चलकी मिना पुन र पश्चिमाञ्चलकी अनिसा केसीले कास्य जितिन्। ५७ केजी तौल समूहमा आर्मीकी रेश्मा थापाले स्वर्ण, पूर्वाञ्चलकी सिना मादेन रजत तथा मध्यमाञ्चलकी अस्मिता पुन र भारतकी आक्रिन मदेरले कास्य हात पारे। त्यस्तै ५३ केजी तौल समूहमा भारतकी सिवानी ठाकुरले स्वर्ण,नेपालकी कल्पना चौधरीले रजत पदक हात पारिन्। पूर्वाञ्चलकी सुनीता तामाङ र सुदूरपश्चिमाञ्चलकी पार्वती भण्डारीले कास्य पदक पाए। ४४ केजी तौल समूहमा आर्मीकी योगमाया श्रेष्ठले स्वर्ण, पूर्वाञ्चलकी सुशीला बुढाथोकी रजत, तथा मध्यमाञ्चलकी बिना गुरुङ र सुदूरपश्चिमाञ्चलक चन्दा घर्तीमगरले कास्य जिते । ४२ केजीमा एपीएफकी दक्षिणा ठकुरीले स्वर्ण, आर्मीकी सिना श्रेष्ठ रजत तथा पश्चिमाञ्चलकी पुजा तुराहा र मध्यमाञ्चलकी नमुना श्रेष्ठले कास्य जितिन्। दुई दिने प्रतियोगितामा फाइटतर्फ भारतकी शारदा दिक्षित र पुम्सेतर्फ आर्मीको टिम बेस्ट बेस्ट प्लेयर चुनिए। उनीहरुले दुवैले ५१ हजार नगद पुरस्कार प्राप्त गरे। त्यसैगरी ४६ केजीमुनि आर्मीकी काजल श्रेष्ठले स्वर्ण, भारतकी कृतिका ठाकुरले रजत तथा ४९ केजीमा एपीएफकी अस्मीता खड्काले स्वर्ण र भारतकी शारदा दिक्षितले रजत जितिन्। नेपाल तेक्वान्दो सङ्घको महिला सशक्तिकरण समितिको आयोजनामा गरेको दुई दिने उक्त प्रतियोगितामा भारत कोरिया र नेपालका तीन विभागीय टोलीसहित पाँच विकास क्षेत्रका महिला खेलाडीले प्रतिस्पर्धा गरेका थिए।"
