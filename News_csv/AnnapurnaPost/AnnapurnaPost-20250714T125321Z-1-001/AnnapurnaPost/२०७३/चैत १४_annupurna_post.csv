शीर्षक,विवरण
मानव विकासको औचित्य,"गत साता सार्वजनिक संयुक्त राष्ट्रसंघीय 'मानव विकास प्रतिवेदन, २०१६' ले नेपाललाई अघिल्लो वर्षभन्दा एक स्थान मास्तिर उकालेर १८८ मुलुकको सूचीमा १४४औं स्थानमा पुर्याएको छ । विश्व बैंकले गुणस्तरीय तथा सर्वांगीण मानवीय पक्षको विकासलाई आर्थिक विकासको पूर्वसर्त मानेको छ । २०१३ सालपछिको नेपालको औपचारिक तथा निर्देशित विकास अभ्यासमा विकासको प्राविधिक पक्षलाई मात्रै हेरियो । फलस्वरूप मानव विकासको सवाल जहिले पनि ओझेलमा पर्यो । आज विकास बहुआयामिक सवाल बनिसकेको छ । दिगो विकासको अवधारणाले विकासलाई एकपक्षीय वा एकल कोणीय रूपमा मात्रै हेर्न नहुने अभ्यासको थालनी भएको छ । सँगै विकासको केन्द्रमा मानव हुनैपर्ने सैद्धान्तिक मान्यताले मानव विकासको अवधारणालाई मजबुत तुल्याएको छ । किनभने मानिसमा रहेको अन्तनिर्हित क्षमताको खोजी नै विकासको सर्त हो। यस सर्तलाई नजरअनदाज गरियो भने विकासको आयामिक लक्ष्य प्राप्तिमा अड्चन देखा पर्दछ । सन् १९९० मा संयुक्त राष्ट्रसंघीय विकास कार्यक्रम मानव विकासको परिभाषा गर्दै मानव विकास प्रतिवेदन प्रकाशित गर्न आरम्भ गरेपछि आर्थिक विकाससँगसँगै मानव विकासको सवालले थप महत्व पाउन थालेको हो । त्यसो त पाकिस्तानी अर्थशास्त्री महबुब उल हकले पनि सन् १९९६ मा 'रिफ्लेक्सन अन ह्युमन डेभलपमेन्ट' किताब लेखेर मानव विकासको अवधारणालाई दिगो आर्थिक विकाससित आबद्ध गरेर यसको आयामलाई विश्वव्यापी सरलीकरण गरिदिए । चालू चौधौं योजनाले हाल ०५४ रहेको मानव विकास सूचकलाई ०५७ पुर्याउने लक्ष्य तय गरेको छ । भलै त्यसको लागि आवश्यक रणनीतिक योजना छैन । साथै कार्यनीति पनि खासै छैन, नतिजामुखी र प्रभावकारी देखिँदैन । यसैबीच अन्तर्राष्ट्रिय श्रम संगठनको एक प्रतिवेदन 'वल्र्ड अफ वर्क रिपोर्ट : डेभलपिङ विथ जब्स्' ले सन् १९९१ देखि २०१३ सम्मको अवधिको नेपालको उत्पादकत्वमा भएको वृद्धिदर सरदर १९ प्रतिशत रहेको जनाएको थियो । यसको पछाडि धेरै कारकतत्व रहेका होलान्, मुख्य कारणको रूपमा चाहिँ मानव संसाधनको विकासको लागि रणनीतिक योजना तर्जुमा र त्यसको चुस्त कार्यान्वयनको अभाव नै हो । सरकारी योजनाहरू निर्माणको बेला मानव विकासको सवाल उठाउने गरिए पनि त्यसको रणनीतिक सुधारको लागि आवश्यक पर्ने कार्यान्वयन पक्ष सुधार्ने र त्यहीअनुरूपको कार्यक्रम निर्धारणको अभ्यास छैन । अरू त छोडौं, नेपालको विकासे बहसको पृष्ठभूमिका आन्तरिक बजारमा पनि कुन तहको, कस्तो दक्षता भएको जनशक्तिको आवश्यकता छ र नेपालको विकासको लागि त्यो लाभांश पर्याप्त छ वा छैन तथा त्यस्तो शक्तिको उत्पादनको दर कस्तो छ र केकसरी भइरहेको छ भनेर खोजीसम्म गरिएको छैन । त्यस सवालमा सर्वेक्षण नै हुन सकेको छैन । मानवीय सशक्तीकरणको अभावमा कुने पनि मुलुकको आर्थिक विकासले 'टेक अफ्' चरणमा पदार्पण गर्न नसक्ने विकास अर्थशास्त्री अमत्र्य सेनले अथ्र्याएका छन् । नेपालले यसमा चासो दिन नसकेकैले पनि आर्थिक विकासको आधार निर्माणमा विलम्ब भइरहेको हुन सक्छ । नेपालमा पछिल्लो समय श्रमशक्तिमा बढोत्तरी आएको तथ्यांक छ, तर रोजगार सिर्जनाको दर भने जहाँको त्यहीं छ, यथास्थितिमा । त्यसैले पनि मुलुकको हालको आर्थिक तथा अन्य आयामिक रूपले सक्रिय जनशक्तिको अवस्था अत्यन्तै टिठलाग्दो देखिन्छ । त्यसो त शासकीय दृष्टिकोणबाट हेर्दा टिठलाग्दो अवस्थामा रहेको मानव विकासको सूचकलाई विकासमैत्री तुल्याउँदै उकास्ने कार्य कठिन देखिनुमा जिम्मेवार पक्ष थुप्रै देखिन्छन् । श्रम बजारमा प्राविधिक तथा व्यवस्थापकीय क्षमताका जनशक्तिबाट विमुख बन्दै गइरहेको छ । सरकारसँगको ठोस तथा रणनीतिक योजनाको अभावमा त्यस्ता जनशक्ति विदेश हान्निने क्रम बढ्दो छ । अर्कोतर्फ राज्य सञ्चालनको आधारका रूपमा स्थापित निजामती कर्मचारी संयन्त्रको प्राप्ति, विकास तथा तालिम, उपयोग र सम्भारको लागि पनि दूरदर्शी योजना बन्न नसकेको सन्दर्भमा मुलुकको आर्थिक विकासको लागि मानवीय पक्षमा लगानी टड्कारो देखिन्छ । मानिसको क्षमता, दक्षता, सीप, विकासको लागि योजना निर्माण गर्ने तथा त्यसको परिणाममुखी कार्यान्वयन जरुरी छ । मानवको क्षमता विकास बिना मुलुकको भौतिक विकास किमार्थ सम्भव छैन । चालू आवधिक योजनाले रोजगार तथा स्वरोजगार सिर्जना गर्ने खालका प्राविधिक शिक्षा तथा व्यावसायिक तालिममा जोड दिएर दक्ष मानव संसाधन विकासको लागि एकीकृत रूपमा कार्यक्रमहरू सञ्चालन गर्नेजस्ता रणनीतिक लक्ष्य लिएको छ । तर त्यसको कार्यान्वयनको लागि रणनीतिक तथा कठोर कदम चाल्न आवश्यक देखिन्छ । नेपालमा आर्थिक विकासको राज्य दर्शन निर्माण, कल्याणकारी योजना तथा अन्य शासकीय सुधारका साथै राष्ट्रिय क्षमताको विकास गर्ने सवालमै पनि राजनीतिक तहको हचुवा शैलीको प्रयोग भएको छ । तथ्यांकको आधार लिने अभ्यास छैन । मानव संसाधनको बहुआयामिक मूल्य कायम राख्ने मात्रै होइन, मुलुकको सीमित स्रोत र साधनको नतिजामुखी परिचालन तथा अधिकतम सदुपयोगको लागि मानव संसाधनको रणनीतिक विकास अपरिहार्य छ । दोस्रो विश्व युद्धोत्तर पुनर्निमाण या नवनिर्माणको चरणमा मानव विकासको आयाम र अवधारणालाई गम्भीरतापूर्वक आत्मसात गरेका मुलुकले आज आर्थिकसामाजिक द्रूततर विकासको टाकुरा चढेका छन् । त्यसो त राज्यले उपलब्ध जनशक्ति मात्रै नभएर मानवीय विकासका समग्र आयाम उकास्नको लागि गैरराज्य निकाय र अन्य साझेदारसँग पनि सहकार्य गर्ने गरी रणनीति विकास गर्नु जरुरी छ । दोस्रो विश्व युद्धोत्तर पुनर्निमाण या नवनिर्माणको चरणमा मानव विकासको आयामलाई गम्भीरतापूर्वक आत्मसात गरेका मुलुकले आज आर्थिकसामाजिक विकासको टाकुरा चढेका छन् । सरकार, निजी क्षेत्र तथा सामुदायिक क्षेत्रको सगोलको प्रत्यत्नको माग त्यसखाले कार्यनीतिले गर्न सक्छ । मुलुकमा उत्पादन भएका जनशक्तिमा आवश्यक गुणस्तर देखिँदैन । अहिले विद्यमान गरिबीको रेखामुनि रहेको जनसंख्यालाई १७६ प्रतिशतमा झार्ने लक्ष्य लिएको सरकारले मानवीय विकासमा ध्यान दिँदै मानवको बौद्धिक, आर्थिक, सामाजिकलगायत पक्षमा गुणात्मकता प्रवद्र्धन नगर्दासम्म मुलुकको सर्वांगीण विकास सम्भव छैन । हामीले आर्थिक विकासको नाराअनुरूप पूर्वसर्तको रूपमा रहने मानवको विकास व्यवस्थापनलाई उति महत्व भने दिएका छैनौं । सरकारी तथ्यांकअनुसार नेपालमा अहिले नेपालमा काम गर्न सक्ने १५ देखि ५९ वर्ष उमेरको सक्रिय जनशक्तिको लाभांश झन्डै ५७ प्रतिशत छ । त्यसको व्यवस्थापन र उपयोगको अभावकै परिणामस्वरूप कुल जनसंख्यको २१६ प्रतिशत जनता भने निरपेक्ष गरिबीको रेखामुन्तिर छन् । विकासको मूल चुरो वित्तमै निर्भर नभई मानवमा गर्छ । मानव सक्षम भएको खण्डमा न्यूनतम स्रोतसाधनबाट पनि मनग्गे अत्पादनशीलता हासिल गर्न सकिन्छ । राष्ट्रसंघका पूर्वमहासचिव ड्याग ह्यामरसोल्डको मत पनि यही नै हो । यही अवधारणावरिपरि ९०' को दसकमा बहस चुलियो र विश्वका विकास चाहने मुलुकले त्यही मान्यतालाई बोके, आज विकसित छन् । नेपालको हकमा जनशक्ति व्यवस्थापनमार्फत शासकीय सुधार २०६२ सालमा मानव संसाधन विकास मन्त्रालय स्थापनाको लागि कार्य दल गठन गरिएको थियो । कार्यदलले आफ्ना सुझावसहित सरकारलाई प्रतिवेदन पनि बुझायो । तर आजसम्म पनि यस सम्बन्धमा सरकार 'कानमा तेल हालेर' बसेको छ । यसैबीच नेपालले सघन रूपमा आर्थिक विकासको नारा जप्न थालेको डेढ दसक पुग्दैछ । तर आर्थिक विकासका निम्ति आवश्यक पर्ने मानवीय पुँजीको निर्माण भने अपेक्षित रूपमा हुन सकेको छैन । कारण हो चरम राजनीतिक संकटबाट गुज्रिएको मुलुकलाई विकासे मार्ग पदार्पण गराएर दीर्घकालीन उद्देश्य हासिल गर्नको लागि आर्थिक सूचकको सकारात्मक वृद्धिलाई मात्रै प्राथमिकीकरण गरियो, विकासको अन्य आयामलाई नजरअन्दाज गरियो । पछिल्लो दसक आर्थिक विकासको मुद्दासँगै मानवीय विकासको सवाल पनि जोडिएर आउनुमा आर्थिक विकासको आधाभूत आयाम नै मानवीय पक्षको विकास देखिन्छ । मानिसको बृहत्तर विकासको लागि ठोस योजना अपरिहार्य रहे पनि सरकारले अर्थिक विकासको साधन र साध्य नै मानव विकास हो भने तथ्य स्वीकार गर्नै पनि द्विविधा पालेको छ । यति हुँदाहुँदै पनि नेपालको उमेरगत जनसंख्याको संरचनामा आ िश्रतको संख्या अत्यन्तै कम छ, जुन विकासको सन्दर्भमा सकारात्मक पक्ष हो । भलै यसलाई सरकारले आयामिक लगानी तथा श्रम बजारको मागअनुरूपको व्यावसायिक तथा सीपमूलक तालिमको माध्यमबाट उक्त जनशक्तिको हिस्सालाई गुणस्तरयुक्त तुल्याउन सकेको छैन । तसर्थ सरकारले मानवीय पक्षमा रणनीतिक लगानी बढाउन सकेको खण्डमा समृद्धिको सवालमा अपेक्षित नतिजा दिन सक्नेमा चाहिँ ढुक्क हुन सकिन्छ ।"
पालो स्वप्नदृष्टि नेताको,"सन् २०१५ नोभम्बरमा लिबरल पार्टीका तर्फबाट जस्टिन ट्र्युडो क्यानडाको उनान्तीसौं प्रधानमन्त्री बने । उनको मन्त्रिमण्डलमा मन्त्री बनेका अर्थमन्त्री बिल मोरिनो आर्थिक थिंक ट्यांकका सदस्य, होवे इन्स्टिच्युटका प्रमुख, प्रधानमन्त्री ट्र्युडोको चुनावी अभियानमा आर्थिक सल्लाहकार र अन्टारियो सरकारमा पेन्सन लगानी तथा निवृत्ति आयका सल्लाहकार थिए । परराष्ट्रमन्त्रीमा स्टिफेन डियन अन्तर्राष्ट्रिय मामिलाका जानकार थिए भने उनी राजनीतिक शास्त्रका प्रोफेसर पनि थिए । त्यस्तै स्वास्थ्यमन्त्री जेन फिल्पोट डाक्टर हुनुका साथै उनमा अस्पतालमा पारिवारिक औषधालय विभाग प्रमुख र अफ्रिकामा मेडिकल शिक्षाको प्रचार आदिको अनुभव थियो । हाम्रो छिमेकी मुलुक भारतको मन्त्रिमण्डल पनि नियालौं । मोदी सरकारमा रहेका मन्त्रीहरू गृहमन्त्री राजनाथ सिंहले भौतिकशास्त्रमा स्नातकोत्तर गरेका छन् । परराष्ट्र मामिलामन्त्री सुष्मा स्वराजले पन्जाब विश्वविद्यालयबाट एलएलबी गरेकी हुन् र सर्वोच्च अदालतमा अधिवक्ताको अनुभव छ । त्यस्तै स्वास्थ्यमन्त्री हर्ष वर्धनले एमबीबीएस गरेका छन् । यसरी विभिन्न प्रमुख पदमा दक्ष, उत्कृष्ट र अनुभवी व्यक्ति आसीन हुँदा उत्कृष्ट नीति, नियम अवलम्बन हुने र राष्ट्रिय महत्वका विषय एवं मुद्दाहरूले चुस्तता पाउँछ । हाम्रो देशमा विभिन्न क्षेत्रका दक्ष र अनुभवी व्यक्तिहरू राष्ट्रिय स्तरको नेतृत्व तहसम्म पुग्ने वातावरण हालसम्म बनेन, कुनै दलको प्राथमिकतामै परेन । राष्ट्रले भोगेको समस्यामा एकअर्कालाई दोष दिने वा राष्ट्रमाथि नै खोट देखाउने तर नेतृत्व उत्कृष्ट ल्याउने परिपार्टीको विकास कहिल्यै कसैले गरेन । हालसम्म कुनै नेताको नजिकको पात्र भएको, दललाई सहयोग गरेको वा दलको कार्यकर्ता भएकै भरमा दलहरूले नेतृत्व चुन्दै आएका छन्, जसले गर्दा उत्कृष्ट व्यक्तिले देशको बागडोर सञ्चालनमा आफ्नो भूमिका देख्न सकेनन्, पाउन सकेनन् । हरेक दलभित्रका नेताका खल्तीबाट निस्कने उम्मेदवारहरूको सूचीबाट बनेको नेतृत्वपंक्तिले देशलाई आजको स्थितिसम्म डोर्याएको छ । नतिजा छर्लंग छ दसकौं लामो संक्रमणकाल, भ्रष्टाचारको सूचीमा नेपाल १३१ औं स्थानमा (ट्रान्सपरेन्सी इन्टरनेसनल, सन् २०१६), स्वदेशी उद्योगहरू सबै बन्द, परनिर्भरता, युवा पलायन आदि । वर्षौं पहिले छुटेका विकासको मेसो समात्न तीव्र गतिमा निकाससँगै राष्ट्र र नागरिकलाई विकासको गतिमा डोर्याउन सक्ने दूरदर्शी नेता आगामी निर्वाचनबाट नेपाली जनताले पाउनुपर्छ । समस्या देशमा हैन नेतृत्वमा छ र नेतृत्वले स्थापित गरेको पद्धतिमा छ । नेताको आचरण, उद्देश्य, नीति र स्वार्थले पद्धतिको विकास गर्छ । देशको मार्ग तय गर्छ । नेपाल र नेपालीले नामको मात्र नेता हैन, काम र व्यवहारले पनि नेतृत्व क्षमता भएको नेता खोजेका छन् । वर्षौंको संक्रमण अन्त्य गर्न आवश्यक छ भने राष्ट्रको साख जोगाउन पनि विकास र समृद्धि अबको राष्ट्रिय मुद्दा बन्नुपर्नेछ । यसको लागि पनि उत्कृष्ट, सक्षम र स्वप्नदृष्टि भएको नेताको आवश्यक छ । पद्धतिको विकासको लागि होस् या व्यथित संक्रमण अन्त्य गर्न उम्मेदवार कस्तो ल्याउने र कस्तो नीतिअनुरूप ल्याउने भन्ने विषय प्रमुख हो । त्यसैले दक्ष, सक्षम र इमानदार नेता ल्याउन हरेक दलभित्र उम्मेदवार छनोट प्रक्रियामै आमूल परिवर्तन गर्नुपर्छ । यसैको लागि उत्कृष्ट उम्मेदवार छनोट नीति व्यवहारमा आउनुपर्छ ।एक्काईसौं शताब्दीमा जनताको प्रतिनिधि जनस्तरबाटै ल्याउने व्यवस्था हरेक दलभित्र अभ्यास हुनुपर्छ । राष्ट्रको लागि नेतृत्व चुनिँदा दलभित्र या बाहिर रहेका योग्य, क्षमतावान्, स्वप्नद्रष्टा र इमानदार जोकोहीले पनि उचित अवसर पाउनुपर्छ । समाजका विभिन्न क्षेत्रमा रही राष्ट्रलाई योगदान गरिरहेका र गर्न चाहने व्यक्तिहरूले राज्यको जुनसुकै नेतृत्व तहमा रही काम गर्न सक्ने वातावरण मिलाउनुपर्छ । मूलधारका दलहरूले राम्रोलाई भन्दा पनि हाम्रोलाई नै प्राथमिकता दिँदै आएका छन् । स्थापित नेताहरूलाई सहयोग गरेका भरमा, नेताका नजिकका या हितैषी भएकै भरमा या त पार्टीलाई सहयोग गरेका आधारमा उम्मेदवार बनाउने वा चुनावी टिकट दिने कुचलन रहिआएको छ । त्यसैले गर्दा पनि नेपाली समाजमा कुशल नेतृत्वको अभाव खटकिएको हो । यही खडेरी अन्त्य गर्न उम्मेदवार छनोट नीतिले अग्रणी भूमिका खेल्नेछ । उम्मेदवार छनोट नीतिअन्तर्गत निर्वाचन घोषणा भएपश्चात् दलले खुला रूपमा उम्मेदवारहरूको लागि आह्वान गर्नुपर्छ । दलले उम्मेदवारबाट अपेक्षा गर्ने विशेषता सो आह्वानको दौरान स्पष्ट उल्लेख गर्नुपर्छ । यसरी गरिएको आह्वानको आधारमा समाजका विभिन्न क्षेत्रमा क्रियाशील इच्छुक उम्मेदवारहरूको उद्देश्य र योजना, दलको मूल्य मान्यताको अपनत्व, ज्ञान र व्यावहारिकताको मापन गर्न विविध क्षेत्रका विज्ञ र स्वतन्त्र नागरिकहरूको बहुमत र सम्बद्ध दलका परिवेक्षक अल्पमत हुने गरी निर्णायक मण्डली तयार हुन्छ । हरेक उम्मेदवारका निवेदकले आफ्नो व्यक्तित्व, कौशल, विज्ञता र दक्षता प्रस्तुत गर्न सक्ने अवसर प्रादन गर्नुपर्छ । राष्ट्रका विभिन्न निकायमा पद बहाल हुन चाहने जोकोहीसँग पनि आआफ्ना कारण हुन्छन्, यसको लेखाजोखा पनि उक्त निर्णायक समितिले गर्नुपर्छ । प्रत्याशीहरूसँग आफूले उम्मेदवारी दिएको क्षेत्रको ज्ञान हुनुपर्छ भने सोही क्षेत्रमा गएर आमजनताको मन जित्न पनि सक्नुपर्छ । यसको मापन गर्न दलले विभिन्न अभियान सञ्चालन गर्न सक्छ, जस्तै: आमसभा, सामाजिक कामहरू, आमजनतासँग प्रत्यक्ष अन्तरक्रिया, जनसरोकारका विषयमा खुला बहस, त्यस्तै समाधानका लागि आवश्यक पहल गर्ने, योजना तयार पार्ने र आवधिक कामको खाका बुन्ने आदि । जनताको राय बटुल्न सर्वेक्षण, प्रारम्भिक चुनाव गर्न सक्नेछन् । जनस्तरबाट चुनावअगावै सबल नेतृत्व चुन्न पाउने वातावरण बन्नु आम नागरिकको लागि पनि चासोको विषय बन्छ । यसरी विबभिन्न प्रक्रिया अपनाएर, गणितीय मापन र वस्तुगत मापनका आधारमा निर्णायक मण्डलीले उत्कृष्ट छनोट गरी दलसमक्ष प्रत्याशीहरूलाई उम्मेदवार बनाउन प्रस्ताव गर्नेछन् । उम्मेदवारमा दलप्रतिको अपनत्व आउन र जिम्मेवार हुन जरुरी हुन्छ । त्यसैले दलको उम्मेदवारमा छनोट भएपश्चात् दलको मूल्यमान्यता, नीति र नियम मान्नुपर्ने हुन्छ भने दलको सदस्यता ग्रहण गर्नुपर्छ । चुनावी काम, प्रचारप्रसार र खर्च व्यस्थापन उम्मेदवार र दलको सहमति वा दलको नीतिअनुरूप हुनुपर्छ । त्यस्तै उम्मेदवार र दलबीच काम, कर्तव्य, अधिकार र उद्देश्यको लागि आवश्यक प्रावधान तय गर्न सक्नेछन् । यसमा दुवैको जित जितको परिस्थिति हुनुपर्छ । यसरी उम्मेदवार छनोट नीतिबाट निश्पक्ष र परीक्षित ढंगले राज्यको नेतृत्व तहमा अहिले भएका अक्षम हटाउने र सक्षम नेता आउने वातावरण बन्छ । उत्कृष्ट उम्मेदवारहरूको स्वच्छ प्रतिस्पर्धाले मात्र अब्बल दर्जाको नेतृत्व खडा गर्न सकिन्छ । वर्षौं पहिले छुटेका विकासको मेसो समात्न तीव्र गतिमा निकाससँगै राष्ट्र र नागरिकलाई विकासको गतिमा डोर्याउन सक्ने नेता अब नेपाली जनताले पाउनुपर्छ । उत्कृष्ट नेताबाट मात्र आर्थिक विकास सम्भव रहेकोमा दुईमत छैन । त्यसैले उम्मेदवार छनोट गर्दा हरेक दलमा हाम्रो हैन, राम्रोको खोजी हुन जरुरी छ र त्यस्ता उम्मेदवार दलभित्रबाट नभएर आम नागरिकबाट पनि आउन सक्ने नीति हरेक दलले अवलम्बन गर्नुपर्छ । अब सक्षम व्यक्तिले नै राष्ट्रको नेतृत्व गर्नुपर्छ । आगामी तीनवटा निर्वाचनमा राष्ट्र हाँक्ने नेतृत्व पाउन फेरि जनतालाई नै केन्द्रमा राख्न जरुरी छ । त्यसको लागि सक्षम व्यक्तिलाई राजनीतिमा ल्याउन परम्परागत असफल होइन, सफल, वैज्ञानिक र जनसहभागितामूलक नीतिबारे बहस हुन जरुरी छ । राज विवेकशील नेपाली दलको खोज तथा विकास विभागका सदस्य हुन् ।"
मिचमाचमा सुरक्षा पिलर,"व्यवस्थापिकासंसद्ले बनाएको कानुन कार्यान्वयन र सरकारको उपस्थिति देखाउने निकाय सुरक्षा सेवाहरू नै हुन् । तर कार्यपालिका र न्यायपालिकाबीचको कटाक्ष आखिर कहिलेसम्म ? राष्ट्र, राष्ट्रवासी र राष्ट्रियता शिरोपर गरी विगतबाट पाठ सिकेर प्रजातान्त्रिक मूल्य, मान्यता, सिद्धान्त र आचरण, व्यवहार आत्मसात गर्दै देशको भविष्यसमेत आकलन गरेर वर्तमानमा गर्नुपर्ने काम, आवश्यकता तथा प्राथमिकताअनुसार गर्नुगराउनुपर्नेमा व्यक्तिगत लाभको लागि लम्पसारवाद, कमजोर मानसिकता र मुढेबलको पराकाष्ठाले नेटो काटिसकेको छ । सरकारकै विभिन्न सेवा र समूहमा एकरूपता छैन । स्वास्थ्य सेवा र संसद् सेवाका कर्मचारीको उमेर हद ६० वर्ष छ । न्यायालयतर्फ उच्च अदालतमा ६३ वर्ष छ । सर्वोच्च अदालत र संवैधानिक आयोगका पदाधिकारीहरूको उमेर हद ६५ वर्ष छ । नेपाल सेना र निजामती सेवामा ३० बर्से सेवा अवधि लागू नै छैन । निर्माण तह र अन्यमा पनि सक्रियतापूर्वक काम गर्न सक्ने अवस्था हुँदाहुँदै अवकाश दिँदा कोही जनशक्तिको ऊर्जा र अनुभव खेर जाने र राज्यकोषमा पेन्सनको भार मात्र बढ्ने गरेको छ । आर्थिक अनियमिततामा वृद्धि र दिगो विकास योजनामा शिथिलिता आएको छ । राष्ट्रको पहिचान, राष्ट्रियताको संरक्षण तथा संवद्र्धनमा विखण्डनवाद हाबी भएको छ । प्रजातान्त्रिक मूल्यमान्यता कागजमा सीमित छन् । दुवै प्रहरी संगठन प्रमुखको चयनको लागि दुवै प्रहरी नियमावलीमा उल्लेख भएका विशेष योग्यताहरूमा कार्य सम्पादन गर्न सक्ने खुबी, उत्तरदायित्व बहन गर्न सक्ने क्षमता, नेतृत्व प्रदान गर्न सक्ने कुशलता, आफूमातहतका कर्मचारीलाई नियन्त्रण, निर्देशन, प्रोत्साहन र परिचालन गर्न सक्ने सामथ्र्य आदि प्रमुख रहेका छन् । विगतमा उल्लिखित योग्यता र दक्षताको आधारमा अनुभव र व्यावसायिक दृष्टिले अब्बल एकल उम्मेदवार पंक्तिकार रहँदारहँदै तत्कालीन प्रधानमन्त्री डा बाबुराम, उपप्रधानमन्त्री तथा गृहमन्त्री विजयकुमार गच्छदार हुँदाको मन्त्रिपरिषद्ले प्रभावमा परी इन्फेन्ट्रीमा नियुक्त नभएका, फौजी आधारभूत तालिम र तहगत कमान्ड अनुभव नभएका आर्किटेक्चर कोषराज वन्तलाई देशको अर्धसैनिक प्रकृतिको बल सशस्त्र प्रहरी बलको नेतृत्व दिएको नजिर इतिहास साक्षी छ । एआईजी पदमा बढुवा अनियमितता भएको विषयमा यादव अधिकारीलगायत अन्य डीआईजीका हकमा पद थपेर एआईजीमा बढुवा गर्दासमेत सर्वोच्च अदालतबाट पटकपटक आदेश जारी हुनुपर्ने अवस्था रहेको र आदेशको पूर्ण पालनामा करिब १५ महिना लागेको थियो । तत्काली डीआईजी पार्वतीले खिलराज रेग्मी प्रधानन्यायाधीशको कार्यकालमा आफू डीआईजी उपेन्द्रकान्त अर्यालभन्दा सिनियर डीआईजी भएकाले आईजीपी नियुक्ति पाऊँ भनी २०६९ साल कात्तिक २४ गते सर्वोच्चमा दर्ता गराएको मुद्दा वर्षौंसम्म नटुंग्याइएको अवस्था छ । तत्कालीन एआईजी मदन खड्कासमेतले ३० बर्से सेवाविरुद्ध अदालत पुगेर पनि ठोस निर्णय हुन सकेन । अर्कोतर्फ सुरु नियुक्तिका एक नम्बर र डीआईजीमा बरीयताक्रममा दुई नम्बरमा रहेका डीआईजी प्रकाश अर्यालले आफू पनि कार्यसम्पादन मूल्यांकनमा पहिलो नम्बरमा भएको मागदाबीसहित सर्वोच्चमा रिट दायर गरेका थिए । अहिले स्थानीय चुनावको घोषणा भई आचारसंहिता लागू भइसकेको अवस्थामा नेपाल प्रहरी संगठन चिकित्सकको नेतृत्वमा रहेको छ । 'संवैधानिक संकटहरू देखा पर्दै आएका छन्, तर संवैधानिक अदालतसमेत गठन हुन सकेको छैन । राजनीतिक परिवर्तन र संक्रमणसँगै कार्यपालिका तथा न्यायपालिकाबीचको विवाद झाँगिदै छ । प्रहरी महानिरीक्षक नियुक्तिको विषयको रिट दर्तादेखि नै प्रशासनिक पक्षका कमजोरी, परम्परा र सर्वमान्य न्यायसम्पादनको सिद्धान्तमा नौलो आयाम ल्याएको, अन्तरिम आदेशको व्यहोरा, अन्तरिम आदेश दिने न्यायाधीशसमेतको पूर्ण इजलास गठन तथा न्याय सम्पादनमा पनि स्पष्ट नभएको, सर्वोच्चले डीआईजी बढुवा गर्दाका सबै उम्मेदवारहरूको फायल नमगाएको, न्यायपालिकाले कार्यपालिकाको अधिकारमाथि हस्तक्षेप गरेको विषय शक्ति पृथक्कीकरणको सिद्धान्तविपरीत छ । रक्षाका पिलरहरूमध्ये कुनै एउटालाई कमजोर पारेर अर्को पिलर बलियो हुँदैन । सुरक्षा संगठन एक दिन पनि कमान्डरविहीन रहनु हुँदैन, तर अहिले चरम लापरबाही गरिएको छ, जुन फौजको लागि दुर्भाग्यपूर्ण मानिन्छ । नियुक्ति प्रक्रिया नपुगेको भए उत्प्रेषणबाट बदर गर्न सकिन्छ, तर कसैलाई गर भनेर परमादेश दिन सकिने परम्परा वा औचित्यपूर्ण हो होइन ? विद्यमान नियमावलीमा उल्लिखित प्रावधानहरूको व्याख्या भयो त ? ज्येष्ठता र बरीयताको व्याख्या भयो ? मूल्यांकनका विद्यमान व्यवस्था र कार्यसम्पादनमा के सर्वोच्च अदालतले गरेको निर्णयअनुसार सरकारले महानिरीक्षक नियुक्ति प्रक्रियाको मूल्यांकन वस्तुगत आधारमा स्पष्ट भएका छन् ? कतिपय विषय सरकारी रेकर्डभन्दा फरक भएको आशंका, अन्योल र विवादले स्पष्ट निकास पाउन नसकेको अवस्था छ । सर्वोच्चको अविलम्ब भन्ने समयसीमा कहिलेसम्म हो ? आदेशको पालनामा ढिलासुस्तीले झनै अन्योल बनाएको छ । कतै परिस्थिति पनि अर्कै मोडिन्छ कि भन्ने प्रबल शंका व्याप्त छ । शक्ति पृथकीकरणको सिद्धान्तविपरीत अन्तरिम आदेश दिने न्यायाधीशहरूलाई नै अन्तिम सुनुवाइको लागि गठन भएको बेन्चमा सहभागी गराएर स्वतन्त्र न्याय दिन नसकिने भन्दै बेन्च बहिस्कार गरेको घटना सामान्य हुन सक्दैन । त्यसमा पनि सरकारी न्यायाधिवक्तालगायतका वरिष्ठ वकिलहरूबाट । रिटबाट प्रमाणको मूल्यांकन हुनु हुँदैन भन्ने प्रचलित धारणा सिद्धान्तमा नौलो व्याख्या आयामको थालनीको औचित्य के हो ? प्रहरी नियमावाली ३१ (कार्य सम्पादन मूल्यांकन ४० अंकको प्रावधान) एकल होइन र यो नियम ३० (बढुवाका आधार १०० अंकको प्रावधान) को परिपूरक पनि हो । त्यसमा पनि उम्मेदवारको योग्यता क्रम पनि सर्वोच्चबाटै तोकिनु आफैंमा दुर्भाग्यपूर्ण, थप अन्योल र विवादको विषय भएको छ । अर्कोतर्फ सरकार र न्यायालयमा रहेको तथ्यांक वा आकडासमेत फरक भएको छ । बढुवा प्रयोजनको लागि कार्य सम्पादन अंक गणनासम्बन्धी नियम ३१ को उपनियम १६ मा प्रावधान स्पष्ट छन् । सर्वोच्च चार वर्षको मूल्यांकनमा केन्द्रित छ । आईजीपी पदको लागि छुट्टै बढुवा समितिको व्यवस्था नियमसम्मत देखिँदैन । नियम ४१ को प्रावधानमा उल्लेख भएअनुसार एआईजी नभएको अवस्थामा डीआईजीहरूमध्येबाट नियुक्त गर्नुपर्दा कार्य सम्पादन सन्दर्भमा तत्कालका सबै डीआईजीहरूको मूल्यांकन भई सरकारले उपयुक्त देखेको उम्मेदवारलाई बढुवा गर्नुपर्ने स्पष्ट व्यवस्था हुँदाहुँदै केवल दुईजना उम्मेदवारहरूको विवरण माग हुनु र सरकारले चारजनाको विवरण पठाएको खबर बाहिर आउनुले पनि सरकारले सर्वोच्चबाट मागमा छुट भएका उम्मेदवारसमेतको विवरण पठाएपछि विद्यमान बरीयतामा दुई नम्बरमा रहेका डीआईजी प्रकाश अर्यालबाट आफ्नो मागदाबीसहित रिट निवेदन दर्ता भएको पुनः सरकारले निर्णय गर्ने भन्ने पछिल्ला स्थितिमा रिट फिर्ताको निवेदनसमेत पेस भएको खबर आउनुले वास्तविकता अर्कै हुन सक्ने अड्कल पनि गरिनु असान्दर्भिक नहोला । बढुवा समितिले नियम ३० को उपनियम (ज) मा उल्लिखित ७५ अंक वा नियम ३१ को उपनियम १४ वा १५ ले तोकेको १० अंक ? अर्कोतर्फ लोकमान अयोग्य ठहरिए सिफारिस दिनेलाई के भो ? त्यस्तै अब यस मुद्दामा सरोकार पक्षहरूलाई के हुने हो ? दोषीलाई नियुक्त गर्ने राजनीतिकर्मी तथा समितिका पदाधिकारी के दोषी होइनन् ? तिनको नैतिक जिम्मेवारी रहँदैन ? अब के हुन्छ त ? पहिलो सर्वोच्चको निर्णयअनुसार पूर्व नियुक्तिको निर्णय बदरलाई स्वीकार गर्ने तर पुनर्नियुक्ति गर्दा आफूअनुकूललाई नियुक्त । दोस्रो प्रहरी नियमावलीको धारा ४१ लाई संशोधन गरी सरकारले उपयुक्त देखेको डीआईजीलाई महानिरीक्षकमा नियुक्ति दिने प्रावधान थप गरी सरकारअनुकुल हुनेलाई नियुक्त गर्ने । तेस्रो विकल्पमा सरकारले विगतमा धु्रवबहादुर प्रधानलाई प्रधानमन्त्रीको सुरक्षा सल्लाहकारको रूपमा पदस्थापन गरेर अच्युतकृष्ण खरेललाई आईजीपीमा नियुक्त गरे झैं गर्न सकिन्छ । चौथो संविधानको धारा ७५ मा उल्लेख भएको कार्यकारी अधिकार मन्त्रिपरिषद्मा हुने प्रावधानविपरीत फैसला भएको हो भने निर्णयमा सहभागी न्यायाधीशहरूलाई तत्काल महाअभियोग प्रस्ताव दर्ता गरेर निलम्बन गरी र चन्दलाई महानिरीक्षकमा पुनः नियुक्ति । पाचौं विवादित डीआईजीपी भन्दा तेस्रोको नियुक्ति तथा विवादित आईजीपीहरूप्रतिको आरोपप्रत्यारोपमाथि छानबिन भई सत्य सावित भएमा कारबाही । अख्तियार आयोगको सक्रियता तथा अकूत सम्पत्तिविरुद्धका कारबाहीको व्यापकता । छैटौं प्रधानमन्त्रीको राजीनामा तथा प्राविधिकलाई नै निर्वाचन अवधिसम्म निरन्तरता । सातौं केही डीआईजीहरूको राजीनामा तर कम सम्भावना । आठौं देशमा साम्प्रदायिक दंगा, हत्या, हिंसा तथा धार्मिक द्वन्द्व भडकिएमा नेपाल सेना परिचालन भई सबै सुरक्षा सेवालाई मातहतमा राखिँदा सेनाबाट अनडेपुटेसनको नेतृत्वको परिस्थिति । विधि, विधान र ऐन कानुन मिचेर स्वेच्छाचारितालाई बढवा दिने दुस्प्रयास कोही, कसैबाट भए त्यो महाभूल हुनेछ । देशको सुरक्षाका पिलरहरूमध्ये कुनै एउटालाई कमजोर पारेर अर्को पिलर बलियो हुँदैन । सुरक्षा संगठन एक दिन पनि कमान्डरविहीन रहनु हुँदैन, तर अहिले त्यसमा चरम लापरबाही गरिएको छ, जुन फौजको लागि दुर्भाग्यपूर्ण मानिन्छ । सकिन्छ भने देशको प्रहरीलाई प्रदेशको नबनाऔं । जातिगत, क्षेत्रगत, समुदाय वा पार्टीगत प्रहरीको द्वन्द्व र विद्रोहको नयाँ पाटाको ढोका नखोलौं ।ठाकुर मोहन सशस्त्रका पूर्व एआईजी हुन् ।"
पूर्वराजाले नखोलेको पोको,"राजा महेन्द्र र बीपीको टक्करबारे केही लेखकले सत्य कुरा लेखेका छन् भने धेरैले कपोलकल्पित र मिथ्या । आत्मकथा लेख्ने रहरमा कतिपय व्यक्तिले राजा महेन्द्र र राजा वीरेन्द्रको घोर अवमूल्यन गरेका छन् । २०५८ साल जेठ १९ गतेको हृदयविदारक घटनापछि राष्ट्रको बागडोर सम्हाल्ने राजा ज्ञानेन्द्रका बारेमा पनि केही वर्षसम्म अविरल रुपमा प्रायेजित शैलीमा दुष्प्रचार भइरह्यो । सत्य असत्यको ख्याल गरिएन । राजदरबार परित्याग गर्ने निर्णयमा पुगेपछि राजा ज्ञानेन्द्रले नै भनेका थिए 'त्यसबेला मेरा निम्ति बोलिदिने कोही थिएन ।' पदेन र वैतनिक राजभक्तहरुबाट संकटमा मद्दत पुग्ने कुरै थिएन । त्यसैले उनी एक्लो हुन पुगे । 'पूर्वराजा' ज्ञानेन्द्रको स्मृतिमा अवश्य पनि धेरै कुरा ठूलो दराजमा राखिएका पुस्तकहरु झै पत्रपत्र होलान् । सत्तरी बर्षको हाराहारीमा पुगेका र दुईपल्ट राजा भएका 'माइला सरकार' बलियो स्मरणशक्ति भएका सम्वेदनशील व्यक्ति मानिन्छन् । कवि, गीतकार तथा संगीतप्रेमी शाहका बारेमा निकटवर्तीहरु भन्छन् 'हरेक दिनका ससाना घटना पनि डायरीमा टिप्ने र विश्व गतिविधिको अध्ययन गर्ने बानी भएकाले बितेका पचास वर्षका प्रायः सबै घटना उनी सम्झिन्छन् ।' सुनिन्छ, उनको आत्मवृतान्तको अधिकांस भाग लेखिसकिएको छ । दश बर्षसम्म गणतन्त्रका विद्रुप दृश्यहरु हेरिसकेका 'पूर्व राजा' ज्ञानेन्द्रले दलका नेताहरुले आफूसँग गरेका बाचा, विदेशी शक्तिले दिएको दवाव र 'आफ्ना' भनेर लालनपालन गरिएका कृतघ्न, अवसरवादी र प्रवञ्चकहरुबाट पाएको धोका लगायतका सबै विषय एउटै पोकोमा बाँधेर राखेका छन् । उनले त्यो पुलिन्दा खोले भने धेरैको सक्कली अनुहार जनताले देख्न पाउने छन् । इतिहासले त्यो बेला कोल्टो फेर्नेछ । आज ज्यादै जटिल मोडमा रहेको राष्ट्रको अस्तित्व माथि नै संकटको कालो बादल मडारिएको अवस्था छ । त्यसैले जनता पनि प्रवल शक्ति खोजिरहेका छन् । राष्ट्र र जनताको संरक्षण तथा सम्पोषण गर्न सक्ने अजेय शक्ति यही हो भनेर जनताले ठहर गर्न सकिरहेका छैनन् । टाठाबाठाहरु दलदलमा बाँडिएका छन् । त्यसैले वहुमत यही हो भन्ने स्पष्ट छैन । दश वर्ष पहिले ब्रिटिस मोडलको 'किङ इन पार्लियामेन्ट' अवधारणा नेपाली कांग्रेसले परित्याग गरिसकेको छ । 'राजा पनि राष्ट्रवादी हुन्' भन्ने मदन भण्डारीको व्याख्या स्वीकार गर्न एमालेका धेरै नेता तयार छैनन् । पार्टीमा सैद्धान्तिक विचलन बढ्दै गएपछि जनकपुरको मुझेलियामा भएको एमाले महाधिवेशनले राजतन्त्र, गणतन्त्र, वहुदलीय पद्धति वा अन्य कुनै पनि बाटो रोज्ने विकल्प खुला राख्ने निर्णय गरेको थियो । विप्लव दासले 'नक्सलाइट मुभमेन्ट इन इन्डिया' ग्रन्थमा लेखेका छन् 'भारतका कम्युनिष्टहरु भीडतन्त्रबाट प्रभावित छन् । त्यही कारण चीनको विरोध नगर्ने मास हिस्टेरियाबाट प्रेरित भएर सन् १९६२ मा चीनभारत युद्धमा पनि उनीहरुले चीनको विरोध गरेनन् ।' पार्टी भीडतन्त्रमा रमायो भने अवश्य विचलित बन्छ भन्ने यो एउटा उपमा हो । चीनको राजतन्त्र ढल्यो, सन् १९१२ मा । अन्तिम सम्राट पुयीद्वारा लिखित आत्मवृत्तान्तमा धेरै मर्मस्पर्शी विचार भेटिन्छन् । विदेश गएर सुखसँग बस्न सक्थे उनी । तर आफ्नै दरवारको माली भएर बसे । पुस्तक पढ्ने बानी भएकाले दिन कटाउन गाह्रो भएन । उनले लेखेका छन् 'यति राम्रो देश त्यागेर म कहाँ जाउँ ? ' राजालाई माटोको अगाध माया हुँदोरहेछ । राजा वीरेन्द्रले पनि एउटा भाषणमा भनेका थिए 'आफ्ना पुर्खाको रगत पसिनाले आर्जन गरेको राष्ट्रिय स्वतन्त्रता मुटुभन्दा प्यारो हुन्छ ।' धेरै देश पचासौ बर्षसम्म उपनिवेश र साम्राज्यवादको छायामा परेपनि नेपाल सदैव स्वतन्त्र रह्यो । यो गर्वको कुरा हो तर केही बर्ष यता अभूतपूर्व हस्तक्षेप र दलहरुमार्फत बढिरहेको विदेशी चासो राष्ट्रिय सुरक्षाका लागि पनि चिन्ताको विषय बनेको छ । चलचित्रका नायक राजेश हमालले केही दिन अघि एउटा अन्तर्वार्तामा भनेका छन् 'भारतभन्दा नेपाल पुरानो राष्ट्र हो । कहिले पनि हामी साम्राज्यवाद र विस्तारवादको शिकार भएनौ । जुन कुरामा हामी गर्व गर्न सक्छौ, त्यसरी भारतीयहरु गर्व गर्न सक्दैनन् । तर राष्ट्रियताप्रति यहाँका राजनीतिक दलहरु इमानदार भएनन् । त्यसैले राष्ट्र आज अत्यन्त कमजोर बनेको छ ।' राजतन्त्रलाई किनारा लगाएर दलहरु नै सर्वाधिकार सम्पन्न भएपनि के कारणले उनीहरुले सही निर्णय गर्न सकिरहेका छैनन् ? के कारणले राष्ट्रका हरेक अंग कमजोर भइरहेका छन् ? किन राष्ट्रले आत्मनिर्णयको अधिकार गुमाइरहेको छ ? हरेक महत्वपूर्ण निर्णयमा आज विदेशीको मुख ताक्ने गरिन्छ, किन ? कूटनीति, आन्तरिक नीतिलगायत प्रायः सबै कुरामा सुक्ष्म व्यवस्थापन (माइक्रो म्यानेजमेन्ट) गर्न चाहने विदेशी शक्तिहरुका इच्छाविरुद्ध राष्ट्रहितमा स्वतन्त्र निर्णय गर्न प्रमुख राजनीतिज्ञहरु विफल हुनुका कारण के हुन् त ? यी प्रश्नहरुको रहस्य पूर्वराजाले राम्ररी बुझेका छन् । किनभने नेपाल स्वाधीन राष्ट्र हो र नेपालले आफै निर्णय गर्छ भनेर दह्रो अडान लिएपछि राजतन्त्रविरुद्ध भाडाका सिपाहीलाई राजनीतिक दलका नेताकार्यकर्ताको भेषमा सडकमा उतारिएको कुरा गणतन्त्रवादी नेता नारायणमान बिजुक्छेलगायतले पटकपटक खुलासा गरिसकेका छन् । त्यसैको शिकार भए, तत्कालीन राजा ज्ञानेन्द्र । २०६२ सालको चैत २४ देखि २०६३ वैशाख ११ बीचमा भएको '१९ दिनको आन्दोलन' अंग्रेजी अल्भावेटको प्रथम अक्षर ए (अमेरिका) र नवौं अक्षर आई (इन्डिया) मिलेर गराएको तर्क गर्नेहरु नै यसलाई 'मिसन नाइन्टिन' भन्छन् । २०५८ साल जेठ १९ (नाइन्टिन) पनि यसैको एउटा पाटो थियो भन्ने केहीको तर्क छ । चीनका केही लेखक विश्लेषक तथा कूटनीतिज्ञले मदन भण्डारीको रहस्यमय मृत्यु, राजा वीरेन्द्रको हत्या र पछिल्ला घटनाक्रममा भारत र अमेरिकाको सहकार्य भएको आशंका गरेका छन् । त्यसैले भारतमा माओवादीलाई आतंककारी भन्नेहरुले नै राजसंस्थालाई एक्ल्याएर नेपालका माओवादीलाई महान् लोकतन्त्रवादी शक्ति (? ) भन्ने प्रचार गरे । दिल्लीमा भएको बाह्रबुँदे सम्झौता उल्लंघन गर्न खोज्ने दलहरुलाई धुलिसात् बनाउने प्रयास यथावत् रहेको देखिन्छ । कतिपय दलमा केही नेताले सत्य बोल्ने प्रयत्न गरेपनि पार्टी नेतृत्वलाई घेरामा राख्ने पश्चिमी राष्ट्रद्वारा सम्पोषित व्यक्तिहरु र भारतीय खुफिया एजेन्सीका स्थानीय सूचनाकर्मी (लोकल एजेन्ट) सक्रिय भएकाले उनीहरु संघीयता, धर्मनिरपेक्षता र गणतन्त्रका विरुद्ध स्पष्ट बोल्ने साहस गरिरहेका छैनन् । बाबुले ठूलो छोरालाई पैदल हिडाएर कान्छालाई काँधमा बोक्दा ठूलो चाहिँ ठुस्किएझै सीआईए र रअले नेपालका अंगीकृत र नवागन्तुक गुप्तचरलाई बढी महत्व दिएपछि पुराना गुप्तचरमा राष्ट्रवाद टुसाउन थालेको पाइन्छ । स्वीट्जरल्याण्डका विकासविद् टोनी हागनको तर्क छ 'सम्वैधानिक राजतन्त्रमा राजा राजनीतिमा असंलग्न रहन्छन् । राष्ट्रिय र अन्तर्राष्ट्रिय दुवै रुपले उनी एकताको प्रतीक बन्न सक्छन् । दुई ठूला छिमेकीहरुका बीच च्यापिएको नेपाल जस्तो जातीय विविधतायुक्त मुलुकका निम्ति सम्वैधानिक राजतन्त्रको भूमिका महत्वपूर्ण छ । सम्वैधानिक राजतन्त्रबाट विश्वसनीयताका साथै निश्चित निरन्तरता प्राप्त हुन्छ । यसले अप्रत्यासित रुपमा हुने राजनीतिक परिवर्तनबाट जोगाउँछ ।' (विकेन्द्रीकरण र विकास, प्रजातान्त्रिक सिद्धान्तको भूमिका)बालकृष्ण समले लेखेझै 'सदैव घाम लाग्दैन, हुँदैन बदली सधै, गद्दी मिल्छ कुनै दिन, रद्दी हुन्छ कुनै दिन' राजनीतिको यथार्थ हो । त्यसैले गणतन्त्रको गद्दी कसैको आजीवन बिर्ता होइन । निरासा, कुन्ठा, विषाद्, आक्रोस, वितृष्णा र विरक्ति बढ्दै गएपछि हजारौ जनता स्वतःस्फुर्त विद्रोह गर्न थाल्छन् । त्यसबेला कुनै पनि विदेशी शक्तिले जीवनजलको काम गर्दैन । दलहरुले जे गरेपनि हुन्छ भनेर भागवण्डामा पद, पदक, पैसा, प्रतिष्ठा र सुविधा बाँडेर लिने प्रवृत्ति जनभावनाको ठ्याक्कै प्रतिकूल देखिन्छ । दातृ निकायका भगिनी र भ्रातृहरुसँग मिलेर जिन्जर ग्रुप चलाउने तथा कार्यपालिका, न्यायपालिका र व्यवस्थापिकामा बढेको आइएनजीओकरणले राष्ट्र नै इसाइकरण हुने खतरा बढेको छ । त्यसैले गणतन्त्रका नाममा इसाईतन्त्र ल्याउन पार्टीका सुगर ड्याडीहरु मिलेर राजतन्त्र मासेको तितोसत्य पूर्वराजा ज्ञानेन्द्र शाहले पक्कै बुझेका छन् । भारत भूखण्डमा ५६५ राजा रजौटा थिए । सन् १९४७ मा मात्र भारतीयले आफ्नो राष्ट्रध्वजा देखेका हुन् । तिरंगा (तीन रंगको) झण्डामा सेतो रंग क्रिश्चियनका लागि, सुन्तला (गेरु) हिन्दुका लागि र हरियो रंग मुसलमानलाई खुशी पार्न राखियो । बीचको 'कालचक्र' बौद्ध धर्मावलम्वीका लागि हो । विश्वको एक मात्र हिन्दु अधिराज्यको चन्द्रसूर्य अंकित क्रिकोणध्वज अनुपम वा अद्वितीय मानिन्छ । सबै देशका झण्डा चारकुने छन् । देवध्वज मानिएको नेपालको मात्र त्रिकोण छ । प्राचीन राष्ट्र नेपालको नाम र झण्डा फेर्ने कुरा माओवादी मार्फत इसाईहरुकै योजनामा उठाइयो । नेपालका राष्ट्रनिर्माता पृथ्वीनारायण शाहका सालिक र राष्ट्रिय एकता दिवस (पुस २७) मास्ने काममा गिरिजाप्रसाद कोइराला तथा कृष्णप्रसाद सिटौलालगायतलाई प्रयोग गरियो । श्यामशरण, एसडी मुनि, केभी राजन, अशोक मेहता, सीताराम यचुरी आदिले नेपालमा जसरी षडयन्त्र गरे, त्यसले राजतन्त्र मात्र कमजोर भएन । नेपालमा पश्चिमाहरुको अत्यधिक प्रभाव बढ्दा चीन र भारत नै चिन्तित भइरहनु पर्ने अवस्था आयो । भारतकी पत्रकार सीमा मुस्तफा दिल्लीका कूटनीतिज्ञहरुलाई 'हठी (एरोग्यान्ट)' भन्ने गर्छिन् । ती हठीहरुले नै नेपालभारत सम्वन्ध नराम्रोसँग बिगार्ने काम गरे । सबै शक्तिलाई सन्तुलित राख्ने हेडमास्टर नहुँदा आज नेपाल असफल राष्ट्र बन्ने खतरा बढिरहेको छ । चीन र भारतले यो धरातलीय यथार्थ बुझ्न थालेका छन् । सायद यही कारणले पूर्वराजाको मनसाय बुझ्न उनीहरुले केही वर्षयता दिल्ली, सिंगापुर र बैंककलगायतका शहरमा सम्वाद गरेका खबरहरु आएका छन् । त्यस्ता समाचारले प्रायोजित नेताहरुको मनमा चिसो पसेको बुझिन्छ । राष्ट्र संकटमा पर्दा सबै शक्ति एकजुट हुनैपर्छ । सन् १९३७ मा जापानले हमला गर्दा चीनका राष्ट्रवादी र कम्युनिष्ट दुवै मिलेका थिए । बीपी कोइरालाले राजतन्त्र र प्रजातन्त्र एकार्काका परिपूरक, हितैषी र सहयोगी बन्नुपर्छ र त्यसो गर्न सकेनन् भने उग्र कम्युनिष्टलाई प्रयोग गरेर विदेशीले राजतन्त्र र प्रजातन्त्र दुबै सिध्याउँछन् भनेका थिए । पूर्वराजाले दश बर्षसम्म 'नखोलेको पोको' धेरै रहस्यमय हुन सक्छ । स्वदेश र विदेशका सिद्धहस्त पत्रकारहरुका बीचमा लिखित रुपमा उनले आफ्ना धारणा, मार्गचित्र, असन्तुष्टि एवं कार्यनीति (रणनीति होइन) स्पष्टसँग प्रस्तुत गर्ने साहस गरे भने गणतन्त्रका वास्तविक स्वामी यहाँका दलहरु होइनन् भन्ने कुरा जनतालाई अझ स्पष्ट हुनेछ । नेपाली जनता आज बलियो विकल्प खोजिरहेका छन् । दशबर्षसम्म गणतन्त्रको ढुंगो टुसाउँछ कि भनेर पर्खिएका जनताले राजनीतिक स्थिरता, समृद्धि र सुशासन खोजेका छन् । वाह्य हस्तक्षेपबाट सधैका लागि उन्मुक्ति खोजेका छन् । पूर्वराजाले जनतालाई ढुक्क तुल्याउन सक्ने गुरुयोजना र दृष्टिकोण प्रस्तुत गरेभने उनले यस्तो अवस्थामा अपार जनसमर्थन पाउन सक्छन् । शास्त्रमा पनि भनिएको छ 'वीर भोग्या वसुन्धरा  ।' त्यसैले उनले आफ्ना कुरा स्पष्टसँग बोल्नै पर्छ । नखोलेको पोको खोल्नै पर्छ ।"
नेपाल पाकिस्तानसँग ६ विकेटले पराजित,"काठमाडौंः नेपाल एसीसी इमर्जिङ टिम्स कप क्रिकेटको आफ्नो पहिलो खेलमा पाकिस्तानसँग ६ विकेटले पराजित भएको छ। बंगलादेशको शेख कमल स्टेडियममा नेपालले दिएको १८१ रनको लक्ष्य पाकिस्तानको २३ वर्ष मुनिको टोलीले ४५१ ओभरमा ४ विकेट गुमाएर भेट्टायो। पाकिस्तानका इमाम उलहक १०४ र हमद अजम २२ रनमा नटअाउट रहे। यस्तै इमरान बुटले २१, हरिष सोहिलले १७ तथा महोमद रिजवानले १० रनको जोडेका थिए। नेपालका लागि सन्दिप लामिछने र कप्तान ज्ञानेन्द्र मल्लले समान दुर्इदुर्इ विकेट लिए। यसअघि टस हारेर पहिले व्याटिङको निम्तो पाएको नेपालले पुरै ५० ओभर खेल्दै ९ विकेटको क्षतिमा १७९ रन बनाएको थियो। नेपालका लागि सुनिल धमलाले सर्वाधिक ४३ र शरद भेष्वाकरले ३८ रनको योगदान दिए। यस्तै विनोद भण्डारीले २४, आरिफ शेखले १६ र दिपेन्द्रसिंह ऐरी १४ रन जोड्दा सागर पुन ४ तथा कप्तान ज्ञानेन्द्र मल्ल २ रनमा जोड्दै पेभिलियन फर्केका थिए। नेपाल रहेको समूह एमा पाकिस्तान, बङ्गलादेश र हङकङ छन्।"
क्विन्टनको ब्याटिङले दक्षिण अफ्रिकालाई राहत,"ह्यामिल्टन : घरेलु टोली न्युजिल्यान्ड विरुद्धको तेस्रो तथा अन्तिम टेस्ट क्रिकेटमा दक्षिण अफ्रिका पहिलो पालीमा तीन सय १४ रनमा समेटिएको छ । ह्यामिल्टनमा टस जितेर पहिले ब्याटिङ गरेको पाहुना टोलीले पहिलो दिन ४१ ओभर खेल्दै चार विकेट गुमाएर एक सय २३ रन जोडेको थियो । पहिलो दिन कप्तान फाफ डु प्लेसिस ३३ र तेम्बा बाभुरा १३ रनमा अविजित थिए । दोस्रो दिन आइतबार डु प्लेसिस ५३ रनको अर्धशतकीय पाली खेल्दै पेभेलियन फर्किए भने तेम्बाले २९ रन जोडे । दक्षिण अफ्रिकालाई सम्मानजनक योगफलतर्फ डोर्याउन विकेटकिपर ब्याट्सम्यान क्विन्टन डी कोकले सर्वाधिक ९० रनको महत्वपूर्ण पाली खेले । टोली अप्ठ्यारो स्थितिमा रहेको बेला जिम्मेवारीपूर्ण ब्याटिङ गरेका उनले एक सय ११ बलको सामना गरी दुई छक्का र ११ वटा चौका प्रहार गरे । यसैगरी भेर्नन फिलान्डरले ११ रन बनाए भने केशव महाराजले नौ र कासिगो रबाडाले ३४ रन बनाए । मोर्ने मोर्केल व्यक्तिगत नौ रनमा अविजित रहे । वर्षाले बिथोलेपछि पहिलो दिन ४१ ओभरको खेलमात्र सम्भव भएको थियो । पहिलो दिन हसिम अमलाले ५० रन बनाए । यसैगरी जेपी डुम्नीले २० र डिन एल्गर पाँच रनमा पेभेलियन फर्किएका थिए । न्युजिल्यान्डका बलर म्याट हेनरीले चार विकेट लिए । यसैगरी नील वाग्नरले तीन, कोलिन डे ग्रान्डहोमले दुई र मिचेल सान्टनरले एक विकेट बाँडे । आइतबार नै आफ्नो पहिलो पाली सुरु गरेको घरेलु टोलीले कुनै पनि विकेट नगुमाई ६७ रन जोडेको छ । न्युजिल्यान्डका टम लाथम ४२ र जित राभल २५ रनमा अविजित रहेका छन् । तीन टेस्ट खेलको शृंखलाअन्तर्गत पहिलो खेल बराबरीमा सकिएको थियो । वेलिङ्टनमा भएको दोस्रो टेस्टमा दक्षिण अफ्रिका आठ विकेटले विजयी भएपछि घरेलु टोली यतिबेला शृंखला जोगाउन जित्नै पर्ने दबाबमा छ । न्युजिल्यान्ड भ्रमणमा दक्षिण अफ्रिकाले एक टीट्वेन्टी र पाँचवटा एकदिवसीय खेल पनि खेलेको थियो ।"
महिला भलिबलका उदीयमान सात प्रतिभा,"काठमाडौं : नेपाली खेलकुदमा पछिल्लो समय भलिबल खेलले निकै लोकप्रियता हासिल गरेको छ । हरेक महिनाजसो देशका विभिन्न भागमा भलिबल प्रतियोगिता आयोजना हुँदै आएका छन् । यस्ता प्रतियोगिताले थुप्रै प्रतिभावान् नयाँ खेलाडी पनि जन्माएको छ । पुरुषमा मात्र होइन, महिला भलिबलमा पनि थुप्रै नवप्रतिभाले आफ्नो क्षमता र योग्यताको प्रदर्शन गर्दै आएका छन् । पछिल्लो समय विभिन्न क्लब र टिमबाट खेल्दै आएका महिला भलिबल खेलाडीले आफ्नो सम्भावनालाई उजागर गरेका छन् । भलिबल खेलबाटै आफ्नो क्षमता र सम्भावनालाई उजागर गरेका केही उदीयमान खेलाडीले भावी दिनमा नेपालको भलिबल यात्रालाई अगाडि बढाउने विश्वास गरिएको छ । कामना विष्ट (स्पाइकर, नेपाल पुलिस क्लब) जाजरकोटमा जन्मिएर महिला भलिबलमा विभागीय टोली नेपाल पुलिस क्लबबाट आफ्नो लय समाउँदै गरेकी खेलाडी हुन्, कामना विष्ट । १७ वर्षीया कामनाले चार वर्षअघि खलंगाको त्रिभुवन उच्च माविबाट भलिबल खेलमा पाइला टेक्दै उज्ज्वल भविष्यको सपना सँगालेकी थिइन् । केही हदसम्म आफूलाई प्रमाणित गर्दै सातौं राष्ट्रिय खेलकुद प्रतियोगिताबाट आफ्नो उदयको संकेत दिएकी कामनाले त्यसपछिका प्रतियोगितामार्फत महिला भलिबलमा थप उचाइ लिएकी छन् । टोलीमा ओपन स्पाइकरको अभावलाई पूर्ति गर्दै आएकी कामना महिला भलिबलमै आफ्नो भविष्य खोज्ने योजनामा छिन् । विद्यालयका आन्तरिक प्रतियोगिता हुँदै क्षेत्रीय प्रतियोगितामा सहभागिता जनाउने क्रममा कामना गत वर्षदेखि पुलिस क्लबमा आबद्ध भएकी हुन् । एक वर्षको अवधिमै कामनाले शेरबहादुर खड्का स्मृति प्रतियोगिता, एनभीए कप, सातौं राष्ट्रिय खेलकुद, ढोरपाटन डबल लिगलगायतका ठूला प्रतियोगितामा आफ्नो क्षमता देखाइसकेकी छन् । प्लस टुको अध्ययन सकेपछि कामना भलिबलका साथै उच्च शिक्षालाई पनि सँगसँगै अगाडि बढाउने योजनामा छिन् । करारमा पुलिस क्लबमा आबद्ध भएर भलिबल खेलिरहेकी उनको लक्ष्य राष्ट्रिय टोलीको सदस्य बन्नु हो । छोटो अवधिमै कामनाले जुन गति लिएकी छन्, त्यसले उनका लागि छिट्टै राष्ट्रिय टोलीको ढोका खुल्ने संकेत दिएको छ । जानकी भण्डारी (लिफ्टर, त्रिभुवन आर्मी क्लब) नेपाली सेनाको स्थायी जागिरे जानकी भलिबलमा आफ्नो भविष्य खोजिरहेकी छन् । डोटीमा जन्मिएकी उनी त्यहाँ हुने विद्यालयस्तरीय प्रतियोगितामा सहभागी भइरहन्थिन् । उनले भलिबल खेल्न आफैंले सिकिन् । सुरुमा आफूभन्दा ठूलाले खेलेको देखेर यो खेलप्रति उनको मन लोभिएको थियो । जानकी विद्यालय तहको शिक्षा पूरा गरेपछि नेपाली सेनामा भर्ती हुने तयारीमा जुटिन् । मेहनती र परि श्रमीलाई भाग्यले पनि साथ दिन्छ भनेझैं उनी सेनामा भर्ती हुन सफल पनि भइन् । यसबीचमा एक वर्ष आर्मीको ट्रेनिङ पनि गरिन् । उनले बन्दुक चलाउन सिकिरहँदा भलिबलसँग भने केही समय टाढिएकी थिइन् । सेनाको ट्रेनिङ पूरा गरेपछि उनी पुनः भलिबलमा फर्किइन् । अहिले जानकी आर्मीको भलिबल टोलीकी महत्वपूर्ण सदस्य छिन् । टोलीमा उनले लिफ्टरको भूमिका निर्वाह गरिरहेकी छिन् । उनले तीजको उपलक्ष्यमा पोखरामा आयोजना भएको खुला राष्ट्रिय भलिबल प्रतियोगिता, एनभीए कप, शेरबहादुर खड्का स्मृति प्रतियोगिता, सातौं राष्ट्रिय खेलकुदका साथै दुई पटक ढोरपाटन लिगमा समेत सहभागिता जनाइसकेकी छन् । नेपालको राष्ट्रिय टोलीमा उच्च कदका लिफ्टर नभएको अवस्थामा साढे पाँच फिट उचाइकी जानकीले राष्ट्रिय टोलीमा स्थान पाउने प्रबल सम्भावना छ । बललाई सरल रूपमा उठाउनुका साथै विपक्षीको शक्तिशाली प्रहारलाई ब्लकसमेत गर्न सक्ने क्षमताले उनी चाँडै नै राष्ट्रिय टोलीको सदस्य बन्न सक्ने देखिन्छ । पुनम चन्द (स्पाइकर, पश्चिमाञ्चल क्षेत्रीय भलिबल संघ) पछिल्ला दिनमा भएका प्रतियोगिताहरूमा पश्चिमाञ्चल क्षेत्रीय भलिबल संघले सोचे अनुरूपको प्रदर्शन गर्न नसके पनि व्यक्तिगत रूपमा खेलाडीले भने आफूलाई प्रमाणित गर्न पछि परेका छैनन् । महेन्द्रनगरमा जन्मिएकी पुनम चन्द आफ्नो शिक्षा र खेललाई बुटवलको एभरेस्ट स्कुलबाट अगाडि बढाइरहेकी छिन् । उनले छोटो समयमै आफूलाई महिला भलिबलमा स्थापित गरेकी छन् । भलिबल खेल्न सुरु गरेको एक वर्षको अवधिमै पश्चिमाञ्चलको पहिलो सेटमा पर्न सफल पुनमले गत पुसमा पूर्वाञ्चलमा सम्पन्न सातौं राष्ट्रिय खेलकुद प्रतियोगितामा पश्चिमाञ्चलललाई कांस्य पदक दिलाउन महत्वपूर्ण भूमिका निर्वाह गरिन् । भर्खर १५ वर्षमा पाइला टेकेकी पुनमले अहिले पश्मिाञ्चलको सेमी स्पाइकको भूमिका निर्वाह गरिरहेकी छन् । बुवा कबड्डीका खेलाडी भएका कारण उनलाई खेलकुदमा लाग्न समस्या परेन । परिवारकै सहयोगमा उनले खेलकुदलाई अगाडि बढाइरहेकी छन् । कक्षा ११ मा अध्ययनरत उनी पढाइसँगै भलिबललाई सँगसँगै अगाडि बढाउने योजनामा छिन् । तारा भण्डारी (स्पाइकर, ढोरपाटन स्पोर्ट्स क्लब) २१ वर्षीया तारा भण्डारी बागलुङ बुर्तिवाङमा जन्मिएकी हुन् । त्यहीँको शिवालय उच्च माविमा कक्षा ६ पढ्दादेखि नै भलिबल खेल्न थालेकी उनले अहिलेसम्म थुप्रै प्रतियोगितामा सहभागिता जनाइसकेकी छन् । सानै उमेरदेखि भलिबल खेल्दै आएकी ताराले ढोरपाटन भलिबल लिगमा आयोजक टोलीको कमान्ड सम्हालेकी थिइन् । एक महिनाअघि सम्पन्न सातौं राष्ट्रिय खेलकुद प्रतियोगितामा पश्चिमाञ्चल विकास क्षेत्रबाट खेल्दै कांस्य पदक जित्न सफल ताराले पहिलो पटक ढोरपाटनबाट खेलेकी हुन् । यसअघि खेलेका सबै प्रतियोगिता पश्चिमाञ्चलबाट खेलेकी उनी भलिबलकी प्रतिभावान् खेलाडीमा गनिन्छिन् । २०६९ सालमा राष्ट्रपति रनिङ सिल्ड खेलेकी उनले पोखरामा आयोजना भएको भलिबल, एनभीए कपलगायतका प्रतियोगितामा पश्चिमाञ्चलको जर्सी लगाएर खेलिन् । उनले ढोरपाटनलाई दोस्रो चरणमा पुर्याउन महत्वपूर्ण भूमिका निर्वाह गरेकी थिइन् । मनीषा खाँड (स्पाइकर, त्रिभुवन आर्मी क्लब) स्याङ्जा वालिङकी २१ वर्षीया मनीषा खाँडले नेपालकै चर्चित भलिबल खेलाडी बन्छु भनेर सायदै सोचेकी थिइनन् । विद्यालय जीवनको अधिकांश समय भलिबल उनको रोजाइको खेल बनेन । तर विद्यालयलाई बाईबाई गरेपछि भने उनले भलिबल खेल्न पाइन् । पाँच फिट सात इन्च अग्ली मनीषा आफ्नो उचाइकै कारण खड्काकाली माविको टोलीमा पर्न सफल भएकी थिइन् । उनले सो टोलीबाट राष्ट्रपति कप प्रतियोगिता खेलिन् । एसएलसीपछि प्रवीणता प्रमाणपत्र तह उत्तीर्ण गरुञ्जेल उनी भलिबलबाट टाढा रहिन् । तर दुई वर्षअघि नेपाली सेनाको स्थायी जागिरे भएपछि उनले नसोचेको क्षेत्रमा पाइला हालिन् । उनी विगत एक वर्षदेखि आर्मीको टोलीमा रहेर कप्तानका साथै क्विक स्पाइकको भूमिका निर्वाह गर्दै आएकी छन् । भलिबलबाट टाढा हुन सकिन्छ त भन्ने प्रश्नमा मनीषा भन्छिन्, सानो हुँदा कहिले नसोचेको क्षेत्रमा लागेकी छु । अहिले भलिबल मेरो जीवनको अभिन्न अंग बनिसकेको छ । यसबाट टाढा हुने कल्पनासम्म गर्न सक्दिनँ ।' पनामिका राई (स्पाइकर, न्यु डायमन्ड एकेडेमी) पनामिका राई, भलिबल प्रशिक्षक कुमार राईको छोरी भएकैले भलिबल खेलमा लागेकी हुन् । अन्यथा उनको उचाइले भलिबल खेलाडी बन्न दिने थिएन । होचो कदकी भए पनि पनामिकाले सेकेन्ड स्पाइकरका रूपमा न्यु डायमन्ड एकेडेमीलाई शिखरमा पुर्याउन महत्वपूर्ण भूमिका निर्वाह गर्दै आएकी छन् । १७ वर्षीया पनामिकाले ३ कक्षा पढ्दादेखि नै भलिबल खेल्न थालेकी हुन् । सानै उमेरमा भलिबल सिक्ने अवसर पाएकी उनी विगत ६ वर्षदेखि लगातार टोलीको महत्वपूर्ण सदस्य रहँदै आएकी छन् । कदमा केही होचो भए पनि उनको मेहनत र परि श्रमले टोलीलाई भने उचाइमा पुर्याउन महत्वपूर्ण योगदान पुर्याउँदै आएको छ । पनामिकाले सेकेन्ड स्पाइकरका रूपमा टोलीकी अर्की सदस्य प्रतिभा मालीलाई डटेर साथ दिँदै आएकी छन् । जसका कारण न्यु डायमन्डले नेपाली महिला भलिबलमा दबदबा कायम राख्दै आएको विभागीय टोलीलाई हरेक पटक चुनौती दिइरहेको छ । उनकै प्रेरणामा न्यु डायमन्डले तीजको अवसरमा पोखराको लामाचौरमा आयोजना हुँदै आएको खुला भलिबल प्रतियोगितामा ह्याट्रिक गर्न सफल भयो भने नेपाल भलिबल संघको आयोजनामा भएको एनभीए कपमा दुई पटक च्याम्पियन हुनुका साथै सातौं राष्ट्रिय खेलकुदमा मध्यमाञ्चल विकास क्षेत्रले रजत पदक जित्न सफल भयो । निरुता ठगुन्ना (स्पाइकर, त्रिभुवन आर्मी क्लब) नेपाली सेनामा महिला भलिबल सुरु भएको धेरै समय भएको छैन । करिब तीन वर्षअघि सुरु भएकाले महिला भलिबलमा नेपाली सेना अन्य विभागीय टोलीभन्दा कमजोर छ । सबै नयाँ खेलाडीबाट सुरु भएको टोलीले पछिल्लो समय भने महिला भलिबलमा ठूलै सम्भावनालाई उजागर गरेको छ । नयाँ टोली भए पनि थुप्रै प्रतिभावान् खेलाडीको प्रवेशसँगै आर्मी क्लब महिला भलिबलमा छुट्टै छाप छोड्न सफल भएको छ। आर्मी क्लबकै एक प्रमुख खेलाडी हुन्, निरुता ठगुन्ना । सुदूरपश्चिमाञ्चलको दार्चुलाकी १८ वर्षीया निरुताले आर्मी टिममा ओपन स्पाइकको भूमिका निर्वाह गर्दै आएकी छन् । उनकै प्रेरणामा पछिल्लो समय आर्मीले महिला भलिबलमा गर्विलो प्रदर्शन गर्दै आएको छ । निरुताले पनि रेजिङ र डिगिङ थालेको धेरै भएको छैन । सानै उमेरदेखि विद्यालयका पुरुष सहपाठीले खेलेको देखकी उनले आफू नौ कक्षामा हुँदा पहिलो पटक भलिबल खेलिन् । धुलिगढाको जनहित माविको टोलीबाट विभिन्न विद्यालयस्तरीय प्रतियोगिताका साथै राष्ट्रपति रनिङ सिल्डमा आफ्नो कला देखाइन् । त्यसपछि ओपन स्पाइकर निरुताले सुदूरपश्चिमाञ्चल विकास क्षेत्रबाट विभिन्न प्रतियोगितामा सहभागिता जनाइन् । करारमा नेपाली सेनामा आबद्ध भएकी निरुताले गत भदौमा पोखराको लामाचौरमा सम्पन्न प्रतियोगितादेखि पहिलो रोजाइको खेलाडीका रूपमा टोलीमा स्थान बनाउँदै आएकी छन्।"
