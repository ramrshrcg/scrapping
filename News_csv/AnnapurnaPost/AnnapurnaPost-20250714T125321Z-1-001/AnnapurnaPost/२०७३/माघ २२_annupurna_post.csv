शीर्षक,विवरण
नेपालको मौलिकता र पहिचान,"नेपाल मानव सभ्यताको उद्गम मानिन्छ। हिमवत्खण्ड नेपालको विषयलाई लिएर वशिष्ट ऋषिले वशिष्ट उपनिषद्मा उल्लेख गरेका छन् 'भारतखण्डे उत्तरायणे हिमालय तटे स्वर्णभूमि स्वर्गभूमि।' कालीदासले पनि कुमार सम्भवको पहिलो श्लोकमा हिमालय पर्वतको पूर्वदेखि पश्चिमसम्मनै यो आर्यभूमि हो' भनेका छन्। हिमवत्खण्ड नेपालमा वेद, उपनिषद्, पुराणहरू तथा अनेकौं नीतिशास्त्रको जन्म भएको र यस क्षेत्रलाई यहाँका हिमाल र नदीहरूले जसरी सिञ्चित भएको छ त्यसरी नै अनेकौं तेजस्वी ऋषिमुनिहरूका तपबाट ज्ञानका असस्रधारा बग्न पुगेका छन्। सप्तगण्डकीमा काश्यप ऋषि, पुलस्त्य ऋषि, कोसी किनारमा कौशिक ऋषि (विश्वामित्र), गोर्खामा वेदव्यास, तत्वज्ञानी दार्शनिक राजा जनकको राज्यमा याज्ञवल्क्य, गार्गी मैत्रेयी, गण्डकमा वाल्मीकि ऋषि, वाग्मती किनारमा ने'मुनि नामका ऋषि र ऋग्वेदमा किराँतीहरूका ऋषि आकुनीले ख्याति कमाएको उल्लेख छ। वेद, श्रुति, स्मृति तथा योगको ज्ञानले यस क्षेत्रलाई सिञ्चित गर्न सकेकाले विश्वमा हिमवत्खण्ड नेपाललाई मानव सभ्यताको उद्गम र विश्व सभ्यताको जेष्ठभूमि मानिएको छ। यही भूमिमा गौतमबुद्धको जन्म भएर विश्वभर बुद्धको प्रकाश छरिएको छ। भनिएको छ 'बोधिसत्य महासत्यः, स्वयम्भू चैत्य नमाम्यहं।' राष्ट्रनिर्माता पृथ्वीनारायण शाहले सिंगो हिन्दुस्थान (भारत)को अस्तित्व हुनुभन्दा अगाडि भनेका थिए'यो नेपाल तखत किल्ला हो। ईश्वरले रचना गरेको किल्ला रहेछ। सबै जात छत्तीसे वर्र्नको यो असल हिन्दुस्थाना हो।' प्राचीन समयदेखि हिमवत्खण्ड नेपालको महत्वलाई दक्षिणका देशहरू (अहिलेको भारत) ले ठूलो महत्व राख्दै आएको छ। हिमवत्खण्ड र भारतको यति तादाम्यता मेटिन्छ कि 'कैलाशमानसरोवरदेखि हिन्दमहासागरसम्म जस्को राज्य र घर छ त्यो हिन्दु हो' भनेर लिच्छवि शासनमा उल्लेख भएको कुरा इतिहासविद् योगी नरहरिनाथले उल्लेख गर्नु भएको छ। नेपाल र भारत हिन्दुहरूको लागि पवित्र पुण्यभूमि मानिन्छ। नेपालमात्र विश्वभरमा विश्वको एकमात्र अधिराज्य हो जस्को अस्मितालाई कुनै विदेशीले पनि बिटुलो बनाउन सकेनन्। हिमवत्खण्ड पुस्तकको ७१ अध्यायको श्लोक १६ मा उल्लेख छमार्कण्डेय, अशोस्थामा, वली, व्यास, हनुमान, कृप, पर्शुराम र विभूषणले यही तपस्या गरेर चिरञ्जीवी भएका हुन्। पशुपत क्षेत्रको महत्व बुझेर मरिची, अंगिरा, पुलह, भृगु र अत्रीजस्ता ऋषिहरू र प्रल्हादजस्ता भक्त यही रहेर अष्टमूर्ति महेशको पूजा गर्छन्' भनेर उल्लेख छ। भारविले यस क्षेत्रलाई नै केन्द्रित गरेर किराँतार्जुनियम्' महाकाव्य लेखेको कुरालाई पनि यहाँको सभ्यताको विकासमा स्रोतको रूपमा लिइन्छ। अर्जुनले धनुर्विद्याको विशेष ज्ञान किराँत प्रदेशमै प्राप्त गरेको कुरा महाभारतमा उल्लेख छ। महाभारतमा नेपाल विषय राजन्' भनेको कुरा उल्लेख छ। किराँतकालमा गौतमबुद्ध जन्मिएको ठाउँ पत्ता लगाएर भारतवर्षबाट राजा अशोक नेपाल आएर यहाँ भगवान् जन्मिएका थिए' भनेर ठूलो ढुंगाको स्तम्भ खडा गरेको कुरा लुम्बिनीस्थित अशोकस्तम्भले बताउँदछ। चनियाँ यात्री हुयान साङले आफ्नो यात्रा वृतान्तमा भनेका थिए नेपालको राज्य व्यवस्थाले छिमेकी राज्यहरूमा आफ्नो प्रभाव कायम राखेको थियो। लिच्छवि कुलोत्पन्न क्षेत्रीय राजा छन् जसलाई अनेक कुराको ज्ञान छ। यहाँ अंशुवर्मा नामका राजा थिए, यिनको प्रताप र प्रतिभाको कीर्ति टाढाटाढासम्म विख्यात थियो।' मनुले विध्य र हिमालको बीचको भागलाई आर्यवर्त मान्नुको साथै प्रयागदेखि सीधा उत्तर हिमालयसम्मको भागलाई (अर्थात् नेपाललाई) ब्रम्हर्षि देशमा गणना गरेका छन्। मूल सर्वस्तिवाद विनयसंग्रह' बौद्ध गन्थ र नेपाल माहात्म्यजस्ता ग्रन्थहरूले यस क्षेत्रको पौराणिक अवस्था कस्तो थियो भन्ने कुराहरूको चित्रण गरेको पाइन्छ। पशुपति, गुह्येश्वरी, स्वयम्भू, वौद्ध आदि जस्ता तीर्थस्थलहरूबाट हिन्दु र बौद्ध मार्गीहरू बीचमा समन्वयात्मक बाटो स्थापित हुन गएको कुरालाई चिनियाँ यात्री हुयाङ साङले उल्लेख गर्दै हिन्दु मन्दिरहरू र बौद्ध संघहरू साथसाथ बनेका र यिनको एकात्म्य भएको कुरा आफ्नो यात्रा वृत्तान्तमा उल्लेख गरेका थिए। पहिला नेपाल अहिलेको भन्दा ठूलो थियो। हिमवत्खण्ड नेपाल विभिन्न टुक्रामा विभाजित हुँदै आएको अवस्थामा चन्द्रगुप्त विक्रमादित्यका छोरा समुद्रगुप्तको प्रयागको अभिलेखमा कामरूप (आसाम) र कर्कपुर (कुमाउ र गडवाल क्षेत्र सबै) को बीचको देशलाई नेपाल' भनी लेखिएको छ। यस क्षेत्रको संरक्षणको पे्ररणास्रोत पृथ्वीनारायण शाह हुन पुगे। गोरखा एउटा राज्य थियो। यस क्षेत्रका ससाना हिन्दुराज्यहरूको एकीकरण गरेर पृथ्वीनारायण शाहबाट नेपाललाई विश्वको हिन्दु अधिराज्य'को स्थानमा उभ्याउन सकेका थिए। हिमवत्खण्डका ससाना राज्यहरूका जनता अधिकांश हिन्दु भएकाले र नेपाली भाषा नुवाकोट, काठमाडौं, भक्तपुर, ललितपुर, हिन्दुपति सेनवंशी राजाको मकवानपुरदेखि मिथिलादेखि टिस्टासम्म नेपाली भाषा केही प्रचलित भइसकेको हुनाले पृथ्वीनारायण शाहलाई एकीकरणमा निकै सजिलो हुन पुगेको थियो। इतिहासविद् सूर्यविक्रम ज्ञवालीले उल्लेख गरेका छन् धर्म संरक्षणार्थ पहाडबस्ने हिन्दुहरूको अभिलाषा राज्य चलाउनेभन्दा धर्म रक्षा गरी बस्ने थियो।' पृथ्वीनारायण शाहका पुरोहित शक्तिवल्लव अर्यालले मुक्तकण्ठले प्रशंसा गरेका थिए जौन नेपालराज्य विषये हिमाल पर्वतका कन्दरादेखिचारैतिरबाट मुनिजनहरूले सेवा गरिएका कौसिकीका धारा वेगले बहन्छन्, जहाँ प्रख्यात भएका नीलकण्ठ विराजमान भयाका छन्, सोही नेपाल देश हो। जहाँ हिमालपर्वतकी पुत्री गुह्रेकाली विराजमान भयाकी छन्, जहाँ पुण्या भयाकी बागमती छन् जहाँ पशुपतिका प्रत्यक्ष भयाका शिवलिंग छन्, जहाँ चाँगुनारायण छन्, जहाँ सम्पूर्ण भयकन हर्न्या बज्रयोगिनी छन्,जहाँ पञ्च लिंगेश्वर पचली भैरव छन् यस्तो नेपाल देश' भनेर उल्लेख गरेकोबाट यस क्षेत्रको सांस्कृतिक धरातल बारेमा स्पष्ट हुन्छ। चिनियाँ यात्री हुयान साङले आफ्नो यात्रा वृतान्तमा भनेका थिए नेपालको राज्य व्यवस्थाले छिमेकी राज्यहरूमा आफ्नो प्रभाव कायम राखेको थियो। लिच्छवि कुलोत्पन्न क्षेत्रीय राजा छन् जसलाई अनेक कुराको ज्ञान छ। यहाँ अंशुवर्मा नामका राजा थिए, यिनको प्रताप र प्रतिभाको कीर्ति टाढाटाढासम्म विख्यात थियो।' यहीक्रमले लिच्छविलगायत बाईसी, चौबिसी, मल्ल शासनकालमा यस क्षेत्रको मौलिकता बचाएरै राखेका थिए। राजा महेन्द्र मल्लको समयमा तिब्बतमा नेपालको मोेहर (मुद्रा) चलाउने व्यवस्थाको सम्झौतालाई निरन्तरता दिएर राष्ट्रनिर्माता पृथ्वीनारायण शाहले छिमेकी राज्यहरूसँग राम्रो सम्बन्ध कायम राखेका थिए। पृथ्वीनारायण शाहबाट तिब्बतमा अन्न, बस्र, सिक्का आदि निर्यात गरिन्थ्यो र सुन, नुन, भेडा, च्यांग्रा आदि आयात गरिन्थ्यो। भोटबाट सस्तो भाउमा सुन ल्याउने र त्यो सुन भारतमा महँगोमा बिक्री गरी भारतबाटै सस्तोमा चाँदी खरिद गरी रुपैयाँ बनाई भोटमा निर्यात गरिन्थ्यो। इतिहासका कूटनीतिक पाठहरूबाट सिक्दै विश्वव्यापीकरण गर्ने अवस्थामा नेपाल अहिले आफ्नै अस्तित्वको लडाइँमा छ। हिन्दु अस्मिताको कति महत्व छ भन्ने कुरा विश्वको सातौं आश्चर्यमध्ये चीनको विशाल पर्खालको पश्चिमी द्वारमा चौध फुट लामो संस्कृत मन्त्र रहेको र यो मन्त्रलाई मंगोल सम्राट् कुवलाई खाँले चौधौं शताब्धी ॐ नमोभगवते ' आदि लेखिएको कुरा पुरुषोत्तम घिमिरेले (२०६३।१२।१८को गोरखापत्र) उल्लेख गर्नुभएको र यसैगरी स्वामी डा प्रपन्नाचार्यले चीनको ग्रेटवालको ढोकाहरूमा महाभारतका श्लोकहरू संस्कृतभाषामा कलापूर्ण अक्षर लेखिएको कुरा उल्लेख गर्नुभएको छ। त्यस्तो प्रतिष्ठा र महिमाबाट आबद्ध हिमवत्खण्डको शक्तिस्रोतको रूपमा चिनिएको सूर्यचन्द्र अंकित राष्ट्रिय झन्डा बदल्न खोज्नेहरू नेपाली आमाको सच्चा सन्तान हुन सक्तैनन्। भूपरिवेष्ठित भएकै कारणले नेपाल खुम्चिएर बस्नुपरेको होइन, यहाँ गलत सत्तासीनहरूको भ्रष्टता र विदेशी हस्तक्षेपको कारणले नेपाल अहिले अप्ठ्यारो अवस्थामा छ। नेतृत्व पक्षमा त्याग र समर्पणको भावना नआई राष्ट्र हिँडाउन सकिँदैन। कांग्रेस र एमाले र माओवादीको अहंकार र सत्तामोहले सहमतिको वातावरण कतै छैन। भागबन्डामा अल्झिएर नेपालको दिनप्रतिदिन ओरालो लागिरहेको छ। २०६३ को जनआन्दोलनपछि नेपालको एकता र पहिचान समाप्त पार्दै नेपालको राष्ट्रियता र संसदीय प्रजातन्त्रको गन्तव्यमा प्रश्नचिह्न लागेको छ। विदेशीको इसारामा नेपालको मौलिकता, पहिचान र सांस्कृतिक मूल्य र मान्यताहरूको विरुद्ध भाँड मच्चाउनेहरूबाट यो देशको सुरक्षा हुन सक्तैन। अँध्यारोमा ढुंगा हान्ने कार्यले राष्ट्र बाँच्न सक्तैन। प्रजातन्त्रमा प्रतिपक्षको मान्यता र सहिष्णुताको सर्वोत्कृष्ट स्थान रहन्छ। तर यहाँ न सत्तापक्ष जिम्मेवार छ न प्रतिपक्ष। अति भएपछि खति हुन्छ भनेझै सत्तापक्ष र माओवादी दुवैको निरंकुश तथा अराजक कार्यशैलीबाट राष्ट्र खतरामा परेको छ। यसरी राष्ट्रघाती बाटोमा हिँडेर कहिले पनि गन्तव्यमा पुग्न सकिँदैन। अब सबै पार्टी र बाहिरका देशभक्तहरू आआफ्ना लक्ष्मणरेखा ननाघ्ने सर्तमा राजासहितको उपस्थितिमा बृहत् सम्मेलनबाट राष्ट्रको रोडम्याप (मूलनीति) बनाएर पृथ्वीनारायण शाहका पालादेखि स्थापित हिन्दु अधिराज्यसमेतको सम्मान गरेर हाम्रो मौलिकसांस्कृतिक धरातलमा टेकेर राष्ट्र निर्माणमा सरिक हुन संकल्पकृत हुन सक्यौं भने हामी नेपालीहरूले कहिले पनि कोहीसँग झुकेर अपमानित भएर हिँडनु पर्दैन।"
क्यान्सरको परीक्षणमै सरकार,"क्यान्सरकै ठूलो रूपमध्ये पर्ने महिलाको पाठेघरको मुखको क्यान्सरविरुद्ध सरकारले परीक्षणका लागि बालिकामा सुई लगाउन सुरु गरेको छ । क्यान्सर निर्मूल पार्नका लागि दुई वर्ष अघिदेखि चितवन र कास्कीका नौ वर्षदेखि १३ वर्षसम्मका किशोरीहरूमा विश्व स्वास्थ्य संगठनको सहयोगमा पाठेघरको मुखको क्यान्सरविरुद्धको सुई अभियान परीक्षणका लागि सुरु गरेको हो । महिलामा हुने क्यान्सरमध्ये पाठेघरको मुखको क्यान्सर नै सबैभन्दा धेरैलाई हुने रोग भएको तथ्यांक छ । क्यान्सर रोगको इतिहास आधा शताब्दी लामो भए पनि राज्यले निर्मूल पार्न प्रभावकारी तरिका अझै खोज्न सकेको छैन । स्वास्थ्य मन्त्रालयका सूचना अधिकारी हरिदास शर्माका अनुसार क्यान्सर रोेगविरुद्ध सरकारले प्रभावकारी नीति, नियम, ऐन, कानुन र कार्यविधि बनाएकै छैन । रोग दीर्घकालीन रूपमा निर्मूल गर्ने उपाय बनाउन भने छलफल गर्दै आएको उनले बताए । २०६५०६६ सालदेखि गरिब विपन्न रोगीको सहयोगका लागि सरकारले हालसम्म १० वटा अस्पताललाई सूचीकृत गरी एक लाख रुपैयाँसम्म उपचार सहयोग दिँदै आएको छ । तर यो पनि सहजै आम रूपमा उपलब्ध हुन नसकेको गुनासो सेवाग्राहीहरूको छ । नागरिक उड्डयन प्राधिकरणसँगको सहकार्यमा बिरामीले जहाजमा चढ्दा करको ५० प्रतिशत छुटको व्यवस्थासमेत गर्दै आएको छ । अस्पताल, संघसंस्थालाई क्यान्सर क्षेत्रमा सहयोग गर्न वार्षिक ४० करोड रकम वितरण गर्दै आएको स्वास्थ्य मन्त्रालय चिकित्सा सेवा महाशाखाका प्रमुख डाक्टर भोलाराम श्रेष्ठले बताए । सरकारले क्यान्सरसम्बन्धी जनचेतना फैलाउने कार्यक्रम र वार्षिक रूपमा क्यान्सरबारे तालिमहरू गर्दै आएको छ । मन्त्रीस्तरीय बैठकले पाठेघरको मुखको क्यान्सरलाई निःशुल्क उपचार गर्ने समेतको निर्णय गरिसकेको श्रेष्ठले बताए । विश्व स्वास्थ्य संगठनले महिलामा क्यान्सर रोगीको संख्या औसतभन्दा बढी भएको भन्दै सरकारसँग सहकार्य सुरु गरेको छ । एक बालिकालाई तीन पटक खोप दिने र नतिजा सकारात्मक भएमा देशव्यापी रूपमा खोप कार्यक्रमलाई विस्तार गर्ने तयारीमा जुटेको मन्त्रालय स्रोतले जनाएको छ । जति उमेर बढ्दै जान्छ त्यति नै क्यान्सर लाग्ने सम्भावना पनि बढ्दै जाने वीर अस्पतालका मेडिकल अंकोलोजी प्रमुख क्यान्सर विशेषज्ञ प्राडा विष्णु पौडेलले बताए । क्यान्सर सबै उमेरसमूहमा लाग्ने र विशेषगरी गरिब परिवारमा बढी हुने गरेको तथ्यांकले देखाएको छ । खर्चिलो र उपचार विधिमा जटिलता भएकाले अधिकांश रोगीहरू अस्पतालने भर्ना नभई अकालमै ज्यान गुमाउने गरेको डाक्टर पौडेलले बताए । क्यान्सर रोगीको तथ्यांक संकलन अस्पताल भर्ना भएकालाई मात्रा आधार बनाएर गरिएको छ, औसतमा हेर्दा क्यान्सरले ठूलो रूप लिइसकेको उनको भनाइ छ । क्यान्सर रोगीको अवस्था भरतपुर क्यान्सर अस्पतालमा भर्ना भएका बिरामीको रेकर्डअनुसार एक वर्ष उमेरदेखि ८९ वर्ष उमेरसमूहसम्मका मानिसलाई क्यान्सर रोग लागेको छ । भरतपुर अस्पतालमा भर्ना भएका गुल्मीका एक वर्षीया रोजिता न्यौपाने २०७३ कात्तिक ८ गते भर्ना भइन् भने, ८९ वर्षका पुरुषमा समेत क्यान्सर रोग लागेको अस्पतालको रेकर्डमा उल्लेख छ । क्यान्सर रोगीको अवस्थालाई हेर्दा आर्थिक रूपमा विपन्न परिवारमा बढी क्यान्सर रोगी हुने गरेको अस्पतालको भनाइ छ । नयाँ क्यान्सर बिरामीको तथ्यांक आर्थिक वर्ष २०७००७१ मा ४,०४९ जना नयाँ रोगी आर्थिक वर्ष २०७१०७२ मा २,७४४ जना नयाँ रोगी आर्थिक वर्ष २०७२०७३ मा २,५७७ जना नयाँ रोगी आर्थिक वर्ष २०७३०७४ भदौसम्म ८६४ जना नयाँ रोगी राज्यको सुविधा शल्यक्रिया, थप निदानात्मक सेवा, केमोथेरापी, रेडियोथेरापी र त्यसमा लाग्ने औषधि, औषधिजन्य सामग्री शैया तथा सेवाशुल्कमा सरकारले सहयोग गर्दै आएको छ । प्रतिबिरामी एक लाख रुपैयाँ सुविधा पाउने व्यवस्था गरिएको छ । जिल्लामा प्रमुख जिल्ला अधिकारीको संयोजकत्वमा विपन्न नागरिक कडा रोगको लागि सिफारिस समिति गठन गरेको छ । समितिले गरिब र विपन्न पहिचान गरी सिफारिस गरेपछि मात्र एक लाख रुपैयाँ सहयोगको छुट हुने व्यवस्था गरेको छ । सरकारले १२ प्रकारका रोगलाई उपचारमा खर्च दिइने व्यवस्था गरेको छ, यसमा क्यान्सर रोग एक हो । बिरामीको तथ्यांकलाई हेरी सहयोगका कार्यक्रमलाई निरन्तर दिँदै वार्षिक सहयोग रकमसमेत ४० करोडदेखि बढाउने प्रयासमा रहेको समेत मन्त्रालयका सूचना अधिकारी शर्माले बताए । क्यान्सर रोगलाई मन्त्रालयले व्यवस्थापन गर्दै आए पनि जनशक्ति अभाव भन्दै तथ्यांक दुरुस्त नराखेको पाइन्छ । मन्त्रालयले २०७००७१ देखि विभागले हेर्न जिम्मा दिए केही अवस्थाहरूको तथ्यांक राख्न थालेको व्यवस्थापन महाशाखा, विपन्न नागरिक औषधि उपचार कोष इकाइका शाखा अधिकृत दयाराम न्यौपानेले बताए । नेपालमा सबै तहका क्यान्सरको उपचार हुने डाक्टरहरू बताउँछन् । बिरामीको रुचि वा विश्वास नलागेमा उपचारका लागि विदेशमा सेवा लिनका लागि रिफर गर्ने गरिएको छ । यता गैरसरकारी क्षेत्रमा सामाजिक संघसंस्था केही सहयोगी दातृ निकायले समेत क्यान्सर रोगविरुद्ध र रोगीको लागि सहयोग गर्दै आएका छन् । शाखाले क्यान्सर जितेकाहरूलाई सहभागी गराएर क्यान्सरविरुद्धकै जनचेतनामूलक कामहरू गर्दै आएको न्यौपानेले बताए । क्यान्सर सर्ने र नसर्ने दुवै प्रकारको हुने भएकाले जोखिम पनि उत्तिकै हुने हुँदा सचेतना फैलाउनु र निर्मूल गर्न खानपानमा ध्यान दिनु पनि आवश्यक हुने क्यान्सर विशेषज्ञहरूको सल्लाह छ । डढेको, भुटेको, पोलेको र जंकफुडहरू खान नहुने बिरामीले विशेषगरी हरियो सागसब्जी बढी खाए केही नियन्त्रण हुने डाक्टरहरू बताउँछन् ।"
दुई दशकदेखि सेवामा,"हिन्दी सिनेमा क्षेत्र बलिउडमा कुनै समय चर्चा कमाएकी नायिका मनीषा कोइराला क्यान्सर रोगलाई जितेर अहिले सामाजिक क्षेत्रमा क्रियाशील छन्। मनीषाका हजुरबुबा एवं नेपाली राजनीतिका अविस्मरणीय व्यक्तित्व बीपी कोइरालालाई भने क्यान्सर रोगले नै संसारबाट चुँडेर लग्यो। साहित्यकार एवं राजनेता बीपीको नाममा चितवनको भरतपुर उपमहानगरपालिका ७ कृष्णपुरमा चीन सरकारले स्थापना गरेर नेपाल सरकारलाई हस्तान्तरण गरेको क्यान्सर अस्पताल दुई दशकदेखि क्यान्सर रोगीको सेवामा समर्पित छ। पछिल्लो समय भरतपुरस्थित क्यान्सर अस्पतालबाट एक वर्षमा सवा लाख बिरामीले उपचार सेवा लिएका छन्। नेपालका सबै जिल्ला र भारतको बिहारसम्मका बिरामी भरतपुरस्थित क्यान्सर अस्पतालमा उपचार लिन आउने गरेका छन्। सेवा लिनेमा बालकदेखि वृद्धसम्म छन्। यहाँ पुरुषभन्दा महिला बिरामीको संख्या बढी हुन्छ। अस्पतालले क्यान्सर रोगको पहिचान, उपचार, हेरचाह र क्यान्सर रोकथाम तथा नियन्त्रण सेवा दिँदै आएको छ। सुरुकै अवस्थामा क्यान्सर पत्ता लगाउन सके पूर्णरूपमा निको हुने र पहिचानमा जति ढिलाइ भयो त्यति निको हुने सम्भावना कम रहने अस्पतालका चिकित्सक डा कृष्णसागर शर्मा बताउँछन्। प्रयोगशाला परीक्षणबाट क्यान्सर भएको पत्ता लगाएपछि शल्यक्रिया गरी विकिरण सेकाई विधि (रेडिएसन) बाट बिरामीको उपचार गरिने रेडिएसन अंकोलोजी विभागका प्रमुख डा सुरेश श्रेष्ठले जानकारी दिए। शल्यक्रिया गरिएका क्यान्सर बिरामीलाई रेडिएसन र किमोथेरापी दिइन्छ। रेडियोथेरापीअन्तर्गत कोबाल्ट ६० र लिन्याक मेसिनबाट रेडिएसन सेवा दिने गरेको डा श्रेष्ठ बताउँछन्। किमोथेरापी सेवा डे केयर सेन्टरबाट दैनिक १२ घन्टा सञ्चालन गरिँदै आएको सेन्टरमा कार्यरत सिस्टर अनुपा थापा बताउँछिन्। दुई दशकअघि ६ शय्याबाट सुरु भएको डे केयर सेन्टरलाई अहिले ३५ शय्याको बनाइएको छ। एक सय शय्याबाट उपचार सेवा सुरु गरेको अस्पतालमा हाल एक सय ९० शय्या छन्। निकट भविष्यमै थप दुई सय शय्या विस्तारका लागि भवन निर्माणको काम भइरहेको अस्पतालका कार्यकारी निर्देशक डा चीनबहादुर पुनले जानकारी दिए। इतिहास क्यान्सरको उपचार हुने नेपालकै एकमात्र सुविधासम्पन्न अस्पतालको रूपमा बीपी कोइराला मेमोरियल क्यान्सर अस्पताल परिचित छ। यसको स्थापनाको प्रयास २५ वर्षअघि भएको थियो। २०४८ साल चैत १५ गते चीनको राजधानी बेइजिङमा तत्कालीन प्रधानमन्त्री गिरिजाप्रसाद कोइराला र तत्कालीन चिनियाँ प्रधानमन्त्री ली फङबीच एक सय शय्याको सुविधासम्पन्न क्यान्सर अस्पताल स्थापनासम्बन्धी समझदारीपत्रमा हस्ताक्षर गरेका थिए। २०४९ साल साउन २७ गते सरकारले डा सुन्दरमणि दीक्षितको अध्यक्षतामा ११ सदस्यीय अस्पताल परियोजना व्यवस्थापन समिति गठन गरेपछि भरतपुरस्थित यज्ञपुरी बागवानी फार्मको ७५ बिघा १० कठ्ठा जमिन क्यान्सर अस्पताल निर्माणका लागि छानियो। सोही वर्ष असोज १ गते चीन सरकारसँग एक सय शय्याको अन्तरंग विभाग, रोग निदान र उपचारका लागि आवश्यक उपकरणसहितको भवन निर्माणसम्बन्धी सम्झौता भयो। यो सम्झौता भएको आठ महिनापछि २०५० साल जेठ ८ गते यज्ञपुरी बागवानी फार्मले ओगटेको ७५ बिघा दस कठ्ठा जमिन र त्यसमा रहेका भवन अस्पतालको नाममा ल्याइयो। २०५२ साल असार ३० गते तत्कालीन प्रधानमन्त्री मनमोहन अधिकारीको चीन भ्रमणमा विकिरण उपचारमा प्रयोग हुने टेलिकोबाल्ट ६०, सिमुलेटरलगायतका उपकरण चीनबाट सहयोगस्वरूप प्राप्त भए। त्यसपछि बागवानी फार्मको पानीट्यांकी नजिकै रहेको पुरानै भवनबाट २०५२ साल असोज २५ गतेदेखि डे केयर सेन्टर स्थापना गरी क्यान्सर रोगको सामान्य उपचार सुरु भएको थियो। २०५३ साल मंसिर १४ गते अस्पताल भवनको शिलान्यास भएपछि सरकारले सोही वर्ष फागुन १५ गते बीपी कोइराला मेमोरियल क्यान्सर अस्पताल ऐन पारित गरी अस्पताललाई मूर्तरूप दियो। ऐनमा अस्पताल स्थापनाको उद्देश्य, सञ्चालक समितिको व्यवस्था, समितिका पदाधिकारी एवं अस्पतालका कर्मचारीको काम, कर्तव्य र अधिकार तोकिदिएको छ। अस्पतालका चार उद्देश्य ऐनमा नै उल्लेख गरिएको छ। क्यान्सर रोगको रोकथाम, रोगको निदान र उपचारको लागि उच्चस्तरीय स्वास्थ्य सेवा प्रदान गरी क्यान्सर रोगीलाई मानवोचित जीवनयापन गर्न सक्षम तुल्याउने पहिलो उद्देश्य रहेको छ। क्यान्सर रोगसम्बन्धी उच्चस्तरीय अध्ययन, अनुसन्धान गर्ने र यसका लागि आवश्यक जनशक्ति तयार गरी यस क्षेत्रमा आत्मनिर्भरता प्राप्त गर्ने अर्को उद्देश्य लिइएको छ। यस्तै, क्यान्सर रोगको रोकथाम, निदान तथा उपचारका लागि विकिरणयुक्त पदार्थहरूको प्रयोग, सञ्चय, विस्थापन तथा यस कार्यमा प्रयोग हुने उपकरण सञ्चालन प्रक्रियालगायतका अन्य सुरक्षात्मक उपायहरूका सम्बन्धमा अन्तर्राष्ट्रिय मान्यता र प्रचलनको प्रतिकूल नहुने किसिमका प्रणालीहरूको विकास गर्ने उद्देश्य ऐनमा उल्लेख छ। अन्तिम उद्देश्यमा राष्ट्रिय क्यान्सर रोग नियन्त्रण कार्यक्रम सञ्चालन गर्नेछ। अस्पताल भवन निर्माण कार्य सम्पन्न गरी २०५५ साल पुस ६ गते नेपाल सरकारलाई आवश्यक उपकरणसहित हस्तान्तरण गरेपछि २०५६ साल जेठ २३ गतेदेखि बहिरंग (ओपीडी) सेवा र सोही वर्ष साउन ४ गतेदेखि एक सय शय्याको बहिरंग सेवा सुरु भएको थियो। २०५७ साल असोज १० गते तत्कालीन प्रधानमन्त्री गिरिजाप्रसाद कोइरालाले अस्पतालको समुद्घाटन गरेका थिए। यही दिनलाई २०६१ सालदेखि राष्ट्रिय क्यान्सर सतर्कता दिवसको रूपमा मनाउन थालिएको छ। पहिलो राष्ट्रिय क्यान्सर सतर्कता दिवसमा क्यान्सर सचेतना र्यालीको आयोजनासँगै अस्पतालको विस्तारित बहिरंग सेवा भवनको उद्घाटन गरिएको थियो। अस्पतालले हरेक वर्ष फेब्रुअरी ४ तारिखका दिन विश्व क्यान्सर दिवसका अवसरमा जनचेतनामूलक कार्यक्रम सञ्चालन गर्दै आएको क्यान्सर रोकथाम तथा नियन्त्रण सेवा विभागका प्रमुख भोला शिवाकोटी बताउँछन्। क्यान्सर उपचारका लागि अस्पतालमा आउने असहाय बिरामीको सहयोगका लागि २०६१ साल कात्तिक १५ गते क्यान्सर सेवा समाजको स्थापना गरिएको थियो। समाजले हालसम्म १२ हजार जना क्यान्सर रोगीलाई सहयोगका लागि सिफारिस गरेको समाजका अध्यक्ष श्याम लामिछाने बताउँछन्। अस्पतालले रगत अभावको समस्या पूर्तिका लागि २०६५ साल असार १९ गतेदेखि अस्पताल हाताभित्रै रक्तसञ्चार सेवा सुरु गरेको छ। वर्तमान नेपालको एकमात्र राष्ट्रियस्तरको यस क्यान्सर अस्पतालले रेडियोडाइग्नोसिस तथा इमेजिङ विभाग अन्तर्गत २०७१ साल असोज १० गतेबाट म्याग्नेटिक रिसोनेन्स इमेजिङ (एमआरआई) सेवा सुरु गरेको छ। विभागअन्तर्गत सीटीस्क्यान, गामा क्यामरा, ममोग्राफी, अल्ट्रासाउन्ड र एक्सरे सेवा उपलब्ध रहेको विभागीय प्रमुख डा ज्ञानबहादुर श्रेष्ठले जानकारी दिए। प्याथोलोजी अन्तर्गत हिस्टोप्याथोलोजी, साइटोप्याथोलोजी, हेमाटोलोजी, बायोकेमेस्ट्री, माइक्रोबायोलोजी, क्लिनिकल प्याथोलोजीलगायतका सेवा उपलब्ध छ। सर्जिकल अंकोलोजी सेवाअन्तर्गत स्तन, पाठेघर, न्युरो, आन्द्रा, छाती तथा पेट, मूत्र, हाडजोर्नी, नाक, कान र घाँटी शल्यक्रिया सेवा उपलब्ध रहेको विभागीय प्रमुख डा बिनुमा श्रेष्ठ बताउँछिन्। निकट भविष्यमा प्लास्टिक सर्जरी तथा रिकन्स्ट्रक्टिभ युनिट सुरु गर्ने योजना रहेको डा श्रेष्ठले जानकारी दिइन्। अस्पतालमा कार्यरत चिनियाँ चिकित्सक टोलीले क्यान्सरका बिरामीलाई फिजियोथेरापी र अकुपञ्चर सेवा दिँदै आएका छन्। अस्पतालमा स्थायी ३९ जना र करारमा नियुक्त २९ जना चिकित्सक छन्। नर्सिङ कर्मचारी स्थायी ७० जना र करारमा ८४ जना छन्। पारामेडिक्सतर्फ स्थायी ५४ जना र करारमा आठ जना छन्। अन्य कर्मचारीमध्ये चार सय तीन जना स्थायी र एक सय ५१ जना करारमा छन्। सरकारले अस्पतालको पुँजीगत खर्चका लागि वार्षिक २५ करोड रुपैयाँ उपलब्ध गराउँछ। अस्पतालबाट वार्षिक सवा लाख बिरामीले उपचार सेवा लिँदै आएका छन्। अस्पतालको ओपीडीबाट सन् २०१५ मा ६९ हजार ७८ जना महिला र ४४ हजार सात सय जना पुरुष गरी कुल एक लाख १३ हजार सात सय ७८ जनाले उपचार सेवा लिएका छन्। यीमध्ये दुई हजार ६ सय ६० जना महिला र दुई हजार तीन सय ४४ जना पुरुषले शल्यक्रिया र अन्य उपचार सेवा लिएका छन्। भर्ना भएका बिरामीको आधारमा फोक्सोको क्यान्सर भएर उपचार सेवा लिएका सबैभन्दा बढी पाँच सय ७२ जना छन्। पाठेघरको क्यान्सर भएका पाँच सय ४५ जना र स्तन क्यान्सर भएका चार सय १५ जनाले उपचार सेवा लिएको अस्पतालले जनाएको छ। सन् २०१६ मा क्यान्सर उपचार सेवा लिने बिरामीको तथ्यांक तयार हुँदै गरेको अस्पतालका कार्यकारी निर्देशक डा चीनबहादुर पुनले जानकारी दिए। निःशुल्क उपचार र औषधि क्यान्सरको उपचार महँगो र लामो समय लाग्ने प्रकृतिको भएकोले बिरामीले उपचारका लागि आर्थिक अभावको समस्या भोग्दै आएका छन्। विपन्न र असहाय बिरामीका लागि अस्पतालले निःशुल्क उपचार र औषधिको व्यवस्था गरेको छ। अस्पतालको तर्फबाट १४ वर्षमुनिका क्यान्सरका बिरामीको लागि औषधिबाहेक रोगको पहिचान र भर्ना निःशुल्क उपलब्ध गराएको छ। यसैगरी क्यान्सर भएका ७० वर्षभन्दा माथिका बिरामीलाई रोगको निदान, भर्ना, शल्यक्रिया र रेडियोथेरापी सेवा अस्पतालले निःशुल्क दिँदै आएको छ। सरकारको तर्फबाट विपन्न नागरिक उपचार सेवा अन्तर्गत अस्पतालबाट प्राप्त हुने सबै सेवा र केमो औषधि गरी अधिकतम एक लाख रुपैयाँसम्मको सेवा क्यान्सर भएका सबै उमेरसमूहका विपन्न बिरामीले पाउँदै आएका छन्। यो सेवा लिनका लागि क्यान्सर भएको प्रमाण, गाविस वा नगरपालिकाको वडाबाट विपन्नको सिफारिस र जिल्लास्थित विपन्न नागरिक सेवा समितिबाट निर्णयसहितको सिफारिस आवश्यक पर्छ। अस्पतालले रक्तक्यान्सर र मिर्गौलाको क्यान्सर भएका बिरामीले आजीवन प्रयोग गरिरहनु पर्ने महँगा औषधि दातृसंस्थाको सहयोगमा निःशुल्क वितरण गर्दै आएको छ। अमेरिकाको दि म्याक्स फाउन्डेसनले रक्त क्यान्सरका बिरामीले सेवन गर्नुपर्ने ग्लेभ्याक र निलोटिनिवनामक औषधि वार्षिक एक अर्ब रुपैयाँभन्दा बढीको सहयोग गरेको छ। मिर्गौलाको क्यान्सर भएका बिरामीले सेवन गर्नुपर्ने सुटेन्ट नामक औषधि फाइजर इन्डिया कम्पनीले निःशुल्क उपलब्ध गराउँदै आएको छ। वार्षिक सात सयजना बिरामीले निःशुल्क औषधि सेवा लिने गरेका छन्। नागरिक स्तरबाट २०६१ सालमा गठित क्यान्सर सेवा समाजले वार्षिक एक हजार पाँच सयभन्दा बढी क्यान्सरका बिरामीलाई २३ लाख रुपैयाँ बराबरको उपचार सेवा सिफारिस गर्छ। समाजलाई अस्पतालले वार्षिक बजेटको दस प्रतिशत रकमबराबरको उपचार सेवा विपन्न नागरिकलाई सिफारिस गर्ने अख्तियारी दिएको छ। सेवा सुधारको प्रयास स्थापनाकालदेखि सञ्चालनमा आएका दशक पुराना मेसिन बेलाबेलामा बिग्रिने र उपचारमा समस्या आएपछि सरकारले चीन सरकारसँग आवश्यक स्वास्थ्य उपकरण सहयोगसम्बन्धी सम्झौता गरी नयाँ उपकरण प्राप्त गरेको छ। गत वर्ष फागुनमा अस्पतालले प्राप्त गरेका उपकरणमा १३ हजार रुपैयाँ पर्ने बाइनाकुलर माइक्रोस्कोपदेखि ८० लाख रुपैयाँ पर्ने ६४ स्लाइस सिटीस्क्यान मेसिनसम्म रहेका छन्। चीन सरकारबाट अनुदानमा अस्पतालले कुल ३१ करोड ७६ लाख रुपैयाँ बराबरका २५ थरी उपकरण प्राप्त गरेको अस्पताल सञ्चालक समितिका अध्यक्ष डा प्रकाशराज न्यौपानेले जानकारी दिए। विगतमा केही लथालिंग बनेको अस्पतालको सेवालाई प्रभावकारी बनाउन सुधारको प्रयास सुरु गरिएको डा न्यौपाने बताउँछन्। राष्ट्रियस्तरको क्यान्सर अस्पताल भएर पनि साधारण अस्पतालमा जस्तै सबैखाले बिरामी हेर्नु परेकोले अस्पतालमा जनशक्ति अभाव र बजेटको अपर्याप्तता महसुस गरिएको अध्यक्ष न्यौपाने बताउँछन्। 'क्यान्सरका बिरामी बढेको कारण अस्पतालमा चाप धेरै छ' उनी भन्छन्, 'बिरामीले समयमै उपचार पाउन सकेका छैनन्। हामी सेवा सुधारको प्रयासमा जुटेका छौँ।' अस्पतालका अधिकांश चिकित्सकले निजी अस्पतालमा बिरामी जाँच गर्दा अस्पतालमा नकारात्मक प्रभाव परिरहेको अध्यक्ष न्यौपाने बताउँछन्। यसलाई रोक्नका लागि विस्तारित अस्पताल सेवा (ईएचएस) सुरु गर्ने योजना बनाई कार्यान्वयनमा ल्याइने डा न्यौपानेको भनाइ छ। बीपी कोइराला मेमोरियल क्यान्सर अस्पताल आवासीय गैरअभ्यास अस्पताल (रेसिडेन्सियल ननप्राक्टिस हस्पिटल) भएकोले निजी अभ्यास (प्राइभेट प्राक्टिस) रोकिनुपर्ने कार्यकारी निर्देशक डा पुन बताउँछन्। 'चिकित्सकहरूले प्राइभेट प्राक्टिस नगर्नु संस्थाको हितमा हुन्छ' उनी भन्छन्, 'एकैचोटी बन्द गर्न गाह्रो छ, तर ईएचएस लागू भएपछि बन्द हुनेछ।' अस्पतालको विकासका लागि अल्पकालीन, मध्यकालीन र दीर्घकालीन रणनीतिक कार्ययोजना बनाई कार्यान्वयनको प्रकृयामा जुटिरहेको डा पुनले जानकारी दिए।"
भक्तपुर क्यान्सर अस्पतालको २२ वर्ष,"भक्तपुर क्यान्सर अस्पतालमा २० वर्षअघि क्यान्सर परीक्षण गर्न वर्षभरि मुस्किलले पाँच सय बिरामी पुग्थे । अस्पतालको तथ्यांकअनुसार सन् १९९९ मा चार सय १९ जना बिरामी क्यान्सर परीक्षणको लागि पुगेका थिए । त्यसको एक वर्षपछि अस्पताल पुग्नेको संख्या करिब तेब्बर भयो । सन् २००० मा एक हजार एक सय ५२ जना क्यान्सर परीक्षण गर्न अस्पताल पुगेका थिए । जसमध्ये सात सय चार जना त क्यान्सर उपचारको लागि भर्ना नै भएका थिए । सन् २०१० मा २३ हजार एक सय ९० जना उपचारका लागि अस्पताल पुगे । जसमा नयाँ ६ हजार एक सय ६२ थिए भने फलोअपमा १७ हजार २८ जना थिए । अस्पताल पुगेका बिरामीमध्ये दुई हजार तीन सय ४२ जना क्यान्सर उपचारको लागि भर्ना भएका थिए । गएको वर्ष सन् २०१६ मा अस्पताल पुग्ने संख्या र उपचारको लागि भर्ना हुने बिरामीको संख्याले फड्को मारेको छ । सन् २०१६ मा ५८ हजार आठ सय ७३ जनाले अस्पतालबाट सेवा लिएका छन् । जसमा १३ हजार सात १४ जना नयाँ हुन् भने अस्पतालमा दोहोर्याएर फलोअपका लागि आउने ४५ हजार एक सय ५९ जना पुगेको अस्पतालका मेडिकल डाइरेक्टर डा प्रकाशराज न्यौपानेले जानकारी दिए । डा न्यौपानेका अनुसार सन् २०१६ मा ६ हजार एक सय ४० जना उपचारको लागि अस्पतालमा भर्ना भएका थिए । क्यान्सर उपचारमा भक्तपुर क्यान्सर अस्पतालले गरेको अथक मेहनत र परि श्रमसँगै २० वर्षको अनुभवको उपलब्धि भएको मेडिकल निर्देशक डा न्यौपाने सुनाउँछन् । उनका अनुसार भक्तपुर क्यान्सर अस्पताल सुरु गरिँदा यसका विशेषज्ञ चिकित्सकहरू नै हातका औंलामा गन्न पुग्ने थिएनन् । तर अहिले क्यान्सर रोगको क्षेत्रमा चिकित्सकहरूको आकर्षण अत्यधिक बढेको उनी सुनाउँछन् । भक्तपुर क्यान्सर अस्पताल सुरु गरिँदा न हामीसँग अनुभव थियो, न पर्याप्त विशेषज्ञ चिकित्सकहरू थिए', मेडिकल डाइरेक्टर डा न्यौपाने भन्छन्, त्यसबेला भौतिक पूर्वाधारको पनि कमी नै थियो । अहिले जस्तो अत्याधुनिक उपकरणको त कुरै नगरौं ।' उनका अनुसार क्यान्सर उपचारको क्षेत्रमा गएको २० वर्षमा आधा समय अस्पतालको भौतिक पूर्वाधार विकास, चिकित्सक तथा दक्ष जनशक्ति उत्पादन र प्रविधि भित्र्याउनमै बितेको थियो । उक्त अवधिभित्र क्यान्सर उपचार तथा यसबारे जनचेतना फैलाउने कार्यले पनि उच्चता लिएको उनी सुनाउँछन् । क्यान्सरको सम्पूर्ण उपचार क्यान्सर उपचारको लागि भक्तपुर क्यान्सर अस्पताल पूर्ण सक्षम भएको मेडिकल डाइरेक्टर डा न्यौपाने दाबी गर्छन् । उनले अस्पतालले छिमेकी मुलुकको गुणस्तरकै दाँजोमा क्यान्सर उपचार सेवा दिँदै आएको बताए । केही अपवादलाई छाडेर अधिकांश क्यान्सरको उपचार हाम्रोमा छिमेकी देशभन्दा अन्तर छैन', उनी भन्छन्, हामीकहाँ आएपछि कुनै पनि क्यान्सर बिरामी उपचारबिना फर्कन पाउँदैनन् ।' अस्पतालमा ६ शैयाको आईसीयूसहितको क्यान्सर उपचार सेवा उपलब्ध भएकाले पनि पछिल्लो समय यहाँ आउने क्यान्सर बिरामीहरूको संख्या दिनानुदिन बढिरहेको छ । अस्पतालले क्यान्सर उपचार गर्न विदेश जान सक्ने क्षमता भएका नेपालीलाई लक्षित गरी डिलक्स र सुपर डिलक्स गरी दुई थरीको क्याबिनसहितको उपचार सेवासमेत सञ्चालन गरिरहेको छ । अस्पताल प्रशासनका अनुसार दुई शैयाको सुपर डिलक्स र नौ शैयाको डिलक्स क्याबिनको व्यवस्था छ । अस्पतालमा क्यान्सर उपचारको विश्वव्यापी मानिने शल्यक्रिया, रेडियोथेरापी, केमोथेरापी र प्यालिएटिभ सेवा उपलब्ध छ । रेडियोथेरापीअन्तर्गत कोबाल्ट ६० र ब्रेकीथेरापी मेसिन उपलब्ध छ । चाँडै लिनायक मेसिन सञ्चालनमा ल्याउने तयारी अस्पतालले गरेको छ । शल्यक्रियातर्फ सबै किसिमका क्यान्सरसँगै गाइने, नाककानघाँटी, अर्थो, हेड एन्ड नेक रहेका छन् । बालबालिकाको लागि छुट्टै विभाग गठन गरिएको छ । क्यान्सर उपचारभन्दा यसको पहिचान पहिलो आवश्यकता हो । क्यान्सर पहिचानको लागि सीटी स्क्यान, मेमोग्राम, अल्ट्रासाउन्ड सेवा अस्पतालमा उपलब्ध छ । क्यान्सर उपचारको लागि अति महत्वपूर्ण गुणस्तरीय प्याथोलोजी सेवा अस्पतालको अर्को विशेषता हो । अस्पतालले क्यान्सर रोगको प्रतिरोधात्मक कार्यक्रमसमेत निरन्तर गर्दै आएको छ । जसअन्तर्गत प्रत्येक दिन महिलामा हुने पाठेघर क्यान्सरको स्क्रिनिंग गर्न प्याप स्मेयर गर्दै आएको छ । अस्पतालले हरेक हप्ता देशभर क्यान्सर स्क्रिनिंग शिविर सञ्चालन गर्दै आएको छ । विपन्न राहत उपलब्ध भक्तपुर क्यान्सर अस्पतालमा सरकारले क्यान्सर उपचारमा दिँदै आएको विपन्न राहत उपलब्ध छ । यसका साथै अस्पताल स्वयम्ले पनि गरिब, असहायलाई विभिन्न दाताहरूको सहयोगमा निःशुल्क उपचार गर्दै आएकोले अस्पताल आएपछि कुनै पनि क्यान्सर बिरामी उपचारबिना फर्कन नपरेको उनी बताउँछन् । उनका अनुसार गएको आर्थिक वर्ष एक हजार आठ सय १५ क्यान्सर बिरामीले सरकारले दिनै एक लाख रुपैयाँको विपन्न राहतबाट उपचार गरेका थिए । चालू आर्थिक वर्षको पुससम्म विपन्न राहतबाट उपचार गर्नेहरूको संख्या एक हजार पाँच सय ४५ पुगेको अस्पतालका प्रशासक राजाराम तजलेले जानकारी दिए । उनका अनुसार सरकारले दिने सुविधाले गर्दा पनि क्यान्सर बिरामीहरूको चाप भक्तपुर क्यान्सर अस्पतालमा बढेको हो । नयाँ प्रविधिको प्रयोग अस्पतालका मेडिकल डाइरेक्टर डा न्यौपानेले अस्पतालले क्यान्सर उपचारमा आउने नयाँनयाँ प्रविधिलाई चाँडै प्रयोगमा ल्याइहाल्ने भएका कारण पनि अहिले बिरामीको चाप अत्यधिक बढेको बताउँछन् । एक सय १० शैयामा चल्दै आएको अस्पतालमा बिरामीको बढ्दो चापको कारण सबै बिरामीलाई भर्ना गरेर उपचार गर्न नसकिएको उनले सुनाए । उनका अनुसार अस्पतालको अप्रेसन थिएटरका उपकरण अधिकांश अत्याधुनिक छन् । त्यस्तै प्याथोलोजी ल्याबमा पनि नयाँ नयाँ उपकरण प्रयोगमा छन् । यसै वर्षभित्र अत्याधुनिक अटो क्लेभ मेसिन सञ्चालन प्रक्रिया अघि बढाइएको मेडिकल डाइरेक्टर डा न्यौपाने बताउँछन् । फागुनबाट एक सय ४६ शैया आउँदो फागुनमा अस्पतालले २२औं वार्षिकोत्सव मनाउँदै छ । सोही अवसरमा अस्पताललाई एक सय ४६ शैयामा पुर्याउने तयारी भइरहेको डान्यौपानेले जानकारी दिए । बिरामीको चापअनुसार एक सय ४६ शैया पनि न्यून हो', उनी भन्छन्, अस्पतालको भौतिक पूर्वाधार बढाउन सकिए शैया बढाउन सकिन्छ । तर मौजुदा पूर्वाधारले अरु शैया थप्न सकिन्न ।' पाँच बजेसम्म ओपीडी फागुन १ गतेदेखि अस्पतालको सेवा थप विस्तार गरेर बेलुका ५ बजेसम्म ओपीडी सेवा सञ्चालन हुने भएको छ । अघिल्लो वर्ष नै उक्त सेवा सुरु गर्ने लक्ष्य लिइए पनि प्रशासनिक समस्याले कार्यान्वयन गर्न कठिनाइ भएको अस्पतालको भनाइ छ । फागुन १ देखि ओपीडी सेवा बेलुका ५ बजेसम्म सञ्चालन गर्छौं', न्यौपानेले भने, इमेजिंग सेवा पनि ५ बजेसम्मै हुन्छ । चैतदेखि भने अप्रेसन सेवा पनि पाँच बजेसम्म सञ्चालन गर्छौ ।' अप्रेसन सेवा विस्तारको लागि दुइटा नयाँ अप्रेसन थिएटर निर्माण भइरहेको उनले जानकारी दिए । व्यक्ति विशेष उपचार सेवा मेडिकल डाइरेक्टर डा न्यौपानेका अनुसार अस्पतालको व्यक्ति विशेष उपचार (पर्सनलाइज ट्रिटमेन्ट) ले गर्दा पनि क्यान्सर बिरामीलाई अस्पतालको उपचार सेवामा विश्वास बढेको बताउँछन् । अस्पतालमा आएका क्यान्सर बिरामीहरूको अवस्था हेरी उसकै लागि विशेष उपचार हुनु हाम्रो मुख्य विशेषता हो', उनी भन्छन्, बिरामीको उपचार गर्नुअघि विशेषज्ञ चिकित्सकहरू बसेर उनको उपचारबारे छलफल, बहस चलाउँछौं । यसैबाट उपचारको निक्र्योल गर्छौं ।' यसको लागि अस्पतालमा विशेषज्ञ चिकित्सकहरूको छुट्टै ट्युमर बोर्ड गठन गरिएको मेडिकल डाइरेक्टर डा न्यौपाने बताउँछन् । क्यान्सर रोगको क्षेत्रमा करिब चार दशकदेखि क्रियाशील नेपाल अर्बुद रोग निवारण संस्थाले सरकार, स्थानीय निकाय, रोटरीलगायतको सहयोगमा सञ्चालन हुँदै आएको भक्तपुर क्यान्सर अस्पतालमा अहिले २५ जनाभन्दा बढी क्यान्सर रोग विशेषज्ञहरूले सेवा दिँदै आएका छन् । उक्त अस्पतालमा अहिले कुल ४३ जना क्यान्सरसम्बन्धी चिकित्सक कार्यरत रहेको अस्पताल प्रशासक राजाराम तजलेले जानकारी दिए । नेपालमा क्यान्सर अस्पतालको स्थापना र सञ्चालनसँगै जनचेतना वृद्धिले पनि क्यान्सर उपचारमा आउने सर्वसाधारणहरूको संख्या दिनानुदिन बढिरहेको छ । नेपालीहरूको सरदर आयु बढेसँगै क्यान्सर रोगीहरूको संख्या बढेको चिकित्सकहरू बताउँछन् । उनीहरूका अनुसार ५० वर्ष उमेर नाघेपछि क्यान्सर रोग हुने खतरा बढी हुन्छ । त्यसैले ५० वर्ष उमेर कटेपछि प्रत्येक वर्ष क्यान्सर परीक्षण गर्नुपर्ने उनीहरूको सल्लाह छ । सुरुमै क्यान्सर पहिचान भए केही हजार रुपैयाँमा निको हुने क्यान्सर पहिचान र उपचारमा जति ढिलो भयो त्यति नै महँगो हुने क्यान्सर विशेषज्ञहरूको भनाइ छ ।"
"सुरुङ निर्माण, चुनाैती र उपाय","भौतिक पूर्वाधार निर्माणमा सुरुङ महत्वपूर्ण संरचना हो । यातायात, जलविद्युत्, खानेपानी, सिँचाइ आदि निर्माणमा सुरुङको उपयोग हुन्छ । नेपालको सन्दर्भमा विशेषगरी जलविद्युत् योजनाहरूमा सुरुङको प्रयोग भएको छ । हाल नेपालमा विभिन्न सुरुङजन्य भौतिक संरचनाहरूको तत्काल खाँचो देखिन्छ । देशले बेहोरिरहेको लोडसेडिङ अन्त्य गर्न ठूला हाइड्रोपावर प्रोजेक्ट, आन्तरिक यातायात व्यवस्थापन, विभिन्न जिल्ला जोड्ने सुरुङमार्गहरू तत्काल सुरु गरिनुपर्ने आवश्यकता छ । छिटै निर्माण सम्पन्न गर्ने लक्ष्य राखिएको मेलम्ची खानेपानी योजना र तराईको कृषिमा खास योगदान दिने लक्ष्य राखेर सुरु हुन लागेको भेरी बबई सिँचाइ परियोजनाजस्ता परियोजना देशका अन्यत्र ठाउँमा पनि खाँचो छ । हालसालै काठमाडौं उपत्यकाको बढ्दो ट्राफिक समस्यालाई व्यवस्थापन गर्न मेट्रो रेलको सम्भाव्यता अध्ययन समिति गठन भएको छ । राजनीतिक अवस्था स्थिर भएमा यस्ता सुरुङजन्य निर्माण परियोजनाहरू एकैसाथ सुरु नहोलान् भन्न सकिन्न । हालसम्म नेपालमा विशेषगरी विस्फोटक पदार्थको प्रयोग पद्धतिबाट सुरुङहरू निर्माण भएका छन् । यसका लागि चाहिने दक्ष प्राविधिक र जनशक्ति देशभित्रै उपलब्ध छन् । यस्तो अवस्थामा ट्युनल बोरिङ मेसिन (टीबीएम) आवश्यक पर्छ । संसारमा प्रचलित आधुनिक र वैज्ञानिक त्यस्ता सुरुङ खन्ने प्रविधि नेपालमा भित्र्याउनु मुलुककै लागि ठूलो उपलब्धि हुनेछ । सुरुङ निर्माण प्रक्रिया सुरुङ निर्माण मुख्य गरी तीन चरणमा पूरा हुन्छ । पहिलो चरणमा सुरुङ उत्खनन गरिन्छ । त्यसलगत्तै खनिएको सुरुङमा आवश्यकताअनुसार रक सपोर्ट (सुरुङ नभत्कियोस् भनेर भित्तामा गरिने कंक्रिट लेपन, रक बोल्ट आदि)को काम हुन्छ । अन्त्यमा सुरुङको उद्देश्यअनुसारको आर्किटेक्चरल, मेकानिकल र इलेक्ट्रिकल फिटिङको काम हुन्छ । उत्खनन गर्ने काम विभिन्न तरिका र उपकरणबाट गरिन्छ । विस्फोटक पदार्थको प्रयोग, टीबीएम, रोडहेडर, एक्सकाभेटर आदि प्रचलनमा रहेका तरिका हुन् । कुनै पनि उत्खनन उपकरण र पद्धतिको छनोट सुरुङ एलाइंगमेन्टको भूगर्भीय अवस्था, सुरुङको साइज र आकार, निर्माण समयावधि र इस्टिमेट लागत, सम्भावित एडिटहरूको संख्या, सामजिक अवस्था, मजदुरको उपलब्धता र उनीहरूको ज्याला आदिमा भर पर्छ । टीबीएमको सुरुको लागत ठूलो भए पनि यसलाई जस्तोसुकै भूगर्भीय अवस्थासँग मेल खाने गरी डिजाइन गर्न सकिन्छ । यसबाट सुरुङ खन्ने काम छिटो हुन्छ, कम मजदुर लाग्छन् र कम ओभरब्रेक हुन्छ । सिँचाइ, जलविद्युत् इत्यादिमा ६ मिटरसम्मको टीबीएम प्रयोग हुन्छ । भूमिगत रेल मेट्रोमा सात मिटर र दुई लेनको सुरुङ मार्गमा १२ मिटरसम्मको टीबीएम प्रचलनमा छ । नेपालमा अहिलेसम्म टीबीएमको उपयोग भएको छैन । तर, छिटै नै भेरी बबई सिँचाइ परियोजनाले ४५ मिटरको टीबीएमको उपयोग गर्न लागेको छ । यो सुरुआतले नेपालभित्रै टीबीएमको उपयोगमा प्रयोगात्मक अनुभव थपेर भविष्यमा ठूला साइजका टीबीएम सञ्चालन गर्नलाई आवश्यक अनुभव र जनशक्ति विकासमा सहयोग गर्नेछ । टीबीएमको उत्पादन तथा ढुवानी प्रक्रिया सुरुङको साइज, भूगर्भीय स्थिति र सुरुङको उद्देश्यअनुसार टीबीएम डिजाइन निर्धारण हुन्छ । एउटा दुई लेनको सुरुङ मार्गका लागि चाहिने टीबीएमको डिजाइन, उत्पादन र टेस्टको प्रक्रियालाई मात्र अन्दाजी १२ महिना लाग्छ । उत्पादित टीबीएमलाई यातायातयोग्य साइजमा टुक्रा पारी परियोजनास्थलसम्म ढुवानी गरिन्छ । उत्पादन हुने देशको भौगोलिक स्थिति र दूरीअनुसार जल, स्थल वा दुवै माध्यमबाट ढुवानी हुनसक्छ । नेपालको सन्दर्भमा एउटा सुरुङमार्गका लागि चाहिने टीबीएम अर्डर गरेको मितिबाट साइटसम्म आइपुग्न करिब १६ महिनासम्म समय लाग्नसक्छ । भूपरिवेष्टित देश भएका कारणले गर्दा छिमेकी मुलुकको बाटो र भन्सार निकासीमा अतिरिक्त समय लगाइदिन सक्छ । साइटमा टुक्रिएर आएको टीबीएमलाई एसेम्ब्लीका लागि अर्को तीन चार महिना लाग्छ । टीबीएमको उत्खनन कार्य निर्माण तालिकाको क्रिटिकल पाथमा परेको छ भने परियोजनाको कार्यक्रम तालिका तयार पार्दा यी कुरामा राम्ररी ध्यान दिनुपर्ने हुन्छ । भूगर्भीय अध्ययन र टीबीएम छनोट अरू उत्खनन पद्धति र टीबीएमबाट उत्खनन गर्ने पद्धतिमा एउटा ठूलो फरक भूगर्भीय अध्ययनको सीमा हो । भूगर्भीय अवस्थाअनुसार नै ग्रिपर, सिंगल सिल्ड, डबल सिल्ड, अर्थ प्रेसर ब्यालेन्स, स्लरीजस्ता विभिन्न कार्य प्रणालीसहितका टीबीएमको प्रकार निर्धारण हुन्छ । यी फरक प्रकारका टीबीएमको लागत मूल्य, उत्खनन गर्ने प्रक्रिया र उत्खनन गर्ने गति फरक हुन्छन् । अन्ततः सुरुङ निर्माणको लागत मूल्य र निर्माण समयावधि भूगर्भीय स्थितिमा हदैसम्म भर पर्छ । त्यसैकारण विस्तृत रूपमा भूगर्भीय अध्ययन हुन सक्यो भने परियोजनाको लागत र समयको अन्तर घटेर जान्छ । अपर्याप्त भूगर्भीय अध्ययनको परिणामस्वरूप मध्य मस्र्याङ्दी जलविद्युत् परियोजनाको पावर टनेल उत्खननका क्रममा ठाउँठाउँमा भूगर्भीय स्थिति टेन्डरमा उल्लेख गरिएको भन्दा निकै कमजोर प्रकृतिको फेला पर्यो । यसका कारण रक सपोर्टको खर्च इस्टिमेटभन्दा धेरै बढ्न गएको थियो । चुनौती र विकल्प नेपालमा विशेषगरी पहाडी क्षेत्रको भूगोल जटिल छ । भौगोलिक विकटताले गर्दा सबै ठाउँमा विस्तृत भूगर्भीय अध्ययन गर्न सम्भव हुँदैन । सम्भव भएको ठाउँमा पनि अध्ययन खर्च धेरै महँगो हुन्छ । यस्तो अवस्थामा पहिलो विकल्प भनेको निर्माण बजेटमा भइपरी आउने जोखिमका लागि अतिरिक्त खर्च छुट्याउनु हो । दोस्रो विकल्प भनेको वैकल्पिक एलाइङमेन्टको अध्ययन गर्नु हो । तेस्रो विकल्प भनेको परिवर्तनयोग्य टीबीएम डिजाइन गर्ने हो । नेपालमा सञ्चालन भएका केही ठूला परियोजनाले तीता यथार्थ बोकेका छन् । मध्य मस्र्याङ्दीको लागत र समय दोब्बर हुनुदेखि मेलम्ची परियोजनाको ढिलाइ र ठेक्का सम्झौता रद्द भई निर्माणकार्य अलपत्र हुनु केही उदाहरणमात्र हुन् । परियोजना निर्माणमा हुने समस्याका जड धेरै हुन्छन् । व्यवस्थापन नियन्त्रणबाहिरका जडहरू राजनीतिक परिस्थिति र भ्रष्टाचार हुन् । टीबीएमको सुरुङ खन्ने क्रममा भेटिएको भूगर्भीय अवस्थाअनुसार सुरुङभित्रै मेसिनको संरचना र कार्यप्रणाली परिवर्तन गर्न सकिन्छ । यस्तो टीबीएमको लागत खर्च धेरै हुन्छ । परिवर्तन गर्ने क्रममा उल्लेखनीय समय र जनशक्ति खर्च हुन्छ । टीबीएमको छनोट गर्दा विशेषतः समय, खर्च र सम्भावित जोखिमसहितको विश्लेषण गरी निम्न कुराहरूलाई विचार गर्नुपर्ने हुन्छः मध्यमदेखि बलियो भूगर्भमा खरिदमूल्य, सञ्चालन खर्च र उत्खनन दरको हिसाबले ग्रिपर टीबीएम उपयुक्त हुन्छ । वैकल्पिक एलाइङमेन्टहरूको भूगर्भीय अध्ययन गरी उपयुक्त एलाइङमेन्ट छान्न सकेमा सुरुङको लम्बाइ केही बढ्न गए पनि समग्रमा खर्चको बचत हुनुका साथै अरू निर्माणका जोखिमहरू हट्छन् ।  सेकेन्डह्यान्ड टीबीएम खरिदतर्फ ध्यान दिनुपर्छ । विशेषगरी ग्रिपर टीबीएमको संरचना परिवर्तनको हिसाबले उपयुक्त भएका कारण यसलाई केही हदसम्म परियोजनाको आवश्यकताअनुसार परिवर्तन र रिफर्बिस गरी उपयोग गर्न सकिन्छ । एउटा १२ मिटरको डबल सिल्ड ग्रिपर टीबीएम नयाँ खरिद गर्दा अन्दाजी साढे दुई करोड युरो (करिब तीन अर्ब नेपाली रुपैयाँ) पर्छ । सोही टीबीएम सेकन्ड ह्यान्ड रिफर्बिस्ड गरी खरिद गरेको खण्डमा आधा करोड युरोसम्म बचत हुनसक्छ । एउटा परियोजनामा एकभन्दा बढी टीबीएम प्रयोग भए बचत त्यही हिसाबले वृद्धि हुन्छ ।  बजारमा उपलब्ध भएको सेकन्ड ह्यान्ड टीबीएमसँग मेल खाने गरी सुरुङको डिजाइन गरेर पनि लागत खर्च घटाउन सकिन्छ । टीबीएम ढुवानी एउटा १२ मिटरको सुरुङमार्ग खन्ने टीबीएम पूर्ण रूपमा एसेम्बल भएपछिको लम्बाई दुई सय मीटर र तौल २५ सय टन हुनु साधारण कुरा हो । ठूलो आकार र तौलका कारण टीबीएमलाई यातायातयोग्य ससानो कम्पोनेन्टमा टुक्रा पारी साइटसम्म ढुवानी गरिन्छ । तथापि कम्पोनेन्टहरूलाई व्यावहारिक रूपमा निश्चित सीमाभन्दा कम साइज र तौलमा टुक्र्याउन सकिँदैन । उदाहरणका लागि सोही टीबीएमको मेन ड्राइभ (मुख्य मोटरहरू र गियर बक्सको समूह)को तौल दुई सय टनसम्म हुन्छ, जसलाई सानो टुक्रामा विभाजन गर्न मिल्दैन । स्थलमार्गबाट ढुवानी गर्दा सडकको क्षमता, चौडाइ, घुमाउरोपन, ग्रेड इत्यादिले ढुवानीमा व्यवधान पुर्याउन सक्छ । ढुवानीपूर्व सम्बन्धित सरकारी कार्यालयको सहकार्यमा विभिन्न वैकल्पिक बाटोहरूको रुट सर्भे गर्नुपर्छ । सम्भवतः नेपालका धेरै सडक, पुल, कल्भर्ट इत्यादिको संरचनागत र भौगोलिक अवस्थाको स्तरोन्नति गर्नुपर्ने हुन्छ । नेपालको साँघुरो र घुमाउरो बाटोमा ढुवानी गर्दा सम्भावित दुर्घटनाबाट जोगिन सुरक्षा एस्कर्टिङको व्यवस्था हुनुपर्छ । नेपाल भूपरिवेष्टित मुलुक भएकाले ढुवानी छिमेकी मुलुकको बाटो भएर गर्नुपर्ने हुन्छ । यसका लागि सो देशको सडक मापदण्ड र पारवहनसम्बन्धी कानुनभित्र रहेर सोही देशको सम्बन्धित निकायसँगको सहकार्यमा रोड परमिट लिएर रुट सर्भे र ढुवानी मार्गको स्तरोन्नति गर्नुपर्छ । विद्युत् आपूर्तिमा समस्या टीबीएमले शक्ति खपत धेरै गर्छ । एउटा सात मिटरको टीबीएमले पाँच हजार किलोवाटसम्म विद्युत् खपत गर्छ जसलाई सञ्चालन गर्न साइटमा निरन्तर हाई भोल्टेज (कम्तीमा ११ केभी ) सप्लाई हुनुपर्छ । चुनौती र विकल्प नेपालमा विद्यमान विद्युत् आपूर्तिको समस्याले टीबीएम साइटमा नराम्ररी असर गर्छ । निर्माणस्थलमा लोडसेडिङ हुनु वा सप्लाईमा अवरोध हुनु भनेको सुरुङ निर्माण ठप्प हुनु हो । यसका लागि पहिलो विकल्प भनेको निर्माणस्थलका लागि एउटा डेडिकेटेड हाई भोल्टेज सप्लाईको व्यवस्था गर्नुपर्छ । दोस्रो विकल्प भनेको निर्माणस्थलमा टीबीएम सञ्चालन गर्न पर्याप्त जेनरेटर र स्टेपअप ट्रान्सफर्मरको व्यवस्था गर्नु हो । डिजेलको मूल्य धेरै कम भएका मुलुकमा विगतमा यसरी टीबीएम सञ्चालन गरिएका उदहारणहरू छन् । तर नेपालको सन्दर्भमा यो धेरै खर्चिलो विकल्प हो । तेस्रो विकल्प भनेको विद्युत् आपूर्ति भएको समयमा मात्र उत्खनन कार्य गर्नु हो । निश्चय नै यो विकल्पबाट निर्माणको समयावधि बढ्न जान्छ । कार्यस्थलको सुरक्षा टीबीएम सुरुङभित्रको स्वास्थ्य र सुरक्षा संवेदनशील र जटिल हुन्छ । निर्माण व्यवस्थापनले कामदारको स्वास्थ्य र सुरक्षालाई प्राथमिकताका साथ व्यवस्था गर्नुपर्छ । कामदारको स्वास्थ्य बिग्रन नदिन र सुरुङभित्र हुनसक्ने दुर्घटना कम गर्न सम्भावित जोखिमको विश्लेषण गरी सो जोखिमलाई हटाउने वा स्वीकारयोग्य स्तरमा घटाउने योजना सुरुङ निर्माण सुरु हुनुअघि नै तयार गर्नुपर्छ । सुरुङभित्र विभिन्न हानिकारक ग्याँस भेटिन्छन् । यस्ता हानिकारक ग्याँसहरू उत्खननका क्रममा भूगर्भबाट अथवा सुरुङभित्र चल्ने डिजेल उपकरणहरूबाट निस्कन्छ । सुरुङ उत्खनन गर्दा निस्कने अर्को हानिकारक तत्व धुलो र त्यसमा घुलिएका सिलिका र क्वार्जाइट हुन् । यसले क्यान्सरजस्ता रोग पनि निम्त्याउन सक्छ । यस्ता तत्वको प्रभाव न्यूनीकरण गर्न यी तत्वहरूको सघनता निरन्तर रूपमा निरीक्षण गर्ने उपकरण जडान गर्नुपर्छ । सघनता तोकिएको सीमाभन्दा बढी भएमा नियंत्रण गर्ने प्रक्रिया चाल्नु पर्छ । उचित भेन्टिलेसन प्रणाली जडान गर्नु, डिजेल उपकरणमा फिल्टर प्रयोग गर्नु आदि नियन्त्रणका केही तरिका हुन् । सुरुङबाहिरको वातावरण दूषित भएमा यो तरिकाबाट फाइदा लिन सकिँदैन । यस्तो अवस्थामा कामदारलाई उचित व्यक्तिगत सुरक्षाका उपकरण प्रयोग गराउनु बुद्धिमानी हुन्छ । सुरुङभित्र हुनसक्ने आगलागीलाई उच्चस्तरको जोखिममा राख्न सकिन्छ । निर्माणको समयमा सुरुङभित्र हुने आगलागीको प्रमुख कारण डिजेल उपकरण हुन् । आगलागीको जोखिमलाई स्वीकारयोग्य स्तरमा घटाउन परियोजनाको वातावरण र बजेट सुहाउँदो उपकरणको व्यवस्था गरी आगलागीको समयमा तिनीहरूको प्रयोग कसरी गर्ने भनेर योजना तय गर्नु ठीक हुन्छ । गुणस्तर र मापदण्ड नेपालको निर्माण साइटमा हुने स्वास्थ्य, सुरक्षा र वातावरणीय प्रभावसम्बन्धी गुणस्तर र मापदण्ड निर्धारण पर्याप्त रूपमा भएको पाइँदैन । त्यसमाथि टीबीएम सञ्चालन नौलो पद्धति हुने हुनाले यससम्बन्धी मापदण्ड बनिसकेको नहुनु स्वाभाविक हो । मापदण्डका कारणले विगतमा परियोजनाहरूको निर्माणमा ढिलाइ भएका उदाहरण प्रशस्तै भेटिन्छन् । निर्माणस्थलबाट उपज भएका ध्वनि, थर्काहट, धुलो आदिलाई निर्माण व्यवस्थापनले सही तरिकाले नियन्त्रण गर्न नसक्दा स्थानीय बासिन्दाबाट निर्माणकार्यमा अवरोध पार्ने घटनाहरू सामान्य हुन् । यद्यपि यस्ता समस्यामा विभिन्न पक्षको अनावश्यक महत्वाकांक्षाले ठूलो भूमिका खेलेको हुन्छ । मापदण्ड र गुणस्तरको सीमा निर्धारण आफ्नो देश र परिस्थिति सुहाउँदो गर्नुपर्छ । विदेशको मापदण्डलाई सीधै अनुसरण गर्दा या व्यावहारिक रूपमा लागू गर्न सकिँदैन या त अनावश्यक आर्थिक भार बेहोर्नुपर्ने हुन्छ । उदाहरणका लागि एउटा विकसित देशमा सुरुङभित्रको हावाको स्वच्छता र डिजेल उपकरणबाट निस्कने धुवाँको गुणस्तरको सीमा यति माथि तोकिएको हुन्छ कि नेपालमा सुरुङबाहिरको वातावरण प्रदूषणका कारणले यो लागू गर्न सम्भव हुँदैन । विदेशी परामर्शदाता कम्पनीलाई अनुबन्ध गर्नु छ भने पहिले इम्प्लोयेर कम्पनीले स्थानीय परामर्शदातासँग मिलेर परियोजनाको आधारभूत आवश्यकता निर्धारण गर्नु उत्तम हुन्छ । यसो गर्दा विदेशी परामर्शदातालाई नेपालका सबै पक्षको वस्तुगत जानकारी हुँदैन । माथिकै उदाहरणमा यदि सुरुमै देशको वातावरणीय अवस्था विदेशी परामर्शदातालाई व्याख्या गर्न सकियो भने उनीहरूले सुरुङभित्रको हावाको मापदण्ड सोही तरिकाले निर्धारण गर्छन् । अन्त्यमा विगतमा नेपालमा सञ्चालन भएका केही ठूला परियोजनाले तीता यथार्थ बोकेका छन् । मध्य मस्र्याङ्दीको लागत र समय दोब्बर हुनुदेखि मेलम्ची परियोजनाको ढिलाइ र ठेक्का सम्झौता रद्द भई निर्माण अलपत्र हुनु केही उदाहरणमात्र हुन् । परियोजना निर्माणमा हुने समस्याका जड धेरै हुन्छन् । व्यवस्थापन नियन्त्रणबाहिरका जडहरू राजनीतिक परिस्थिति र भ्रष्टाचार हुन् । व्यवस्थापनले नियन्त्रण गर्नसक्ने कुराहरू पर्याप्त फिजिबिलिटी अध्ययन, उपयुक्त उपकरणको छनोट र निर्माणका क्रममा हुने त्रुटिपूर्ण प्राविधिक निर्णयलाई घटाउन सकेमात्रै पनि धेरै हदसम्म यस्ता समस्याबाट जोगिन सकिन्छ ।  लेखक १५ वर्षदेखि सुरुङ निर्माणमा संलग्न इन्जिनियर हुन् ।"
पेले भन्छन् क्रिष्टियानो रोनाल्डोभन्दा नेमार धेरै राम्रा खेलाडी हुन्,"काठमाडौंः ब्राजिलियन फुटबलका लिजेन्ड पेलेले नेमार रियल मड्रिडका स्टार खेलाडी क्रिष्टियानो रोनाल्डोभन्दा धेरै राम्रा खेलाडी भएको बताएका छन्। पेलेले चार पटक बेलोन डिअर फुटबलको अवार्ड जितेका रोनाल्डोभन्दा ब्राजिलियन खेलाडी नेमार धेरै उत्कृष्ट रहेको बताएका हुन्। रोनाल्डोले सन् २०१६ मा चौथो पटक बेलोन डिअर अवार्ड र वर्षको सर्वोत्कृष्ट फिफा पुरुष वर्ष खेलाडी घोषित भएका थिए। रोनाल्डोले हात पारेका महत्वपूर्ण अवार्ड र उपलब्धिका बाबजुत पनि नेमार उनीभन्दा मैदानमा धेरै राम्रा खेलाडी भएको दाबी पेलेले गरे। नेमारको एउटा समस्या भनेको हेडिङमा छ,पेलेले भने,रोनाल्डो नेमारभन्दा राम्रा खेलाडी होइनन्। पेलेले भनेका छन्प्राविधिकरुपमा नेमार रोनाल्डोभन्दा धेरै राम्रा खेलाडी हुन्। तर, जब रोनाल्डोले खेलमा टाउको प्रयोग गर्छन्। उनी राम्रा देखिन्छन्। नेमारले हेडबाट गोल गरेको तपाईँले देख्नु भएको छैन। ब्राजिलका लागि ९१ वटा खेल खेलेका पेलेले देशका लागि ७७ गोल गरेका छन्।"
