शीर्षक,विवरण
"कांग्रेस, राजसंस्था र राप्रपा","नेपालमा राजनीतिक दलहरू प्रतिबन्धित रहेको समयमा नेपाली कांग्रेसको र मूलतः बीपी कोइराला रहुन्जेल उहाँको मुखपत्रको रूपमा रहेको राष्ट्रपुकार साप्ताहिकका प्रधानसम्पादक, पूर्वमन्त्री एवं नेपाली कांग्रेसका नेता होमनाथ दाहालले यसै दैनिकमा २२ फागुन २०७३ मा लेखमार्फत उद्घाटित केही महत्ववपूर्ण ऐतिहासिक प्रसंगभित्रको अन्तर्वेदना र सन्देशले दिएको शिक्षा अत्यन्तै मननीय छन् । आफ्नो इतिहासको बलमा आफ्नै आदर्शको खुट्टामा उभिँदाको नेपाली राजनीतिको निर्णायक शक्ति नेपाली कांग्रेस आफ्नो इतिहासप्रति गर्व नगर्ने अरूको विचार र कार्यदिशाको पछुवा बन्दा प्रभावहीन बन्दैछ। राष्ट्रिय एकता र मेलमिलापको नीति लिएर बीपी २०३३ सालमा नेपाल फर्कनुभएपछिको समय र घटनाहरूको व्याख्या, २०३६ सालको जनमत संग्रहमा बहुदलको अप्रत्याशित पराजय र बीपीका अन्तिम दिनहरूको सन्दर्भ जोड्दै दाहालले २०३९ वैशाख अन्तिम वा जेठको सुरुमा चाबहिलमा बीपीसँग भएको एउटा महत्ववपूर्ण भेटघाटको चर्चा गर्नुभएको छ । सदा झैं भेटघाटपछि निस्कन लाग्दा शिवध्वज बस्नेतले बीपीले माथि आउन भन्नुभएको छ भनी उहाँलगायत शेरबहादुर देउवा, रामचन्द्र पौडेल, विपिन कोइराला र अरू केहीलाई बोलाई मेरो अब धेरै दिन छैन, रोगले च्याप्दै ल्याएको छ' भन्दै भविष्यको नेपाल र नेपाली कांग्रेसको राजनीतिले भुल्न नहुने व्यावहारिक पक्षबारे भविष्यवाणी मिश्रित व्याख्या गर्दै म पछि पार्टीलाई आन्दोलनमा लैजान अनेक कोसिस हुनेछ । आन्दोलन गर्नुभन्दा पहिले तिमीहरूले गम्भीर विचार गर्नू । विचार नपुर्याई आन्दोलन सुरु भयो भने त्यही आन्दोलनभित्र घुसेर हामी र राजतन्त्र समाप्त गर्ने कोसिस हुनेछ, बाह्य शक्तिलाई राजासँगको हाम्रो मेलमिलाप मन परेको छैन । यसलाई समाप्त गर्न अनेक प्रलोभन देखाइनेछ, तिमीहरू सतर्क रहनू ।' भन्नुभएको उल्लेख गर्नुभएको छ । सबैभन्दा बढी नेपाली कांग्रेसका कार्यकर्ताको हत्या गर्ने माओवादीलाई अगाडि सारेर राजतन्त्र समाप्त पारेपछि काम सकिएको माओवादीसँगै कांग्रेसलाई निष्प्रभावी पार्ने खेल अब अन्तिम चरणमा प्रवेश गराइएको आभास धेरैलाई छ । बीपीले व्यक्त गर्नुभएको झन्डै ३४ वर्ष पुरानो भविष्यवाणी यथार्थमा पुग्न लागेको देखेर त्यसका प्रत्यक्ष साक्षी दाहाललाई असह्य भएर त्यो घटना बाहिर ल्याउनुभएको बुझ्न सकिन्छ । हुन त २०३३ सालपछिका बीपीका भाषण, बक्तव्य, अन्तर्वार्ता र पुस्तकहरूमा यो प्रसंग जताततै भेटिए पनि यहाँ उल्लिखित प्रसंगमा दाहाल स्वयं र उहाँसँगै आजका कांग्रेस सभापति र वरिष्ठ नेतासमेत उपस्थित रहनुभएको र यी सबै पात्र सक्रिय रहेको परिप्रेक्ष्यमा बीपीले त्यति महत्वव र भरोसा गरेर दिनुभएको निर्देशनको उल्लंघन किन गरियो भन्ने प्रश्न संगीन रूपमा सबैसामु उपस्थित छ । दाहालले देश र कांग्रेस कहाँ पुगेको छ भनी इतिहास सम्झाउने प्रयास गर्नुभएको छ। होमनाथ दाहाल आफैंमा एउटा जिम्मेवार र परिपक्क व्यक्तिले यति लामो समयपछि अहिले यो सन्दर्भ उपस्थित व्यक्तिहरूको नामै उल्लेख गरेर राख्नुको पछाडि मुलुक र कांग्रेसको अस्तित्वमाथि मडारिरहेका कालो बादलको प्रत्यक्ष अनुभूति गरेर कांग्रेसलाई आफ्नो गलत नीति र मार्गको आभास गराई सोमा पुनर्विचार गर्न अभिप्रेरित गर्नेतर्फ समेत लक्षित रहेको हुनुपर्छ । उल्लिखित अभिव्यक्ति हेर्दा बीपी प्रजातन्त्र प्राप्तिको लागि कहिल्यै आन्दोलन गर्नुहुन्न भन्ने पक्षमा रहेको भन्न मिल्दैन । तर नेपालको जटिल भूराजनीतिक अवस्थितिका कारण बाह्य चलखेललाई प्रत्यक्ष अनुभव गर्नुभएका बीपी आन्दोलनमा बाह्य घूसपैठ, प्रलोभन र राजा र आफूबीच लडाउने प्रपञ्चसँग बढी नै चिन्तित देखिनुहुन्छ । यस्तो प्रलोभन र प्रपञ्च आफ्नो अगाडि राखिएको र आफू कसरी जोगिएको र सोही धैर्य आफूपछि कांग्रेसको नेतृत्वमा नरहला कि भन्ने चिन्ताका कारण कांग्रेसको भावी नेतृत्व सम्हाल्ने युवालाई सामूहिक रूपमा अगाडि राखेर उहाँले निर्देशन दिनु धेरै अर्थपूर्ण रहेको मान्नुपर्छ । दाहालको लेखको दुई दिनअगाडि २० फागुन २०७३ मा पूर्वमन्त्री एवं राष्ट्रिय प्रजातन्त्र पार्टीका (पूर्व) वरिष्ठ नेता डा प्रकाशचन्द्र लोहनी यसै दैनिकमार्फत बीपीका जीवनभरका संघर्ष र अनुभवबाट आर्जित पुँजीको व्याख्यामा केन्द्रित रहँदै उहाँको अनुभवजन्य मार्गदर्शन सम्हाल्नुपर्ने बेला कांग्रेस त्यसबाट धेरै टाढा पुगी पूर्वपञ्चहरूको नेतृत्वमा रहेको आफूसंलग्न राष्ट्रिय प्रजातन्त्र पार्टी त्यो स्थानमा आइपुगेको अनौठो संयोगको चर्चा गर्नुहुन्छ । डा लोहनीले ०३४३५ सालतिरको बीपीसँगको भेटको स्मरण गर्दै राजाले तपाईंलाई धेरै दुःख दिए किन फेरि मिल्ने कुरा गर्नुहुन्छ ? ' भनेर सोध्दा बीपीको जवाफ बढो सीधा र सरल थियो भन्दै, राष्ट्रिय एकता गर्न राष्ट्रिय चरित्र भएका संस्था चाहिन्छ' भन्नुभएको उल्लेख गर्नुभएको छ । यसैसँग मिल्ने धेरै अभिव्यक्ति बीपीले दिनुभएको छ । जनमत संग्रहपछाडि सुविख्यात भारतीय पत्रकार भोला चटर्जीलाई दिनुभएको लामो अन्तर्वार्तामा उहाँ भन्नुहुन्छ, मैले राजासँग र सार्वजनिक रूपमा पनि आफू राजावादी हुँ भन्ने गरेको छु र यो कुरा न म चाटुकार भएर भनेको हुँ न त कसैको डरधाकमा परेरै भनेको हुँ । राजाबाट ममाथि हुन सक्नेसम्मको खराबी भइसकेको छ । त्यसैले म निर्भय छु, राजासँग डराउनुपर्ने केही छैन । प्रलोभनको त कुरै भएन । राजाले मलाई के पुरस्कार के उपहार दिन सकिबक्सन्छ र ? प्रधानमन्त्रीको पद ? त्यसरी दिइएको प्रधानमन्त्रीत्व स्विकार्न म तयार छैन । पदको प्रलोभन अथवा फेरि जेल पर्ने खतरा या कुनै अझ ठूलो विपत्ति आइपर्ने डरले म राजाको पक्षमा भएको होइन । मैले राजाकै कारण अनेक किसिमको दुःख भोगेको छु । तैपनि म राजावादी नै छु किनभने राष्ट्रको रक्षा गर्न, देश बनाउन र प्रजातान्त्रिक राजनीतिक प्रणाली कायम गर्नसमेत हामीलाई राजाको सहयोग आवश्यक हुन्छ ।' (बीपी कोइरालाः एक क्रान्तिकारी व्यक्तित्व, पृष्ठ १३४) । बीपीबाट व्यक्त राष्ट्रप्रेम र त्यसको लागि जस्तोसुकै आलोचना र कष्ठ सहजै स्विकार्ने उच्च नैतिक र राजनीतिक चरित्रको पूर्णरूपेण खडेरी किसुनजीको अवसानपछि नेपाली राजनीतिमा व्याप्त छ भन्दा अतिशयोक्ति नहोला । देश बनाउँछु भन्ने जोकोहीको लागि वास्तवमा राष्ट्रिय स्वार्थभन्दा अर्को कुनै स्वार्थ रहनु हुँदैन किनकि राष्ट्रको स्वार्थभन्दा अरू स्वार्थ ठूलो ठान्नेले राजनीतिलाई बिनामेहनत र लगानीको व्यापार बनाएर छोड्छन् । देश बनाउने चाहनालाई तुच्छ सम्झिएर म, मेरो परिवार, मेरो गुट, पैसा, सत्ता र यसको लागि अरू सम्पूर्ण विषयलाई गौण बनाएर पार्टी, यसका कार्यकर्ता र मतदाताको चाहना र ताकतको चरम दुरुपयोग भइरहेको आजको नेपालमा माथि उल्लिखित बीपीका विचार दन्त्यकथा भएका छन् । लोहनीले बीपीको विचारलाई समात्ने दल नेपाली कांग्रेस नभएर राप्रपा हुन पुगेको छ' भन्नेसमेत उल्लेख गर्नुभएको छ । सतहीमा हेर्दा त्यसमा सत्यताको अंश भेटिन्छ र राप्रपाको ठूलो कार्यकर्तापंक्ति र मतदाता इमानदारपूर्वक त्यसमा विश्वास गर्दछन् । तर यथार्थमा आजको राप्रपाले भन्ने गरेको राजसंस्था र देश बचाउनको लागि संविधानको परिधि र नियन्त्रणभित्रको बीपीको आस्थाको राजसंस्थाको बीचमा हात्ती र हात्ती छाप चप्पल उस्तैउस्तै हो' भनेजत्तिकै समानत र फरक रहेको व्यवहारले देखाउँछ । लोहनीले २० फागुनको आफ्नो लेख छापिएको मात्र नौ दिनपछाडि राप्रपाबाट आफू पूर्णरूपेण अलग हुँदै दिनुभएको वक्तव्यले समेत यसलाई पुष्टि गरेको छ, जसमा उहाँले अवसरवादी र अराजक प्रवृत्तिबाट पार्टी प्रतिष्ठा ध्वस्त हुँदै गएको छ । एकता अधिवेशनपछिको राप्रपा अब एउटा सानो समूहको स्वार्थपूर्ति गर्ने एक झुन्डको रूपमा मात्र प्रयोग हुन थालेको छ । राजसंस्था र हिन्दु धर्मप्रतिको भावनात्मक समर्थन सत्ता स्वार्थको लागि मात्र प्रयोग हुँदैछ । भ्रष्टाचारप्रति आँखा चिम्लिने संस्कारले जग बसाल्ने प्रयास भइरहेको छ' उल्लेख गर्नुभएको छ । देश बनाउँछु भन्ने जोकोहीको लागि राष्ट्रिय स्वार्थभन्दा अर्को कुनै स्वार्थ रहनु हुँदैन । किनकि राष्ट्रको स्वार्थभन्दा अरू स्वार्थ ठूलो ठान्नेले राजनीतिलाई बिनामेहनत र लगानीको व्यापार बनाएर छोड्छन् । आज राप्रपाको नेतृत्वमा रहेका पूर्वपञ्चहरूसँग बीपी र कांग्रेसले बहुदलीय प्रजातन्त्रको लागि लामो र कठिन संघर्ष गर्नुपरेको थियो । निर्दलीयता निर्विकल्प छ भनी राजालाई उचालेर सत्ताको लागि मात्र राजनीति गरेका उनीहरूमध्येका आजका राप्रपा अध्यक्ष झनै अनुदार मानिनुहुन्छ । किनकि उहाँले २०४७ सालको संविधानपछिको राजाको असंवैधानिक शासनमा समेत आाफूलाई सत्तामा पुर्याउनुभएको थियो भने लोहनीलगायत धेरैले त्यसको विरोध गर्नुभयो । दोस्रो संविधानसभामा राप्रपा (नेपाल) ले जारी गरेको घोषणापत्रमा हिन्दु राष्ट्र र संवैधानिक राजतन्त्रको स्थापना आफ्नो बटमलाइन रहेको र पृथ्वीनारायण शाहको जन्म दिन पुस २७ लाई सार्वजनिक बिदासहित राष्ट्रिय एकता दिवस कायम गरिने प्रतिबद्धता जनाइएका कारण संविधानसभाको चौथो शक्ति बन्न सफल भएको थियो । एकमत गाछी र एकमत बाछीमा भन्दै सदा कांग्रेसलाई मत दिने धेरै मतदाताले समेत समानुपातिकमा उसलाई मत दिए । तर निर्वाचनपछि बनेको सरकारमा शक्तिशाली उपप्रधानमन्त्री हुँदासमेत पुस २७ लाई सम्मान गराउने दृढता देखाइएन। सिद्धान्तप्रतिको आस्था भएको भए पुस २७ को सम्मान नभए सरकारबाट राजीनामा गरेर सरकारलाई दिएको समर्थन फिर्ता लिने घोषणा गर्नुपर्थ्याे । २०४३ को काठमाडौं नगरपञ्चायतको निर्वाचनमा मेयर र उपमेयरमा विजयी कांग्रेसका उम्मेदवार हरिबोल भट्टराई र तीर्थराम डंगोलले पुस १ गते कालो दिन भएकाले पञ्चायती जयन्ती मान्न नसक्ने घोषणा गरेर आफ्नो पद गुमाएको उदाहरण हाम्रो अगाडि नै छ । आस्थाभन्दा ठूलो पद होइन भन्ने अनुपम उदाहरण यसलाई मान्न सकिन्छ । त्यसैगरी हालै सम्पन्न राप्रपाको एकता महाधिवेशनमा प्रस्तावित विधानमा राजसंस्थाको एक शब्द उच्चारित थिएन भने हिन्दु राष्ट्र स्थापनालाई समेत हटाई सर्वधर्म समभाव र पूर्ण धार्मिक स्वतन्त्रतासहितको नेपाललाई सनातन हिन्दुत्वको भावना अभिवृद्धि गर्ने' भन्ने मात्र उल्लिखित थियो । महाधिवेशनमा देशव्यापी रूपमा आएका कार्यकर्ताको व्यापक आलोचना र संशोधन मागपछि मात्र प्रस्तावनामा यी विषयहरू उल्लेख गरिएबाट कार्यकर्ता एकातिर र नेता अर्कोतिरको अवस्था राप्रपामा देखिन्छ । हिन्दु राष्ट्र र संवैधानिक राजसंस्थाका कारण निर्वाचनमा मत पाएको र महाधिवेशनमा कार्यकर्ताको यति ठूलो माग देखिएपछि यसको प्राप्ति सत्तारोहणको अनिवार्य सर्त बनाउनुपर्नेमा विशुद्ध सत्तासुखमा मात्र पुनः अर्जुनदृष्टि पुर्याइएको छ । नेपालको संविधानको धारा २७५ बमोजिम जनमत संग्रहबाट यसको टुंगो लगाउनुपर्ने र पुस २७ को विषयलाई सर्तको रूपमा अघि सार्न सकिन्थ्यो । तर राप्रपा नेतृत्वले त्यो मुख्र्याईं कहिल्यै गर्दैन किनकि यी दुई विषयको प्राप्ति वा निरोपणले उसको भोट पाउने भाँडो बन्द गरिदिन्छ । त्यसैले राप्रपालाई दुईतिहाइ बहुमत दिनुस् यी दुवै एजेन्डा संविधानमा प्रवेश गराउँछौं भन्ने आकाशको फल आँखा तरी मरको गीत उसले गाइरहन्छ । कांग्रेसभित्र ठूलो जनमत उल्लिखित दुई विषयको पक्षमा भएकाले कार्यकर्ताको तहमा छलफलै नगराई चलाखीपूर्ण ढंगले यी विषय थोपर्ने काम भएको हो । कांग्रेसको भर्खरै सम्पन्न अधिवेशन अगाडिदेखि नै प्रस्ट या सांकेतिक रूपमा कुलबहादुर गुरुङ, खुमबहादुर खड्का, महामन्त्री डा शशांक कोइराला र डा शेखर कोइरालाका अभिव्यक्ति र उहाँहरूले पाउनुभएको कार्यकर्ताको अपार समर्थनबाट समेत त्यसको पुनर्पुष्टि भइरहेको छ । होमनाथ दाहालको लेखमा उल्लिखित बीपीका भनाइ त्यहाँ उपस्थित अरूलाई सम्झना छ कि छैन ? छ भने के प्रतिक्रिया होला ? के उहाँहरूले आज अवलम्बन गरिरहेको मार्ग बीपीको मार्गदर्शनअनुरूपको छ ? नढाँटी भन्नुपर्दा आज अवलम्बन गरेको मार्गले देश र पार्टी हिजोभन्दा आज बलियो छ त ? वा अब विभिन्न प्रतिबद्धताका कारण पछि फर्किन नसक्ने अवस्थामा पुगियो भन्ने लाचारी मात्र छ ? कूतुहलता हामी सबैमा जागेको छ, किनकि कांग्रेस सभापति देउवा र वरिष्ठ नेता पौडेलले मात्र दाहालले स्मरण गराउन चाहनुभएको बीपीसँगको उल्लिखित प्रसंग सम्झनुभएमा कांग्रेसको मात्र होइन, नेपालको भविष्यले आजको अनिश्चतता र अराजकताबाट मुक्तिको यात्रा मात्र तय गर्ने छैन, यसको मौलिकतासहितको आत्मगौरवको पनि पुनस्र्थापना हुनेछ ।"
राष्ट्रघातविरुद्ध जनसक्रियता',"गत फागुन २६ मा कञ्चनपुर जिल्लाको आनन्दबजारमा भारतीय सीमा सुरक्षा बल (एसएसबी) का जवानले चलाएको गोलीबाट पुनर्वास नगरपालिका ८ का ३४ वर्षीय गोविन्द गौतमको मृत्यु भयो । नेपालभारत सीमा क्षेत्रमा पर्ने भारतीय बजारमा आवतजावत गर्न आनन्दबजारका स्थानीयले नेपाली भूमिमा कल्भर्ट निर्माण गर्न लागेकोमा भारतीय पक्षबाट हस्तक्षेप भएको थियो । भारतीयहरूले नेपाली भूमिमा निर्माण भइरहेको कल्भर्टलाई आफ्नो भूभागमा पर्दछ भन्ने निहँु खोजी अघिल्लो दिन आनन्दबजारमा प्रवेश गरी त्यहाँका स्थानीयहरूलाई कुटपिट एवं तिनका भाँडाकुँडा, लत्ताकपडालगायतका सामान लुटपाट गरेका थिए । सोही कुराको विरोध गर्न अर्को दिन सीमा बन्द गरी विरोध जुलुस गरिरहेका बखत एसएसबीका जवानहरू नेपाली भूमिमा प्रवेश गरी चलाएको गोलीबाट गौतमको मृत्यु हुन पुगेको थियो भने केही घाइते भएका थिए । यस घटनाले नेपाली पक्षलाई आक्रोशित तुल्याउनु स्वाभाविकै थियो । त्यसैले आक्रोशित नेपालीले अर्को दिन दिनभरि आनन्द बजार क्षेत्रमा प्रदर्शन गरिरहे । सो दिन पनि भारतीय पक्षबाट दिनभरि हवाईफायर भइरह्यो भने नेपाली पक्षबाट आनन्दबजार घटनाको विरोधमा कैलालीकञ्चनपुरसँगै देशका विभिन्न भागमा विरोध प्रदर्शन भए । उक्त घटना भएलगत्तै नेपालका गृह एवं परराष्ट्र मन्त्रीहरूले भारतीय परराष्ट्रमन्त्रीसमक्ष घटनाको भत्र्सना गर्दै छानबिनको माग गरे भने सत्तासीन माओवादी केन्द्रका जनवर्गीय संगठनहरूले उक्त घटनाविरुद्ध विरोध प्रदर्शन गरे । घटनालगत्तै नेपालस्थित भारतीय राजदूतावासले वक्तव्यमार्फत एसएसबीले गोली नचलाएको दाबी गर्यो । यसै सिलसिलामा भारतीय प्रधानमन्त्रीका सुरक्षा सल्लाहकार अजित डोभलले प्रधानमन्त्री दाहाललाई फोन गरी उक्त घटनाप्रति दुःख व्यक्त गरे । शुक्रबार परराष्ट्र सचिवद्वारा भारतीय कार्यवाहक राजदूतसँग स्पष्टीकरण सोध्ने कार्य भयो । फागुन २९ गते विप्लव नेतृत्वको नेकपाले उक्त घटनाको विरोधमा नेपाल बन्द गर्यो । बन्दका क्रममा उक्त पार्टीको तर्फबाट भारतीय नम्बर प्लेटका गाडीलगायत यातायातका अनेकौं साधनहरू तोडफोड र आगजनी गरियो । सरकारले मृतक गौतमलाई सहिद घोषणा गर्दै उनको परिवारलाई राहतस्वरूप १० लाख रकम प्रदान गर्ने र उनका सन्ततिहरूको पठनपाठनको जिम्मेवारी लिने निर्णय गर्यो । मृतक गौतमको अन्त्येष्टि ३० गते राष्ट्रिय सम्मानका साथ गरियो । भारतीय पक्षबाट कञ्चनपुरमा भएको हस्तक्षेप र ज्यादतीप्रति सत्ता पक्षका घटकहरू माओवादी केन्द्र, नेपाली कांग्रेससँगै प्रतिपक्षी एमाले, नेकपा (विप्लव) लगायतका पार्टीहरूले विरोध प्रकट गरेका छन् । तर मधेसी मोर्चा एवं संघीय समाजवादी दललगायतका पार्टीहरूले भने त्यस घटनाको विरोध गर्न आवश्यक ठानेनन् । उनीहरूले सप्तरीको मलेठसँगै उक्त घटनाको पनि छानबिन हुनुपर्नेसम्म उल्लेख गरेका छन् । थप रूपमा संघीय समाजवादी दलका एक नेताले त नेपालस्थित भारतीय दूतावासले एसएसबीले गोली नै नचलाएको भनी लिएको दाबीलाई बल पुर्याउने गरी घटना शंकास्पद भएको अभिव्यक्तिसमेत दिन भ्याए । कथित मधेस आन्दोलनका क्रममा भारतीयहरूसँग मिलेर सीमापारि रक्सौलबाट नेपाली सुरक्षाकर्मीहरूमाथि ढुंगा प्रहार गर्ने र पटकपटक भारतीय दूतावासमा पुगेर डिनरसँगै राष्ट्रविरोधी गतिविधि गर्न निर्देशन लिनेहरूले नेपालको सीमा सुरक्षाको लागि लड्दालड्दै मर्नेका पक्षमा र आफ्नो संरक्षकको विरुद्ध आवाज उठाउन आवश्यक ठानेनन् । यसो गरेर उनीहरूले नुनको सोझो गरे । यहाँनेर मधेसी मोर्चाका नेताहरूको मात्र नभएर देखावटी रूपमा भारतीय क्रियाकलापको विरोध गर्ने एक पक्षको नियतमा समेत शंका गर्नुपर्ने भएको छ । त्यसो किनभने भारतीयहरूले भर्खरै कञ्चनपुरको आनन्दबजारमा गराएको घटना नौलो होइन । यो नियमित घटनाक्रमको पछिल्लो कडी मात्र हो । यसक्रममा गत भदौमा भारतीय पक्षले सप्तरी जिल्लाको तिलाठी सीमा क्षेत्रको नेपाली भूभागमा अवैध संरचना निर्माण गर्न खोज्दा नेपाली पक्षबाट विरोध प्रकट हुँदा उनीहरूमाथि भएको कुटपिटलगायत केही समयअघि बर्दिया जिल्लाको सीमा क्षेत्रका बासिन्दासँगै समयसमय सुस्तालगायतका नेपाली भूभागका वासिन्दामाथि गर्ने गरेको ज्यादतीलाई स्मरण गर्नुपर्ने हुन्छ । यसैगरी यसअघि भारतले सीमा क्षेत्रमा लक्ष्मणपुर, रसियावाल खुर्दलोटन बाँधजस्ता संरचनाहरू निर्माण गरेर नेपाली भूभाग डुबानमा पार्ने कार्य गरिरहेको थियो भने अब आएर नेपाली भूभागमा कल्भर्ट जस्ता संरचना निर्माण कार्यमा समेत हस्तक्षेप गरेर आफ्नो विस्तारवादी चरित्रलाई नांगो रूपमा प्रकट गरिदिएको छ । यसरी नेपाली सीमा क्षेत्रका भूभागको अतिक्रमण गर्दै नेपालीहरूमाथि ज्यादती गर्ने कार्य भारतको विस्तारवादी नीतिको एउटा पक्ष मात्र हो । उसले नेपालको सरकार, प्रशासनलगायत विभिन्न तहमा समेत हस्तक्षेप गर्ने गरेको छ । भारतको यस किसिमको प्रवृत्तिमा बल पुर्याउने कार्य हाम्रै राजनीतिक नेता, प्रशासक र बुद्धिजीवीहरूले गरिरहेका छन् । यसैक्रममा भारतले आनन्दबजारको घटना गराएर एक किसिमले नेपालविरुद्ध युद्धकै घोषणा गरेको छ । यो अवस्थामा सत्ता, प्रतिपक्ष एवं सर्वसाधारण नेपाली एकजुट भई यस घटनाको विरोध र प्रतिकार गर्नुपर्दछ । राष्ट्रवादी नेपालीहरूले जसरी बाह्य हस्तक्षेपविरुद्ध नेपाली भूभागको सुरक्षार्थ आफूलाई रक्षाकवचको रूपमा प्रस्तुत गर्ने आँट गरेका छन्, सत्ता स्वार्थका लालची एवं राष्ट्रघातीहरूविरुद्ध पनि सोही रूपमा उभिने आँट गर्नुपर्दछ । भारतलाई यस घटनाप्रति माफी माग्न र भविष्यमा यस किसिमका घटना नगराउने विषयमा वचनबद्ध तुल्याउनुपर्छ । यद्यपि केचाहिँ स्पष्ट छ भने भारतले उक्त घटनाप्रति माफी माग्ने र वचनबद्धता प्रकट गर्ने जेसुकै गरे पनि उसले नेपालप्रति गर्ने लबस्तरो र हेपाहा व्यवहारमा सुधार आउने छैन । त्यसैले यस किसिमको भारतीय प्रवृत्ति रोक्न नेपाल भारत सीमालाई काँडेतार वा पर्खालद्वारा नियन्त्रित र नियमित गर्नुपर्दछ । हुन त यस किसिमको कार्य धेरै पहिले गरिनुपर्थ्यो । तर नेपालका हुतिहारा शासकहरूका कारण त्यसो हुन सकेको छैन । त्यसैले अब उक्त कार्य प्रारम्भ गर्न विलम्ब गर्नु हुँदैन । यसो हुन सकेमा मात्रै नेपालले भारतबाट व्यहोर्नुपर्ने अर्घेल्याईं धेरै हदसम्म कम हुनेछ । माथि चर्चा भए झैं यो भारतीय हस्तक्षेपविरुद्ध सम्पूर्ण नेपालीहरू एकजुट भई लाग्ने समय हो । तर सत्ता पक्षको रबैया मुखमा राम राम, बगलीमा छुरा' भन्ने उखानलाई चरितार्थ तुल्याउने खालको छ । एकातर्फ उसले आनन्दबजार घटनाबारे भारत सरकारसँग असहमति प्रकट गर्ने कार्यसँगै भारतीय पक्षद्वारा मारिएका गोविन्द गौतमलाई सहिद घोषणा गरेको छ । तर अर्कोतर्फ यसै सिलसिलामा आफ्नो हुतिहारा र राष्ट्र एवं जनविरोधी चरित्रलाई समेत प्रकट गरेको छ । यो कसरी भने, एक त प्रधानमन्त्री दाहालले भारतद्वारा नेपालको सार्वभौमसत्तालाई चुनौती दिने गरी भएको गोलीकाण्डबारे भारतीय प्रधानमन्त्रीसँग कुरा गर्नुको सट्टा उनका सल्लाहकारसँग कुरा गरेर आफ्नो हैसियतलाई प्रशासकको स्तरमा खसाएका छन् । त्यसैगरी सरकारले व्यवस्थापिकासंसद्मा प्रस्तुत राष्ट्रघाती संविधान संशोधन विधेयक पारित गर्ने हेतुले सत्ताका लालची एवं विदेशी स्वार्थका धुपौरेहरूलाई एकताबद्ध गर्ने प्रयासको थालनी गरेको छ । स्पष्ट छ, यो कार्य भारतीयहरूको निर्देशन र उनीहरूको स्वार्थअनुरूप भइरहेको छ । सबैले देखेबुझेको हो, केही दिनअघि सप्तरीमा भएको घटनालाई लिएर सरकारलाई दिएको समर्थन फिर्ता लिएको घोषणा गर्ने मधेसी मोर्चा सरकारलाई समर्थन दिने विषयमा अझै पनि आफ्नो स्पष्ट धारणा बनाउन सकिरहेको छैन । यो कसको निर्देशनमा र कुन उद्देश्य परिपूर्तिको लागि भइरहेको छ भन्ने प्रस्ट छ । यससँगै नेपाली राजनीतिमा मुसा प्रवृत्तिका जनक कमल थापाले पार्टी पद्धतिलाई बेवास्ता गर्दै सरकारमा सामेल हुन देखाएको हतारो र मधेसी जनअधिकार फोरम (लोकतान्त्रिक) का नेता विजय गच्छदारलाई सरकारमा सामेल गर्ने विषयमा भइरहेको सौदाबाजी अनि लम्पसारवादीहरू देउवापुष्पकमल जोडीको बढ्दो चुरीफुरीले आनन्दबजार घटनामा उनीहरूले प्रदर्शन गरेको राष्ट्रवादी प्रस्तुतिभित्रको राष्ट्रघात प्रकट गर्दछ । यसबाट सत्ता स्वार्थको लागि हजारौं नेपालीहरूको सहादत, घाइते, बेपत्ता र विस्थापनसम्मका अवस्था सिर्जना गर्न जिम्मेवार लम्पसारवादीहरूको जोडी आफ्नो पक्षमा आएको सत्ता समीकरणलाई कायम राख्न जेजस्तो हर्कत गर्न पनि पछि पर्दैन भन्ने प्रमाणित हुन्छ । यति मात्र नभएर आफ्नै भूमिमा विदेशी सैनिकको गोली लागी मृत्युवरण गरेका सहिद गौतमको अन्त्येष्टिमा सरकारका तर्फबाट कुनै पनि उच्च पदस्थ व्यक्ति सामेल नहुनुले पनि सरकारमा हुनेहरूको नियत सफा नभएको देखाउँछ । यसो गरेर उनीहरूले नेपाली भूमिको सुरक्षार्थ विस्तारवादी दुस्मनहरूको गोलीको पर्वाह नगर्ने सहिद गोविन्द गौतम एवं आनन्दबजारबासीको बलिदानप्रति उपेक्षा गरेका छन् । उनीहरूले मुलुकसामु सिर्जित राष्ट्रवाद र सत्ता स्वार्थबीचको छनोटको स्थितिमा आफूहरूलाई सत्ता स्वार्थको पक्षमा उभ्याएका छन् । यसबाट राष्ट्र र जनताविरोधीहरूको कुनै अडान र नैतिकता हुँदैन भन्नेसमेत प्रमाणित हुन पुगेको छ । हुन त राष्ट्रवाद र सत्ता स्वार्थबीचको लडाइँ नेपालीहरूको लागि नौलो होइन । केही अपवादजन्य अवस्थाबाहेक प्रायः सदैव शासकहरू सत्ता स्वार्थको पक्षमा र जनता राष्ट्रवादको पक्षमा उभिने गरेको हाम्रो राष्ट्रिय यथार्थ रहेको छ । तर जनता आफूहरू जतिसुकै राष्ट्रवादी भए पनि उनीहरूले सत्तापक्षबाट हुने कुशासन र राष्ट्रघात नियन्त्रण गर्न भने सकेका छैनन् । त्यसैले यहाँ दलहरू विपक्षमा छँदा राष्ट्रवादी र सत्तामा पुगेपछि राष्ट्रघाती बन्ने प्रवृत्ति रोकिएको छैन । यस किसिमका समस्याको समाधान संवैधानिककानुनी व्यवस्था एवं न्यायपालिकी सक्रियता कतैबाट हुन सकेको छैन । कारण ती सबै विषय राष्ट्रघाती, भ्रष्ट र अनैतिकतावादीहरूको औजारको रूपमा परिणत हुन पुगेका छन् । अनि मुलुकमा भ्रष्टाचारी एवं राष्ट्रघातीहरूको निर्बाध हालिमुहाली चल्ने गरेको छ । त्यसैले जनतासमक्ष उपस्थित समस्या समाधानको एक मात्र उपाय बाँकी छ, त्यो हो जनसक्रियता । निरन्तर जनसजगता र अहं विकृतिहरूविरुद्धको जनसक्रियताले नै धेरैलाई एक ठाउँमा ल्याइदिन सक्छ । सजगता र सक्रियताबिनाको जनसहभागिता औपचारिकतामा मात्र सीमित रहन जान्छ । त्यसैले राष्ट्रवादी नेपालीहरूले जसरी बाह्य हस्तक्षेपविरुद्ध नेपाली भूभागको सुरक्षार्थ आफूलाई रक्षाकवचको रूपमा प्रस्तुत गर्ने आँट गरेका छन्, सत्ता स्वार्थका लालची एवं राष्ट्रघातीहरूविरुद्ध पनि सोही रूपमा उभिने आँट गर्नुपर्दछ । अनि हेरौं त, राष्ट्रघाती, जनघाती एवं भ्रष्टाचारीहरूको के गति हुँदो रहेछ ?"
जुध्ने भाइसँग कि पराइसँग ?,"सप्तरीमा नेपाली प्रहरीको गोलीबाट चारजनाको मृत्यु भएको तीन दिनपछि कञ्चनपुरमा भारतीय प्रहरीको गोली लागी एक नेपालीको मृत्यु भयो । त्यही दिन जाजरकोटमा भएको बस दुर्घटनामा दुई दर्जनभन्दा बढीको ज्यान गयो । यी तीनवटै घटनामा सबैमा नेपाली मारिए पनि यसको चर्चा र चासो फरकफरक भयो । संख्याको हिसाबले जाजरकोटमा बढी व्यक्तिको मृत्यु भए पनि चर्चा बढी सप्तरीको भयो । एकजना मात्र मारिएको भए पनि कञ्चनपुरको चर्चा पनि कम भएन । सप्तरीको घटना नेपालको आन्तरिक राजनीतिसँग, कञ्चनपुरको घटना नेपालको अन्तर्राष्ट्रिय मामिलासँग र जाजरकोटको घटना ग्रामीण जनजीवनको सामाजिक पक्ष र मानवीय पक्षसँग जोडियो। जेजस्तो कारणबाट भए पनि निर्दोष नागरिक मारिनु राम्रो होइन । त्यसमाथि झन् नेपाली नै मारिँदा नेपालीको मन छुने नै भयो । मारिनु पनि सामान्य कालगति वा दुर्घटना मात्र नभएर राजनीतिक कारणबाट मारिनु त झनै पीडादायी हुने नै भयो । त्यसैले सप्तरी बढी दुख्यो, कञ्चनपुर दुख्यो । जाजरकोटको घटना जतिसुकै वीभत्स घटना भए पनि मृतकका परिवारबाहेक केही दिनमा सबैको दिमागबाट हराउनेछ । किनभने विगतमा पनि यस्ता घटना भए, त्यसको न्यूनीकरणको लागि सरकारले केही गरेन । त्यसैले यो घटना बिर्सनुको अर्को विकल्प छैन । केही दिनमा सबै सामान्य हुनेछ, मानौं जाजरकोटमा घटना भएकै थिएन । तर सप्तरीको घटनाले राजनीतिक वृत्तलाई र कञ्चनपुरको घटनाले राष्ट्रियताको भावनालाई पटकपटक घच्घच्याइरहनेछ । यसको असर दीर्घकालसम्म रहनेछ । सप्तरी घटना र कञ्चनपुर घटना दुवै नहुनपर्ने अप्रिय घटना हुन् । तर यी दुवैमा फरक के भने कञ्चनपुर घटना हामीले चाहेर पनि रोक्न सक्ने अवस्था थिएन । त्यो हाम्रो उपज थिएन । हाम्रो गल्ती पनि थिएन । गल्ती थियो भने हामीले भारतले हामीमाथि जति थिचोमिचो गरे पनि त्वम् शरणम् गर्नु मात्र गल्ती थियो । राजविराज घटना भने हाम्रै गल्तीको उपज हो । हाम्रै हठको उपज हो । तर पनि हाम्रै हठको सिकार हाम्रै दाजुभाइ हुँदा पनि अनेकका व्याख्याविश्लेषण गरेर त्यसलाई सही र गलत सिद्ध गर्न खोज्दै छौं । आफू पानीमाथिको ओभानो र अरू चुर्लुम्म पानीमा डुबेको प्रमाणित गर्न खोज्दै छौं। अहिले सप्तरी घटनामा तँ दोषी र म निर्दाेषी भनेर हठ गर्ने बेला होइन । बरु सप्तरीको घटना फेरि नदोहोरियोस् भन्नाको लागि सबैले संयमता अपनाउने बेला हो । तर अहिले संयमताभन्दा बढी आक्रोश पोख्ने र बदला लिने खालको अभ्यास भइरहेको छ । आपसमा कसरी जुध्ने र जुधाइमा को भाले देखिने भन्ने कसरत दलहरूमा देखिन थालेको छ । यो चिन्ताको विषय हो । कञ्चनपुर जस्ता घटनाको सामना गर्न आपसमा जुट्नु आवश्यक छ, तर सप्तरीको जस्ता घटनाले हामीलाई दिनप्रतिदिन आपसमा टुटाउँदै छ, फुटाउँदै छ । कञ्चनपुर घटना जुट्नुपर्ने अपेक्षा गर्छ, तर राजविराज जस्तो घटना टुट्ने र टुटाउने काम गर्छ । तर हामी फुटिरहेका छौं, टुटिरहेका छौं र चुकिरहेका छौं । भाइभाइ जुटेर पराइसँग लड्नुपर्नेमा आफूआफू लडेर दिनप्रतिदिन टुटिरहेका छौं । आखिर हामी किन चुकिरहेका छौं ? भविष्यमा सप्तरी जस्ता घटना दोहोरिए हामी कमजोर हुन्छौं । सप्तरी जस्ता घटना भइरहे कञ्चनपुर जस्ता घटनाको पनि पुनरावृत्ति भइरहन्छ । कञ्चनपुरलाई दुख्दा सप्तरीलाई दुख्नुपर्छ । सप्तरी रुँदा कञ्चनपुर पनि रुनुपर्छ । जाजरकोटको कथा सप्तरीलाई पनि थाहा हुनुपर्छ । सप्तरीको व्यथा जाजरकोटले पनि अनुभूति गर्न सक्नुपर्छ । अनि मात्र हुन्छ नेपालको जित, नेपालीको जित र सबैको जित । अहिले देशले दलहरूबाट अपेक्षा गरेको सप्तरीमा गएर फुट्ने होइन कञ्चनपुरमा गएर जुट्ने हो । जसरी राजविराजमा मधेसी मोर्चा, सरकार र एमालेबीच त्रिकोणात्मक आरोपप्रत्यारोप भइरहेको छ त्यसरी नै कञ्चनपुर घटनामा पनि आपसमा आरोपप्रत्यारोप गर्दै हामी फुट्यौं भने भोलिका दिनमा अरू पनि नेपाली मारिन सक्छन् । भोलि पनि नेपालीले पराइको त्यो हेपाहा प्रवृत्तिको सिकार हुनुपर्छ । हामी जुटे हामीलाई कुनै पनि शक्तिले केही गर्न सक्तैन, हामी फुटे सानोभन्दा सानो शक्तिले पनि हामीमाथि रजाइँ गर्न सक्छ । अब के गर्ने फुट्ने कि जुट्ने ? जोड्ने कि तोड्ने ? देशको सिमानामा बाह्य अतिक्रमण हुँदा आफू पनि देशभित्र आपसमा लडेर बस्ने कि आफ्ना असहमति थाँती राखेर बाह्य शक्तिविरुद्ध लड्ने त्यो अबको दलहरूको अग्निपरीक्षाको घडी हो । दलहरू के गर्दै छन् भन्ने हिसाबकिताब जनताले राख्छन् । दलहरूको कामको हिसाबकिताब राख्ने लेखापाल भनेका जतना नै हुन् । त्यसैले जनताको चाहना र भावनाबमोजिम काम गरौं । राष्ट्रियताको भावना जागृत गर्ने बेला भौगोलिक, वर्गीय, क्षेत्रीय र जातीय नारालाई केही समय थाँती राखेर एकजुट हौं । राष्ट्र रहे हामी रहने हो, दल रहने हो, हाम्रा स्वार्थ रहने हुन् । राष्ट्र नै नरहे यी सबको कुनै अर्थ रहन्न । हाम्रो अस्तित्व नै खतरामा पर्छ । देश र जनताको अगाडि व्यक्तिगत र पार्टीगत स्वार्थ गौण हुन् । हो, हामीबीच आन्तरिक मामिलामा आपसमा असहमति हुन सक्छन् । एजेन्डा फरक हुन सक्छन्, तर बाह्य मामिलामा सबै दल, नेता र व्यक्तिको मत एक भए मात्र हामी बलियो हुन्छौं । विकसित मुलुकमा जुनसुकै दलको सरकार आए पनि वैदेशिक मामिलामा आधारभूत कुरामा अन्तर हुँदैन । तर नेपालको परराष्ट्र नीति नै छैन भन्दा पनि फरक पर्दैन । विदेश मामिला नीतिविहीन चलिरहेको छ । दलका नेतापिच्छे फरकफरक दृष्टि भएकाले हाम्रो यस्तो नियति भइरहेको छ । खासगरी भारतको सवालमा सत्तामा हुँदा एउटा कुरा र सत्तामा नहुँदा अर्को कुरा गर्दा भारतले हामीबाट अनधिकृत फाइदा उठाइरहेको छ । एकपटक सबै नेपालीले नेपाली मन लिएर सोचौं । हामी पहिले नेपाली हौं, त्यसपछि मात्र हामी मधेसी हौं, पहाडी हौं, सप्तरीबासी हौं, कञ्चनपुरबासी हौं, जाजरकोटबासी हौं र काठमाडौंबासी हौं । त्यसैले कञ्चनपुरलाई दुख्दा सप्तरीलाई दुख्नुपर्छ । सप्तरी रुँदा कञ्चनपुर पनि रुनुपर्छ । जाजरकोटको कथा सप्तरीलाई पनि थाहा हुनुपर्छ । सप्तरीको व्यथा जाजरकोटले पनि अनुभूति गर्न सक्नुपर्छ । अनि मात्र हुन्छ नेपालको जित, नेपालीको जित र सबैको जित।"
नेपालभारत सिमाना नियमन गरौं !,"फागुन २६ गते भारतीय सुरक्षाकर्मी नेपालभित्र पसेर कञ्चनपुर जिल्लामा नेपालीलाई गोली प्रहार गरी मारेका छन् । घटनामा छ जना नेपालीहरू घाइते भएका छन् । कञ्चनपुर जिल्लाको पुनरबास नगरपालिका ८ को आनन्दबजार भारतीयहरूको दबाबसामु कहिल्यै झुकेन । भारतपट्टिको बसहीकस्वा र नेपालपट्टिको आनन्दबजारको बीचमा रहेको दुम्के डाँडा सधैं सीमा विवादको केन्द्र रहिरहेको हो । बारम्बार विवाद भइरहने भएकाले यो डाँडाको नाउँ नै भारतीयहरूले दोस्रो कारगिल राखेका थिए । उनीहरू भन्थे यो ठाउँ भारतलाई चाहिन्छ । नक्सामा हेर्दा नेपाल सरहदको त्यो ठाउँ चुच्चो परेको छ । त्यो चुच्चो भारततिर मिलाउन लामो समयदेखि उनीहरू प्रयत्न गरिरहेका थिए । स्थानीयको अवरोधले त्यो कब्जा नै गर्न भने सकेका थिएनन् । यही रिस भारतीय सुरक्षा निकायले स्थानीय बासिन्दा मारेर नेपालमाथि पोखेको छ । बन्दुकको तुजुक यसपालि मात्र उनीहरूले देखाएका होइनन्, स्थानीय बासिन्दालाई तर्साउन उनीहरू बन्दुक ताक्दथे तर यसपालि भने गोली नै हाने । नेपाली सीमाभित्र प्रवेश गरेर कल्भर्ट बनेको ठाउँमा पुगेर उनीहरूले गोली चलाए । होनाहार युवा गोविन्द गौतम ठहरै भए । छिमेकी मुलुक नेपालमा जे गरे पनि हुन्छ भन्ने भारतीय दम्भ यतिखेर गोविन्दको रगतसँगै छताछुल्ल भएको छ । भारतीय सुरक्षा निकायले नेपालीलाई मारेको यो पहिलोपटक होइन, मेचीदेखि महाकालीका सीमा क्षेत्रमा हरेक वर्ष उनीहरू नेपालीहरूको सिकार गरिरहेका छन् । तर नेपाल सरकारको नामर्दी र भारतीयसँगको लम्पसारवादी परम्पराले ती कुरा त्यति प्रभावकारी रूपमा उठ्न सकेको थिएन, तर यसपालि जनताको जागरुक सशक्तताले यो विषयलाई गुपचुप हुन दिएन । सरकारमाथि जनदबाब सिर्जना गर्न प्रमुख प्रतिपक्षलगायत देशभरका जनताले ऐक्यबद्धता प्रदर्शन गरेकाले सरकार अन्ततः भारतीय गोली खाएर जीवन उत्सर्ग गर्ने गोविन्द गौतमलाई सहिद घोषणा गर्न बाध्य भयो । सहिद गौतमको राष्ट्रिय सम्मानका साथ फागुन २९ गते आइतबार स्थानीय दोदा नदी किनारामा अन्त्येष्टि गरियो । पार्थिव शरीरमा पिता खेमलाल गौतमले दागबत्ती दिए । नेपालमाथि भारतीय विस्तारवादी हैकम यो पहिलो होइन । सप्तरीका राजनीतिज्ञ तथा पूर्वमन्त्री जयप्रकाश आनन्दले आहत बनेर फेसबुकमा लेखे, भारतीय सुरक्षाकर्मीको गोलीबाट जीवन गुमाउने दक्षिणी सिमानामा धेरै नेपाली छन्, तर तिनलाई सरकारले सहिद घोषणा गरेन । भारतीयले तस्कर भनेर दोषारोपण गरेको कुरा पत्याएर घटनालाई सामसुम पात्र्यो, यो खेदजनक छ । भारतीयको थिचोमिचो नेपालमाथि मात्र छैन, भारतवरिपरिका साना देशहरू बर्मा, श्रीलंका, माल्दिभ्स, भुटान उसको विस्तारवादी व्यवहारबाट आक्रान्त छन । तर सधैं अरूमाथि दोष थोपरेर छिमेकीलाई चैन र विश्वाससाथ रहन नदिने भारतीय शासकहरू वर्षौंदेखि चीन, पाकिस्तान जस्ता शक्तिशाली देशहरूले आफ्नो ठूलो भूभाग अतिक्रमित भएको रोदनक्रन्दन गरिरहन्छ । अतिक्रमित भनिने भूमिको रक्षानिम्ति भारतीय नेतृत्व गोली चलाउने त के, चुइँक्क बोल्न पनि सकिरहेको छैन, बरू त्यसको बदला सैनिक खर्च बढाएर उनीहरूसँग प्रतिस्पर्धाको नाममा विपन्न भारतीय जनतालाई झन् दरिद्र बनाइरहेको छ । भारत चीनसँग एक्सइ चीन, दिप्सँग समतलभूमि, एक्सइ चीनसँगैको पाँच सय वर्ग किमि, काराकोरम ट्राक, अरुणाचलको तीन लाख ६८ हजार ८ सय ४६ वर्ग किमि भूभाग कब्जा गत्र्यो त भन्छ तर उनीहरूविरुद्ध साना छिमेकीमाथि जस्तो बोली निकाल्नसम्म आँट गर्दैन । अनि आफ्नो यो लाचारी र हरुवाचाल साना र गरिब मुलुकमाथि थोपरिरहेको छ । त्यस्तै पाकिस्तानसँग जम्मुकश्मीरको दुई लाख २२ हजार दुई सय ३६ वर्ग किमि, सियाचीन ग्लासियरको सात सय किमि, साल्त्रो सिज, सर क्रिकको ९६ किमि भूमिमाथि कब्जा गत्र्यो भनेर रोदन गरिरहेको छ । नेपालको चार सय वर्ग किमि भूमि र सुस्ताको १४ हजार हेक्टर अर्थात् १४० वर्ग किमि भूमि हड्पिरहेको छ । श्रीलंकाको कच्चथेबी र बंगलादेशको दक्षिणी तालपत्ती टापु र भारतबंगलादेशका पर्वतमालालगायतमा लामो समय विवाद भएपछि समाधान भयो त भनिन्छ, तर अविश्वास कायमै छ । यो तथ्यांक बनावटी होइन, गुगल सर्च गर्ने जोकोहीले देख्न सक्छ । यसरी भारत आफू वरिपरिका मुलुकहरू कसैसँग पनि सुमधुर सम्बन्ध राख्न सकिरहेको छैन । त्यसको बदला छिमेकीहरूप्रति शंकाउपशंका र भ्रामक आरोपप्रत्यारोप गरिरहेको छ । नेपालीमाथिको गोली प्रहारको सीमा सुरक्षा, कूटनीतिक पहलकदमी र समाजशास्त्रीय पाटोलाई यो यथार्थसँग जोडेर विश्लेषण गर्ने हो भने पराजित र सधैं छिमेकीसँग सशंकित भारतीय मानसिकताको कारण बुझ्न सकिन्छ । त्यससँगै के बिर्सन सकिँदैन भने नेपालका शासकहरूको भारतीय शासकसँगको लम्पसारवाद पनि यसको लागि कम सहयोगी छैन । लामो समय बेलायती उपनिवेशमा दलिएका भारतीय नेताहरू र खास गरेर भारतीय ब्युरोक्रेसी आफूभन्दा कमजोर छिमेकी र त्यहाँका जनतालाई आफू बेलायती बाबु झैं बनेर व्यवहार गर्न खोज्छन् । कूटनीतिशास्त्रका एक प्राध्यापक भन्दथे, भारतले नेपालबाट स्वतन्त्र कसरी रहन सकिन्छ भन्ने सिक्नु आवश्यक छ । उपनिवेशवादीको नक्कल गरेर भारतले सधैं स्वतन्त्र रहेको नेपालजस्तो छिमेकीलाई ठुल्दाइ बनेर हेप्न खोजिरहने हो भने नेपालीहरू किमार्थ भारतीय हैकम स्विकार्न सक्दैनन् । त्यस्तै नेपालीहरूले पनि भारतबाट प्रजातन्त्रको प्रयोग कसरी गर्नुपर्छ भन्ने सिक्न जरुरी छ । तर समयकालले प्रमाणित गरिरहेको छ, नेपाल संघीय लोकतान्त्रिक गणतन्त्र बनिसकेपछि यहाँको लोकतन्त्रलाई कार्यान्वयन हुन नदिने बाधकको रूपमा भारत सबैभन्दा अगाडि आइरहेको छ । भारतीय नेतृत्वले नेपाल स्वाधीन र लोकगणतान्त्रिक रूपमा अगाडि लैजाने संविधान घोषणापछि त ज्यानमारा नाकाबन्दी नै गत्र्यो । अहिले स्थानीय निर्वाचन हुन नदिन अघिल्लो निर्वाचनमा नराम्ररी पराजित र जनताबाट परित्यक्त मधेसी नेताहरूलाई उचालेर नेपाल राज्यको समस्या र चुनौती समाधान गर्न होइन, अझ जटिल बनाउन उद्यत् छ । जातजाति, धर्म र क्षेत्रका जनतालाई फुटाउन दत्तचित्त छ । कञ्चनपुरमा निर्दोष नेपालीमाथिको गोली प्रहार नेपाली जनमतलाई तर्साउने पराजित र प्रायोजित घटना मात्र हो । नेपाली जनमत भारतसँग सुमधुर सम्बन्ध भएको मात्र होइन, इतिहास, संस्कृति, भूगोल र पुरातात्विक रूपमा गाँसिएर रहेको छ । नेपाल भारत सम्बन्ध किन पनि विशेष छ भने यी दुई देशबीचको सीमा खुला छ । दुवै देशका जनता एकअर्का देशमा निर्बाध आवतजावत गर्छन्, न पासपोर्ट चाहिन्छ न त भिसा नै । यहाँका बहुसंख्यक हिन्दु र बौद्धमार्गीहरू भारतीयहरूसँगै एउटै संस्कृति र धर्म मान्दछन् । हिन्दु र बौद्ध धर्मका पिठहरूमा नेपाली र भारतीय जनता पुग्ने मात्र होइनन्, एकअर्काको पीठमा पूजाआजा नगरी ती पूर्ण पनि हुँदैनन् । त्यसबाहेक बिहाबारी, औषधोपचार, अध्ययनको समाजशास्त्र भिन्नै छ । कञ्चनपुरमा निर्दोष नेपालीमाथिको गोली प्रहार नेपाली जनमतलाई तर्साउने पराजित र प्रायोजित घटना मात्र हो । भूमिगत बस्न होस् वा निर्वासनमा दुवै देशका नेताहरू रहेका मात्र होइनन्, नेपालीहरूले त राणाकालदेखि भारतमा सम्पत्ति राख्ने परम्परा नै छ । भारतीय नेताले नेपालमा प्रजातन्त्र ल्याउन होस् वा दिल्लीमा भएको ०६२ को बाह्रबुँदे सहमतिमा सहयोग पनि गरेका हुन् । भारतीय सेनामा भर्ना भएर नेपालीहरूले भारत जोगाउन जीवन दिएका छन् । लाखौंलाख नेपाली भारतमा श्रम गरेर भारतीय अर्थतन्त्रलाई मद्दत मात्र गरिरहेका छैनन्, भारतकोे निम्ति पनि नेपाल रेमिट्यान्स भित्र्याउने छैटौं राष्ट्रको रूपमा रहेको छ । पछिल्लो तथ्यांकअनुसार भारत बर्सेनि साढे तीन खर्ब रुपैयाँ लगिरहेको छ भने नेपालीहरूले त्यसको तुलनामा भारतबाट नगन्य रुपैयाँ मात्र ल्याउन सकेका छन् । तर बेलायती उपनिवेशबादी हैकम कायम राख्न भारतीय सत्ता यस्ता जनताबीचको सदियौंदेखिको सम्बन्धमाथि कुठाराघात गरिरहेको छ । भारतीय नेतृत्वको हेपाहा प्रवृत्ति, हस्तक्षेप, पेलान र ऐंठनविरुद्धको अभिव्यक्ति हो, कञ्चनपुरलगायत नेपाल र भारतीय भूमिमा जनस्तरमा जनाइएको ऐक्यबद्धता । यो अभिव्यक्ति नेपाली शासकहरूको भारतीय संस्थापनसँगको लम्पसारवादविरुद्ध पनि लक्षित छ । कूटनीतिक बुद्धिजीवीहरू भन्छन्, राजनीतिक नेतृत्वले राजनीतिक कदम उठाएर मात्र यो समस्या हल हुन सक्छ । तर हाम्रो नेतृत्व अनिर्णयको बन्दी बनिरहेको छ । न परराष्ट्र मन्त्रालय नै सशक्त देखिएको छ । प्रबुद्ध नागरिक समूह बनाइएको भए पनि यसको चर्चा मात्र भयो, केही गरेर देखाउन सकेको छैन । न त सन् १८१६ को सुगौली सन्धि र सन् १९५० को दिल्ली सम्झौतालाई नै पर्घेल्न सकेको छ । साना राष्ट्रहरूको विदेश नीतिबारे अध्ययन गरिरहेका अश्विन पुडासैनीले भने, कञ्चनपुरमा भएजस्तो किचलोले शदीयौंदेखिको जनस्तरको सम्बन्धमा पनि अवरोध आउँछ । त्यसैले राजनीतिक नेतृत्वले समयसीमा तोकेर सुझबुझका साथ समस्या किनारा लगाउनुपर्छ । पूर्वपरराष्ट्रमन्त्री महेन्द्र पाण्डेका सल्लाहकारसमेत रहेका उनले भने, नेपाल भारत सीमाको नक्सांकन गर्ने काम ९७ प्रतिशत सकिइसकेको छ भने किन त्यो शतप्रतिशत पूरा भएर सार्वजनिक गरिँदैन ? न परराष्ट्र मन्त्रालयले आफ्नो सुरले काम गर्न सकेको छ न त नेतृत्वले नै आँट गरेर सय प्रतिशत नक्सांकन टुंग्याउन सकेको छ । जनस्तरमा सम्बन्ध सुधार्न राजनीतिक नेतृत्वले संवेदनशील र बुद्धिमत्तापूर्ण रूपमा पहल गर्नुपर्छ । सीमाविद् डा बुद्धिनारायण श्रेष्ठले भने, नेपाल भारतबीचको सिमाना खुला हुनुपर्छ भनेर न १८१६ न त १९५० को सन्धिले भनेको छ । सीमा खुला हुँदा अवाञ्छित तत्र्वहरूले चलखेल, घूसपैठ, हतियार र विध्वंसक पदार्थको ओसारपसार, नसालु पदार्थ बेचबिखन र आतंककारीको अनियन्त्रित आगमन भइरहेकाले खुला सिमानालाई नियमन गरी नेपाल भारतबीचको १८८८ किमि लामो सिमानालाई केही नाका वारपार गर्न राखेर अन्यत्र तारबार गर्नुपर्छ । पासपोर्ट भिसा लिएर दुई देशबीच आवतजावत हुनुपर्छ । यसो गर्नु दुवै देशको हितमा छ । ढुंग्रो नलुकाई भनौं भन्दै उनले भने, यसबाट तीन करोड नेपाली मात्र होइन, एक सय ३३ करोड भारतीय जनताले पनि सुरक्षित महसुस गर्नेछन् किनभने नेपालबाहेक भारतको दक्षिण एसियाका सबै देशसँग खुला सिमाना छैन भने नेपालमा किन यस्तो सीमा राखेर खतरा निम्त्याइरहने ? बुद्धिजीवी र सीमाविद्को विचारमाथि प्रश्न उठेको छ, भारतीय सरकार र त्यहाँको कर्मचारीतन्त्र नेपाली सिमाना नियमन गर्न नदिएर उसैले भनिरहेको आतंककारीको खतरा किन निम्त्याइरहेको छ ? जवाफ कसले दिने ? भारत सरकारले कि नेपाल सरकारले ?"
"इमर्जिङ कपका लागि क्रिकेट टिम घोषणा : सोमपाल परेनन्, को को परे ?","काठमाडौं : चैत महिनाको अन्त्यबाट बंगलादेशमा सुरु हुने एसियाली क्रिकेट काउन्सिल (एसीसी) इमर्जिङ नेसन्स कप क्रिकेट प्रतियोगिताका लागि बुधबार चारजना नयाँ खेलाडीसहित नेपाली राष्ट्रिय टोलीको घोषणा गरिएको छ। लामो समयदेखि राष्ट्रिय टोलीको नियमित सदस्य रहँदै आएका तीव्र गतिका बलर सोमपाल कामी भने टोलीबाट बाहिरिएका छन्। अन्तर्राष्ट्रिय क्रिकेट काउन्सिल (आईसीसी)का एसियाली विकास निर्देशक बेन्कटपथी राजुको नेतृत्वमा प्रशिक्षक जगत टमाटा, कप्तान पारस खड्का र ज्ञानेन्द्र मल्ल सम्मिलित छनोट समितिले प्रतियोगिताका लागि १५ सदस्यीय टोलीको घोषणा गरेको हो। ब्याट्सम्यान दिलीप नाथसहित मध्यम गतिका बलर दीपेश श्रेष्ठ, स्पिनर सुसन भारी र ब्याट्सम्यान आसिफ सेखले पहिलोपटक राष्ट्रिय टोलीमा अवसर पाएका छन्। हालै कीर्तिपुर मैदानमा आईसीसी विश्व क्रिकेट लिग च्याम्पियनसिपअन्तर्गत केन्याविरुद्ध दुई खेल खेलेको नेपाली टोलीमा दिलीप अतिरिक्त खेलाडीका रूपमा रहेका थिए। आशीष केन्याविरुद्धको खेलका लागि सञ्चालन गरिएको बन्द प्रशिक्षणको अन्तिम १९ भित्र परेका थिए भने यू१९ राष्ट्रिय टोलीका बलरद्वय दिपेश र सुसन बन्द प्रशिक्षणको अन्तिम २४ सम्म अटाएका थिए। टोलीका अन्य सदस्यमा गत शनिबार र सोमबार केन्याविरुद्ध प्रतिस्पर्धा गरेका खेलाडीकै बाहुल्य छ। नियमित कप्तान पारस खड्काले भने इमर्जिङ नेसन्स कप खेल्ने छैनन्। उनको अनुपस्थितिमा प्रतियोगितामा टोलीको नेतृत्व उपकप्तान ज्ञानेन्द्र मल्लले गर्नेछन्। केन्याविरुद्घको खेलमा पनि ज्ञानेन्द्रले नै कप्तानको भूमिका निर्वाह गरेका थिए। इमर्जिङ नेसन्स कपमा शरद भेषावकरलाई उपकप्तानको जिम्मेवारी दिइएको छ। विनोद भण्डारी, सागर पुन, आरिफ शेख र सन्दीप लामिछानेले पनि अन्तिम १५ मा स्थान बनाएका छन्। पहिलोपटक राष्ट्रिय टोलीमा परेका आशीष भने आरिफका आफ्नै भाइ हुन्। यसैगरी केन्याविरुद्धको खेलमा राष्ट्रिय टोलीबाट डेब्यु गरेका सुरुआती ब्याट्सम्यान सुनील धमला र दीपेन्द्रसिंह ऐरीसहित सोही प्रतियोगिताबाट राष्ट्रिय टोलीमा पुनरागमन गरेका मेहबुब आलमले पनि इमर्जिङ कपमा निरन्तरता पाएका छन्। केन्याविरुद्धको खेलअघि मध्यम गतिका बलर करण केसी अचानक बिरामी परेपछि अतिरिक्त खेलाडीबाट टोलीमा बोलाइएका अविनाश कर्णले पनि इमर्जिङ कपमा निरन्तरता पाएका छन्। यसअघि अतिरिक्त खेलाडीका रूपमा रहेका भुवन कार्की पनि टोलीमा छन्। इमर्जिङ कपमा टेस्ट टोलीको मान्यताप्राप्त भारत, पाकिस्तान, श्रीलंका र बंगलादेशका यू२३ टोलीसहित नेपाल र अफगानिस्तानका राष्ट्रिय टोलीले प्रतिस्पर्धा गर्नेछन्। हङकङ र संयुक्त अरब इमिरेट्स (यूएई)ले अन्तिम समयमा आएर नाम फिर्ता लिएपछि प्रतियोगितामा ६ टोलीको मात्रै सहभागिता रहने भएको हो।"
रूपन्देही फाइनलमा,"नेपालगन्जः विभागीय टोली नेपाल पुलिस क्लबलाई पराजित गर्दै रूपन्देही ११ नेपालगन्जमा जारी दोस्रो टुबोर्ग नेपालगन्ज गोल्ड कप फुटबल प्रतियोगिताको फाइनलमा प्रवेश गरेको छ । मंगलबार नेपालगन्ज रंगशालामा भएको दोस्रो सेमिफाइनल खेलमा रूपन्देहीले पुलिसलाई २१ गोलअन्तरले स्तब्ध तुल्यायो । रूपन्देहीले उपाधिका लागि संकटा क्लबसँग प्रतिस्पर्धा गर्नेछ । संकटा यसअघि नै फाइनलमा पुगिसकेको छ । रूपन्देहीको जितमा अमर डंगोलले उत्कृष्ट प्रदर्शन दिए । उनको दुई गोल मद्दतमा रूपन्देहीले फाइनल यात्रा तय गरेको हो । रूपन्देही एक गोलले पछि परेको अवस्थाबाट खेलमा फर्किएको थियो । पुलिसले खेलको ३३औं मिनेटमा अग्रता बनाएको थियो । जुमानु राईले पुलिसलाई सुरुवाती अग्रता दिलाएका थिए । तर रूपन्देहीले लगत्तै बराबरी गोल फर्कायो । पहिलो गोल बेहोरेलगत्तै अमरले व्यक्तिगत पहिलो गोल गर्दै टोलाई खेलमा फर्काए। त्यसपछि खेलको ७५औं मिनेटमा व्यक्तिगत दोस्रो गोल गर्दै अमरले रूपन्देहीको जित २१ ले पक्का बनाएका थिए । खेलमा दुवै टोली केही राम्रा अवसर सदुपयोग गर्न असफल भएका थिए । खेलपछि पुलिसका प्रशिक्षक कुमार कटुवालले रूपन्देहीले राम्रो प्रदर्शन गरेको प्रतिक्रिया दिए । रूपन्देहीले हाम्रोभन्दा निक्कै उत्कृष्ट प्रदर्शन गर्यो । हामीले एक गोलको अग्रतासमेत कायम राख्न सकेनौं', प्रशिक्षक कटुवालले भने, प्राप्त केही अवसर सदुपयोग गर्न नसक्नु पनि हारको कारण बन्यो ।' रूपन्देहीका प्रशिक्षक दयाराम सापकोटाले प्रतिस्पर्धात्मक खेलमा प्राप्त जितले खुसी दिएको बताए । खेल प्रतिस्पर्धात्मक थियो । यद्यपि हामी विजयी भएका छौं', उनले भने, खेलाडीहरूले मेहनत गरेका छन् । फाइनलमा संकटाविरुद्ध पनि यस्तै प्रदर्शनको अपेक्षा गरेको छु ।' मंगलबारको खेलमा पाँच खेलाडीले पहेँलो कार्ड पाएका थिए । जसमध्ये चार खेलाडी रूपन्देहीका थिए । प्रतियोगिताको फाइनल खेल बिहीबार हुनेछ । प्रतियोगिताको विजेता टोलीले पाँच लाख तथा उपविजेताले दुई लाख ५१ हजार प्राप्त गर्नेछ । यस्तै प्रतियोगिताको सर्वोत्कृष्ट हुने खेलाडीले एक थान मोटरसाइकल प्राप्त गर्नेछन्।"
