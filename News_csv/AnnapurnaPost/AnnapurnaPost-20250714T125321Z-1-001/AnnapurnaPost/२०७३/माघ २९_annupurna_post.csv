शीर्षक,विवरण
अति अनुकरणीय तथा स्वागतयोग्य विवाह !,"एक हप्ता त पक्कै पनि बितिसकेको हुनुपर्छ । मेरो हृदय नै हल्लाउने एउटा अति कष्टप्रद खबर छापिएको थियो । हाम्री जनकनन्दिनी सीतामाताको जन्मस्थलमा एउटा असाध्यै उत्तरदायी र आफ्ना छोरीहरूको शिक्षा भनेपछि हुरुक्क हुने महिलाले छोरीहरूलाई शिक्षा प्रदान गराउने पवित्र इच्छा लिएर विद्यालयमा प्रवेश गराउन लाँदा अछूत', शूद्र' र तल्लो जात जनाउने र घृणित दलित'जस्तो शब्द प्रयोग गर्दै ती विचरी र तिनका छोरीहरूलाई त्यस पाठशालाले निर्ममतापूर्वक धपाएछ । त्यो खबर पढेपछि म अत्यन्त व्यथित हुँदै आफ्नो जीवनको बाल्यकाललाई सम्झन पुगेको थिएँ । मेरो बाल्यकाल भन्नाले यहाँ विक्रमाब्द २००६ साललाई लिइएको छ । त्यति बेला म पूर्वी इलामको फिक्कल भन्ने सस्यानो बजारमा थिएँ । फिक्कल अचेल सूर्योदय नगरपालिका नामले प्रसिद्ध छ । हुन पनि फिक्कल बजारको पूर्वको अन्तु पहाडको चुचुराबाट सूर्योदयको अपूर्व दृश्य बिहानबिहान हेर्न पाइन्छ । कहाँसम्म भने हाम्रो घरको माथिल्लो तलाको झ्यालबाट म फिक्कलमा छँदा सधैं नै बिहानबिहान घाम झुल्केको हेर्न पाउँदा मक्ख पर्थें । त्यहाँ अर्थात् फिक्कलमा १९९० सालमा (अर्थात् म जन्मनुभन्दा एक वर्षअगाडि) स्वामी सोमेश्वरानन्द भन्ने महात्माले चन्द्र पाठशाला नाउँको सिमेन्टीको साह्रै राम्रो र बलियो विद्यालय चन्दा बटुलेर बनाउनुभएको थियो जसमा संस्कृतको पढाइ हुन्थ्यो तर उहाँको देहावसानपछि तथा त्यहाँका जनतामा संस्कृत अध्ययन गर्ने रुचि स्वात्तै घटेर गएपछि त्यो भवन त्यसै उभिइरहेको थियो । पछि २००३ सालमा मेरा पिता स्वर्गीय प्रजापति उपाध्यायका प्रयासले अङ्ग्रेजी पाठशाला चल्न थाल्यो । मेरा पिता अध्यक्ष भएर चलाएको त्यस पाठशालामा शिक्षक हुनुहुन्थ्यो चन्द्रभक्त कसजु जो अङ्ग्रेजहरूको गोर्खासेना'मा ८१० वर्ष सेवा गरी त्यहाँ पढाउन आउनुभएको थियो । त्यस पाठशालालाई उहाँले आदर्श' विशेषण थपी आदर्श चन्द्र पाठशाला' बनाउनुभएको थियो । त्यस आदर्श चन्द्र पाठशालामा छैटौं कक्षामा मैले पढ्दापढ्दै मेरा गुरुको प्रेरणाबाट तथा मेरा पिताको मार्गदर्शनबाट प्रभावित भई शूद्र भनेर हेपिएका मेरा फिक्कले मित्रहरूलाई जबर्जस्ती भवनभित्र छिराई पूरा इलाम जिल्लाका विद्यालयहरूलाई उदाहरण देखाएकाले हाम्रो इलामका समस्त पाठशालामा कामी, दमाई र सार्की भनेर हेपिने हाम्रा जनताका छोराछोरी भित्रै प्रवेश गरी पढ्न थालेका थिए । तर, विश्वको यत्रो परिवर्तन भइसक्ता पनि हाम्रो जनकपुर भने छुवाछूतमै डुबेकाले मैले हाम्रो अन्नपूर्ण पोस्ट्'मा सबै नेपाली समान हुन्, छन् र हामी सबैले शिक्षा प्राप्तिमा भेदभाव गर्नु हुँदैन भनी मैले थालेको २००६ सालतिरको क्रान्तिकारी घटना उल्लेख गरेको थिएँ । अहिले आएर दलित गैरदलितबीच मागी विवाह' शीर्षक खबर कान्तिपुर' दैनिकमा भर्खरै प्रकाशित भएको देख्दा पुलकित हुँदै म यो छोटो लेख प्रस्तुत गर्दैछु । त्यस खबरअनुसार उदयपुर'को साउने भन्ने ठाउँमा स्थानीय विश्वकर्मा (अर्थात् कामी' जातको भनी आजसम्म हेपिँदै आएको ) बद्री नामक २२ वर्षे युवकले २१ वर्षीया मगर जातकी कन्या छम्कीकुमारीसित धूमधामसित पूरा वैदिक विधिअनुसार विवाह गरे । दुवै परिवारको पूर्ण स्वीकृतिअनुसार १०० जना जन्तीका साथ रमाइलो गर्दै गरिएको यो विवाह मेरा दृष्टिकोणमा उदाहरणीय र अति आदरणीय भएको छ । वास्तवमा सबै हामी नेपाली समान छौं र हाम्रो बीचमा कुनै प्रकारको विभेद हुनु भनेको अत्यन्त पीडाजनक कुरो हो । त्यसै हुनाले बद्री र छम्की दुवै जनालाई हामी हृदयैदेखि स्वागत गर्छौं र सम्मान गर्छौं ।"
चिनियाँ नयाँ वर्षको राैनक,"नेपालमा दसैं तिहारमा राजधानी काठमाडौं लगायतका मुख्य सहर सुनसान भएको देखेका नेपालीलाई लाग्दो हो, चाडपर्वको बेला नेपालमा मात्र यस्तो हुने गर्छ होला ! तर, छिमेकी मुलुक चीनमा नयाँ वर्ष तथा चाडपर्वको समयमा मुख्य सहरको अवस्था हेर्ने हो भने चाडपर्व त चिनियाँले पो धूमधामसँग मनाउँदा रहेछन् भन्ने लाग्छ । चीनमा यतिबेला नयाँ वर्षको आगमनसँगै वसन्त चाड सुरु भएको छ । चन्द्रमास पात्रोअनुसार चिनियाँ नयाँ वर्षको मिति र समय तय हुन्छ । नेपालमा तामाङ, गुरुङ, शेर्पालगायतले मनाउने ल्होसार र चिनियाँ नयाँ वर्षको आगमनको प्रक्रिया तथा ज्योतिषीय मापदण्ड उस्तै हुने गर्छ । तर, नयाँ वर्षको यकिन तिथिमिति तथा मनाउने विधि र पद्धति एवं संस्कृति भने फरक हुने गर्छ । चन्द्रमास पात्रोअनुसार चिनियाँ नयाँ वर्षको मिति तय हुने हुँदा अंग्रेजी पात्रोको मिति प्रत्येक वर्ष फरकफरक पर्ने गर्छ । तर जनवरी २१ देखि फरवरी २० सम्म चिनियाँ नयाँ वर्षको पहिलो तिथिमिति तय हुन्छ । चिनियाँ नयाँ वर्ष चीनमा मात्र नभई चिनियाँको उल्लेख्य बस्ती रहेको मलेसिया, सिंगापुर, भियतनाम, इन्डोनेसिया, कम्बोडिया, उत्तर कोरिया, दक्षिण कोरिया, जापान, थाइल्यान्ड लगायतका मुलुकमा पनि धूमधामले मनाइन्छ । रोचक पक्ष त के छ भने चीनको आर्थिक समृद्धिसँगै चिनियाँ नयाँ वर्ष चाडको पहिचान र प्रभाव विश्वव्यापी रूपमा तीव्र भएको छ । अमेरिका तथा युरोपेली मुलुकमा एक दशकयता चिनियाँ संस्कृतिको एक किसिमको प्रभावलाई कतिपय इसाई धर्मगुरुहरू एवं पश्चिमा अनुदारवादी लेखकहरूले पश्चिमा संस्कृतिमाथिको तीव्र अतिक्रमण भनी टिप्पणी गर्न थालेका छन् । यतिखेर चीनको राजधानी बेइजिङलगायतका सहरहरू सुनसानजस्तै छन् । यस वर्ष चिनियाँ नयाँ वर्षको पहिलो दिन जनवरी २७ परेको थियो । नयाँ वर्षको करिब एक साता अगाडिदेखि नै सहर सुनसान हुन थाल्छ । शैक्षिक संस्थामा त करिब डेढ महिना लामो बिदा दिने चलन छ । अन्य सरकारी तथा निजी संस्थामा पनि न्यूनतम एक साताको बिदा दिइँदो रहेछ । विश्वकै पुरानोमध्येको एक चिनियाँ सभ्यताको नयाँ वर्ष मनाउने शैली पनि निकै सांस्कृतिक एवं पुरातन खालको छ । कतिपयलाई लाग्दो हो, साम्यवादी सत्ता भएको चीनमा पुरातन चाडपर्वका मूल्यमान्यतालाई महत्वव दिइँदैन होला ! तर, त्यो सोचाइ गलत हो । यो चाडको उपलक्ष्यमा चिनियाँ राष्ट्रपतिले राष्ट्रका नाममा सम्बोधन गर्दै पुरानो सभ्यता र संस्कृति बोकेको चाडलाई हर्षोल्लासपूर्वक मनाउन आग्रह गर्छन् । नेपालमा कथित क्रान्तिको ठूलो कुरा गर्नेले चिनियाँ नेताबाट सिक्न जरुरी छ, कसरी परम्परागत आधार एवं मान्यताहरू राष्ट्रको गर्विलो पहिचान बन्दो रहेछ । सरकार, राज्य परिषद् र कम्युनिस्ट पार्टीका तर्फबाट सबै देशवासी एवं चीनका शुभचिन्तकलाई शुभकामना व्यक्त गर्ने गरिन्छ । चिनियाँ पात्रोअनुसार यो वर्ष कुखुरा वर्ष परेको छ । १२ वर्षमा १२ किसिमका जनावरको वर्ष मान्ने पद्धतिअनुसार यो वर्ष कुखुरा वर्ष परेको हो । यो मापनको पनि निश्चित विधि र परम्परागत आधारहरू छन् । नेपालमा ल्होसार पर्वबारे परिचित हामीलाई चिनियाँ नयाँ वर्षबारे जानकारी पाउन त्यति धेरै कठिन पर्दैन तर विधि एवं परम्परागत शैली भने फरक छन् । चीनको सरकारी तथ्यांकअनुसार नयाँ वर्ष मनाउने सन्दर्भमा बेइजिङ र सांघाई अधिकतम सुनसान हुने सहरको अग्रपंक्तिमा छन् । पंक्तिकार चिनियाँ सहर हर्विनसम्म पुग्दा पनि उत्तिकै सुनसान अनुभव हुन्थ्यो । चिनियाँ नयाँ वर्षको आगमनसँगै हुने चिनियाँको आवतजावतलाई धर्तीकै सबैभन्दा ठूलो स्तरको मानव आवतजावत मानिन्छ । नयाँ वर्षसँगै करिब ६० लाख चिनियाँ नयाँ वर्ष मनाउन विदेशमा गएको तथ्यांकले देखाएको छ । थाइल्यान्ड, जापान, दक्षिण कोरिया, इन्डोनेसिया र भियतनामको भ्रमणमा जाने चिनियाँको सूची सबैभन्दा लामो छ । चीनभित्रै हेर्ने हो भने पनि नयाँ वर्ष सुरु भएको एक सातामा मात्रै ३५ करोड चिनियाँ पर्व मनाउन कर्मभूमि छोडेर अर्को स्थानमा गएको सरकारी तथ्यांकमा छ । यसबीचमा सरकारी खातामा ६१ दशमलव सात अर्ब डलर राजस्व जम्मा भएको चीनको राष्ट्रिय पर्यटन प्रशासन सीएनटीएले जानाएको छ । चीनले पछिल्लो पाँच वर्षयता आन्तरिक पर्यटनलाई निकै महत्वव दिँदै कुल गार्हस्थ्य उत्पादनमा गतिलो योगदान दिने क्षेत्रका रूपमा यसलाई अगाडि बढाएको छ । सीएनटीएले जनाएअनुसार सन् २०१६ मा आन्तरिक पर्यटनबाट मात्रै तीन दशमलव नौ खर्ब युआन राजस्व संकलन गरेको थियो । यो दरलाई सन् २०२० सम्ममा सात खर्ब युआन पुर्याउने लक्ष्य सरकारको छ । ००० नयाँ वर्ष मनाउन प्रयोग गरिने विधि एवं वस्तुको पनि परम्परागत मान्यता छ । किंवदन्तीअनुसार चीनमा कुनै बेला नयाँ वर्ष सुरु हुनै लाग्दा डरलाग्दो राक्षसले बालबालिका चोर्ने र खाइदिने हुनाले मानिसहरू निकै चिन्तित हुन्थे । यो क्रम बढ्दै जाँदा नयाँ वर्ष सुरु हुनै लाग्दा मानिसहरू नयाँ वर्ष मनाउन छोडेर राक्षसको डरले ओडारमा गई बस्न थालेछन् । यो देखेभोगेका एकजना बूढा मानिसले सबै गाउँलेलाई भेला गरी तिमीहरू ओडारमा लुके पनि आफू राक्षससँगै प्रतिकार गरेर बस्ने बताएछन् । बूढा मानिसको कुरा सुनेपछि गाउँलेले उनलाई दिमाग ठीक नभएको मानिस भनेर लुक्न गएछन् । बूढा मानिसले नयाँ वर्ष सुरु हुनु एक दिनअगाडिको साँझ राता कागजले बनाएका चित्रहरू घरभित्र र बाहिर सजाएछन् । आफू घरबाहिर आगो बालेर पट्का पड्काउँदै रमाइलो गरेर बसेछन् । आखिर न राक्षस आयो न त बूढा मानिसलाई अरू केही समस्या आइलाग्यो । भोलिपल्ट उज्यालो भएपछि गाउँलेहरू ओडारबाट निक्लेर आउँदा उनीहरूले बूढा मानिस रमाइलो गर्दै बसेको देखेछन् । बूढा मानिसले आफूले गरेको सबै काम गाउँलेलाई बताए । त्यसपछि गाउँलेले यी बूढा त देउता पो रहेछन्' भनेर उनलाई सम्मान गर्दै नयाँ वर्ष तथा वसन्त चाड मनाउने मौलिक पद्धति सुरु गरे । त्यसपछि गाउँमा कुनै पनि समस्या नआएको र देवताहरू खुसी भएको किंवदन्ती चीनमा छ । चिनियाँ नयाँ वर्षसँगै १२ किसिमका प्रतीकको प्रयोग गर्ने गरिन्छ । खुसी र समृद्धिको प्रतीक रातो रङ एवं यसले बनेका चिजबिजहरू, उच्च सम्मान र प्रतिष्ठाको प्रतीक पहेँलो रङ एवं यसले बनेका चिजवस्तुहरू, राम्रो भाग्य जनाउने फु चिह्न, शान्ति र समृद्धि दर्शाउने लामा राता ब्यानरहरू, बालबालिकालाई नगद हाली दिइने राता खाम प्याकेटहरू र भाग्योदय प्रतीकचिह्न माछो रहेको छ । देवता खुसी पार्न कागज काटेर बनाइएका विशेष कलाहरू, सम्पन्नता दर्शाउने भकुण्डोजस्ता राता चीजहरू, आसुरी शक्तिलाई निस्तेज पार्न गरिने आतसबाजी, अन्नभण्डारका लागि अन्नदेवता पूजा, घरको सुरक्षाका लागि दैलोमा देवताका प्रतीक चिह्नहरू राख्ने र आर्थिक समृद्धिका लागि खाई सेन भनिने धन देवताको स्वागत एवं पूजा रहेका छन् । चीनका चाडपर्वहरूका कतिपय विधि तरिकाहरू नेपालमा मनाइने विभिन्न चाडपर्वसँग मिल्छन्, भलै मनाउने पद्धति र प्रचलन फरक भए पनि । नयाँ वर्षसँगै चिनियाँ चाडमा गरिने आतसबाजी र पट्काको प्रयोग हेर्दा नेपाल र भारतमा मनाइने तिहारलाई समेत पछि पार्ने किसिमको लाग्छ । चीनको आर्थिक समृद्धि एवं करोडौं चिनियाँको जीवनमा आएको आर्थिक रूपान्तरणका कारण चिनियाँ संस्कृतिको प्रभाव र मनाउने शैली चीनभित्रै मात्रै नभई विश्वभर नै तीव्र ढंगबाट बढेको छ । चिनियाँ चाडसँगै चिनियाँ खानपान परिकार, संस्कृति, कलालगायत विदेशभर तीव्र प्रचार भएका कारण विश्वको नेतृत्व लिने अवस्थामा रहेको चीनको नरम कूटनीतिक शक्ति पनि उत्तिकै प्रबल बन्दै गएको छ । यही तथ्य बुझेर होला, नवनिर्वाचित अमेरिकी राष्ट्रपति डोनाल्ड ट्रम्पले पहिलेको परम्परा तोड्दै यसपटक चिनियाँ नयाँ वर्षको उपलक्ष्यमा वासिङ्टन डीसीस्थित चिनियाँ दूतावासमा शुभकामना पत्र एवं उपहारहरू पठाएनन् । त्यसको साटो विदेश मन्त्रालयअन्तर्गत त्यो काम भयो । बरु राष्ट्रपतिकी छोरी इभान्का ट्रम्प चिनियाँ दूतावासद्वारा आयोजित नयाँ वर्ष विशेष कार्यक्रममा सरिक भइन् । चीन जति आर्थिक समृद्धिमा अगाडि बढेको छ, त्यसरी नै आफ्नो पुरानो सभ्यता, इतिहास, परम्परा र मान्यताको संरक्षण र सम्वद्र्धनमा पनि उत्तिकै अनुशासित एवं जिम्मेवारीपूर्वक लागेको छ । नेपालमा कथित क्रान्तिको ठूलो कुरा गर्नेले चिनियाँ नेताबाट सिक्न जरुरी कि कसरी परम्परागत आधार एवं मान्यताहरू राष्ट्रको गर्विलो पहिचान बन्दो रहेछ । राजनीतिक र आर्थिक स्थितिले मात्र होइन मुलुकलाई साच्चिकै मौलिकढंगबाट चित्रित गर्न परम्परागत संस्कृति र धरोहरको सम्मान तथा सम्वद्र्धन आवश्यक पर्दो रहेछ भनेर । धर्तीकै पुरानो सभ्यता भएको मुलुक नेपालसँग विश्वलाई देखाउनसक्ने गर्विलो संस्कृति र धरोहरहरू छन् । खाँचो हो, यसको संरक्षण र सम्वद्र्धनको ।"
बूढो रूखको अन्तिम आशा,"विश्वमा सबै जीवित र निर्जीव वस्तुहरूको वृद्धिविकास भइरहेको हुन्छ । यहाँ रामेछापको मन्थली नगरपालिका१, भैंसेसुरको बगैंचामा रहेको एउटा आँपको ठूलो र बूढो रूखकोे कथाव्यथा लेख्न खोजिएको हो । सम्भवतः यो नै यस क्षेत्रको ठूलो र बूढो रूख होला । नेपालका बगाले थापामध्ये राष्ट्रले रुचाएर छानेका, राष्ट्रले पालेका राम्रो गरी खाने र खुवाउने छोरो भनी चिनिएका बगाले थापाका २४औं पुस्ताका नेपालका राष्ट्रिय विभूति हुन् भीमसेन थापा । देशमा नियम र अनुशासन बसाल्दै गोरखाबाट पूर्व लाग्दै गर्दा उनी यहाँ आएका हुन् । उनका सबै दाजुभाइ, दिदीबहिनी र सरकारले गोरखाको जग्गाको साटो उनलाई रामेछापको तिल्पुंग, पकरबास, जफे, नामाडी, तिमालका खेत, भुजीको साधारण खेत, बसेरी, ल्यांगल्यांग थुम, देउराली, बिर्ता, सुलिभञ्ज्याङ, खिम्ती तथा मन्थलीका १५१६ स्थानका खेत र बारी बगैंचा १८७७ साल साउन १२ गते सोमबार पास गरिदिएको इतिहास पाइन्छ । जमिन दिँदा साक्षीका रूपमा दलभञ्जन पाँडे, रणद्योत शाह, प्राण शाह, रणध्वज थापाको नाम उल्लेख छ । देश र जनतामा लगाएको गुनको मूल्यबापत उनलाई नजिकैको पाखामा भएको ठूलो टारीसमेत बिर्ता मौजा दिइएको थियो । ती जग्गामध्ये भीमसेन बगैंचा एक हो । बगैंचामा धेरै प्रकारका फलफूल, बोटबिरुवा रोपेर उनले आफ्नो इच्छा पूर्ण गरेका थिए । बगैंचामा भएकामध्ये बूढो आँपको रूखमात्र आज बाँकी छ । बाँकी रहेको बूढो आँपको रूखले धेरै कुरा बयान गरेझैं लाग्छ, यो स्थानमा बनाइएको बगैंचा फाराकिलो जग्गामा फैलिएको थियो । बगैंचामा मलगायत धेरै बोटबिरुवा तथा रूखहरू थियौं । विभिन्न जात तथा थरीका धेरै आँपका ठूलाठूला रूख थिए । त्यस समयमा म फुच्चे थिएँ । मलाई हल्लाउँथे । हल्लिनै पर्ने रहेछ भन्ने लाग्थ्यो । मजस्ता नयाँ युवा अरू पनि धेरै थिए तर अहिले ममात्र बाँकी छु । मैले फलाएको आँप खान आउने गोठाला, खेताला, बटुवालगायत धेरैले अझै पनि आफ्नो इच्छा पूर्ति गर्छन् । फल दिएँ, पातले शीतल दिएँ । मेरा पूर्वजको उपभोग, प्रयोग गर्न काटिए, कति हावाले ढालिए, म केवल गन्दै गएँ । अब कति बाँकी छौं भन्थेँ । प्रत्येक वैशाख १ गते गन्ने मेरो नियम थियो । हामी भएको स्थान ओगट्ने काम चारैतिरबाट भयो । मलाई लाग्छ, ती राष्ट्रिय विभूति जनरल भीमसेन थापा भइदिएको भए मेरो र साथी, पुर्खाको कति इज्जत हुन्थ्यो होला । कति स्यहार हुन्थ्यो होला । तर, अरू कोही भीमसेन जन्मेनन् ।' मन्थलीको गर्मीमा ठिंग उभिएको आँपको बूढो रूखले सम्झेझैं लाग्छ, गर्मी भए पनि रमाइलो, घमाइलो, स्वच्छ हावापानीका बीचमा मानिसलगायत सेता, काला र रंगीविरंगी चराहरूलाई समेत शीतल दिइरहेको छु । दुवैतिर बग्ने खोला गडगडाउँदै खेतै बगाउन खोज्दा, तामाकोसीदेखि माथि दुई खोला जोडिन कोसिस गर्दा खबरदार यो बगैंचासम्म आउन पाउँदैनौ भनेर रखवाली गरेर म जोगिएको छु । माटो खोलाले बगाउनेभन्दा पनि आफ्नो कब्जामा पार्ने दुईखुट्टे मानिसले चलाएको कुटो, कोदालो, हँसियाले निकै मर्माहत बनाउँछ । आँपको एक्लो रूख जिल्लाको बिल्ला भिरेको सबै कार्यालयको आगाडि शोभा दिएर उभिएको छ । उसले न्यायको आशामा धेरै हिउँदवर्षा बिताएको छ । मैले हेर्दाहेर्दै हरेक वर्ष हकभोग गर्न अतिक्रमण गर्दै माटोको अस्मिता लुटिएको म उभिएर हरिरहेको हुन्छु । मेरा जरा अडिएको माटो घर टाल्न र पोत्न लग्नेहरूकै कारण मलाई जीर्ण पारेर लडाउन खोजेका छन् । मुसाले गुँड लगाउने, दुम्सी र स्याल लुक्ने स्थान बनेको छ । हामी प्राण भए पनि जरा गाडिएका वनस्पति भएकाले भाग्न नसक्ने हुँदा जसले जे गरे पनि सहनु र हेरिरहनुको विकल्प छैन । हामी रूखहरूलाई प्राकृतिक हरियाली भनेर हेर्ने ऊ त्यो पारिपट्टिको प्रशासन, जग्गा उपभोग गर्न नपाउने ती राष्ट्रिय विभूति भीमसेनका सन्तति, वंशज र सरोकारवालालाई पनि चासो भएन !' सरकारले जग्गा नापी गरेर यकिन गर्न ठूलो धनराशि खर्च गरेको सम्भवतः आँपको बूढो रूखले सुनेको होला । तर खोइ वरिपरिको त्यो ठूलो चौर ? पश्चिमपट्टिको बगैंचाको सुर (भीमसेन बगैंचाको सुर) लाई भैंसेश्वर नामकरण गरी प्रचलनमा आएको छ । हाल त्यो सुरबाट जग्गाको आकार घटाई हटाई आँपको बूढो रूखलाई सीमित भिरालो जग्गामा डेरा गरेर बसेको अवस्थामा पुर्याइएको छ । जग्गा नापीमा साफी पारिएको छ । आँपको बूढो रूखले सुनेको छ, नापी पनि कस्तो भने, आफ्नो खेतबारी पहिरो लागेर खोँच बन्दा राहतका रूपमा सार्वजनिक वन, बगैंचा जग्गा भनी थाहै नदिई नापी कार्यालयले पोको पार्ने काम भएका छन् । नभएको ठाउँमा खोलो र भएको बाटोलाई जग्गा बनाउने काम भएको छ ।' राष्ट्रिय विभूतिको नामको जग्गा व्यक्तिलाई दिने नियम देखेर बूढो आँपको रूख मन कुँड्याएर बसेको छ । प्रत्येक १० वर्षमा नापी गर्दागर्दै रूखको टाढाको सिमाना नजिकै आएको छ । इतिहास बोकेको यो रूखको आफ्नै कथा छ । अब रूख पनि बूढो भएको छ । तैपनि उसले आफ्नो पुख्र्यौली थलो कमजोर जरा, पात र हाँगाले रोक्न छेक्न जोड गरिरहेको छ । बाँकी रहेको कित्ता नम्बर ३९९ को १९१३५ क्षेत्रफल जग्गामा प्रत्येक वर्ष खेती गर्नेले जरा काट्छन्, पात झार्छन् । जग्गा सुक्खा भयो भन्छन् । फल लागेका बेला माथि हेरेर पाकेछ फल भन्दै झटारो हान्छन् । बिनागल्ती झटारो खाएकोमा सायद बूढो रूखको मन दुख्छ । सायद त्यही डरले फल बोकेका हाँगालाई तल नुहाइदिन्छु । हाँगा, पात, फल सखाप पार्नेले धन्यवादसम्म दिँदैनन् । फल खानेले कहिल्यै कुनै दिन त्यो रूखमा पानी हालेनन्, मल दिएनन्, घामबाट बचाएनन् । कहिले दिक्क लागेर आधा फल दिँदा अब बूढो भएछ, ढाले हुन्छ' भन्ने वचन सुन्दा सायद बूढो आँपको मन धुरुधुरु रुन्छ । जसले पाउँछ उसले आँपको फल खान्छ । सबैलाई समान बाँड्नु रूखको काम होइन । समानताको कुरा गर्ने मानिसले नै आज आँप गेडा, जमिन, जरा, पातका आफैंमात्र अधिकारी हुँ भनेको सुन्दा बूढो आँपलाई अचम्म लाग्दो हो । आँपको काम केवल फलिदिनु, पाकिदिनु हो, खान त जो अगाडि आउँछ उसैले पाउँछ । यही नियतिमा धेरै हिउँदवर्षा बिताइसकेको छ बूढो आँपले । ठूलो जमातबाट ऊ एक्लो भएको छ । उसको पेट खोक्रो र धोद्रो भएर जाँदैछ । आँधीले पनि बटार्ने, मानिसले भाँच्ने, झटारो हान्ने, कति सहनु बूढो रूखले । नयाँ बोट आउन दिँदैनन् फलप्रेमी मानिसहरू । जग्गा मिच्नु र बिरुवा थिच्नु मानिसको नियति बनेको छ । रामेछापको सदरमुकाम सदरमुकाम मन्थली आएपछि सबैतिरबाट बूढो आँपको रूखलाई देख्न सकिन्छ । तर, हेर्दैन कसैले उसको पीरमर्का । खान्छन्, खुवाउँदैनन्, केही माया गर्छन् तर दया गर्दैनन् । ती कर्म गर्न खटिएका मानिस मर्म बुझ्दैनन् । बूढो रूखले भनेझैँ लाग्छ, ठूलो वन देख्नेले म एक्लोलाई के देख्दछन्् । तलब पाउनेले मलाई किन वास्ता गर्छन् । धेरैे मनचिन्ते जंगल छाडेर मलाई काटेमा अपुताली नै पर्ला भनी काटेका नहोलान् । मेरा पनि धेरै सन्तान भए टाँचा टाँसी काट्न के बाँकी राख्थे । आज मलाई एक्ल्याउने मानिसले नै मेरो बसेरालाई बगैंचाबाट रूख भएको स्थान भनी रूखो वचन सुन्दा दिक्क लाग्छ ।' आँपको एक्लो रूख जिल्लाको बिल्ला भिरेको सबै कार्यालयको आगाडि शोभा दिएर उभिएको छ । उसले न्यायको आशामा धेरै हिउँदवर्षा बिताएको छ । आफ्नो शेषपछि उसका उत्तराधिकारीको कुनै संकेत छैन । बूढो रूख उभिएको जग्गामा धेरैका गिद्धे आँखा परेको उसले देखेको छ । उसले हावासँग स्वर मिलाएर कराइरहेको छ । उसलाई हेर्ने र सुन्ने कोही छैनन् । उसले बुझेको छ, बूढो मुढोको पर्खाइमा छन् सबै । सम्पूर्ण शरीर बाल्न पाउने आशामा वरिपरि रहेका मानिस र आँपकै काठलाई चाँप र अग्राखमा परिवर्तन गर्नसक्ने फर्निचर कारखानाहरूको कुदृष्टि उतिर छ भन्ने उसले बुझेको छ । उसलाई चिन्ता छ, आफ्नो अवसानपछि यो स्थान कुनै योजनामा पारी राष्ट्रिय विभूतिको नाम हटाएर वरिपरिका जग्गावाला नै आफूलाई मुनाफा हुने काममा अघि बढ्न लाग्नेछन् । रूखले पुकारिरहेझैँ लाग्छ, ए ! बगैंचा धनीका सन्ततिहरू हो । मेरो शेषपछि राष्ट्रका होनाहार राष्ट्रिय विभूति, धरहराजस्तो कृतिले विश्वमा प्रख्यात बनेका, देशका प्रशासनिक व्यवस्था फौजीको ब्यारेक प्रणाली बनाई चाँडो, सरल र सहज तरिकाबाट काम गराउन बुद्धि लगाउने राष्ट्रसेवक राष्ट्रिय विभूति जनरल भीमसेन थापाले बनाएको यो बगैंचाको अस्तित्व जिम्मा लिन किन अघि सर्दैनौ ? काजीको ब्याजमा वंशले खाएको घिउ अंशका रूपमा सन्तुष्टसँग किन बस्छौ ? ' धरहराको अवस्था खण्डहर भएको सबैलाई अवगत छ । यो थापाको मात्र जिम्मेवारी होइन । यो राष्ट्रिय सम्पत्ति हो । यसमा चासो लिने थापाले नापी र मालपोतसम्म पुगेर हेरे । मालपोतमा दर्ता गराउन धेरैलाई अह्राए तर कमाउनपट्टि नै जाती भनेर फर्किए । एकपटक केही थापाहरूले यहाँ साना बिरुवाहरू लगाएका थिए । ती पनि उखेलेर लग्ने र बिनाहेरचाहका कारण नासिएर गए । अन्त्यमा रूखले आग्रह गरेझैं लाग्छ, अब म सबै नागरिक समाज, बगाले वंश र हालको वनपाले कार्यालय तथा जिल्लाका अधिपति प्रमुख जिल्ला अधिकारी र रक्षक प्रहरी प्रशासनलाई मेरो उमेरको ख्याल गरी यो स्थानको संरक्षण गरिदिनुस् । मेरो स्थानमा मेरा सन्तान, इष्टमित्र छिमेकी विभिन्न जातका रूख रोपी चौतारो आदि बनाउन पहल गरिदिनुस् । यो सबैका लागि राम्रो र भलाइको काम हुनेछ । मलाई विश्वास छ, मेरो स्थानको रक्षा गर्ने एकमात्र संस्थानिकाय छ त्यो हो आदेश पाए गर्ने नेपाल सैनिक बल, जसले देशका विभिन्न स्थानमा धेरै रक्षा गरेको छ । निर्माण, पुनःनिर्माण, जीर्णोद्धार गरेको छ । म प्रतीक्षा गरिरहेको छु ।'"
हिज्जे प्रकरणको सरोकार,"अनेक आग्रह, विग्रह र विवशताबीच नेपाली वाङ्मयको हिज्जे प्रकरण पूर्ववत् स्थितिमा पदार्पण गर्न संस्थागत रूपमै निर्णय भइसकेको छ । यस प्रकरणलाई विशुद्ध वाङ्मयी मर्यादा पालन संकल्पप्रतिको सुनिश्चित सम्मोहन मान्नु आवश्यक छ । कुनै अप्रिय धक्कम धक्काबिना प्राज्ञिक चेतनापूर्ण विवेक ब्रह्मको प्रयोग शालीन तरिकाले भएर निष्कर्षमा पुगेको छ । यो विवेकशील चिन्मयताको नजिर बनेको छ । यस प्रसंगका यावत् हिज्जे प्रकरणका कर्मयोगी सबै धन्यवादका पात्र समूह ठानिनु विसंगति बनोइन । भेदविभेद, संगतिविसंगति, वादविवाद, वैचारिक धारका सहमतिविमति लोकतान्त्रिक पद्धतिका प्रियअप्रिय, आग्रहदुराग्रह मानिन्छन् । तर, सबै प्रकारका असहमति, विमतिहरू व्यापक र बृहद् छलफलले बिना मुठभेड शिष्ट, सौम्य अनि शालीन सामञ्जस्यमा पुग्नु खुला समाजको निर्बन्ध शृंगार सौन्दर्य बन्छ, बनेछ । यसप्रकारका मधुरिमा राष्ट्रका प्रत्येक मोड र तरखरका आकर्षण बनिरहनु नितान्त स्पृहनीय ठान्छु । विमतिमै सहमतिका मिलन बिन्दुका अन्तरचेत निहित रहेको हुन्छ पनि ! जे होस्, यस प्रकरणले भाषिक जगत्का साथै अन्य जीवन सन्दर्भहरूमा पनि गम्भीर प्रभावहरू छाडेका छन् । ती प्रभावहरू नेपाली सामाजिक, शैक्षिक, सांस्कृतिक, प्रशासनिक क्षेत्रहरूमा पनि तिख्खर तरिकाले परेका छन् । समाजमा यी हिज्जे प्रकरणले जनजिब्रो असरल्ल बन्न पुगेको छ । हामीले हाम्रा बाल्यकालमा अनुकरण, अनुसरण गरेका ध्वन्यात्मक उच्चारण यसमा रत्तिसकेका पुस्ताका कण्ठभित्रका ध्वनि ग्रन्थी असरल्ल अरल्लिन पुगेका छन् । फलस्वरूप उनीहरू भाषाबाट आएका संयुक्ताक्षरहरू दुरुस्त उच्चारण गर्न कठिनाइ बोध गर्छन् । ध्वन्यात्मक कठिनाइ पर्नु स्वाभाविक हो । बाल्यकालीन ध्वनि ग्रन्थी नितान्त नरम, तरल र लचकदार हुन्छन् । त्यस स्थितिमा जस्तो ध्वनि विन्यासमा स्वरग्रन्थी रत्तिन्छन्, आजीवन त्यसैअनुरूप अुनरक्तिन्छन् । त्यसैकारण दूधे जीवनकालमा जुन भाषाभाषीका कण्ठनादमा ध्वनि र स्वर अभ्यस्त हुन्छन्, त्यसैबाट कुनै पनि व्यक्तिलाई भाषा, समुदाय अनि राष्ट्रिय समूहका भनेर चिन्न, छुट्याउन सकिने हुन्छ । केही काल अवधि उता प्रचलनमा ल्याइएका नेपाली भाषाका अपरम्परागत हिज्जे प्रयोग प्रकरणमा अनुरक्तिएका हाम्रा केही नेपालीलाई साबिक हिज्जेमा भिज्न, प्रवेश गर्न, असरल, असहज बन्नेछन् । हिज्जे प्रकरणका अभ्यास, पठनपाठन, मुद्रण, प्रसारणमा अभ्यस्तहरू आफ्नै' हिज्जेलाई आफ्नै' लेख्छन्, छाप्छन् । छाप्छन्' लाई छाप्छन्' लेख्छन् । संयुक्ताक्षर हिज्जेलाई संयुक्त नपारी संयुक्त प्' लाई हलन्त प्' गरी छाप्छन् । यसै गरी द्य' लाई द्य' गरी विद्युत्'लाई विद्युत्' पार्छन् । यो एकप्रकारले परम्परा मुक्तिको भाषिक प्रज्ञापन बन्छ, बनेछ । सबै परिवर्तन परम्परा मुक्ति प्रकरणभित्र परोइनन्, पर्दैनन् पनि, नयाँ लेखन परम्पराका हिज्जे प्रकरणहरू । जसो भए पनि अहिले नेपाली भाषाका हिज्जे व्याकरणले यस अघिकै परम्परागत प्रकरणलाई मुक्तकण्ठले मानिसकेको छ । तर पनि यस प्रयोगको प्रकरणले राष्ट्रका सामाजिक, शैक्षिक, भाषिक संस्कार र संस्कृतिका इतिहासम केही न केही विचलनका चिह्नपदचाप भने नछाडेको होइन । सामाजिक दृष्टिकोणले यो भाषिक आन्दोलनले समाजमा कतिपय तहमा खैलाबैला मच्चायो । शैक्षिक जगत्मा पाठ्यपुस्तक लेखन, प्रकाशन आदिमा तहल्कै मच्चायो । आर्थिक दृष्टिकोणले यस अभियान निमित्त ठूलो धनराशिको लगानी हुन पुग्यो । प्रकाशित पाठ्यक्रम अन्तर्गतका पाठ्यपुस्तक र पठन सामग्रीहरूको चाङका चाङ ठूलो धनराशिका छपाइले राष्ट्रको ढुकुटीमा कस्तो प्रभाव राख्छ ? चिन्तन चेत सरोकार बन्छ । हिज्जे प्रकरणमा उठेका विवादलाई व्यावहारिक तवरले निराकरण गर्न केही आधारभूत रूपका तात्विक उदाहरणयुक्त पुस्तक पुस्तिकाहरू तात्तातै निकाल्नु स्पृहनीय हुन्छ । यसले दुई अरब हाराहारी रकम बराबरको पाठ्यपुस्तक शिक्षा मन्त्रालय पाठ्यक्रम विभागजनक शिक्षा सामग्री केन्द्र आदिमा मौज्दात रहेको तथ्य छ्यापछ्याप्ती सञ्चारमाध्यमले जनसमक्ष ल्याइरहेका छन् । प्रसंगवशको सरोकार ती पाठ्य सामग्रीहरू घाट न घरको बनी अलपत्र नहोऊन् भन्नु हो । राष्ट्र अपव्यय र नोक्सानीको बोझले नथिचियोस् । हिज्जे प्रकरणका अभ्यास, पठनपाठन, मुद्रण, प्रसारणमा अभ्यस्तहरू आफ्नै' हिज्जेलाई आफ्नै' लेख्छन्, छाप्छन् । छाप्छन्' लाई छाप्छन्' लेख्छन् । संयुक्ताक्षर हिज्जेलाई संयुक्त नपारी संयुक्त प्' लाई हलन्त प्' गरी छाप्छन् । त्यत्रो विपुल धनराशि लगानी गरी छापिसकिएका विभिन्न विषयका पाठ्यपुस्तक उपयोग गर्न सकिन्छ । राष्ट्रिय सरोकार र हितलाई सबै सरोकारवाला संस्था, जिम्मेवार निकाय, अधिकृत, तालुकवालाहरू सबैले ध्यान दिनैपर्छ । ती पुस्तकहरूमा प्रयुक्त हिज्जे प्रकरणलाई अहिले हालसालै मात्र प्रज्ञाप्रतिष्ठानले लिएको निर्णयअनुसार सुधार्न शब्दहरूका सूची बनाई प्रकाशनमा ल्याउनु आवश्यक ठान्छु । यस कार्यले आमसरोकारी विद्यार्थी, शिक्षक, प्राध्यापक, अधिकृतकर्मचारी, सञ्चारमाध्यममा अनुरक्त लगनशील सबै नेपाली भाषाप्रतिका अनुरागीहरू लाभान्वित हुनेछन् । सम्बन्धित र सरोकारी आमनेपाली लाभान्वित भएर राष्ट्र भाषिक समस्या मुक्त हुनेछन् । भाषिक समस्याबाट नेपाल र नेपालीले मुक्ति पाउनुको बृहद् परिप्रेक्ष्य राज्य व्यवस्था र नेपाली समाज सुदृढ पार्न बल पुग्नु नै हुन आउँछ । राज्यव्यवस्था सुदृढ हुनु भन्नु आमनेपालीको चासो बनेको लोकतन्त्र सुदृढ, सुनिश्चित बन्नु बनाउनु हुन जान्छ । लोकतन्त्र सुदृढ, सबल बनाउन आधारभूत जनमनलाई ससम्मान सुनेर, बुझेर निर्णयात्मक कदर गर्नु नै हुनेछ । भाषिक हिज्जे प्रकरणले आफ्नै पूर्ववत् यात्रा मार्ग तय गरिसकेपछि प्रत्येक विषयवस्तुका पाठ्यसामग्री तयारीमा पूर्व उद्यत महानुभावहरू जहाँको तहीँ नै छन् । अब उहाँहरू प्रत्येकलाई आफूले यसअघि लेखेका पुस्तकपाठ्य सामग्रीहरू अहिले स्वीकृत र निर्णित हिज्जे प्रणालीअनुरूप सुधार्न लगाउनु सबैभन्दा सरल, सहज उपाय बन्नसक्छ । आआफ्ना पूर्व लेखन कार्यमा कहाँकहाँ के कस्तो लेखिएका थिए ? त्यसको हेक्का उनीहरूमा रहिरहन सक्ने ठूलो अवसर बन्नेछ । त्यसरी लेखिएका तर अहिले परिवर्तन गर्नुपर्ने मात्र हिज्जे शब्दावली, विषयवस्तु, पाना र हरफहरू किटानीसाथ सिंहावलोकन गर्न सक्दा पुस्तकैपिच्छे सुधार गर्न सकिने उपाय उघ्रिन पुग्दो हो । यो मनमा उब्जेको एकल विचार हो । यी एकल विचारका उत्कण्ठालाई सरोकारी संस्थाहरूले आपसी सरसल्लाह गरी जे जसो गर्दा बढिया र उपयुक्त हुँदो हो सोच्ने सोचाइडबली बन्न सकोस् ! यसको अभ्यन्तरका चेष्टा यति नै । शिक्षा मन्त्रालय र अन्तर्गत सरोकारी विभाग, अन्य निकायहरू सबै समेटी सच्याउने प्रयास जारी गर्दा राष्ट्रको अरबौं अरब धनराशि बच्न जानेछ । नेपाल र नेपाली आमनागरिकको धन खेर जानबाट बच्न गई राष्ट्र लाभान्वित हुने अवश्यम्भावी छ । शिशु लोकतन्त्रको बेहाल हाल भोग्दै सम्भाव्य दुःखद नोक्सानीबाट देशको सम्पत्ति विपत्तिमा नपार्ने चेष्टा प्रत्येक चिन्तनशील विवेकहरूका सरोकार बन्नुपर्छ । छापिसकिएकाको भविष्य के हुने ? आमचासोको विषयवस्तु बनेको छ । यसमा नेपाल प्रज्ञाप्रतिष्ठानले लिएको निष्कर्षअनुसारै उसले पनि सच्चिनुपर्ने हिज्जेहरूको फेहरिस्त बनाई शब्द कोषावली बनाए समस्या सहज रूपमा सल्टिने हुन्छ । देश अब द्वन्द्वभन्दा समझदारीपूर्ण सुलह चहार्दो यो अवस्था छ । जति नै समस्यामा अल्झँदै रहन्छौं उति नै जटिलतामा बढ्दै बल्झिँदै रहन्छौं । समझदारी र सुलह परिस्थितिको दुहाई आमसर्वसाधारण भाषाभाषीका अन्तरमनको चाहना बनेको छ । आर्थिक उन्नति, स्वस्थ, सकारात्मक अनि पारदर्शी क्रियाकलाप जनचासो र चाहना बनेको युगबोध रहेको छ । हामीलाई शान्तिपूर्ण सुलहले द्वन्द्व र अशान्तिलाई इति श्री भएको अवस्थामा सास फेर्नु जरुरी अनि स्वस्थकर लाग्छ । यति गर्न पाए अघिअघि भएका व्ययभार सुल्टिनसक्ने अवस्था उघ्रिने अनुमान गर्न सकिने स्थिति सिर्जिनेछ । छापिसकिएका सामग्रीहरू उपयोगमा ल्याई सदुपयोग भए जे भए गरिए तिनका उपयोग राम्ररी हुन गई राष्ट्रघात हुनबाट बचिनेछ । संस्कृतबाट निःसृत शब्दहरू यथावत् तद्भव हुनुपर्ने सिद्धान्ततः सर्वमान्य मत रहेबनेको छ । तथापि अहिले आएर संस्कृत भाषा, व्याकरण रत्तिभर पनि नसिकाइने पाठ्यक्रम बनेको छ । संस्कृत भाषाव्याकरणको फुट्टी ज्ञान नयाँ पुस्ताका पिँढीमा सार्न नसकिएर तिनमा संस्कृत शब्दका पदस्वरूप जान्ने बुझ्ने हेक्का कमजोर हुन पुगेको छ । सम्भवतः यसकै कारण अचेल हाम्रा छापाहरू, आमसञ्चारका माध्यमहरू पनि संस्कृत शब्दबाट बन्ने भाववाचक शब्द विन्यासमा निकै व्यवधानमा रहन पुगेका छन् । सुन्दर' संस्कृत शब्दबाट बन्ने भाववाचक शब्द सुन्दरता'सौन्दर्य' हो । तर हामीहरू धेरैजसो सुन्दरता'को बदला सौन्दर्यता' लेख्न, छाप्न र उच्चारणका हिज्जे बनाउन पुगिरहेका हुन्छौं । सौन्दर्य' आफैं भाववाचक शब्द भएपछि त्यसमा ता' थप्नु आवश्यक छैन । वीर' बाट वीरता'वीरत्व' बन्छ । वीरत्व' नै भाववाचक भएपछि त्यसमा ता' जोड्नु पर्दैन । वीरत्व' नै सहीसलामत छ । त्यस्तै धीर' बाट धीरता'धैर्य' बन्छ । धैर्य' भाववाचक संज्ञा शब्द भएर यसमा पनि ता' प्रयोग गर्नु अनुपयुक्त ठहरिन्छ । यस्ता अनेक ज्वलन्त उदाहरण छन् । हामी आपसमा बसिवरि छलफल गर्दा क्रमिक रूपमा सुधारात्मक अभियान गर्दै जानेछौं । गरमागरमी बहसभन्दा ठण्डाठण्डी सोच विचारका सहाराले हाम्रा आँत भर्ने तरखरले सबैको भलो हुनेछ, अवश्य पनि । फेरि पनि एकपटक हामी सबैको सामूहिक कल्याणकामनासहित अहिलेलाई मंगलकामना गर्छु ! भवतु सर्वमंगल मांगल्यम् !!!"
विष्णु वामनमूर्तिका संरक्षक सत्यमोहन,"सत्यमोहन जोशीको नाम नसुन्ने र उनको कामबारे थाहा नपाउने नेपाली कमै होलान् । जोशीलाई साहित्य र संस्कृतिका धरोहर मानिन्छ । काठमाडौं उपत्यकाभित्रको इतिहास, संस्कृतिले मात्रै महत्वव पाउने समयमा यिनले पश्चिम नेपालमा पुगेर कर्णालीको संस्कृतिको विविध पक्षबारे अनुसन्धान गरे । स्थलगत अध्ययन, मनन र प्रकाशन गरेर नेपालको पुरातत्ववको क्षेत्रमा गुन लगाए । हाम्रो लोकसंस्कृति, नेपाली राष्ट्रिय मुद्रा र कर्णाली संस्कृति नामक पुस्तकले स्वदेशविदेशमा कीर्तिमान फैलायो । विसं २०१३, २०१७ र २०३८ (संयुक्त रूपमा) मा तीनपल्ट मदन पुरस्कार प्राप्त गरेर यिनले नेपाली साहित्यको इतिहासमा नयाँ कीर्तिमान नै कायम गरे । विसं २०१० जेठ १६ गते न्युजिल्यान्डमा औपचारिक रूपमा पुग्ने जोशी पहिलो नेपाली थिए । १९७७ वैशाख ३० गते मंगलबजारनजिकै बखुंवहालमा जन्मिएका सत्यमोहन जोशी ९५ वर्ष पूरा गर्दा वरिष्ठ संस्कृतिविद्को नामले परिचित छन् । शंकरदास जोशी र राजकुमारी जोशीका सन्तान सत्यमोहनले गुरु विद्यानन्द राजोपाध्यायको घरमा सात वर्षको उमेरमा अक्षरारम्भ गरेका थिए । १० वर्षको भएपछि मात्रै यिनले नेपाली भाषा बोल्न र लेख्न थालेका थिए । १९ वर्ष पुगेपछि यिनको विवाह १४ वर्षकी राधादेवीसँग भएको थियो । यिनका चार छोरा र चार छोरीमध्ये दुई जना छोरा, छोरी बितिसके । उपत्यकालाई ९० साल र २०७२ सालमा भुइँचालोले नराम्ररी हल्लायो, तहसनहस पार्यो । काठमाडौं उपत्यकाका सांस्कृतिक सम्पदाहरू हल्लिए, चर्किए र ढले । यी दुवै भुइँचालोको नमीठो र डरलाग्दो अनुभूति छ सत्यमोहन जोशीसँग । अधिकांश मूर्त र अमूर्त सम्पदा लोप हुनसक्ने सम्भावनाले उनी दुःखी छन् । पुरातत्वव र संस्कृति विभागमा विसं २०१६२०१७ मा निर्देशक भएर यिनले काम गरे । त्यस बेला पुरातात्विवक महत्ववका वस्तुहरूको खोज संरक्षण, प्रदर्शन, प्रचारप्रसार गर्न यिनी खटिएका थिए । जोशीकै पहलमा भक्तपुर दरबार क्षेत्रमा राष्ट्रिय संग्रहालय आर्ट ग्यालरीको प्रदर्शन कक्ष, सो केसहरू निर्माण गरिए । वीर पुस्तकालयमा बाकसभित्र थन्किएर बसेका थांका पेन्टिङ, हस्तलिखित ग्रन्थ र विविध विषयका तस्बिर ल्याएर, व्यवस्थित गरेर प्रदर्शन गर्ने काम सफलतापूर्वक उनले गरे । आज भक्तपुरको राष्ट्रिय कला संग्रहालय नेपालमा सबैभन्दा बढी अवलोकन गर्ने थलो बनेको छ । उपत्यकालाई ९० साल र २०७२ सालमा भुइँचालोले नराम्ररी हल्लायो, तहसनहस पार्यो । काठमाडौं उपत्यकाका सांस्कृतिक सम्पदाहरू हल्लिए, चर्किए र ढले । यी दुवै भुइँचालोको नमीठो र डरलाग्दो अनुभूति छ सत्यमोहन जोशीसँग । जोशीलाई नाट्यघरको आवश्यकता धेरै पहिलेदेखि महसुस भएको थियो । नेपाली र नेपाल भाषा (नेवारी) मा लेखिएका नाटक मञ्चन गर्ने स्थायी थलो जोगाउनमा उनी लागेका थिए । एक लाख ३७ हजारमा किनेको जमलको जग्गामा नाचघर बन्यो । काठमाडौं उपत्यकाका दरबार र मन्दिर क्षेत्रका डबलीहरूमा प्रदर्शन गरिने नाटकले रंगमञ्च पाए । नेपाली नाटकले बन्द सभामा बसेर हेर्ने दर्शक पायो । सत्यमोहन जोशीले नेपाली मूर्तिकलाको संरक्षणमा पनि ठूलो गुन लगाएका छन् । नेपालका हिन्दु र बौद्ध धर्मावलम्बीको आस्था समेटिएको प्राचीन मूर्तिहरूको संरक्षण गर्न गरेको आँट सम्झँदा जोशी प्रफुल्ल हुन्छन् । मूर्तिहरू संरक्षित भएर पर्यटकले अवलोकन गर्न पाएकोमा सन्तोष व्यक्त गर्छन् । फ्रान्सको लुव्र संग्रहालयमा प्रदर्शित मोनालिसाको चित्र हेर्न लाखौं पर्यटकको ओइरो लागेजस्तै प्रचारप्रसार गरेमा नेपालका संग्रहालयमा पनि मानिसको घुइँचो लाग्नसक्ने उनको विश्वास छ । राजा मानदेवद्वारा लाजिम्पाटमा स्थापना गरिएको वामनको पुस्तक र मूर्ति संरक्षण गर्न आफूले संग्रहालय पुर्याएको आँटिलो कामको मीठो स्मरण सुनाउँदा उनी आज पनि प्रफुल्ल हुन्छन् । मूर्तिकला अध्ययन अनुसन्धानका लागि यो मूर्ति कोशेढुंगा नै साबित भएको छ । यो महत्ववपूर्ण मूर्तिको संरक्षण गर्न व्यावहारिक कठिनाइ थियो । दैनिक पूजा गरिने धार्मिक अस्था बोकेको मूर्तिलाई ठूलो आँटले सत्यमोहन जोशीले संग्रहालयमा पुर्याए । स्थानीय बासिन्दाको विरोधमा उनको ज्यान नै खतरामा पनि थियो, उनले फकाएर काम गरे । लाजिम्पाट धोबीचौरको थुम्कामा मानदेवकै समयमा स्थापित दुईवटा शिवलिंग र विष्णुवामनको स्वरूप मूर्तिफलक प्राप्त भएबाट त्यस क्षेत्रको महत्वव उजागर हुन्छ । लिच्छविकालका महत्ववपूर्ण सम्पदा भएको थुम्कोमा वैज्ञानिक ढंगले उत्खनन गर्न सकेमा धेरै तथ्य सामग्री पत्ता लगाउन सकिन्छ । नरवर्माले संवत् ३८८ मा स्थापना गरेका शिवलिंग र मानदेवकी रानी क्षेमसुन्दरीले संवत् ३९० मा स्थापना गरेका शिवलिंग आज पनि यथास्थानमै छन् । मानदेवले स्थापना गरेका संवत् ३८९ (४६७) को वामन मूर्ति भने जोशीको पहलमा राष्ट्रिय संग्रहालय छाउनीमा प्रदर्शन गरिएको छ । मानदेवले पशुपति तिलगंगा र लाजिम्पाट धोबीचौर थुम्कोमा एकै दिन एउटै बेहोराका अभिलेख र मितिसहितको वामन विष्णुको मूर्ति स्थापना गराएका थिए । संवत् ३८९ वैशाख शुक्ल द्वितीया । असल सफा बुद्धि भएका, सत्पात्रमा पानीसरह दान वर्षा गर्ने राजा । श्रीमानदेवले हित गर्ने मन भएकी (आफ्नी) मुमा राज्यवतीको सधैं पुण्यको बढिबढाउ होस् भन्ना निमित्त राम्रो असल मन्दिर बनाउन लगाई देवता र ऋषिहरूले पुजिएका, सारा संसारका एउटै मालिक त्रिविक्रम (वामन) मूर्ति राम्ररी यहाँ स्थापना गर्नुभयो, धनवज्र वज्राचार्यको यस अनुवादबाट इतिहासका धेरै कुरा प्रस्ट हुन्छ । नेपालमा धार्मिकबाहेक अन्य कलाकृतिको प्रचलन र बाहुल्यता छैन । नेपाली कलाको सम्बन्ध, विषयवस्तु, स्रोत सबै नै धार्मिक ग्रन्थ हो । मल्लकाल र शाहकालका मूर्तिहरूको अध्ययन गर्दा देखिने एउटा प्रमुख विशेषता भनेको धार्मिक ग्रन्थमा वर्णित घटनालाई प्रस्तर, माटो, काठ र धातुमा सजीव ढंगले उतार्नु हो । यस मूर्तिमा श्रीमदभागवत पुराणको विष्णु वामन अवतारका उद्देश्यलाई सजीव ढंगले कुँदिएको छ । मूर्तिफलकमा विष्णुको मूर्तिमात्रै नबनाएर वामन अवतारका सम्पूर्ण कथावस्तु नै दर्शाइएको छ । ईश्वरको अवतारको आवश्यकता र मन्त्रको पुकारअनुसार अवतरित भएका विष्णु दैत्यराज वलि उनकी पत्नी विन्ध्या वलि सबको सजीव प्रस्तुति यस मूर्तिमा छ । विष्णुधर्मोत्तर, मत्स्यपुराण, ब्रह्मपुराण, भागवत र महाभारतमा वामन विष्णुको मूर्ति बनाउने विधान तोकिएको छ । दण्ड, पाश, शंख, चक्र, गदा, पदम धारण गरेको त्रिविक्रमको मूर्ति बनाउने नियमको उल्लेख छ । नेपालको लाजिम्पाटमा स्थापना गरिएको त्रिविक्रम वामन विष्णुको मूर्तिमा विविध आयुध लिएको आठवटा हात प्रस्ट देखिन्छ । वामनले आफ्नो शरीर विशाल बनाएपछि उनको पाउ आकाश र पाताल दुवैतिर पुगेको चित्रण यस मूर्तिमा सुन्दर ढंगले गरिएको छ । मूर्तिफलकको दायाँतर्फ कमलको फूलमा उभिएकी लक्ष्मीदेवी र घँडा खुम्च्याएर नमस्कार गर्दै पखेँटा फिजाएर उड्न लागेको गरुडको प्रस्तुति पनि बेजोडको छ । लिच्छविकालमा विष्णुका विभिन्न स्वरूपका मूर्तिहरू, विश्वरूप, शयन, चतव्र्यह, चतुरविंश श्रीधर, गरुडासन आदि बने । तीमध्ये अवतार स्वरूपका मूर्तिहरू बढी बनेका हुन्छन् । सनातन धर्मावलम्बीहरूको विश्वास र शास्त्रमा वर्णन भएअनुसार मानव र देवता दुवैको भलाइका लागि देवताहरूले विविध रूप धारण गर्न सक्छन् । देवीदेवताका भिन्न स्वरूपमध्ये विष्णुका १० अवतारको विशेष महत्वव छ । माछो, कछुवा, वराह, नरसिंह, वामन, परशुराम, राम, कृष्ण, बुद्ध र कल्की । गीताको चौथो अध्यायको सातौं र आठौं श्लोकमा भगवान्को अवतारवादको आवश्यकता प्रस्ट परिएको छ । यदा यदा हि धर्मस्य जुनजुन बेला धर्मको हानि र अधर्मको वृद्धि हुन्छ, त्यस बेलामा म अवतार लिन्छु । सज्जनहरूको रक्षा र दुष्टहरूको नाश तथा युगयुगमा धर्म स्थापना गर्नका निम्ति अवतार लिन्छु । गीताको श्लोकको व्याख्या थुप्रै विद्वान्ले गरेका छन् । अवतारकै क्रममा चौथो अध्यायको छैटौं श्लोकमा आफ्नो अजन्मा प्रकृतिको उल्लेख श्रीकृष्णले गरेका छन् । म अजन्मा, अविनाशी र यीबाहेक भूतमात्रको ईश्वर हुँ, तैपनि स्वभावले गर्दा आफ्नो मायाको बलले जन्मग्रहण गर्छु । अवतारको आवश्यकताको वर्णन भएअनुसार नै मूर्तिहरू बनेका छन् । ऋग्वेदमा रोपिएको ईश्वरको विविध रूपको अवधारणा नै पछि पौराणिक कालमा अवतारको रूपमा विकसित भएको देखिन्छ । लिच्छविकालमा बनेको त्रिविक्रम वामनका मूर्तिहरू लाजिम्पाट, तिलगंगा, चाँगुनारायण र शेषनारायणमा छन् । मल्लकालमा बनेका विष्णु अवतारका मूर्ति र चित्रको प्रस्तुति तीनवटै दरबार क्षेत्रमा रहेका मन्दिर, भण्डारखाल बगैंचा, चोक टुँडालमा देखिन्छ । काठको त्रिविक्रम मूर्ति भएमा तीनवटा पाउ पनि बनाउने प्रचलन छ । नेपाली सांस्कृतिक धार्मिक र इतिहासमा सत्यमोहन जोशीको पहलमा संरक्षण र प्रदर्शन भइरहेको त्रिविक्रम वामन विष्णु मूर्ति (संवत् ३८९) को विशेष स्थान छ । संस्कृतिको विद्यार्थीका नाताले शताब्दीपुरुष सत्यमोहन जोशीप्रति हार्दिक कृतज्ञता व्यक्त गर्नैपर्छ ।"
ल्होसारमा पनि राजनीति,"बौद्ध धर्मअन्तर्गत महायानी सम्प्रदायमा सम्बोडा लिपिले समेटेको हिमाली भोटचन्द्र पात्रो (दतु) मा तिथिमिति परिवर्तन भई पुरानो वर्षलाई बिदा गरी नयाँ वर्ष मनाउनु ल्होसार हो । ल्हो' भनेको वर्ष र सार' भन्नाले परिवर्तन भन्ने अर्थले ल्होसार शब्दको उत्पत्ति भएको तथ्य छ । वार्षिक रूपमा वर्ष परिवर्तन हुँदा ल्होसार मनाइन्छ । बाँदर, चरा, कुकुर, सुँगुर, मुसा, गाई, बाघ, बिरालो, ड्रागन, सर्प, घोडा, भेडा गरी १२ वर्षमा एकपटक लो (वर्ष) परिवर्तन हुने गर्छ । पात्रोअनुसार कोङ्पो, तोला, सोनाम र ग्याल्पो गरी चारवटा ल्होसार उल्लेख छ । यी सबै ल्होसार नयाँ वर्ष नभएर जातीय परम्पराको रूपमा भने मान्दै आएको इतिहासमा उल्लेख छ । कोङ्पो प्रान्तका राजा आग्यालले युद्ध लड्न जानुअघि ल्होसार नमनाई नजाने घोषणापछि युद्धमा जित हासिल गर्न ल्होसार मनाउन सुरु गरेको पाइन्छ । ल्होसार नै कोङ्पो ल्होसारको नाममा परिचित छ । हिजोआज लोपोन्मुख ल्होसारको रूपमा यसलाई मानिन्छ । तोला ल्होसार ग्रह, नक्षत्र वा आकाशीय पिण्डहरूको चलायमान अवस्थासँग रहेको धर्मका अग्रजहरू तर्क राख्छन् । ११औं महिना पुसमा पर्छ । यो विशेषगरी हिउँदको घाम फर्कंदा ल्होसार मान्ने प्रचलन मञ्जु श्री (नाग्चिपा) जोतिस परम्परा पनि मानिन्छ । पात्रोअनुसार तोला ल्होसार पुस संक्रान्तिदेखि मसान्तभित्र पर्दछ । सोनामको अर्थ कृषि हो, किसानले रोपेको खेतीपाती उत्पादन पछि घरभित्र्याए पछि खुसीयालीमा सोनाम ल्होसार मनाउने गरेको इतिहास छ । पात्रोअनुसार १२ महिनाको पहिलो दिन सोनाम ल्होसार मनाउने चलन छ । यता पात्रोमा तिथि परिवर्तन भई नयाँ वर्ष लागेसँगै १२ महिना सकेर ग्याल्पो ल्होसार गरेको मनाइन्छ । बौद्धधर्मको इतिहास हेर्दा ल्होसारलाई यसरी प्रष्ट बुझ्न सकिन्छ । तर पात्रोमा नयाँ वर्ष परिवर्तनभन्दा पनि २०४६ साल सँगै भएको राजनैतिक परिवर्तनपछि ल्होसार जातिगत रूपमा मनाउने चलन बढेको छ । अहिले तामाङ जातिले सोनाम र गुरुङ जातिले तमु ल्होसार हाम्रो भन्दै मनाउने गरेका छन् । यसरी तिथिमिति र बिना आधार ल्होसारलाई जातिगत रूपमा नयाँ वर्षको रूपमा मनाउनुले ल्होसारप्रति प्रश्न उठ्न थालेको छ । राजनीतिले ग्रस्त समुदाय प्रथा परम्परा र इतिहासलाई तोड्दै पर्व मनाउनुले इतिहास र बौद्धधर्म माथिको राजनीति हो भन्दा दुई मत नहोला भन्न सकिन्छ । कोङ्पो प्रान्तका राजा आग्यालले युद्ध लड्न जानुअघि ल्होसार नमनाई नजाने घोषणापछि युद्धमा जित हासिल गर्न ल्होसार मनाउन सुरु गरेको पाइन्छ । गुरुङ जातिले पुस १५ मा तमु ल्होसार नामांकन गरी मनाएको पाइन्छ, तर यो बौद्धधर्मको लिपिमा ल्होसार उल्लेख भएको पाइँदैन । यसरी बनावटी रूपमा आगन्तुक ल्होसार सिर्जना गर्नु बौद्धधर्म माथि भएको अपमान हो भन्न किन नसक्ने । केही अग्रजहरू तोला ल्होसारलाई तमु ल्होसार बनाएको भन्ने कच्ची जवाफ दिने गर्छ तर यो जवाफ सिंगो बौद्धधर्मले स्वीकार्न सक्छ त ? यसरी नै तामाङ जातिले आफ्नो सोनाम ल्होसार भन्दै नयाँ वर्ष भन्दै मनाउँदै आएको छ । सोनाम ल्होसारको वास्तविकता माथि उल्लेख गरिसकिएको छ । पात्रोअनुसार २१ सय ४४ वर्ष पूरा भएको पाइन्छ तर नेपाल तामाङ घेदुङ संघको नेतृत्वमा २८ सय ५३ वर्ष अघि झिंवा लोमा चीनको एक पहाडमा पहिलो पटक मञ्जु श्रीले ला (वर्ग) परम्पराको विषयमा धर्म देशना गरेको भन्दै सोनाम ल्होसारलाई सम्बत परिवर्तन हो भनी ल्होसार मान्ने गरेको छ । यता नेपाल तामाङ बौद्ध महासंघले सोनामको बारेमा फरक धारणा राख्दै तीन वर्ष यतादेखि पात्रोअनुसार ल्होसार मान्न अभियानै सुरु गर्दै आएको छ । इतिहासलाई हेर्दा स्पष्ट भने पाइँदैन यो सम्बत् ४७१५ पुगेको दाबी गर्छन् भने केहीले मञ्जु श्री जम्म भएको दिन मानेका हो भनेका छन् । राजनैतिक परिवर्तन र सचेतनाले धर्ममाथि प्रहार हुनु कति उचित होला भन्ने चिन्ताको विषय बनेको छ यो बहसमा आएर सार्थक समाधान पनि जरुरी छ । बौद्ध धर्मअनुसार महायानी धर्मालम्बीले सम्बोडा लिपि दिएको तिथिमिति पात्रो अनुसार न्वारान, घेवा, विवाह, समग्र धार्मिक परम्परा शेर्पा, तामाङ, गुरुङ, भोटेलगायत सबै बौद्धधर्मालम्बीले अनुसरण गर्दै आउनु नै यसको मुख्य प्रमाण हो भन्न सकिन्छ । ल्होसारलाई राजनैतिक चेतले आकुल बनाएको पाइन्छ, सुधार नभए के होला ? धार्मिक कि जातीय पर्व भन्ने प्रश्न समाजमा प्रशस्तै उठेको छ । जातीय परम्परागत पर्व हुनुमा केही फरक नपर्ला तर धार्मिक पर्व हो भन्दा पुष्ट्याइँ गर्नु गाह्रो हुने देखिन्छ । बुद्धधर्मालम्बी बाहेकले नयाँ वर्ष कति पटक परिवर्तन भयो होला भन्दै अन्योलता सुनाउँछ, व्यवहार नै देख्दा स्वाभाविक पनि हो । ल्होसार जाति विशेष हुनु मनाउन प्रेरित गर्नु धार्मिक चेतको खाँचो ठान्न सकिन्छ । तिथिअनुसार परिवर्तन हुने मितिले नयाँ वर्षको जनाउने भएकाले ल्होसार कहिल्यै पनि जाति विशेष हुन नसक्ने दाबी पनि गर्न सकिन्छ । धार्मिक पहिचान जे छ त्यो मान्नुको विकल्प छैन । संसारभर मानिँदै आएको ल्होसारलाई परिवर्तन गर्नु र पहिचान भन्दै जातिगत बनाउनुमा सच्चा बौद्धधर्मावलम्बीले एक पटक गम्भीर भएर सोच्नु पर्ला कि ? परापूर्वकालमा यातायात र सूचनाको अभावमा चारैवटा ल्होसार मनाउने गरेको इतिहास छ । तर जातिगत रूपमा भन्दा पनि परम्परागत रूपमा क्रमैसँग ल्होसार मनाएको पाइन्छ । त्यसैले चारवटै ल्होसार उत्तिकै महत्वव भएको तर वर्ष परिवर्तनको सँगै मनाउने ल्होसार ग्याल्वो मानिन्छ । राज्यले पनि हिन्दुहरूको महान् चाड विजयदशमीलाई महान् चाडको रूपमा लामो बिदा दिँदै आएको छ यसरी नै बौद्धधर्मालम्बीका लागि पनि ल्होसारको पहिचान दसैंको जस्तै बनाउन पर्दछ । बौद्धअनुयायीमध्ये महायानी धर्माशास्त्रले दिएको तिथिमितिअनुसार ग्याल्पो ल्होसार नै हो भन्ने पुष्टि गर्न सकिन्छ र यस्ता पुष्टिहीन भ्रामक कुप्रचार र बौद्धधर्म माथि उठेको प्रश्नलाई एकता भएर चिर्नु जरुर छ त्यसका लागि नयाँ वर्ष राष्ट्रिय पर्वको रूपमा ग्याल्वो ल्होसारलाई मनाउनुको विकल्प छैन । बौद्धअनुयायी बज्रयानीले ल्होसार मान्दैन तर महायानीले ल्होसार मान्ने भएकाले धार्मिक पृष्ठभूमिमा राजनीति घुस्नु हुँदैन । २०४७ सालदेखि हाम्रो पहिचान भन्दै ल्होसार मान्ने चलन सुरु भएको यसले पहिचानको कुरा ३० वर्षदेखिमात्र हो त्योभन्दा पहिलेको पहिचान के त भन्ने प्रश्न उत्तिकै उठ्छ । ल्होसारलाई शब्द र लेखाइमा समेत फरक पारेर ल्होछार लेख्ने गरेको पाइन्छ । लो भनेको वर्ष र ल्हो भनेको दक्षिण भन्ने अर्थ दिन्छ । सार को अर्थ परिवर्तन हुनु हो त्यसैले ल्होछार नभएर ल्होसारको अर्थ वर्ष परिवर्तन भन्ने अर्थ लाग्नुले लिपि अध्ययन गर्ने जो कसै पनि ल्होसारबारे प्रष्ट हुन्छ । त्यसैले हिम्मत खण्डबाट सुरु भएको ट्हे ल्हो' (बाँदर वर्ष ) लाई बिदा गरी च्या लो ' (चरा वर्ष ) २१ सय ४४ वर्षको ग्याल्पो ल्होसारलाई राष्ट्रिय पर्वको रूपमा मनाउन सुरुवात गर्नुपर्छ । नौ प्रकारका पदार्थ मिसाएर पकाइएका खाना (गुथुक), खप्स र फलफूल खाएर शुभकामना साटासाट गरी विश्वभर एकरूपता ल्याउनुपर्दछ ।"
प्रधानसेनापति म्याराथनमा पुलिसका भूमिराजलाई उपाधि,"काठमाडौं : प्रधानसेनापति खुला म्याराथन प्रतियोगिताको उपाधि नेपाल पुलिस क्लबका भूमिराज राई र त्रिभुवन आर्मी क्लबकी विश्वरूपा बुढाले जितेका छन् । महाशिवरात्रि एवम् सेना दिवसका अवसरमा नेपाली सेनाद्वारा आयोजित उक्त प्रतियोगितामा भूमिराजले फूल र विश्वरूपाले हाफ म्याराथनको उपाधि जितेका हुन् । ४२१९५ किलोमिटर दूरीको फुल म्याराथनमा निर्धारित दुरी दुई घण्टा २४ मिनेट १३ सेकेन्डमा पूरा गर्दै भूमिराजले नगद एक लाख रुपैयाँसहित यामाहा मोटरसाइकल जित्न सफल भए । भूमिराजले आर्मी क्लबका कृष्ण बस्नेतलाई दुई सेकेन्डले मात्रपछि पार्दै उपाधि हात पारेका हुन् । दोस्रो स्थानमा रहेका बस्नेतले दुई घन्टा २४ मिनेट १५ सेकेन्डमा दौड पूरा गरे । उक्त स्पर्धामा आर्मी क्लबकै राजन खत्रीले दुई घन्टा २५ मिनेट ५० सेकेन्डमा दौड पूरा गर्दै तेस्रो स्थान हासिल गरे । दोस्रो र तेस्रो हुने धावकले क्रमशः ५० हजार र २५ हजार रुपैयाँ पुरस्कार प्राप्त गरे । यसैगरी २१ किलोमिटर दूरीको हाफ म्याराथनमा पुरुषतर्फ आर्मी क्लबका कल्याण बानियाँ पहिलो भए भने आर्मी क्लबकै रामजी बस्नेत दोस्रो र राजकुमार विष्ट तेस्रो भए । पहिलो, दोस्रो र तेस्रो स्थान हासिल गर्ने धावकले क्रमशः २५ हजार, १५ हजार र १० हजार रुपैयाँ पुरस्कार हात पारे । सोही विधाको महिलातर्फ पहिलो भएकी आर्मी क्लबकी विश्वरूपा बुढाले २५ हजार रुपैयाँसहित स्कुटर पुरस्कार पाइन् । दोस्रो स्थान हासिल गरेकी आर्मी क्लबकी सानुमाया कार्कीले १५ हजार र तेस्रो भएकी एपीएफ क्लबकी पुष्पा भण्डारीले १० हजार रुपैयाँ पुरस्कार पाए । विद्यालयका छात्रछात्रा सहभागी पाँच किलोमिटर दूरीको दौडमा छात्रतर्फ सैनिक आवासीय महाविद्यालयका सुरेश थापा पहिलो । उक्त स्पर्धामा सोही विद्यालयका सागर श्रेष्ठ दोस्रो र सम्झना एकेडेमीका कृष्ण आले तेस्रो भए । सोही विधाको छात्रातर्फ सैनिक आवासीय महाविद्यालयकी संगीता खड्का पहिलो भइन् । सुदेशा स्कुलकी काजल विष्ट दोस्रो र बिजेश्वरी ज्ञान मन्दिरकी सुजाता दर्लामी तेस्रो भए । यसैगरी १० किलोमिटर दूरीको दौडमा पुरुषतर्फ आर्मी क्लबका रोहण श्रेष्ठ पहिलो, सुवास लामा दोस्रो र सुमन पाण्डे तेस्रो भए । सोही विधाको महिलातर्फ भने श्रुति कुँवर पहिलो, रेखा अधिकारी दोस्रो र लक्ष्मी लामा तेस्रो भए । प्रतियोगिताका विजयी खेलाडी प्रधानसेनापति राजेन्द्र क्षत्री, यामाहा कम्पनीका सुनिल अग्रवाललगायतले पुरस्कार वितरण गरे ।"
हिमालयनको जित,गाईघाटः चौथो रमपम उदयपुर गोल्डकपअन्तर्गत शुक्रबार भएको खेलमा हिमालयन शेर्पा क्लबले जित हात पारेको छ । आयोजक उदयपुरलाई ४१ गोलले पाखा लगाउँदै हिमालयन शेर्पाले प्रतियोगितामा पहिलो जित हात पारेको हो । खेलको ११औं मिनेटमा हिमालयन शेर्पाका सुरज हमालले गोल गर्दै टोलीलाई अग्रता दिएका थिए । त्यसको ११ मिनेटपछि उदयपुरका रामु थापामगरले गोल गर्दै खेललाई ११ को बराबरीमा पुर्याएका थिए । खेल बराबरीमा ल्याएपछि हौसिएको उदयपुर आफ्नै खेलाडी लक्ष्मी पञ्जियारबाट आत्मघाती गोल भएपछि निरास बन्न पुग्यो । खेलमा लगातार दबाब बनाएको हिमालयन शेर्पाले ७९औं मिनेटमा गोल गर्दै खेल ३१ को स्थितिमा पुर्यायो । हिमालयन शेर्पाका विदेशी खेलाडी मौसा कामागाटेले टोलीका लागि आकर्षक गोल गरेका थिए । त्यसपछि खेल सकिन आठ मिनेट बाँकी रहँदा हिमालयन शेर्पाका विश्वास श्रेष्ठले गोल गर्दै टोलीलाई ४१ को फराकिलो जित दिलाए । उक्त खेलमा म्यान अफ दी म्याचको पुरस्कार हिमालयन शेर्पा क्लब विश्वास श्रेष्ठले पाए । शनिबार सशस्त्र प्रहरी बलको एपीएफ क्लब र मोरङ११ बीच खेल हुनेछ । प्रतियोगिताको विजेताले दुई लाख रुपैयाँ पुरस्कार प्राप्त गर्नेछ ।
जितसँगै दक्षिण अफ्रिका पहिलो वरीयतामा : श्रीलंका ८८ रनले पराजित,एजेन्सी : दक्षिण अफ्रिकाले पाँचौं तथा अन्तिम एकदिवसीय अन्तर्राष्ट्रिय क्रिकेटमा पनि श्रीलंकालाई ८८ रनको फराकिलो अन्तरले हराएको छ । जितसँगै दक्षिण अफ्रिकाले ५० ले नै शृंखलामाथि कब्जा जमाएको छ । उक्त सफलतापछि दक्षिण अफ्रिका आईसीसी एकदिवसीय वरीयताको पहिलो स्थानमा पनि उक्लिएको छ । टस हारेर पहिले ब्याटिङको निम्तो पाएको दक्षिण अफ्रिकाले निर्धारित ओभरमा ६ विकेट गुमाएर तीन सय ८४ रन बनायो । जवाफमा श्रीलंकाले निर्धारित ओभरमा आठ विकेट गुमाएर दुई सय ९६ रनमात्र बनाउन सक्यो । दक्षिण अफ्रिकाका लागि ओपनिङ ब्याट्सम्यान क्विन्टन डे कक र हासिम अमलाले एक सय ८७ रनको साझेदारी गरे । डे ककले एक सय नौ रन बनाए । उनले केवल ८७ बलको सामना गरी १६ चौका पनि हिर्काए । डे ककले सेन्चुरियनमा खेलका पछिल्ला पाँच खेलमा बनाएको यो चौथो सतक हो । हालसम्म ७४ वटा एकदिवसीय क्रिकेट खेलेका डे ककले तीन हजार रन पनि पूरा गरेका छन् । अमलाले एक सय ३४ बलको सामना गरी पाँच छक्का १५ चौकाको मद्दतले एक सय ५४ रन जोडे ।
सन्दीप लामिछाने विश्वका उत्कृष्ट क्रिकेटरको सूचीमा,काठमाडौं : नेपाली युवा क्रिकेटर सन्दीप लामिछाने विश्वका उत्कृष्ट क्रिकेटरको सूचीमा पर्न सफल भएका छन्। विश्वका उत्कृष्ट ३० युवा क्रिकेटरको सूचीमा १६ बर्षीय सन्दीप परेका हुन् । क्रिकेट सम्बन्धी अनलाइन अल आउट क्रिकेटले सन्दीपलाई विश्वका ३० उत्कृष्ट क्रिकेटरको ३० नम्बर सूचीमा राखेको छ। विश्वका क्रिकेट सम्बन्धी लेखकको मतका आधारमा उक्त अनलाइनले उत्कृष्ट क्रिकेटरको सूची सार्वजनिक गरेको हो । सूचीमा नेपाली लेग स्पिनयर सन्दीपलाई भावी यासिर साहको संज्ञा समेत दिएको छ। २२ वर्षसम्म उमेरका युवा क्रिकेटरको सूचीमा सन्दीप परेका हुन् । उक्त सूचीमा परेका मध्ये १५ जनाको नाम सार्वजनिक गरिएको छ भने अन्य १५ उत्कृष्टको नाम सार्वजनिक गरिएको छैन।
रंगशाला भागदौड हुँदा १७ जनाको मृत्यु,युग : अफ्रिकी मुलुक एंगोलाको एक रंगशालामा भागदौड मच्चिँदा कम्तीमा १७ जनाको मृत्यु भएको छ। उत्तरी एंगोलाको युग शहरको एक रंगशालामा पहिलो श्रेणीका दुई क्लबबीचको खेल भइरहँदा भागदौड मच्चिएको थियो। भागदौडमा सयौं घाइते भएको स्थानीय सञ्चारमाध्यमले जनाएका छन्। स्थानीय रंगशालामा शुक्रबार पहिलो श्रेणीका क्लब सान्ता रिता डे कासिया र रेक्रियेटिभो डे लिबोलोबीचको खेल सुरु भएको केही समयपछि नै भागदौड मच्चिएको थियो। फुटबल रंगशालामा प्रवेश पाउन नसकेका समर्थकहरुले रंगशालाको मूल गेटमा आक्रमण गर्न थालेपछि मैदानभित्र भागदौड मच्चिएको थियो। भागदौडमा घाइते भएकामध्ये १७ जनाको निधन भएको स्थानीय अस्पतालका निर्देशक अर्नेस्टो लुइसले अन्तर्राष्ट्रिय सञ्चारमाध्यमलाई जानकारी दिएका छन्। खेल सुरु भएको सात मिनेट पनि बित्न नपाउँदै भागदौड मच्चिएको थियो। करिव आठ हजार दर्शक क्षमताको रंगशाला खचाखच भरिएको थियो। यस्तो अवस्थामा रंगशालामा छिर्न खोजेका थप दर्शकले रंगशालाको मूल ढोका तोडफोड गर्न थालेपछि भागदौड मच्चिएको थियो। मारिनेमा अधिकांश बालबालिका भएको समाचारमा जनाइएको छ। कमजोर सुरक्षा व्यवस्थाले ठूलो दूर्घटना भएको सञ्चारमध्यमले जनाएका छन्।
