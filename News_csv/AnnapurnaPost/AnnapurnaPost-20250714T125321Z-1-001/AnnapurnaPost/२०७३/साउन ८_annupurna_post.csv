शीर्षक,विवरण
सम्पदा संवर्द्धन आंगलीय शिक्षाको प्रभाव,"राणाशासनकै समयमा श्री ३ महाराजप्रधानमन्त्री देवशमशेर राणाको प्रधानमन्त्रीत्वकालमा दरबार हाइस्कुल स्थापना भयो । दरबार स्कुल दरबारिया परिवारकै सन्ततिका लागि खोलिएको थियो । हुकुम प्रमांगीका आधारमा मात्र दरबारबाहेक दुनियाँदारका सन्तानले त्यहाँ पढ्न पाउँथे । चन्द्रशमशेरको शासनकालमा विसं १९७५ मा काठमाडौंमा त्रिचन्द्र कलेज र विसं १९८१ मा भक्तपुरमा भक्तपुर इङ्लिस स्कुल' स्थापना भयो । त्रिचन्द्र दोहोरो अर्थबोधक शब्द छ । त्रि अर्थात् तीन अर्थात् श्री ३ चन्द्र । अर्को त्रि अर्थात् त्रिभुवन पनि । भक्तपुर इङ्लिस स्कुल' त्यसबेला दत्तात्रय मन्दिर परिसरको एक सत्तलमा आरम्भ भएको थियो । स्कुलको प्रारम्भिक चरणका शिक्षकमा स्व ठाकुरदास र स्व आद्याचरण राजभण्डारी रहनुभएको थियो । राजभण्डारी निवास मलाछें नासमना टोलमा छ । सुन्दर काष्ठकलापूर्ण यो घर भक्तपुरलाई सम्पदायुक्त सांस्कृतिक नगर बनाउन योगदान पुर्याउन आवासीय भवनहरूमध्येमा गणना गरिन योग्य छ । सांस्कृतिक नगर घोषणा गराउन आवश्यक अनेक आधारभूत आयामिक पक्षहरू किटान हुनु, गरिनु जरुरी हुन्छ । भौतिक संरचना, पुरातात्त्विक वास्तु सम्पदा, कुवा, ढुंगेधारा, इनार, पौवा पाटीहरू, मन्दिर, चिभाः र विहारहरू, प्रस्तर, काष्ठ, धातु, मृत्तिका, काँच र अन्य सम्मि श्रणयुक्त कला वस्तुहरू, प्राचीन स्नानागारहरू, ढुरे जलद्रोण (जःध्वं), ढल निकास आदि हुन् । यसका साथै जनजीवनले चलनचल्तीमा उपयोग गरेका मृत्तिका, प्रस्तर, खरीढुरा, काष्ठ र धातुका साधन सामग्रीहरू अरू थप हुन् । यसरी नै जनजीवनको निर्वाहमूलक अनेक थरीका पेसासम्बन्धी औजार साधन सामग्रीहरू पनि हुन् । मन्दिर, स्तूप र चिभाःका साथै आगम् घरहरूमा उपयोग हुने गरिने अनेक आचरणका शीलपालन गर्न प्रयोग हुने गरिने गोपनीय साधन सामग्रीहरू पनि उत्तिकै महत्त्वपूर्ण रहेका हुन्छन् । तर, प्रस भक्तपुरमा आरम्भ भएको आंग्लीय शिक्षा आरम्भ भएको छ । भक्तपुर इङ्लिस स्कुल' पछि तापालाछी टोलमा स्थानान्तरण गरियो । भक्तपुर नगर १५ वडा स्थित कालीचरण झाको निवास सरकारीकरण गरी स्थानान्तरण गरिएको थियो । त्यो घर ठूलै चोक, बगैंचा, इनार, शौचालय परिसरयुक्त नै रहेको थियो । २००१ साल फागुनमा मलाई मामा स्व विज्ञानबहादुर मल्लले कक्षा १ मा प्रवेश गराउनुभएको थियो । त्यसताका भक्तपुर इङ्लिस स्कुल' कक्षा ६ सम्मको निम्न माविमात्र थियो । २००३ सालमा पद्मशमशेर प्रधानमन्त्री भएको उपलक्ष्यमा हाइस्कुल तहमा उकासियो । हाइस्कुलमा उकासिएपछि इन्द्रप्रसाद शर्मा प्रधानाध्यापक भएर काठमाडौंबाट आउनुभयो । पूर्वप्रधानाध्यापक अखण्डप्रसाद धौभडेल सहायक प्रधानाध्यापक रहनुभयो । बीए उत्तीर्ण नभएकाले सहायक प्रधानाध्यापक हुनु परे पनि पूर्वअभ्यास र अनुभवका कारण उहाँले प्रधानाध्यापकलाई पूर्ण रूपमा सहयोग दिनुभएथ्यो । २००७ सालमा आएको प्रजातन्त्रले शैक्षिक जागरणमा बल त पुर्याएकै हो । तर सांस्कृतिक चेतमा बल पुर्याउन सकेन । सांस्कृतिक चेतना बाह्य प्रभावमा आधारित राजनैतिक र शैक्षिक जागरणमा भन्दा मिहिन अन्तर जागरणमूलक चेतमा बलियो बन्छ । श्री पद्म हाइस्कुलको पुरानो घर अब सानो र साँघुरो भइसकेको छ । त्यसै क्रममा नयाँ भवन बनाउने रहरका लहर उर्लन थाले । खौमा टोलको उत्तर लङमा रहेको मध्यकालीन वसन्तपुर दरबार भत्केर बारी बगैंचामा परिणत भएको ९९ चोकमध्येका ती बगैंचामा शैक्षिक भवन निर्माणको लहडी गिद्ध दृष्टि पर्न गयो । त्यहाँ शैक्षिक चिन्तन र सांस्कृतिक संचेतनाबीच मतभेद हुन थाल्यो । शैक्षिक घरहरूमा श्री पद्म हाइस्कुल र सांस्कृतिक संचेतना घरमा छेंभडेल अड्डाका हाकिम खरदार जयमल प्रधाना, ऐश्वर्यलाल प्रधानांग आदि थिए । भर्खरै प्रवेश भएको प्रजातन्त्रका झोंक्का चर्काचर्की थियो । जग्गा प्राप्ति निमित्त चर्कोचर्को नाराका साथ विद्यार्थी जुलुस चल्यो । अनेक नाराबाजीका बोलहरूमध्ये एक थियो जयमल खर्दार मुर्दावाद' । जयमलका छोरो मनोहरलाल श्री पद्म हाइस्कुलकै ७८ कक्षाका विद्यार्थी थिए । जुलुसका सहभागी बिचरा मनोहर पनि आफ्ना पिताविरुद्धका नारा लगाउनै पर्ने निर्मम निरीह बाध्यतामा लपेटिएथे । जीवन्त अनुभूति मेरो यो । हुबहु तुलजा भवानीको मूलचोककै क्षेत्रफल ओगटेका सानाठूला बारीबगैंचामा परिणत भएका सीमाबद्ध आकार आँखैदेखि साक्ष थियो मेरो । यामान नास्पाति, सुन्तला, भोगटे, बिमिरो, ज्यामिरका फलहरू लटरम्म फलेका हुन्थे । श्री पद्म हाइस्कुलको जग खन्दा मनग्य देखेको थिएँ । ती चोक आकारका चौपत्ता बारीहरू । ती बारी, बगैंचाका चारैतिर झन्डै तीन फिट चौडाइका जग आकारका पद मार्गहरू रहेका स्पष्टै देखिन्थ्यो । जगहरू खन्दा जमिनमुनि के के पाइएभेटिए थाहा भएन । तर थुप्रैथुप्रै मृत्तिकामाटाका सामानहरू पाइएको देखेको थिएँ । त्यतिन्जेल हाम्रा सांस्कृतिक संचेतनाका आयाम मेरै मभित्र अहिलेझैं उघ्रिसकेको थिएन । मात्र इतिहासका पानामा पढे, वाचन गरिएका मोहेन्जोडारो, इजिप्टसिएन, रोमन र ग्रिक पुरातात्त्विक वस्तुगत सांस्कृतिक सम्पदाका सतही जानकारीमै सीमित थियो । २०१६ सालमा बीपी कोइरालाको प्रधानमन्त्रीत्वकालमा खुलेको पुरातत्त्व विभागका निर्देशक संस्कृतिविद् अग्रज सत्यमोहन जोशीले लालबैठक, भक्तपुर लाय्कुराजकुलदरबार परिसरको चोक आँगनमा प्रधानमन्त्री कोइरालाबाटै समुद्घाटन गराएपछि नै अध्ययनअवलोकन गर्न पाएर मभित्र पनि सांस्कृतिक संचेतना उघ्रन पुग्यो । त्यसताका मेरो कार्यकक्ष लालबैठक सटिक सिंहढोका प्रवेशद्वारकै ९० डिग्री माथिको कोठा रहेको थियो । लालबैठकमा रहेको राष्ट्रिय चित्र संग्रहालयको हाकिम कृष्णप्रसाद श्रेष्ठ सहपाठी नै हुनुको साथै एकै भवनमा दुवैका कार्यकक्ष रहेकोले चित्र संग्रहालयका अनेक वस्तु अध्ययन गर्ने सुअवसर जुटेथ्यो । अवसर सदुपयोग गर्ने प्रचुर समय उपयोग गरेँ । पौभा, थान्का र भित्तेचित्र अध्ययन अवलोकन गर्न रत्ति हिच्किचाइनँ । दिनहुँका अवलोकनले गहिरो छाप हाल्दो रहेछ मन मस्तिष्क अन्तरालसम्मै । गहिरो अवलोकन विधि अध्ययनका सबैभन्दा उत्तम प्रभावशाली विधि रैछ । अनि त आफैंमा विश्वस्त रहेर आफैंसित सहचर्चा गरेँ गहिरो अवलोकन विधिपद्धति सर्वोत्तम अध्ययन प्रणाली । ऐतिहासिक, पुरातात्त्विक, सांस्कृतिक सम्पदास्थल संरक्षणका चेतना उघ्रन समय लिँदो रहेछ । मान्छेको चोलादेह झन्डै घैंटो जस्तै ठानिएर घैंटोमा घाम लाग्नेलगाउने उखान टुक्का बन्दोरहेछ । सांस्कृतिक संचेतना उभार्न अथक प्रयासरत रहनै पर्दोरहेछ । ऐतिहासिक, पुरातात्त्विक, सांस्कृतिक सम्पदास्थल संरक्षणका चेतना उघ्रन समय लिँदो रहेछ । मान्छेको चोलादेह झन्डै घैंटो जस्तै ठानिएर घैंटोमा घाम लाग्नेलगाउने उखान टुक्का बन्दोरहेछ । सांस्कृतिक संचेतना उभार्न अथक प्रयासरत रहनै पर्दोरहेछ । समय, परिस्थितिले जुटाएको राजनैतिक परिवेशले सांस्कृतिक सञ्चेतना उभार्न, जगेर्ना गर्न बलवान् भूमिका खेल्दो रहेछ । सांस्कृतिक सम्पदाका पहिचान पहिल्याउन सामूहिक, सार्वजनिक र निस्वार्थ चिन्तनकै दरकार पर्छ । निहीत स्वार्थले सम्पदा संरक्षण सम्भव छैनहुँदैन पनि । यसको निम्ति सबैले आआफ्ना हात आफ्नै छातीको ढुकढुकीमाथि राखेर दृढ संकल्प गर्नै पर्ने हुन्छ । सांस्कृतिक सम्पदा कुनै वर्ग, सम्प्रदाय, समुदायको मात्र नरही आम नागरिककै हुन्छ, राष्ट्रिय परिप्रेक्ष्यमा । राष्ट्रको सीमापारिको सन्दर्भमा सांस्कृतिक सम्पदा विश्वकै साझा सरोकारको चासो बन्छ । यसै तथ्यलाई अंगीकार गरेर संयुक्त राष्ट्रसंघले विश्वका विभिन्न राष्ट्रका सांस्कृतिक सम्पदाहरूलाई विश्व सम्पदा सूचीअन्तर्गत समाहित गर्ने, संस्कार बनाएको छ, हुर्काएको छ । नेपालको काठमाडौं उपत्यकाअन्तर्गतका साथै काभ्रेपलाञ्चोलक जिल्लाको नाला, नमरा, पनौती आदि अनेक स्थानगत सांस्कृतिक सम्पदाहरू पनि समाहित छन् । सदाबहार राख्नुपर्ने असंख्य सम्पदा सूचीकृत हुन, गर्न पर्ने क्रम अनवरत राख्नु युनेस्कोकै थाप्लोको नाम्लो रहेको छ । ९९ चोक पनि विश्व सम्पदाकै सूची सरोकारमूलक बन्छ, बनेको छ । नेपाली राजनीतिका विभिन्न कालखण्डमा ९९ चोकका सांस्कृतिक सम्पदामूलक क्षेत्र सरकारी, गैरसरकारी संस्थागत कार्यालय भवनहरू निर्माणार्थ प्रयोग हुन पुगेका थिए र छन् । यस सरोकारलाई मात्र एक स्थान जिल्ला विशेषकै नबनार्ई विश्व सरोकारकै हैसियत प्रदान गरिनुपर्ने देख्छु । यसो गर्ने चेष्टा उभार्न सक्दा केवल एक होइन अनेक आयामबाट सकारात्मक उपलब्धि हुन सक्छ । यसो गर्न सक्दा स्थानीय र राष्ट्रिय परिप्रेक्ष्यमा देखा पर्न सक्ने बोझअनमेल विचार, समूहगत स्वार्थ, वर्गीय अहमकार, आर्थिक दुर्बलता, साँघुरो चिन्तन, नितान्त जरुरी पर्ने प्रौढ सोचाइ, उदार मनस्क अभियान भर्न पहलहरू सुगम तवरबाट हुनेछन् । विश्व सम्पदा सूचीअन्तर्गत पर्न जाँदा अहिले भएका भौतिक संरचनाहरू विस्थापन निमित्त आवश्यक पर्ने धनराशि बटुल्न अरू स्रोतहरू जुट्ने जुटाउने नयाँ क्षितिज खुल्नेछन् । जे भए पनि प्रयास हाम्रै भइरहनु पर्छ नै । सम्पदास्थलमा निर्माण भई सञ्चालनमा रहेका सार्वजनिक सरोकारका कार्यालयहरू विस्थापन गर्न र नवनिर्माण गर्न आवश्यक पर्ने निर्माणस्थल निर्धारण गर्नु पहिलो अहम् पूर्वाधार बन्छ ।बिट मार्नु अघि मध्यकालीन नेपालको पुरातात्त्विक सम्पदा क्षेत्र रहे, बनेको लाय्कुराजकुल परिसरमा परेका ९९ चोकहरू एकएक गरेर सबै चोक स्पष्ट सीमांकन मात्र गर्न सकिए पनि सांस्कृतिक पर्यटनस्थल इलाकामा परिणत हुनेछ । अहिले विद्यमान मूर्त सांस्कृतिक अवलोकन बिन्दुहरूका साथै यी चोक स्थल थप आकर्षक पर्यटकीय क्षेत्र बन्नेछ । उत्खनन् कार्य दीर्घकालीन योजना बनाएर खण्ड खण्ड कालसमय र परिवेश बनाएर गर्दै लानुपर्छ । यो चिन्तनलाई मूर्तरूपमा ल्याउन सहज छैन पनि । भएका वर्तमानका सहजसेवा प्रदायक भौतिक संरचनाहरूको वैकल्पिक स्वरूपहरू निर्माण नगरी यो सम्भव छैन । यी सबै भन्न त सहज सजिलो छ । कार्यान्वयन गर्न आर्थिक रूप र वैचारिक रूपमा एकजुटका लागि अनवरत प्रयास आवश्यक छ ।"
नेपालभारत सांस्कृतिक अन्तरसम्बन्ध,"नेपाल र भारत आआफ्नै राष्ट्र, राष्ट्रियता एवं सार्वभौमिकताले सम्पन्न अलगअलग दुई स्वतन्त्र देश हुन् । नेपाल र भारतको धार्मिकसांस्कृतिक अन्तरसम्बन्ध अति विशिष्ट खालको छ । अतीत कालदेखि नै प्राचीन भारतवर्षमा विकसित धर्म, दर्शन, भाषा, साहित्य, सभ्यता, संस्कृति, कला, वास्तुकला आदि मूर्तअमूर्त सांस्कृतिक सम्पदाले नेपाल र भारतको धार्मिकसांस्कृतिक अन्तरसम्बन्धलाई सुमधुर र विशिष्ट बनाएको छ । एसिया महाद्वीपमा हिमालयदेखि समुद्रपर्यन्तको भूभाग भारतवर्ष हो । विष्णु पुराणमा भारतवर्षको सीमारेखा यसरी उल्लेख गरिएको छ उत्तरं यत् समुद्रस्यहिमाद्रिश्चैव दक्षिणम् । वर्षं तद् भारतं नाम भारती यत्र सन्ततिः ।। (समुद्रदेखि उत्तर र हिमालय पर्वतबाट पनि दखिनको जो वर्ष (भूभाग) छ, त्यो भारतवर्ष हो, यहाँ भारती (सरस्वती) रहन्छिन्) । सिन्धु नदीदेखि ब्रह्मपुत्रसम्म विस्तृत हिमालयका पाँचखण्डमध्ये कामरूप (असाम) र कर्तपुर (कुमाउ) का बीचको हिमवत्खण्ड नेपाल हो । यसैगरी अमरकोशमा विन्ध्याचल र हिमालयको बीचको भूभागलाई आर्यावर्तको संज्ञा दिइएको छ आर्यावर्तः पुण्यभूमिर्मध्यं विन्ध्यहिमालयो । (विन्ध्याचल र हिमालयको बीचको पुण्यभूमि आर्यावर्त हो) । त्यसकारण हिन्दु धर्म र आर्य संस्कृतिअनुसार कर्म गर्दा अहिले पनि नेपाली हिन्दु समाजमा भारतवर्षे भरतखण्डे आर्यावर्तान्तर्गत हिमवत्खण्डे नैपालैकदेशे इह पुण्यभूमौ भनेर संकल्प गर्ने परम्परा विद्यमान छ । आर्यावर्तमा पनि गंगा र यमुनाको बीचको अत्यन्त उर्वरभूमि अन्तरवेदी हो । हिमवत्खण्ड नेपालमा श्वेतधारासेतीगण्डकी र कृष्णधाराकालीगण्डकीका बीचको पवित्र भूभाग अन्तरवेदी हो । सूर्योदय भएपछि विश्वको सृष्टिको क्रम शुभारम्भ हुन्छ र सूर्यास्त भएपछि प्रलयको क्रम सुरु हुन्छ । त्यसकारण सगरमाथाको टुप्पोमा घाम झुल्केपछि संसारको सृष्टि शुभारम्भ हुन्छ । संसारको सृष्टिको शुभारम्भ नेपालबाट हुन्छ । भारतवर्षको भूबनावट अधो त्रिकोणात्मक छ । तन्त्रशास्त्रमा अधो त्रिकोणलाई योनीको प्रतीक मानिन्छ । योनी सृष्टि एवं प्रजननको द्योतक हो । भारतवर्षको यस अधो त्रिकोणात्मक भूगोललाई तीनवटा प्रमुख शक्तिपीठहरूले अधो त्रिकोणको रूप दिएको छ, जस्तै ईशानकोणमा असामको कामाख्यापीठ, दक्षिणमा पूर्णगिरिपीठ र वायव्यकोणमा काश्मीरको श्रीपीठ । यस त्रिकोणको बैन्धवचक्रमा केन्द्रबिन्दुका रूपमा बिन्ध्याचलको बिन्ध्यवासिनीपीठ रहेको छ । त्यसकारण अखिल भारतवर्षको केन्द्रबिन्दु बिन्ध्यवासिनीपीठ हुन् । नेपालको राजधानी काठमाडौं हो तापनि पूर्वपश्चिम फैलिएको नेपालको भौगोलिक केन्द्रबिन्दु भने गण्डकी अञ्चल, तनहुँ जिल्लाको सदरमुकाम दमौलीदेखि उत्तरतर्फ स्थित स्याम्घाको पीपलटारलाई मानिएको छ । त्यसकारण भारतमा अखिल भारतवर्षका केन्द्रबिन्दुको रूपमा गंगाको तट बिन्ध्याचलपर्वतमा बिन्ध्यवासिनीपीठ रहेको छ भने नेपालमा माछापुच्छ्रे हिमालको उपत्यका र शुक्लधारासेतीगण्डकीले अभिसिञ्चित अन्तरवेदी पोखरामा नेपालको एक मात्र बिन्ध्यवासिनीको मन्दिर रहेको छ । भारतको विन्ध्यवासिनी र नेपालको विन्ध्यवासिनीको भौगोलिक अक्षांश पनि लगभग सँगसँगैजस्तो छ । नरनारायण दुई तपस्वी हुन् । आफ्ना तपस्याका प्रभावले ती नरनारायण देवता तुल्य भए । भारतमा बदरिका श्रम (बद्री)मा नरनारायण नामक दुईवटा पहाड छन् । नेपालमा माछापुच्छ्रे हिमालको दुईवटा चुचुरोलाई नरनारायणको प्रतीक मानिएको छ । संस्कृतका महाकवि कालीदासको कुमारसम्भव महाकाव्यका अनुसार कलियुगमा देवताहरू भारतवर्षको उत्तरमा हिमालय पर्वत स्वरूपले रहेका छन् अस्त्युत्तरस्यां दिशि देवतात्माहिमालयो नाम नगाधिराजः । (भारतवर्षको उत्तर दिशामा देवतास्वरूप हिमालय नामक पर्वतराज अवस्थित छन्) । संसारको सबैभन्दा पवित्र हिमाल कैलाश पर्वत र पुण्यदायिनी मानसरोवर चीनको स्वशासित क्षेत्र तिब्बतमा अवस्थित छ । संसारको दोस्रो पवित्र हिमाल गौरीशंकर र पुण्यदायिनी सरोवर छोरोल्पा नेपालमा अवस्थित छ । विश्वको सर्वोच्च शिखर सगरमाथा नेपालमा अवस्थित छ । वैदिक विधिको उपासनामा सर्वोच्च स्थान र मान्यता प्राप्त भएको ब्रह्मगायत्री वास्तवमा सविता अर्थात् भर्गोदेव सूर्योपासना हो । अतः सूर्योदय भएपछि विश्वको सृष्टिको क्रम शुभारम्भ हुन्छ र सूर्यास्त भएपछि प्रलयको क्रम सुरु हुन्छ । त्यसकारण सगरमाथाको टुप्पोमा घाम झुल्केपछि संसारको सृष्टि शुभारम्भ हुन्छ । संसारको सृष्टिको शुभारम्भ नेपालबाट हुन्छ । यसका अतिरिक्त नेपालमा धौलागिरि, नीलगिरि, अन्नपूर्ण, गणेश, कुम्भकर्ण, महालंगुर, कञ्चनजंघा आदि पवित्र हिमाल छन् । संसारको सुप्रसिद्ध योनीपीठ आसामको कामरूप कामाख्यापीठ हो । संसारको दोस्रो प्रसिद्ध योनीपीठ नेपालको गुह्यश्वरीपीठ हो । गुह्यश्वरीपीठको उपस्थितिले गर्दा सिंगो नेपाललाई नै एउटा शाक्तपीठका रूपमा मानिएको छ । भारतवर्षका चार प्रमुख शाक्तपीठमा नेपालपीठ पनि एउटा हो । अधो त्रिकोणमा यी चारवटा पीठको पूजा गर्दा केन्द्रमा वाराणसीपीठको पूजा हुन्छ । मोहोडापट्टिको कोणमा कामाख्यापीठ, दाहिने कोणमा नेपालपीठ र बायाँपट्टिको कोणमा पौण्ड्रवद्र्धनपीठ (बंगाल) को पूजा गर्ने विधान छ । नेपालका हिन्दुहरू स्नान गर्दा भारतका पवित्र नदीहरूको स्मरण गर्छन्, जस्तै गंगे च यमुने चैव गोदावरी सरस्वती । नर्वदे सिन्धु कावेरी जलेऽस्मिन् सन्निधि कुरु । नेपालका हिमनदीहरूले भारतको उर्वर भूमिलाई सिञ्जन गर्छ भने भारतका उर्वर भूमिले नेपालमा खाद्य आपूर्ति गर्छ । पवित्र मानसरोवरबाट बगेकी कर्णाली नदी भारतमा रामजन्मभूमि अयोध्या हुँदै सरयू नामले बग्छिन् र गंगामा मिसिन्छिन् । सप्तगण्डकी र गंगाको संगम हरिक्षेत्र नामबाट प्रसिद्ध छ । रुद्राक्षरण्य सप्तकोसीको संगमस्थल कोकातीर्थमा अवस्थित कोकामुखस्वामी र श्वेतवराहस्वामीको पूजा तथा मन्दिर व्यवस्थापनका लागि गुप्त सम्राट् बुधगुप्त (ई४७६) को समयमा भारतको पुण्ड्रवद्र्धनभुक्ति (पूर्णियां) मा भूमि गुठी राखिएको थियो । भारतमा अघि सरस्वती नदी बग्दथिन्, जो अहिले लुप्त छिन् । नेपालमा भने अहिलेसम्म सरस्वती स्वरूपिणी बागमती नदी बगिरहेकी छन् र बागमती सभ्यता तथा संस्कृतिको विकास गर्दै गंगामा समाहित हुन्छिन् । नेपाल र भारत दुवैमा गोदावरीतीर्थ छन् । ती दुवै तीर्थमा सिंहस्थ मेला लाग्छ । दक्षिण भारतमा कृष्णा र कावेरीको उपत्यकामा अमरावती कलाशैलीको विकास भएको छ । नेपालका हिमनदीहरूले भारतको उर्वर भूमिलाई सिञ्जन गर्छ भने भारतको उर्वर भूमिले नेपालमा खाद्य आपूर्ति गर्छ । पवित्र मानसरोवरबाट बगेकी कर्णाली नदी भारतमा रामजन्मभूमि अयोध्या हुँदै सरयू नामले बग्छिन् र गंगामा मिसिन्छिन् । नेपालमा कालीगण्डकीको किनारामा अनेकन् वैष्णवतीर्थहरू विकसित छन् । भारतलाई चीनको रेशममार्गसँग जोड्ने सबभन्दा होचो र छोटो दूरीको बाटो नेपालको यही कालीगण्डकीको गल्छी (करिडोर) हो । नर्वदाको गर्भको वाणलिंग नर्वदेश्वरलाई भगवान् शिवको पवित्र श्रीविग्रह मानिन्छ । नेपालमा पवित्र शालिग्रामी कालीगण्डकीको गर्भमा शिवस्वरूप शिवनाभ र विष्णुस्वरूप चक्रनाभ शालिग्राम पाइन्छन् । विश्वका रक्षक विश्वनाथ काशीमा विराजित छन् । नेपालमा भक्तपुरको भैरवनाथ मन्दिरमा काशी विश्वनाथको शिर स्थापना गरिएको छ । नेपालका राष्ट्रदेव पशुपतिनाथ हिमवन्त प्रदेशमा विराजित केदारनाथका शिर हुन् । नेपालको पशुपतिनाथ र दक्षिण भारतको शृंगेरीमठका बीच साम्प्रदायिक अन्तरसम्बन्ध छ । शिव उपासनाका गौड, काश्मीरी र केरल गरी तीनवटा पद्धति छन् । गौडपद्धति बौद्ध, काश्मीरी पद्धति जैन र केरलपद्धति वैदिक हुन् । त्यसकारण भारतको शृंगेरीमठमा केरल अर्थात् वैदिकपद्धतिअनुसार पूजा हुन्छ र तदनुरूप नेपालको पशुपतिनाथमा केरल अर्थात् वैदिकपद्धतिअनुसार दाक्षिणात्य भट्ट ब्राह्मणबाट पूजा गर्ने विधान विद्यमान छ । शृंगेरीमठको शाक्तपीठचाहिँ प्रसिद्ध पूर्णगिरि पीठ हो । भारतको उज्जैनस्थित महाकालेश्वर महादेव भारतवर्षको ज्योतिषीय कालगणनाको केन्द्रबिन्दु हो । नेपालका ज्योतिषीहरू उज्जैनको महाकालेश्वर महादेवबाट देशान्तर शोधन गरेर नेपालको पञ्चांग निर्माण गर्छन् । भारतको बद्रीनाथ र नेपालको मुक्तिनाथको श्रीविग्रह एक समानको छ । दक्षिण भारतको तिरूपति बालाजी र नेपालको बालाजुको अवधारणाका बीच समानता पाइन्छ, किनभने यी दुवै भगवान् विष्णुका श्रीविग्रह हुन् । अझ नेपालको बालाजुमा ता हरिहरको समन्वय पाइन्छ । नौनाथचौरासी सिद्धहरूका चर्याले नेपाल र भारतको धार्मिकसांस्कृतिक सम्बन्धलाई अझ प्रगाढ बनाएको छ । भारत, आसामको कामरूपदेशबाट ल्याइएका मत्स्येन्द्रनाथ नेपालमा राष्ट्रदेवका रूपमा विराजित छन् । काश्मीरबाट आएका चन्दननाथ जुम्लामा विराजित छन् । यी नाथहरूले कृषिप्रणालीमा नयाँ प्रविधिको विकास गरेर नेपाललाई शस्यशालिनी बनाएका थिए । भारतीय विद्वान्हरू र तिनका तिब्बती शिष्यहरूले भारतीय गूढविद्याको आधारमा तिब्बती लामा बौद्धधर्मको विकास गरेका थिए । यस कार्यमा नेपालले एउटा सम्प्रेषणभूमिको भूमिका खेलेको थियो । नेपाली हिन्दुहरू आफ्ना पितृहरूको मुक्तिका लागि भारतको गया, काशी तथा बदरिका श्रम (बद्री) को ब्रह्मकपाली श्राद्ध र पुण्य आर्जनका लागि भारतका पवित्र चारधामको तीर्थयात्रा अनिवार्य ठान्छन् । भारतका हिन्दूहरू नेपालका पशुपतिनाथ र मुक्तिनाथको दर्शन एवं मुक्तिक्षेत्रका शालिग्रामी दामोदरकुण्डको स्थानलाई आफ्नो जीवनको सफलता मान्दछन् । बौद्धहरू नेपालको लुम्बिनी, भारतको बुद्धगया, सारनाथ र कुशीनगरलाई आफ्नो चारधाम मान्दछन् । यसले पनि नेपाल र भारतको धार्मिकसांस्कृतिक अन्तरसम्बन्धलाई सुमधुर बनाएको छ । दक्षिण भारतको रामेश्वरम्मा पाइने शंख नेपालको हिमाली क्षेत्रका गुम्बाहरूमा बजाइन्छ । यसैगरी भारतका मठमन्दिरहरूमा पूजित देवीदेवताका ललाटपटमा नेपालको हिमाली क्षेत्रका सुगन्धित कस्तुरीको तिलक लगाएर आरतीको अवसरमा नेपालको सेतो चमर डोलाइन्छ । नेपाल पार्वतीले रचना गरेको शिवको देश र सीता एवं बुद्धको जन्मभूमि हो । भारतका योगीहरू नेपालको हिमाली कन्दरामा आएर तपस्या गर्थे र आफूले पाएको ज्ञानलाई भारतमा गएर प्रचारप्रसार गर्थे । नेपालकी चेली वैदेही सीतालाई अयोध्याका मर्यादा पुरुषोत्तम श्रीरामले विवाह गरेका थिए । भगवती सीताले आफ्नो आदर्श चरित्रबाट भगवान् श्रीरामलाई मर्यादा पुरुषोत्तम बनाएका थिए । मर्यादा पुरुषोत्तम सीतारामको मर्यादा र आदर्श यसप्रकार छ अपि स्वर्णमयी लड्ढा न मे लक्ष्मण रोचते । जननी जन्मभूमिश्च स्वर्गादपि गरीयसी ।। नेपालको लुम्बिनीमा जन्मेका भगवान् शाक्यमुनि बुद्धले भारतको बुद्धगयामा बोधिज्ञान प्राप्त गरी विश्वमा शान्तिको सन्देश फैलाएका थिए । वर्तमानमा काठमाडौं र काशी (वनारस), जनकपुर र अयोध्या तथा लुम्बिनी र बुद्धगयाका बीच भगिनी नगरको सम्बन्ध स्थापित गरिएको छ । नेपाल र भारतको धार्मिकसांस्कृतिक अन्तरसम्बन्धका मुख्य मर्म एवं संवेदनशीलताहरू यिनै हुन् । अतः नेपाल र भारतका यिनै धार्मिकसांस्कृतिक अन्तरसम्बन्धका मर्म एवं संवेदनशीलताहरूलाई अक्षुण्ण राखेर यी दुई देशबीचको अन्तरसम्बन्धलाई सधैं प्रगाढ राखिराख्नु आज हामीहरूको परम कर्तव्य र प्रमुख दायित्व हो ।"
कृषि क्याम्पसमा दलका नेताहरूको स्मारक,"चितवनको रामपुरस्थित कृषि क्याम्पस अर्थात् त्रिभुवन विश्वविद्यालयको कृषि र पशु विज्ञान अध्ययन संस्थान (आईएएस) बारेमा धेरै परिचित छन् । यही क्याम्पसमा ६ वर्षअघि कृषि तथा वन विश्वविद्यालय (एएफयू) स्थापना भए पनि झन्डै ६० वर्षदेखिको कृषि शिक्षाको विरासत यसले बोकेको छ । तसर्थ कृषि शिक्षाका लागि नेपालको मक्का' हो यो । मैले पनि कृषि स्नातक रामपुरबाटै गरेँ, ३५ वर्षअघि नै । यसका सुरुका विकास र वर्तमान स्वरूपबारे पनि परिचित छु । नेपाल कृषि अनुसन्धान परिषद् (नार्क) बाट सेवानिवृत्त भएपछि गत डेढ वर्षयता एएफयूमा आंशिक रूपमा प्राध्यापन गर्दै आइरहेको छु । यो मेरो सौभाग्य हो, जहाँबाट दीक्षित भएँ र जोडिन पनि पुगेँ । एएफयूको कृषि संकाय' प्रवेश गर्ने मूल ढोका (म पढ्ने बेलामा केही मिटर पर छुट्टै थियो, जुन अहिले प्रयोगमा छैन) बाट पस्नेबित्तिकै दाहिनेपट्टि १५ मिटरजति पर मिमुरा स्मृति पार्क' को साइनबोर्ड देखिन्छ । त्यो देख्दा लाग्यो, कृषि शिक्षामा योगदान गरेका कुनै मिमुरा' नामक व्यक्तिविशेषको सम्झनामा बनेको पार्क रहेछ । नजिकै गएर हेरेँ । मूल ढोकाबाट सीधै अघि बढेर डिनको कार्यालय नाघेपछि दक्षिणतर्फको चउरको दायाँ पाटोमा पुष्पलाल स्मृति पार्क' लेखिएको फ्लेक्स गाडेको छ । सबै पाटोलाई पार्क मान्ने हो भने करिब डेढ रोपनी जग्गा ओगट्छ तर पार्क बनिसकेको छैन । त्यसलाई बायाँ पारेर पश्चिमतिर लाग्दा केही मिटर पर पुरानो मुख्य भवनको अघिल्तिर दक्षिणतर्फ चारैतिर पर्खालले घेरिएको सहिद मित्रमणि स्मारक पार्क' छ । करिब आधा रोपनी जग्गामा बनेको उक्त पार्कको बीचमा आचार्यको आधा कदको सालिक छ । अनेरास्ववियु (छैटौं) द्वारा निर्मित उक्त सालिक चित्रबहादुर केसीले २०६७ साल माघ १६ गते अनावरण गरेका रहेछन् । सालिक जोकोहीलाई आकर्षक लाग्छ । नेपाली पढ्न नजान्ने र नयाँ आगन्तुक जोकोहीलाई टाढैबाट देख्दा लाग्छ, यो क्याम्पस संस्थापकको सालिक हो । त्यसलाई बायाँ पारेर पश्चिमतिर अघि बढ्दा ठीक सामुन्ने रक्तिम स्तम्भ' सहितको सहिद रामबहादुर खड्का (क रक्तिम) स्मृति वाटिका छ । स्तम्भमा एनेकपा माओवादी जिन्दावाद लेखिएको छ । खड्का २०६१ साल वैशाख ३१ गते चितवनको वीरेन्द्रनगर१, पाख्रिवासमा सहादत भएका थिए । अलि अगाडि बायाँ मोडेर दायाँतर्फ आधा रोपनीभन्दा अलि बढी जग्गामा स्व बलराम शर्मा पाठक स्मृति पार्क' छ । पार्कलाई भाटाले हल्का घेरेको छ । २०६० साल असार ३० गते जीवन गुमाएका पाठकको स्मृति पार्कको पुनस्र्थापना २०६६ साल जेठ ११ गते नेपाल विद्यार्थी संघले गरेको हो । यसमा स्वर्गारोहण' शब्द प्रयोग गरिएको छ । अरूमा सहादत प्राप्त' भनिएको छ, तर मिति उल्लेख छैन । त्यसपछि दक्षिणतिर स्टाफ क्वाटर लाग्ने र पश्चिमतिर विद्यार्थीको होस्टेल लाग्ने बाटा छन् । स्टाफ क्वाटरतिर लाग्ने बाटोकोे ठीक बायाँपट्टि पुरानो मुख्य भवनको पश्चिम मोहडा पर्छ । त्यसैको कुनामा मित्रमणि पुस्तकालय' लेखिएको खुइलिइसकेको पुरानो साइनबोर्ड छ । पुस्तकालयमा म पुगेको छैन । त्यस कुनालाई बायाँ पारी अगाडि बढ्दा करिब ७०७५ मिटर पर दायाँपट्टि बगैंचामा सहिद मित्रमणि आचार्य स्मृतिपार्क' छ । यसले पनि कम्तीमा आधा रोपनी जग्गा ओगटेको हुनुपर्छ । पार्क झाडीले छोपिएको छ । यो मित्रमणिको अर्को पार्क हो । यसअघि उल्लेख गरेको मित्रमणि स्मारक अनेरास्ववियु (छैटौं) ले बनाएको थियो भने योचाहिँ अनेरास्ववियु (क्रान्तिकारी) ले निर्माण गरेको हो । होस्टल जाने बाटोको बायाँपट्टि अडिटोरियम नाघेपछि रूख र झाडी भएको खुला ठाउँ छ । त्यहाँ मदनआश्रित स्मृति कुञ्ज लेखिएको साइनबोर्ड छ, त्यसमा अनेरास्ववियु (प्राक) उल्लेख छ । जग्गालाई भाटाले घेरेको छ र घेरिएको क्षेत्रफल डेढ रोपनीभन्दा कम छैन । मैले सर्सर्ती देखेका यति नै हुन् । पछिल्लोपटक म रामपुर जाँदा देखेको मिमुराचाहिँ को रहेछन् भनेर नजिकबाट हेरेँ । झाडी भएकाले नजिकै जान सकिनँ । क्यामेराले जुम गरी खिचेर हेर्दा मिमुरा' को मि क मित्रमणि आचार्य, मु क मुकुन्द न्यौपाने र रा क रामबहादुर खड्का रहेछन् । यसरी मित्रमणिको योबाहेक पुस्तकालयसहित तीन ठाउँमा स्मारक छ भने रामबहादुरको अर्को एक ठाउँमा छ र मुकुन्द न्यौपानेको चाहिँ देखिनँ । न्यौपाने २०६१ साल जेठ २६ गते चितवनको शिवनगर (प्रेमबस्ती) मा सहादत भएका हुन् । कुरा हो, विद्यार्थीहरूको स्मारक त्यहाँ किन रह्यो ? जवाफ सीधा छ, ती विद्यार्थी त्यहीँ अध्ययनरत थिए । अर्को कुरा, एउटै विद्यार्थीको एकभन्दा बढी ठाउँमा स्मारक किन ? स्मारक बनाउनेहरू फरकफरक दल वा समूहका रहेछन् । सबैलाई आआफ्नो अस्तित्व देखाउनै पर्यो । कुरा रह्यो, दलका नेताहरूको स्मारक विश्वविद्यालयभित्र किन ? ती नेताहरू कुनै बेला त्यहाँका विद्यार्थी, प्राध्यापक वा कर्मचारी थिए कि ? मलाई जानकारी भएसम्म ती विश्वविद्यालय सम्बन्धित होइनन् । मुलुकको लागि रगत बगाएका थुप्रै वीर र राष्ट्रिय विभूतिहरू छन् । अहिलेको तरल र संक्रमित राजनीति हेर्दा भोलि अरू पनि सहिद थपिन सक्छन् । तिनका लागि पनि ठाउँ चाहिएला । कुनै पनि विद्यालय वा विश्वविद्यालय भनेको ज्ञानको पुञ्ज' हो । जस्तोसुकै कमजोर र लथालिंग अवस्थामा किन नहोस्, त्यहाँ सिक्ने र सिकाउने' नै काम हुन्छ । अब विषयवस्तुमा सीधै प्रवेश गर्दा सामान्यतया विश्वविद्यालय परिसरमा सम्बन्धित खासखास क्षेत्रमा योगदान पुर्याएका व्यक्तित्वहरूको सालिकस्तम्भ राखेका हुन्छन् । त्यसले विश्वविद्यालयमा एउटा प्राज्ञिक र शालीन वातावरण सिर्जना गर्छ । डेनमार्कको कोपनहेगनस्थित द रोयल भेटरिनरी एन्ड एग्रिकल्चरल युनिभर्सिटी (हाल युनिभर्सिटी अफ कोपेनहेगनको लाइफ साइन्स फ्याकल्टी') मा धेरै त्यस्ता व्यक्तिका सालिक छन्, जसले ज्ञान र विज्ञानको गौरवशाली इतिहास बोकेका छन् । मैले त्यही युनिभर्सिटीमा अध्ययन गरेकाले त्यसको अनुभूति ममा ताजै छ । अमेरिकाको बोस्टनस्थित हार्वर्ड विश्वविद्यालयमा संस्थापक जोन हार्वर्डको आकर्षक सालिक राखिएको छ । त्यहाँ दैनिक आउने सयौं आगन्तुक हार्वर्डको सालिकसँग आफ्नो तस्बिर खिचाउन पालो कुरेर बस्छन् । उक्त सालिकनेर उभिएर तस्बिर खिच्दा हार्वर्डको योगदानको सम्मानमात्र होइन, स्वयंलाई क्षणिक भए पनि महान् व्यक्तित्वको सामीप्यता पाएको अनुभूति हुन्छ । विश्वविद्यालय परिसरमा राजनीतिक नेताहरूको स्मारकले विद्यार्थी र गुरुबीचको सामीप्यता होइन, विद्यार्थी र दलगतउपदलगत नेताहरूको गठबन्धन उजागर गरेको छ । के मुलुकको शिक्षा प्रणालीले यही अभीष्ट राखेको हो ? यो अर्थमा एएफयूको कृषि संकाय परिसरमा रहेका स्मारकहरूले कृषि शिक्षा, ज्ञान र विज्ञानको प्रतिनिधित्व गरिरहेको छैन । यसको अर्थ ती सहिद र नेताहरूको विशिष्ट योगदानलाई बेवास्ता गरेको होइन । फगत, जहाँ जसको स्मारक हुनुपथ्र्यो ती नहुँदा स्मृति नितान्त अधुरो र खल्लो लागेको हो । विश्वविद्यालय परिसरमा राजनीतिक नेताहरूको स्मारकले विद्यार्थी र गुरुबीचको सामीप्यता होइन, विद्यार्थी र दलगतउपदलगत नेताहरूको गठबन्धन उजागर गरेको छ । के मुलुकको शिक्षा प्रणालीले यही अभीष्ट राखेको हो ? आजका विद्यार्थी भोलि मुलुक हाँक्ने नेतृत्वका स्रोत पक्कै हुन् । कुनै पनि विश्वविद्यालयका लागि आफ्ना विद्यार्थी भोलि मुलुकको प्रधानमन्त्री, राष्ट्रपतिलगायत उच्च ओहोदामा पुग्दा गौरवको विषय बन्छ । यद्यपि, कुनै पनि विश्वविद्यालयको उद्देश्य विज्ञविद् उत्पादन गर्ने हो, राजनीतिक दलका नेता उत्पादन गर्ने होइन । राजनीतिशास्त्र पढाउने विभागले पनि नेता होइन, राजनीतिज्ञ उत्पादन गर्छ । मुलुकमा कृषि शिक्षालाई आजको अवस्थामा ल्याउन खास योगदान गर्नेहरूमध्येका केही मुख्य हस्ती यो संसारबाट बिदा भइसकेका छन् । तिनलाई कसले सम्झने ? त्यसैले अब कृषि शिक्षाको विकासका लागि लागिपरेकाहरूको सम्झना गर्ने काम विश्वविद्यालयको हो । झन्डै ६० वर्षको कृषि शिक्षाको यात्रामा कसको केकस्तो योगदान रह्यो, खोजी हुनुपर्यो । किटेरैभन्दा, कृषि शिक्षाकै लागि तत्कालीन पञ्चायत प्रशिक्षण केन्द्रको जग्गा र भवनहरू उपलब्ध भएको हो । एउटा स्तम्भ त्यसैको हुनसक्छ । यसको अर्थ पञ्चायतको भक्ति गाउनु होइन । इतिहास हो, पछिसम्म स्मरणीय रहन्छ । नेपालको कृषि शिक्षामा भौतिक संरचना निर्माण, जनशक्ति उत्पादनदेखि लिएर पाठ्यक्रम विकाससम्म अमेरिकी सहयोग नियोग (यूएसएड) को ठूलो भूमिका छ । अर्को स्तम्भ त्यसको हुनसक्छ । यसको अर्थ कुनै एक मुलुकको भक्त वा पक्षपाती बन्नु होइन । सहयोग र योगदानको कदर हो, पछिसम्म स्मरणीय रहन्छ । कृषि शिक्षामा डा कमलाभक्त राजभण्डारीको ठूलो योगदान छ र स्व राजभण्डारी कृषि र पशु विज्ञान अध्ययन संस्थानको पहिलो डिन पनि हुन् । उनको स्मृतिमा स्मारक बन्नुपर्छ । नेत्रबहादुर बस्नेत (दोस्रो डिन) र केही महिनाअघि मात्र बित्नुभएका प्राडा फणीन्द्रप्रसाद न्यौपानेको सेवा र योगदान पनि उल्लेख्य छ । यी त झ्वाट्ट सम्झिँदा आएका केही नाममात्र हुन् । अरू धेरै होलान् ।"
सभ्यता कि प्रथम शिक्षिका आमा,"गुरुको अर्थ सर्वव्यापकता छ । पाश्चात्य तथा पूर्वीय सभ्यताका प्राचीन धर्म र संस्कृतिका ग्रन्थहरूमा गुरुको गरिमा गाइएको पाइन्छ । मानव मनको अन्तस्करणबाट प्रस्फुष्टित ज्ञानको ज्योति नै वेद हो । वैदिक सभ्यताका स्रष्टाहरूले सिर्जना गरेका वैदिक ऋचाहरूमा गुरुलाई अन्धकार हटाई ज्ञानरूपी ज्योति फैलाउने ज्ञान प्रदायकको रूपमा सम्मान गरिएको पाइन्छ । कठिन साधनाबाट प्राप्त ब्रम्हज्ञानलाई आमाको गर्भबाट जीवित मांशपिण्डको रूपमा जन्मिएको अबोध बालकको मनमस्तिष्कमा सम्प्रेषण गर्ने ब्रम्हयज्ञको कार्य गुरुबाट नै हुन्छ । त्यसो त जीवनदायिनी आमा नै ज्ञानकी प्रथम गुरुको रूपमा शास्त्रहरूमा पूजित छिन् । आध्यात्मिक आमाको रूपमा मात्र नभएर वैदिक शुक्त र ऋचाहरूको सिर्जना गर्ने दार्शनिक र प्राज्ञिक आमाहरू वैदिक शास्त्रहरूमा चर्चित छन् । प्राकृतिक पर्यावरणको अनुकूलता र त्यसको अनुभूतिबाट अबोध बालकले सहज रूपमा आमाबाट नै अनुभवजन्य ज्ञान प्राप्त गर्छ । त्यसो त जीवनको भयानक र चरम निराशामा रहँदा आत्मिक अन्तस्करणदेखि नै उच्चरित हुने आमा शब्दले नै अनन्त रोदनलाई केही निमेष रोकिदिन्छ र पुनः भक्कानिन्छ मन आमाको सम्झनामा । आमालाई सम्झेर डाँको छोडेर रुँदा कस्तै कठोर मन हुनेलाई मात्र पगाल्दैन, पृथ्वीलाई समेत एक पटक निःशब्द र भावशून्य बनाउँछ, सायद । सांसारिक नित्य र प्राकृतिक धर्मितालाई सुप्रवाह र निरन्तरता दिने क्रममा जननीले भोग्नुपर्ने भयानक पीडालाई सांसारिक अभिव्यक्तिबाट व्यक्त गर्न सकिँदैन, त्यसैले त आमालाई पृथ्वी र पितालाई आकाशको प्रतीकात्मक भावार्थमा शास्त्रहरूमा वर्णन गरिएको हो । आमाले हजारौं पीडाहरूलाई सहन गर्न सक्ने समथ्र्य राख्छिन् । पुरुषले कल्पनासम्म पनि गर्न नसक्ने अकल्पनीय प्रसूति वेदना र सृष्टि जगत्को सारभूत सत्वलाई बुझेर होला मातृदेवो भव अर्थात् आमालाई देवताको समतुल्यमा राखिएको हो । तिनै आमा हुन् जस्ले आफ्नो शिशुको तोतेबोलीमा अंकुराएका मानव चेतनाका उच्चरित अक्षरहरूलाई श्रवण गरी त्यसको चरम आनन्दको अनुभूतिमा आफ्नो प्रसव पीडालाई सहज रूपमा भुलिदिन्छिन् । सभ्यताको संवाहक र सर्जकको रूपमा पैदा भएको अबोध, आलो र काँचो मांश पिण्डलाई चेतना तत्त्वले प्राणप्रतिष्ठा गरिदिने जीवनदातृको रूपमा पूज्य आमाको काखमा हामी साधारण मानव त के ? भगवान् भनिएका महामानवहरूसमेत भक्कानिन्छन् । मातृशक्तिको यसै अनुपम सिर्जनशीलतालाई मनन् गरेर सभ्यताको शिशु बिहानीमै प्राग मानवको आद्यः चेतनाले आमालाई आदिम माताको रूपमा श्रद्धा र नमन गर्यो । निर्जीव पाषाणमा खोपिएकी सभ्यताकी आदिदेवी भेनसको प्रतिमाले मातृशक्तिको महत्त्वलाई प्रारम्भिक सभ्यतामै प्रतिष्ठापित गरेको पुरातात्त्विक आधार छ । संसारकै प्राचीन र आदिम आख्यान्न, लोककथा, पुराकथा, अनुश्रुतिलगायतका अनेकौं अलिखित आख्यान्नहरूमा आमालाई सम्झेर भक्कानिएको पात्रहरूको कथा पाउछौं नै त्यसपछिका अनेकौं लिपिबद्ध साहित्यहरूमा आमाको गरिमा, गाथा, कथा र व्यथाले भरिएको पाइन्छ । सभ्यताको आधिष्ठात्री र जननीको रूपमा पूर्वीय साहित्यहरूमा आमालाई विशेष स्थानमा राखी सम्मान गरिएको पाइन्छ । धार्मिक, दार्शनिक र सांस्कृतिक मूल्य र मान्यताहरूमा परोक्ष रूपमा आमाकै सन्दर्भहरू आएको पाइन्छ । जीवनको प्रथम आधार नै आमा हुन् । आमाको वातानुकूलित न्यानो गर्भमा रहँदा आमाले खाने पिउने रसिलो र पोसिलो पदार्थ ग्रहण गरेर बालकले अस्तित्व बचाउँछ । आमाले कल्पने कल्पना र भावनाहरूबाट बालकको अचेतन मन र मस्तिष्कमा ज्ञानको बिज अंकुराउँछ । जन्मपश्चात् त्यो अबोध बालकलाई आमाले गर्ने लालनपालन, निस्वार्थ सेवा र अहोरात्र उनको साधनामा क्लेशरहित प्रेम र समर्पण झल्कन्छ । आफ्नो भोक र प्यासलाई समेत लत्याएर बालकको तृप्त हाँसोमा आफ्नो खुसी खोज्ने आमाले कहिल्यै सन्तानसँग आफ्नो बलिदानीको महत्त्व नखोजेर नै आफूलाई सर्व श्रेष्ठ साधिकाको रूपमा राखेकी छन् । आमाको यसै महत्त्वलाई बुझेर नै सम्राट् नेपोलियन बोनापार्टले तिमी मलाई असल आमा देऊ म देशलाई असल नागरिक दिन्छु भनेका हुन् । आमाको गरिमालाई शब्दमा अभिव्यक्त गर्न सकिँदैन । आमा जस्तै अशिक्षित र अपठिता भएता पनि उनी सभ्यताकी प्रथम शिक्षिका हुन् । संसारभरका कुनै विश्व विद्यालयले दिन नसक्ने प्राकृतिक र आध्यात्मिक ज्ञान आमाबाट नै प्राप्त गर्न सकिन्छ । आमाको गरिमालाई शब्दमा अभिव्यक्त गर्न सकिँदैन । आमा जस्तै अशिक्षित र अपठिता भएता पनि उनी सभ्यताकी प्रथम शिक्षिका हुन् । संसारभरका कुनै विश्व विद्यालयले दिन नसक्ने प्राकृतिक र आध्यात्मिक ज्ञान आमाबाट नै प्राप्त गर्न सकिन्छ । आमाको काखलाई ज्ञानको प्रथम विश्वविद्यालय भनिन्छ । जीवनमा भयंकर दुःख पर्दा भगवान्भन्दा पनि पहिले हामी आफ्नी आमालाई सम्झन्छौं । अबोध बालकको मनमस्तिष्कले आमालाई नै उसको सुरक्षा गर्ने मातृशक्तिको रूपमा ग्रहण गर्छ । आमाको काखलाई सुरक्षित स्थान ठान्ने आदिम मानव जातिले आफ्नो राष्ट्र र क्षेत्रको सिमानाहरूमा मातृकाका मन्दिरहरू निर्माण गरेको पाउँछौं । काठमाडौं सभ्यताको यस खाल्डोमा स्थापित तीन सहरका सीमानाहरूमा बनाइएका मातृदेवीको प्रतिमा र स्थापित मन्दिरहरू मनोवैज्ञानिक रूपमा सुरक्षा भावनासँगै गाँसिएर निर्माण भएका हुन् । काठमाडौं सभ्यतामा पाइएका प्राचीन मातृकाका मूर्तिहरूले कला र सिर्जना गर्ने क्रममा यसै चिन्तन स्वरूप नारी, प्रकृति र जननीलाई नै सिर्जनाको प्रेरणाको स्रोतको रूपमा ग्रहण गरेको पाउँछौं । धार्मिक तथा पौराणिक ग्रन्थहरूमा भगवान्ले नारीलाई आफ्नो शक्तिको रूपमा ग्रहण गरेको पाइन्छ । प्रकृतिबिना देवतासमेत कमजोर भएको कथा पढ्न पाइन्छ । यसै दार्शनिक परम्परामा मातृशक्तिलाई अधिष्ठात्री देवीको रूपमा उपसना गरिएको पाइन्छ । नारी र प्रकृतिको उचित सम्मान र सम्बोधनबिना प्रकृतिको संरक्षण नहुने हुँदा हिन्दु शास्त्रकारहरूले नारी शक्तिको महत्त्वलाई स्थान दिएका हुन् । हाम्रा कुनै पनि धार्मिक ग्रन्थहरूमा नारी अस्मितालाई असम्मान गरिएको छैन । हिन्दु शास्त्रकारहरूले नारीलाई पृथ्वी समान सम्बोधन गरेर पृथ्वीलाई आमाको रूपमा पुकार गरेका छन् । नारीलाई श्री, श्रीलक्ष्मी, सौभाग्यलक्ष्मी, राज्यलक्ष्मी र धनलक्ष्मीको रूपमा अनुष्ठान गरिएको उदाहरण शास्त्रहरूमा पाइन्छ । पृथ्वीलाई आदिमाता, आदिशक्ति, र आधःशक्तिको रूपमा मानव मस्तिष्कको आदिम चेतनाले स्वीकार गरेको तथ्य ऐतिहासिक, प्रागितिहासिक र धार्मिक अध्ययनबाट समेत प्रमाणित छ । प्रकृति र पुरुषको संयोजन र वियोजनबाटै सिर्जना र विनाश हुन्छ भन्ने सांख्य दर्शनको दार्शनिक आधारलाई आध्यात्मिक दृष्टिकोणबाट मात्र होइन भौतिकवादी चिन्तन प्रणालीबाट समेत विश्लेषण गरिएको पाइन्छ । बढ्दो भौतिकवादी चिन्तनको कारणले हाम्रा मूल्य, मान्यता र आस्थाको पर्खाल ढल्दै गएका हुन् । बदलिँदो सामाजिक र सांस्कृतिक परिवेशमा गुरुको मूल्य र मान्यतामा परिवर्तन आएको छ भने सभ्यताकी प्रथम शिक्षिकाकी रूपमा पूजित हाम्रा आमाहरू दिनहँजसो बलात्कृत भइरहेका छन् । कथित पुरुषत्वको अन्धःवेगको अचानोमा आफ्नो अस्तित्व गुमाउन बाध्य भएका आमाहरूलाई न्याय दिलाउन कुनै न्यायाधीश र मठाधीशहरू तयार छैनन् । पूर्वीय धर्म र संस्कृतिले प्रतिपादन गरेका नैतिकता र आचारसंहिताले विश्वमा हामीलाई चिनाएको छ । तर हाम्रो पहिचानको यस आधारलाई पश्चिमाहरूले क्रमिक रूपमा मेटाउने प्रयाससमेत गर्ने गरिएको देखिन्छ । नारी हक र अधिकारको बारेमा हाम्रा शास्त्रकारहरूले उचित व्याख्या गरेका छन् । तिनको समयानुकूलको उचित अध्ययन, अन्वेषण र अनुसन्धान नगरी स्वधर्मलाई ललकार्दै परधर्मलाई स्वीकार गर्नुलाई कुनै पनि हालतमा उचित मान्न सकिँदैन र यसलाई एक प्रकारको धार्मिक अनाचार नै मान्न सकिन्छ । स्वधर्मको रक्षा र पालना नगरी परधर्मका समेत संरक्षण हुन सक्दैन भन्ने हिन्दु शास्त्रकारहरूको मानवताबादी दर्शनलाई समयानुकूल परिवर्तन गरेर अपनाउनु उचित हुन्छ । जननी जन्म भूमिश्च स्वर्गाऽदपि गरियसी अर्थात् जन्मभूमि र जन्मदिने आमा स्वर्गभन्दा पनि महान् हुन्छ भन्ने पूर्वीय दार्शनिक आधार छ । यसै नीति वचनलाई अपनाउन सकेमात्र स्वधर्मको रक्षा र गुरुप्रति सच्चा सम्मान हुन गई गुरुपूर्णिमाले महत्त्व पाउँछ ।"
पहिलो दिन कोहलीको शतक,"एजेन्सीः कप्तान विराट कोहलीले शतक बनाएपछि भारतले वेस्ट इन्डिजविरुद्धको चार टेस्टको शृंखलाअन्तर्गत पहिलो खेलमा उत्कृष्ट सुरुवात गरेको छ । भारतले पहिलो दिनको खेल समाप्ति हुँदासम्म चार विकेट गुमाएर तीन सय दुई रन जोडेको छ । कोहली एक सय ४३ रनमा अविजित छन् । प्रारम्भिक ब्याट्सम्यान शिखर धवनले ८४ रन बनाए । यसैगरी अजिन्क्या राहानेले २२, चेतेश्वर पुजाराले १६ र मुरली विजयले सात रन जोडे । धवन र कोहलीबीच तेस्रो विकेटका लागि एक सय पाँच रनको साझेदारी भयो । कोहलीले चौथो विकेटका लागि रहानेसँग ५७ रनको साझेदारी गरे । पहिलो दिनको समाप्तिमा रविचन्द्रन आश्विन पनि २२ रनमा अविजित छन् । कोहलीले एक सय ९७ बलको सामना गरी १६ चौका प्रहार गरेका छन् । कोहलीले १२ औं टेस्ट शतक बनाएका हुन् । ४२ औं टेस्ट खेलिरहेका २८ वर्षीय कोहलीले १२ टेस्ट अर्धशतक पनि बनाएका छन् । कोहलीको टेस्ट क्रिकेटमा सर्वाधिक पाली एक सय ६९ रनको छ । उनले एकदिवसीय अन्तर्राष्ट्रिय क्रिकेटमा २५ शतक र ३६ अर्धशतक बनाएका छन् । कोहलीले धवनसँग मिलेर टोलीलाई सहज स्थितिमा पुयाएका थिए । स्पिनर देवेन्द्र बिसोले उक्त साझेदारी तोडे । बिसोले बोल्ड गरेपछि धवन शतकको नजिकै पुगेर चुकेका हुन् । वेस्ट इन्डिजमा भएको टेस्टमा शतक बनाउने कोहली तेस्रो भारतीय कप्तान हुन् । यसअघि कपिल देव र राहुल द्रविडले मात्र यो सफलता हात पारेका थिए । कोहलीले टेस्ट कप्तानका रूपमा पाँच शतक बनाइसकेका छन्, ती सबै भारतबाहिर खेलिएका टेस्टमा बनेका हुन् । भारतबाहिर खेलिएका टेस्टमा सर्वाधिक शतक बनाउने भारतीय कप्तानका रूपमा कोहलीले मोहम्मद अजहरउद्दिनको कीर्तिमानको बराबरी गरेका छन् । बलिङतर्फ वेस्ट इन्डिजका बिसोले तीन र स्यानन गाब्रियलले एक विकेट हात पारे ।"
