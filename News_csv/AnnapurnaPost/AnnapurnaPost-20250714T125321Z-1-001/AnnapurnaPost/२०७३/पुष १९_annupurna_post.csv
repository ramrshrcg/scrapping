शीर्षक,विवरण
नेपाली राष्ट्रियता र राजनीति,"गत वर्ष भारतले नाकाबन्दी गरेपछि नेपालमा राष्ट्रियताको चर्को बहस प्रारम्भ भयो । जब बिरामी नेपालीले औषधी पाएनन्, घरघरमा चुलो बल्न छोड्यो, तेलको हाहाकार भयो, यावत् सामग्रीको अभाव खट्यो तब नेपालमा भारतविरोधी भावनाले विस्तार हुने मौका पायो । त्यतिबेलाको ओली सरकारले नेपालीको त्यो भावनालाई समात्ने प्रयास गर्यो । सायद त्यस भावनालाई समातेर ओली सरकार चुनावमा जान चाहन्थ्यो । उसको चाहना माओवादी केन्द्रले पूरा हुन दिएन । अहिलेसम्म नेकपा एमालेले त्यस भावनालाई जीवन्त बनाउँदै चुनावमा जान खेजिरहेको छ । राष्ट्रियता चुनाउकेन्द्री मसाला बनेको छ । यसलाई विपक्षीले महेन्द्रवादी राष्ट्रियताको बिल्ला भिराएर एमालेको भोटबैंक नियन्त्रण गर्न खोज्दै छन् । यहाँनेर एमाले पनि राष्ट्रियतामाथि राजनीति गर्दैछ । लामो समयदेखि नेपाली राजनीतिले राष्ट्रलाई हुने लाभभन्दा पार्टीलाई हुने लाभमा नेपाली राष्ट्रियतालाई आहत बनाएको छ । २०४६ सालको जनआन्दोलनदेखि नै नेपाली राष्ट्रियता आहत भएको थियो । त्यस समयमा नेपालमा नाकाबन्दी भयो, नेपालले लिएको राष्ट्रियताको अडानमा नाकाबन्दी लम्बियो । तत्कालीन पञ्चायती सरकारले नाकाबन्दीले पारेको प्रभाव नियन्त्रण प्रयास गर्यो । हवाईजहाजलाई बोकाएर भए पनि तेल र अन्य वस्तुको अभाव हुन दिएन । यसले गर्दा नेपाली जनतामा भारतविरोधी भावना गत सालझैँ विस्तार हुन पाएन । तर २०४६ सालको जनआन्दोलन राष्ट्रियताको पक्षमा देखिएको थिएन । किनभने नेपाल र भारत परस्पर जुधिरहेको समय पारी त्यो आन्दोलन भयो । नाकाबन्दीको समय पारी आन्दोलन भयो । नाकाबन्दीपछि आन्दोलन गरेको भए आन्दोलनले राष्ट्रियतालाई आहत गर्ने थिएन । के देखिएको थियो भने भारतले गरेको नाकाबन्दी भूपरिवेष्ठित देशले पाउने अन्तर्राष्ट्रिय हकविरुद्ध थियो । प्रजातन्त्र पुनस्र्थापनाको नाममा गरिएको आन्दोलनले नाकाबन्दीलाई समर्थन गरेको जस्तो भयो । त्यस्तै नाकाबन्दी गत साल पनि भयो । यो नाकाबन्दीमा पनि मधेसकेन्द्री दल आन्दोलित थिए । मधेसकेन्द्री दलले पनि पहिलो जनआन्दोलनमा झैँ प्रजातन्त्र र राष्ट्रियतालाई एक ठाउँमा राखेर हेरेनन् । त्यसले गर्दा नेपालमा प्रजातन्त्र र राष्ट्रियता दुवैलाई कमजोर बनायो । ०२८ तिरको कुरो हो । पंक्तिकार स्नातकमा अध्ययनरत विद्यार्थी थियो । राजा महेन्द्र दिवंगत भइसकेका थिएनन् । नेपाली साहित्यका प्रसिद्ध लेखक बदरीनाथ भट्टराईसँग उहाँको निवास नक्साल नागपोखरीमा भेट भयो । उहाँले नेपाली उत्पादित वस्तुको न्यूनता र इन्द्रचोक, नयाँ सडकमा अनेपालीको बजार विस्तारको व्यथा सुनाउनुभयो । अर्थतन्त्रको नियन्त्रणमा नेपाल सरकारको कमजोरी सुनाउनुभयो । यस्तै रह्यो भने एक दिन नेपालको अस्तित्व र राष्ट्रियता गुम्छ भन्दै रुन थाल्नुभयो । त्यही साल परराष्ट्रविद् यदुनाथ खनालसँग पनि पकनाजोल कालधाराको घरमा भेट भएको थियो । उहाँले भन्नुभयो, डिग्री लिएर विद्वान् भइन्न । डिग्री लिनु भनेको त एउटा अस्थिपञ्जरको निर्माण मात्र हो । अस्थिपञ्जरलाई परिपुष्ट बनाउन धेरै अध्ययन गर्नुपर्छ । नेपालीभन्दा छिमेकी धेरै अध्ययनशील छन् । अध्यनशीलताविना देश बचाउन कठिन हुन्छ । त्यसैले गहिरो अध्ययन गर्नू ।' प्रजातान्त्रिक संघर्षमा होमिएका विश्वेश्वरप्रसाद कोइराला २०३३ सालपछि देश बचाउन प्रजातन्त्र र राष्ट्रियता दुवैलाई साथमा राखेर राजनीतिक संघर्ष गर्नुपर्ने अठोटमा पुगे । उनले दक्षिण एसियामा फैलिँदो आतंकवादको चपेटामा देश पर्न सक्ने खतरा देखे । छिमेकको राजनीतिक व्यवहारले प्रजातन्त्रको नाममा नेपालभित्रै आतंकवादी शक्ति खोजिरहेको अनुभव गरे । उनमा आतंकवादले राष्ट्रियता कमजोर बनाउँछ भन्ने दृष्टिकोण थियो । नेपाली कांग्रेसका नेता कृष्णप्रसाद भट्टराई त नेपाल बाहिरबाट सञ्चालित आन्दोलनमा विभिन्न खाले खतरा देखेर कहिल्यै निर्वासित जीवन बिताएनन् । के देखिन्छ भने २०४६ सालपछि नेपाल भएका राजनीतिक आन्दोलन बीपीले भने झै प्रजातन्त्र र राष्ट्रियता दुवैलाई सबल बनाउने किसिमले भएनन् । त्यसैले २०४७ सालको नेपालको संविधान स्थायी हुन सकेन । २०४७ सालको नेपालको संविधानकै विरोधमा जनयुद्ध भयो । जुनयुद्ध बीपीले भनेजस्तो र छिमेकले खोजेजस्तो थियो । संविधानलाई फाल्ने तर संसदीय व्यवस्था स्वीकार गर्ने सहमतिले जनयुद्धको अन्त्य भयो । नेपाली कांग्रेस यो संविधान फालेर जनयुद्धको अन्त्य गर्न तयार हुनु उसको इतिहास, सिद्धान्त, आदर्श र मान्यताप्रति गरिएको कठोर व्यंग्य थियो । अहिले कांग्रेसका नेता चन्द्र भण्डारी धर्म गयो, संस्कृति गयो, भाषा, भेषभूषा सबै गयो तर बोलिनँ' भनेका छन् । खुमबहादुर खड्का त धर्म निरपेक्षताकै विरुद्ध उभिएका छन् । एमाले नेता वामदेव गौतम संघीयता पूर्ण प्रयोगमा आउँदा नेपालमा सात राष्ट्र हुनेछन्, त्यसबेला नेपाल कहाँ हुने छ, ठेगान छैन, संघीयताले मुलुक संकटमा जाँदैछ, हामीले गल्ती गरेकै हो' भन्न थालेका छन् । नेपालमा पछिल्लो समयमा नेताले प्रजातन्त्र वा गणतन्त्रको निम्ति राजनीति त गरे तर राष्ट्रियताको निम्ति राजनीति गरेनन् । यसले गर्दा प्रजातन्त्र त आयो तर राष्ट्रियता कमजोर भयो । घूसपैठले देश आक्रान्त बन्यो । त्यसैले त अहिले कसैले पृथ्वीनारायण, कसैले महेन्द्र र कसैले बीपीलाई सम्झन थालेका छन् । यी भनाइले नेपाली राष्ट्रियताको संकट देखाएका छन् । जनताले बनाएको संविधान भन्ने तर संघीयता, भाषा, धर्म आदिका बारेमा जनमतसँग डराउने र यस सम्बन्धमा पत्रकार विष्णु निष्ठुरीबाट मागिएको सूचना दिन सरकार अन्कनाउनाले प्रजातन्त्र र राष्ट्रियताको दृष्टिले नेपालको राजनीति शंकास्पद र झन् कमजोर हुँदै गएको देखिँदो छ । ०६२६३ को जनआन्दोलनपछि नेपालमा निषेधको राजनीति पनि प्रारम्भ भयो । निषेधले प्रजातन्त्र र राष्ट्रियताका सम्बन्ध सूत्रलाई बहिष्कार गर्न थाल्यो । तिललाई पहाड बनाएर निषेधको राजनीति प्रारम्भ भयो । प्रजातन्त्र नभएको देशमा क्षेत्र, जातजाति, भाषा र संस्कृतिको समान विकास नहुनु स्वाभाविक हो तर प्रजातन्त्र बलियो नभई क्षेत्र, जातजाति, भाषा, र संस्कृतिको विकास सम्भव हुँदैन । सबैको समान विकासको निम्ति प्रजातन्त्र ल्याएको हो, तर प्रजातान्त्रिक व्यवस्थालाई बलियो नगराउँदै क्षेत्रको निषेध, भाषाको निषेध, जातजातिको निषेध र धर्मसंस्कृतिको निषेध प्रारम्भ भयो । भनिन्छनिषेधमाथिको निषेधले कि विद्रोह कि पलायन जन्माउँछ । यस निषेधले ससाना विद्रोह जन्मिन थालेका छन् भने बौद्धिक क्षमता, योग्यता र शारीरिक क्षमता विदेश पलायन हुन थालेका छन् । विद्रोह र पलायनले गर्दा नेपालको सरकारी सेवामा बौद्धिक क्षमता र योग्यताको प्रवेश कम हुँदो छ । यहाँनेर नेपाली साहित्यकार बदरीनाथ भट्टराई, परराष्ट्रविद् यदुनाथ खनाल, बीपी र कृष्णप्रसादको पुनः सम्झना भएको छ । भट्टराईले नेपाली अर्थतन्त्र र बजारलाई हेरेर नेपालको अस्मितामाथि आँच आउने विचार व्यक्त गरे । खनालले छिमेकीसरह अध्ययनशील विद्वान्, क्षमता र योग्यता भएको नेपाली नभएमा देशको अखण्डता नरहने बताए । बीपीले प्रजातन्त्रका निम्ति मात्र राजनीति गर्दा राष्ट्रियता कमजोर हुने भएकाले राष्ट्रवादी शक्तिबीच मेलमिलाप गरी प्रजातन्त्र र राष्ट्रियता दुवैको निम्ति संघर्ष गर्न सिकाए । कृष्णप्रसादले त २०६३ सालपछि नेपाली नेता अदूरदर्शी, अविवेकी र पटमूर्ख मात्र होइनन्, चण्डाल पनि हुन् भनेर आक्रोश पोखे । हो, नेपालमा पछिल्लो समयमा नेताले प्रजातन्त्र वा गणतन्त्रको निम्ति राजनीति त गरे तर राष्ट्रियताको निम्ति राजनीति गरेनन् । यसले गर्दा प्रजातन्त्र त आयो तर राष्ट्रियता कमजोर भयो । घूसपैठले देश आक्रान्त बन्यो । त्यसैले त अहिले कसैले पृथ्वीनारायण, कसैले महेन्द्र र कसैले बीपीलाई सम्झन थालेका छन् । यता आफैंले संविधान निर्माण गरेका केही नेता गोहीको आँसु चुहाउँदै छन् । आँसु चुहाउनुभन्दा नेता नेपाली राष्ट्रवादी शक्तिबीच मेलमिलाप गरी अगाडि बढ्नुपर्ने बेला आएको छ । यिनीहरू प्रजातान्त्रिक राजनीतिक संघर्षमा सफल त देखिए पनि राष्ट्रियताको संघर्षमा असफल देखिएका छन् । प्रजातन्त्र बलियो नभई राष्ट्रियता र राष्ट्रियता बलियो नभई प्रजातन्त्र बलियो हुँदैन । नेपालका पछिल्ला राजनीतिक संघर्षले न प्रजातन्त्र न त राष्ट्रियता बलियो भयो । दुवैलाई बलियो बनाउन के नेपाली राजनीतिले आफूलाई करेक्सन गरेर अगाडि बढ्न सक्ला ? बढ्न सकेन भने के होला हाम्रो नेपाली पहिचान ? प्रजातन्त्र त फेरि लडेर ल्याउन सकिएला देशको अस्तित्व नरहे ?"
कसले गर्ने देश संरक्षण ?,"नेपाल संकटमा छ । यसमा कसैलाई शंका छैन । यो सत्य राष्ट्रपतिदेखि जनस्तरसम्म मानिएको छ । तर संकटमोचन कसले गर्ने भन्ने प्रश्नको उत्तर भने कसैसित छैन । न कसैलाई थाहा छ, न कसैले केही गर्न सकेको छ । तर संकट मोचनको खोजी भइरहेको छ । देशलाई आपत् परेको बेला स्वभावतः मानिसहरू सरकारतिर नै हेर्ने गर्छन्, तर अहिले विडम्बना के हो भने सरकारले आफैं देशलाई संकटमा हालेका छन् । संविधान संशोधनको नाउँमा देशलाई नै आन्दोलित पारेका छन् । दलीय व्यवस्थालाई नै खतरा हुने प्रकारले दलहरू आपसमा झगडा गरिरहेका छन् । व्यवस्था त आउने र जाने गर्दछन् । दलीय व्यवस्था पनि यसै क्रममा बिलाउन सक्छ । त्यो विशेष ठूलो कुरा होइन । तर यो दलीय झगडामा देश नै टुक्रिने हो कि या देशै नरहने हो कि भन्ने डर र आशंकासम्म उठ्न थालिसकेको छ । यस घडीमा मानिसहरू संकटबाट कतै त्राण पाइन्छ भनी यताउति हेर्न लागेका छन् । कसैकसैले पुरानो राजातिर पनि हेर्न थालेका छन् । यसैबाट हौसियर पूर्वराजा ज्ञानेन्द्रले सबै नेपालीले राष्ट्र बचाउन फेरि एकपटक इतिहासले सुम्पिएको गहन जिम्मेवारी पूरा गर्न र देशको अक्षत अस्तित्व आफ्ना सन्ततिलाई सुम्पन मुखर र प्रखर रूपले जाग्न' आग्रह गरेका छन् । उनले भनेजस्तै नेपाललाई अस्थिरता र अराजकताको आगोले क्रमशः जलाइरहेको छ । नेपालीबीचको सामाजिक सद्भाव मेटिँदैछ । तराई, पहाड र हिमालमाझको ऐक्यभाव तोड्ने भगीरथ प्रयत्न भइरहेको छ । यो पनि सही हो कि क्रान्तिकारी, परिवर्तनकारी, बलिदानी आदि शब्दभावको दुरुपयोग गर्दै राष्ट्रलाई कमजोर पार्ने र राष्ट्रिय गौरव मेट्ने कार्य अशोभनीय मात्र नभई असह्य पनि बनेको छ । पुराना राजाको यो सत्यको अभिव्यक्तिबाट तर्सेर पुराना माओवादी नेताहरू उनीमाथि जाइलागेका हुन् । बलियो मानिस सत्यबाट तर्सन्नन् । कमजोर मानिस तर्सन्छन् । यसको प्रमाण अख्तियार प्रमुख लोकमानसिंह कार्कीको काण्डबाट पनि थाहा हुन्छ । उनीमाथि महाभियोग त लाग्यो तर सो प्रस्ताव संसद्मा थाति लागेर बसेको छ । कालान्तरमा यो खारेज हुन पनि सक्छ । यो पारित भएको खण्डमा उनले वर्तमान नेतृत्वमा भएका मानिसहरूको भ्रष्टाचारसम्बन्धी पोल खोलिदिने धम्की दिएका छन् । हुन त उनले यो धम्की आफ्नो बचावटको लागि दिएका हुन् । तर यदि उनीसित भ्रष्टाचारबारे तथ्यहरू रहेछन् भने लुकाइराख्नुपर्ने केही कारण देखिँदैन । भ्रष्टाचारसम्बन्धी तथ्य लुकाउनु पनि भ्रष्टाचार नै हो । उनी बोलेको दिनमा नेतृत्व वर्गमध्ये कसैको आङमा लुगा बाँकी रहने छैन भन्ने दावा उनले गरेका छन् । नेपाली जनताले त्यो दिन पर्खेर बसेका छन् । यस विषयमा बोलेनन् भने उनले नेपाली जनतालाई धोका दिएको ठहरिनेछ । अहिलेको परिपेक्षमा मैले २०४७ सालमा प्रजातान्त्रिक परिवर्तनकारी धेरै वर्ष टिक्दैनन् भनेको १० वर्षपछि नटिकेजस्तो अहिलेका गणतान्त्रीय परिवर्तनकारीहरू पनि नटिक्ने बलियो संकेत देखिन थालिएको छ । यस्तो अवस्थामा मानिसहरू आफ्नो राष्ट्राध्यक्षतिर हेर्नु स्वाभाविक हो । तर राजाको रिसले दलहरूले राष्ट्रपतिको पदलाई कमजोर र निरीह बनाएर राखेका छन् । संविधान केलाउँदा यो तथ्य खुल्न आउँछ । राष्ट्रपतिलाई यो सत्य थाहा नभएको पनि होइन । देशको दुर्गति देख्दा तिनलाई छटपटी लागेको देखिन्छ । गत मंसिर १९ गते सर्वदलीय बैठकमा राष्ट्रपति विद्या भण्डारीले मुलुकको एकता र अखण्डता अप्ठ्यारोमा परेको तथ्य खुलाएकी छन् । तर संविधानअन्तर्गत तिनलाई राष्ट्रको संरक्षण गर्ने न कर्तव्य न अधिकार दिइएको छ । राष्ट्रपतिबाट सम्पादन गरिने जुनसुकै कार्य मन्त्रिपरिषद्को सिफारिस र सम्मतिबाट हुनेछ भनेर संविधानमा उल्लेख गरिएको छ । त्यसैकारण राष्ट्रपति भण्डारीले देशको एकता, अखण्डता र सार्वभौमिकताको संरक्षण र संवद्र्धनका लागि सबै दलहरूलाई एक जुट हुन आह्वान गरेका छन् । एक महिना भइसक्दा पनि यो अपिलको कुनै प्रभाव परेको देखिएको छैन । दलहरू आपसमा बाँडिएकै छन् । झगडा पहिलेभन्दा चर्कंदै गइरहेको छ । नेपाल सरकारले प्रस्तावित गरेको संविधान संशोधन राष्ट्रघाती भएको प्रतिद्वन्द्वीबाट दोषारोपण गरिएको छ । सो संशोधन पारित भएको खण्डमा र राष्ट्रघात भएकै खण्डमा पनि राष्ट्रपति निरीह भएर बस्नुपर्नेछ । किनभने तिनलाई राष्ट्रिय अखण्डताको संरक्षण गर्ने कुनै किसिमको अधिकार दिइएको छैन । यसको माने हो नेपालको संविधानले तोकेको नेपालको राष्ट्राध्यक्षबाट नेपाली जनताले राष्ट्रको एकता र सार्वभौमिकताको रक्षा हुने आशा गर्न सक्दैनन् । नेपालको संविधानले राष्ट्रपतिलाई नेपालको राष्ट्रिय एकता प्रवद्र्धन गर्ने कर्तव्य भने सुम्पेको छ तर यसको संरक्षण गर्ने अधिकार प्रदान गरेको छैन । नेपालमा कस्तो गणतन्त्र आयो जसको राष्ट्राध्यक्षलाई राष्ट्रकै संरक्षणको जिम्मेवारीबाट वञ्चित राखिएको छ ? राष्ट्र नै विखण्डन पर्न लागेको अथवा परेको बेला यसको संरक्षण गर्ने जिम्मेवारी नेपाली सेनालाई दिइएको छ । नेपालको स्वतन्त्रता, सार्वभौमिकता, भौगोलिक अखण्डता, स्वाधीनता र राष्ट्रिय एकता रक्षाको लागि नेपाली सेनाको एक संगठन रहनेछ भनी नेपालको संविधानमा उल्लेख गरिएको छ । यसै संवैधानिक धाराको मर्यादाअनुसार नेपाली सेनाले विगत फागुन २३ गते एउटा वक्तव्य जारी गरी देश टुक्रिने अवस्थामा चुप लागेर बस्न नसकिने र त्यस्तो बेला तुरुन्तै एक्सन लिने निर्णय भएको जनाएको हो । यसैबेला प्रधानसेनापति राजेन्द्र क्षेत्रीले देश नै टुक्र्याउने खालका तथा राष्ट्रिय एकता र भौगोलिक अखण्डतालाई खतरा पुर्याउने प्रवृत्तिका सुरक्षा चुनौती सिर्जना भए नेपाली सेना स्वतः परिचालन हुने बताएका हुन् । त्यसपछि पुनः मंसिर १० गते मुलुकको परिस्थिति कठिन, चुनौतीपूर्ण र अस्थिर रहेको संस्थागत निष्कर्ष निकालेको नेपाली सेनाले बाहिर ल्याएको हो । फलस्वरूप प्रधानसेनापतिले नेपाली सेनालाई जुनसुकै परिस्थितिको सामनाको लागि उच्च सतर्कताका साथ तयार रहन निर्देशन दिएको खुल्न आएको छ । देशमा अशान्ति ल्याउने, क्षेत्रीय विभक्तीकरण गर्ने र सामाजिक सद्भावना बिगार्ने स्थिति संविधान संशोधनले ल्याएको हो र सो काम खुद सरकारबाटै भइरहेको छ । सीमांकनसम्बन्धी संविधान संशोधन पारित भएमा मुलुकमा थप अशान्ति हुने निश्चित छ । देशमाथि अरू खतरा नआओस् भनेर नेपाली सेनाले सीमांकनको मुद्दामा तत्काल प्रवेश गर्न नहुने चेतावनी दिँदादिँदै पनि नेपाल सरकार त्यसैमा प्रवेश गर्यो । त्यसैबाट उत्तेजित भएर प्रदेश नम्बर ४ र ५ मा विगत एक महिनाभन्दा बढी समयसम्म विरोध आन्दोलन चलिरहेको छ । यसको अन्त्य भएको छैन । त्यसको अतिरिक्त सेनाले महिना अगाडि पूर्वमा लिम्बू, मध्यपश्चिमाञ्चलमा मगर र सुदूरपश्चिमाञ्चलमा क्षेत्रीहरूको आन्दोलन हुन सक्ने आभास देखेको र देखाएको पनि हो । सो भविष्य दृष्टि वास्तविकतामा देखिँदै आएको छ । यी सबै क्षेत्रहरूमा हडताल, बन्द आदि भएकै छन् । सीमांकनसम्बन्धी संविधान संशोधन पारित भएको खण्डमा यी क्षेत्रहरूमा अरू गडबड र अशान्ति हुने निश्चित छ । देशमा अशान्ति ल्याउने, क्षेत्रीय विभक्तीकरण गर्ने र सामाजिक सद्भावना बिगार्ने स्थिति संविधान संशोधनले ल्याएको हो र सो काम खुद सरकारबाटै भइरहेको छ । उही सरकारको निर्णय नभईकन राष्ट्रपतिले केही गर्न नसक्ने र उही सरकारको आदेश निर्देशन नभईकन सेना परिचालन हुन नसक्ने भएपछि आखिर देश बचाउने कसले ? नेपाली सेनाले स्वचालित हुन सक्ने सम्भावना देखाएको हो । तर त्यो हुने कुन समयमा ? आखिर जनताले देशको संरक्षणको लागि कसको मुख ताक्ने ? यस परिस्थितिबाट के प्रस्ट हुन्छ भने नेपालको संरक्षण नेपालीबाटै हुनुपर्ने रहेछ । संविधानसभाको ९० प्रतिशतभन्दा बढी मतबाट पारित भएको संविधानले देशको रक्षा गर्ने जिम्मेदारी प्रस्टरूपमा कसैलाई पनि दिएको रहेनछ । सो जिम्मेदारी संविधानअनुसार बनेको कार्यकारी अंगमा निहित भएको छ । तर त्यही कार्यकारी अंग नै गैरजिम्मेवार भएपछि देशको रक्षा र संरक्षण कसले गर्ने भन्ने विकल्प देखिँदैन । यसको लागि जनता नै अग्रसर हुनुपर्ने हुन्छ ।"
यसरी बन्न सकिन्छ आदर्श शिक्षक,"नयाँ आयाम अल्बर्ट आइस्टिनले भन्नुभएको छ, आफ्ना विद्यार्थीमा सिर्जनात्मक भावना र ज्ञानको आनन्द जगाउनु नै एक शिक्षकको महत्वपूर्ण गुण हो ।' आध्यात्मिक परिभाषा हेर्ने हो भने त शिक्षक शब्द अझै अपूर्ण हुन्छ । अध्यात्ममा गुरु (शिक्षक) अर्थात् गु गुण,रू रूप अन्धकारबाट उज्यालोतर्फ लैजाने' भनेर व्याख्या गरिएको छ, जसको अर्थ विशाल छ । प्राचीनकालमा गुरुशिष्यको सम्बन्ध पितापुत्रको जस्तो हुन्थ्यो । विश्वामित्र र द्रोणाचार्य यस्ता गुरु थिए, जसको चरणमा भगवान्ले पनि शिर झुकाउँथे रे । वर्तमान परिप्रेक्ष्यमा शिक्षकविद्यार्थीको यस्तो आदर्श सम्बन्ध हुन्छ कि हुँदैन सोचनीय नै छ । वर्तमान समयमा कस्तो सन्देश गएको छ भने शिक्षक अरू केही नपाएपछि मात्र अँगाल्ने पेसा हो । यो वास्तविकता हो भने गुणात्मक शिक्षाको अपेक्षा कसरी गर्ने ? किनकि समय परिवर्तनअनुसार हाम्रो शिक्षाको उद्देश्य, हाम्रा सम्बन्ध र हाम्रा इच्छामा धेरै परिवर्तन आउँदै गएका छन् । भौतिकताले धेरै जकडेको छ, वर्तमानका मानिसलाई । जे भए पनि मानव विकासमा गुरुको आवश्यकता र महत्वलाई भावनात्मक, मनावैज्ञानिक अर्थबाट धेरै नजिकको सम्बन्ध प्रस्तुत गर्छ । त्यसैले एसएलसी नजिकिँदै गर्दा मात्र होइन, शिशु अवस्थादेखि नै सही सिकाइको लागि शिक्षकको भूमिका आदर्श शिक्षक नै हुनुपर्छ । मानवको शिशु अवस्थादेखि वृद्धावस्थासम्म पनि वस्तुगत ज्ञान एवं विषयगत ज्ञानको लागि पलपलमा शिक्षकको आवश्यकता रहन्छ । शिक्षक नै एउटा त्यस्तो व्यक्ति हो, जुन स्तरको शिक्षा प्रदान गरे पनि त्यो शिक्षाले नकारात्मकताबाट सकारात्मकतातिर लग्न महत्वपूर्ण भूमिका खेल्दछ । एसएलसी नजिकिँदै छ, विद्यार्थी, विद्यालय, शिक्षक र अभिभावक सबैलाई एक किसिमको चाप परेको देखिन्छ । किनकि विद्यार्थीले राम्रो अंक ल्याउनुमा वा विद्यालयले उच्च दर्जा पाउनुमा एसएलसी नतिजाले ठूलो भूमिका खेलेको पाइन्छ । विद्यायलयका भित्ताहरूमा विज्ञापन त्यहीअनुसार दिइएको हुन्छ । गत वर्ष एसएलसीमा कति विद्यार्थीले कति अंक ल्याएर उत्तीर्ण गरे र विद्यालय कुन दर्जामा छ भन्नेबारेमा । विद्यालयले भनेजस्तो दर्जा पाउन र अभिभावकले आफ्नो छोराछोरी अब्बल अंक ल्याएर पास होऊन् र इज्जत राखून् भन्ने इच्छा परिपूर्तिको लागि विद्यार्थीलाई जति प्रेसर दिए पनि महत्वपूर्ण भूमिका शिक्षकको पनि रहन्छ । कक्षाकोठाभित्र शिक्षकको आकर्षण कक्षाकोठामा छिर्नेबित्तिकै सबै विद्यार्थीको आँखामा पर्ने व्यक्ति शिक्षक हो । कक्षा सञ्चालन अवधिभर शिक्षक र विद्यार्थीबीचमा आँखा जुध्छन्, पठनपाठनको विषयमा चर्चा हुन्छ । त्यसैले शिक्षकको भूमिका कक्षामा विद्यार्थीसँग असल र नम्र भएर वार्तालाप भएको हुनुपर्छ । विद्यार्थीलाई भौतिक सजाय दिएर र अपशब्द बोलेर आफ्नो काबुमा राख्न खोज्ने शिक्षकको बारेमा यदाकदा सुन्नमा आउँछ । त्यस्ता शिक्षकले विद्यार्थीलाई नराम्रो असर पर्ने गरी शारीरिक सजायको भागी बनाएको सुनिन्छ, जुन सरासर गलत छ । किनभने शिक्षक एउटा मार्गदर्शक हो तर विद्यार्थीलाई शारीरिक र मानसिक असर पुर्याउने गरी क्रियाकलाप गर्ने उसको अधिकारको कुरा होइन । त्यसैले ब्रुस लीले भन्नुभएको छ, एक शिक्षक कहिल्यै पनि सच्चाइको दाता हुन सक्दैन, ऊ हरेक विद्यार्थीको लागि एक मार्गदर्शक, एक दिशानिर्देशकको काम गर्न सक्छ, जसको माध्यमले विद्धार्थीले आफ्नो सच्चाइ पत्ता लगाउन सकोस् ।' शिक्षकको व्यवहार र हाउभाउका आधारमा विद्यार्थीले शिक्षकलाई कस्तो व्यवहार गर्ने भन्ने निर्धारण गरेका हुन्छन् । विद्यार्थीको उमेर, समूहअनुसार फरकफरक व्यवहार पनि गर्नुपर्ने हुन्छ । हल्ला गर्यो भनेर पिट्ने शिक्षकलाई, सजाय पाउने विद्यार्थीले मात्र होइन, अरूले पनि मन पराउँदैनन् । हल्ला गर्ने, पढाइमा ध्यान नदिने विद्यार्थीलाई पनि प्रेमपूर्ण तरिकाले सम्झाउने गर्नुपर्छ । किनकि प्रेमले सबै कुरालाई जित्न सक्दछ । शिक्षक भन्नासाथ अनुहार देख्दै डरलाग्दो हुनुपर्छ भन्ने पुरानो मान्यतालाई त्याग्दै हँसिलो, विद्यार्थी बोल्न र आफूले नबुझेका कुरा सोध्न नडराउने खालको हुनुपर्छ । जसले गर्दा शिक्षक विद्यार्थीको सम्बन्ध मित्रवत् होस् र शिक्षक कक्षाकोठाभित्र डरलाग्दो व्यक्तिको रूपमा नभई सहज, प्रेमल र आकर्षक व्यक्तिको रूपमा होस् अनि विद्यार्थी खुलेर बोल्न सक्ने होऊन् । सिकाइको उद्देश्य र उपलब्धिमा ध्यान अवश्यमेव शिक्षक कक्षाकोठामा प्रवेश गर्नुअगाडि नै के सिकाउने, कसरी सिकाउने, सिकाइको उद्देश्य के हो र त्यसको उपलब्धि के हुन्छ विद्यार्थीलाई त्यसमा ध्यान दिइएको हुनुपर्छ । कक्षामा के सिकून् भन्ने अपेक्षा राखिएको छ, सोहीअनुसार पढाइलाई अगाडि बढाउनुपर्छ । आफ्नो पढाइको र विषय शीर्षकको उद्देश्यबारेमा विद्यार्थीलाई जानकारी दिँदै उनीहरूले कसरी त्यो विषय सजिलै बुझ्न सक्दछन्, त्यसमा ध्यान दिनु जरुरी हुन्छ । सबै विद्यार्थीको सिक्ने रुचि र क्षमता एकनासको हुँदैन । भन्नासाथ बुझिहाल्ने र छिट्टै नबुझ्ने प्रकृतिका विद्यार्थी हुन्छन् । त्यसैले उनीहरूको मनोविज्ञानलाई ध्यान राखेर आफूले सिकाएको कुरा बुझुन् भन्ने उद्देश्य शिक्षकमा हुनुपर्छ । जति सिकाए पनि सिक्दैन भनेर छोडिदिने होइन कि कमजोर विदार्थीलाई अरू बढी मद्दत गर्दै कसरी कुन तरिका अपनाउँदा उसले सिक्छ, त्यसमा ध्यान दिनु शिक्षकको कर्तव्य हो, जिम्मेवारी पनि । कक्षाकोठाको वातावरण मिलाउने कक्षाकोठाको वातावरण शान्त भएन भने शिक्षकले पढाउने वातावरण पनि हुँदैन र विद्यार्थीले बुझ्दा पनि बुझ्दैन । जहिले पनि शान्तपूर्ण वातावरणमा पढाउने व्यवस्था शिक्षकले मिलाउनुपर्छ । शान्त वातावरणमा मात्र शिक्षकविद्यार्थीबीच वार्तालाप हुन सक्छ । शिक्षक र विद्यार्थीबीच आपसमा वार्तालाप र अन्तरसंवाद हुन सकेमा मात्र सिकाइ र क्रियाकलाप प्रभावकारी हुन सक्छ । कक्षालाई शान्त बनाउने भन्दैमा शिक्षक विद्यार्थी मौन रहनु, चुप लाग्नु होइन । शिक्षक विद्यार्थीको अन्तरसंवादलाई निरन्तरता दिनु नै असल सिकाइको विधि हो । विषयवस्तु प्रवेश अगाडि मौखिक रूपमा विद्यार्थीको ज्ञानबारेमा जानकारी सिकाउनुको अर्थ शिक्षक कक्षाकोठामा प्रवेश गर्नु र आफ्नो समय सकिएपछि बाहिर निस्कनु कदापि होइन । आफूले सिकाएको विषयवस्तुमा विद्यार्थीले राम्रो ज्ञान लिऊन् र त्यो नबिर्सिऊन् भन्ने उद्देश्य शिक्षकको हुनुपर्छ । सबै विद्यार्थीको बौद्धिक क्षमता, ध्यान दिने कला र स्मरण शक्ति बराबर हुँदैन तर शिक्षकको भूमिका सबै विद्यार्थीले सिकून् र बुझून् भन्ने हुनुपर्छ । त्यसको लागि शिक्षकले कुनै पनि विषयमा सीधै पुस्तकमा प्रवेश नगरी त्यसबारेमा विद्यार्थीले सुनेका छन् कि छैनन्, सुने पनि बुझेका छन् कि छैनन् । एकपटक पुस्तक बन्द नै गरेर मौखिक प्रश्नका साथ जानकारी राख्नुपर्छ । यसको लागि बरु शिक्षकमा आफैंमा पूर्व तयारीको जरुरत पर्छ । मौखिक संवादले कुन विद्यार्थीको स्तर कस्तो छ, थाहा पाउन पनि सजिलो हुन्छ । किनभने कतिपय विद्यार्थी पुस्तकमा ध्यान दिन नसक्ने तर मौखिक कुराकानीको रूपमा, हाउभाउ र तस्बिरको माध्यम या त विभिन्न उदाहरण दिएर व्याख्या गर्दा सजिलै बुझ्ने हुन सक्छन् । शिक्षकशिक्षिका प्रेमको खानी हुन सक्नुपर्छ । प्रेमले नै संसार जित्न सक्दछ । उनीहरूको बाल मनोभावनामा नकारात्मक असर पुर्याउने अधिकार कसैलाई छैन । जति सिक्छन् साना नानीहरूले त्यो सकारात्मक कुरा मात्र सिकून्, प्रसन्न भएर सिकून् अनि उनीहरूमा छिपेको खुबी आफैं प्रस्तुत गर्न नडराऊन् । त्यो पो हो शिक्षा । पुस्तकमा भएको विषयवस्तुअनुसार सीधै सिकाउनु वा पढाउनुभन्दा पृष्ठभूमि बताउने गरी मौखिक रूपमा त्यस विषयमा नयाँनयाँ प्रश्न सोध्ने गर्नाले पूर्व अभ्यास बस्छ विद्यार्थीमा । पूर्व अभ्यासपछि किताब पढ्दा विस्तृत ज्ञान बढ्न सक्छ, जुन उनीहरूले एकपटक पढे पनि कालान्तरसम्म स्मरणमा राखिराख्न सक्छन् । सकारात्मक सोच र स्वस्थ प्रतिस्पर्धा केटाकेटीलाई एकअर्कासँग तुलना गरेको मन पर्दैन तर उनीहरूको क्षमता विकासको लागि स्वस्थ प्रतिस्पर्धाको भने जरुरी हुन्छ । विद्यार्थीले थाहा नपाउने गरी, रमाइलो पारामा, खेलपूर्ण तरिकाले प्रतिस्पर्धी बनाउन आपसमा स्वच्छ प्रतिस्पर्धाको भावनाको विकास गराउनुपर्छ । कुनै पनि विषयमा कुन विद्यार्थीले धेरै लेख्न सक्छ वा व्याख्या गर्न सक्छ, छिट्टो लेख्छ या ढिलो भन्ने बानीको विकास गराउन खेलद्वारा प्रतिस्पर्धा गराउन सकिन्छ । विषयवस्तुसँग सम्बन्धित कुरा पनि रचनात्मक तरिकाले विभिन्न तरिकाद्वारा सिकाउन सकिन्छ । खेलपूर्ण र रचनात्मक अभ्यासले विद्यार्थीलाई मेहनती बनाउनसमेत मद्दत पुर्याउँछ । योजना बनाएर सिकाउने बिहान उठेदेखि बेलुका सुत्नुअगाडिसम्म हामी दिनभर केके काम गर्छौं, कसलाई भेट्छौं, कहाँ जान्छौंदेखि लिएर बजेटसम्मको योजना गर्छौं । किनभने हरेक कार्य सम्पन्न गराउनको लागि योजनाको महत्वपूर्ण भूमिका हुन्छ । त्यसैले शिक्षकले पनि पाठ्य योजना बनाएर मात्र कक्षाकोठामा प्रवेश गर्नुपर्छ । शिक्षकले वर्षभरिमा कुन एकाइलाई कति दिन पढाउनेदेखि लिएर कुन दिन कक्षामा छिरेको समयमा केके पढाउने भन्ने विषयमा समेत स्पष्ट योजना बनाउनुपर्छ । यसको मतलब योजनाअनुसार पाठ सकाउने भनेर विद्यार्थीले नबुझे पनि पेलान दिने काम भने गर्नुहुन्न । योजना सक्नको लागि धेरै गृहकार्य पनि दिनुहुन्न । कतिपय शिक्षकले आफ्नो योजनाअनुसारको पाठ्यक्रम सक्नको लागि गृहकार्यमा पेल्ने गरेको पाइन्छ यो प्रभावकारी हुँदैन । सम्यक तरिकाले योजनाबद्ध भने हुनु जरुरी छ । व्यावहारिक ज्ञानमा जोड दिने किताबी ज्ञानले मात्र आँखा खुल्दैन, त्यसैले पाठ्यक्रममा मात्र आधारित नभई नैतिक शिक्षाका कुरा, मनोवैज्ञानिक, अध्यात्मिक गुरुहरूका मार्गदर्शन जस्ता रोचक विषय प्रस्तुत गरी फरक ढंगले केटाकेटीको मन जित्नु आजको शिक्षकको भूमिका हो । यसको लागि शिक्षकले विद्यालयको व्यवस्थापन, अरू शिक्षक शिक्षिकाको व्यवहार, उनीहरूको बाल मनोभावनामा कस्तो असर पुर्याएको छ, त्यो पनि ख्याल गर्नु जरुरी छ । एसएलसी नतिजा शतप्रतिशत पुर्याउन ९१० कक्षामा पुगेका विद्यार्थीलाई प्रेसर दिएर होइन, सानो उमेरदेखि नै उनीहरूको भावना बुझेर अध्यापनमा जोड दिनु आवश्यक छ । हाम्रा कलिला बालबालिकाको भविष्य हाम्रो हातमा छ । शिक्षकले प्रेमपूर्ण भएर जस्तो बच्चालाई पनि सुधार्न सक्छ । गालीगलौज र भौतिक सजायले कोही पनि सुध्रिँदैन । शिक्षकशिक्षिका प्रेमको खानी हुन सक्नुपर्छ । प्रेमले नै संसार जित्न सक्दछ । उनीहरूको बाल मनोभावनामा नकारात्मक असर पुर्याउने अधिकार कसैलाई छैन । जति सिक्छन् साना नानीहरूले त्यो सकारात्मक कुरा मात्र सिकून्, प्रसन्न भएर सिकून् अनि उनीहरूमा छिपेको खुबी आफैं प्रस्तुत गर्न नडराऊन् । त्यो पो हो शिक्षा । यो सानो र बेवास्ताको विषय होइन, ठूलो सत्यता यसमा लुकेको छ । शान्त, समृद्ध नेपालको परिकल्पना गर्ने हो भने हाम्रा कलिला बालबालिकालाई शिक्षा दिने आदर्श शिक्षकको महत्वपूर्ण भूमिका छ ।"
अमेरिकी राजनीतिमा रूस,"गत मंगलबार यसै स्थानमा प्रकाशित लेखमा वर्तमान विश्वका अत्यन्त प्रतिष्ठित राजनेता र कूटनीतिज्ञको छवि बनाएका पूर्व अमेरिकी विदेशमन्त्री हेनरी किसिन्जरलाई उद्धृत गर्दै लेखिएको थियो राष्ट्रपति ओबामाले आफूलाई अमेरिकी राजनीतिक प्रक्रियाको अंग नै मानेनन्, आफूलाई असाधारण क्षमताका व्यक्तिको रूपमा बुझे र त्यसैलाई पुष्टि गर्ने क्रममा अल्पकालीन महत्वका राष्ट्रिय र अन्तर्राष्ट्रिय सवालहरूका लागि उनले अमेरिका र विश्वका स्थायी र दीर्घकालीन हितहरूको बलि चढाइदिए । उनको कार्यकालमा संसारका विभिन्न भागमा अमेरिका आफ्ना मूलभूत मूल्य र मान्यताबाट पछि हट्यो र त्यसैबाट निर्मित गतिहीनताले वर्तमान विश्व व्यवस्था ढल्ने अवस्थामा आइपुगेको हो । किसिन्जरले जे भने, त्यसलाई पुनः पुष्टि गर्दै गत बिहीबार आफ्नो कार्यकालको अन्तिम तीन साता मात्रै बाँकी रहँदा अमेरिकी राष्ट्रपति बाराक ओबामाले ३५ रूसी कूटनीतिज्ञहरूलाई ७२ घन्टाभित्र अमेरिका छोड्ने आदेश दिए । ह्याकिङमा आरोपित तीनवटा रूसी कम्पनीहरूमाथि प्रतिबन्ध लगाइयो । संसारको दोस्रो ठूलो सैनिक शक्ति र युरोप र पूर्वीएसियाको सुरक्षाको लागिसमेत निर्णायक महत्वको राष्ट्रसँगको सम्बन्धलाई आन्तरिक राजनीतिको भुंग्रोमा उनले झोसिदिए । दी न्युयोर्क टाइम्सका डेभिड ए संगरका अनुसार ओबामाले यो कदम रूस र पुटिनप्रति सुरुदेखि नै नरम दृष्टिकोण राख्दै आएका नवनिर्वाचित राष्ट्रपति डोनाल्ड ट्रम्पलाई आफ्नो नीतिको रणनीतिक बन्दी बनाउने उद्देश्यले उठाएका हुन् । गार्जियनका अनुसार ओबामाले लगाएको प्रतिबन्ध उल्ट्टााएमा त्यसको मूल्य अमेरिकी राजनीतिमा ट्रम्पले चुक्ता गर्नुपर्ने र ती प्रतिबन्धलाई कायम राखेमा रूससँगको सम्बन्धमा त्यसको असर पर्नेछ । दुवै अवस्थामा नयाँ राष्ट्रपतिलाई असफल बनाउन ओबामाले यसो गरेको अन्तर्राष्ट्रिय सञ्चारमाध्यमले स्विकारेका छन् । अन्तिम समयमा आएर इजरायल सवालमा पनि ओबामाले त्यसै गरेका छन् । ऊता रूसी राष्ट्रपति भ्लादिमिर पुटिनले भने ओबामाको तुलनामा परिपक्व कूटनीतिक क्षमता प्रदर्शन गरे । स्थापित अन्तर्राष्ट्रिय कूटनीतिक अभ्यासअनुसार रूसमा कार्यरत अमेरिकी कूटनीतिज्ञहरूको त्यत्ति नै संख्यालाई निष्कासन गर्न र उनीहरूले उपयोग गरिरहेका भौतिक संरचनाहरू उपयोग गर्नबाट प्रतिबन्ध लगाउन विदेशमन्त्री सेर्गेई लाभरोभको सिफारिसलाई अस्वीकार गर्दै अमेरिकी राजनीतिको संक्रमणकालमा त्यस किसिमको अनुत्तरदायी कूटनीतिको स्तरमा रूस झर्न नसक्ने उनले बताए । अमेरिकाका नयाँ राष्ट्रपतिको रूस नीतिलाई आफूले प्रतीक्षा गर्ने पुटिनको भनाइ रह्यो । हर्षोल्लासका साथ नयाँ वर्ष मनाउने तयारीमा रहेका रूसी कूटनीतिज्ञहरू एकाएक निष्कासनमा परे । परिवारसहित स्वदेश फर्किन हवाई टिकटहरू उपलब्ध नभएकोले उनीहरू ठूलो मनोवैज्ञानिक दबाबमा थिए । पुटिनले उनीहरूका लागि एउटा विशेष विमान मात्रै पठाएनन्, रूसमा रहेका अमेरिकी कूटनीतिज्ञका बालबालिकालाई आफूसँगै नयाँ वर्ष मनाउन आमन्त्रण पनि गरे । रूसमा अमेरिकी कूटनीतिज्ञहरू र उनका परिवारले उपयोग गर्ने गरेका मनोरञ्जन स्थलहरूमा गएर आनन्दपूर्वक नयाँ वर्ष मनाउन पनि पुटिनले आग्रह गरे, जब कि ओबामाले न्युयोर्क र मेरिल्यान्डमा रहेका त्यस्ता रूसी उपयोगका केन्द्रहरूलाई प्रतिबन्धित गरिदिएका थिए । नवनिर्वाचित अमेरिकी राष्ट्रपति डोनाल्ड ट्रम्पले पुटिनको निर्णयको मुक्तकण्ठले प्रशंसा गरे । मुलुक र जनताको हितमा ठूलाठूला निर्णयहरू लिने समयमा ओबामाले यस्ता विषयमा मुलुकको ध्यान खिच्ने प्रयत्न गरेकोमा असन्तुष्टि पोख्दै ह्याकिङ विषयमा आफूले छिट्टै जानकारी लिने बताए । जाँदाजाँदै ओबामाले अमेरिकी राजनीति र यहाँका दुवै प्रमुख दलहरूलाई रूस सवालमा स्पष्टसँग दुई भागमा विभक्त मात्रै गरिदिएन, पुटिनको तुलनामा फितलो कूटनीतिक क्षमता पनि देखाए । रूसअमेरिकी विवादको अन्तर्य सीआईएलगायतका सुरक्षा एजेन्सीहरूका अध्ययनलाई आधार मानी वासिङ्टन पोस्टले भन्यो रूसी अधिकारीहरूले डेमोक्रेटिक दलको राष्ट्रिय समिति र हिलारी क्लिन्टनको निर्वाचन अभियान प्रमुख जोन पोडेस्टाको इमेलहरू ह्याक गरेर बिकिलिक्सलाई ती इमेलहरू उपलब्ध गराए । बिकिलिक्सले तिनलाई सार्वजनिक गरेर हिलारीको पराजय र डोनाल्ड ट्रम्पको विजयलाई सुनिश्चित गराइदियो । त्यसरी ह्याक गरिएका इमेलमा डेमोक्रेटिक दलको निर्वाचनसम्बन्धी सामग्री मात्र नभएर हिलारी क्लिन्टन विदेशमन्त्रीको कार्यकालका संवेदनशील महत्वका हजारौं सरकारी कागजात र इमेलहरू पनि थिए । त्यस्ता सरकारी कागजात निजी इमेल अकाउन्टहरूमा राखिएको हुँदा सजिलै ह्याकरहरूको पहुँचमा पुगेका थिए । सरकारी इमेल र कागजातहरूका साथै डेमोक्रेटिक दलका चुनाव अभियानमा हिलारीका प्रतिद्वन्द्वीविरुद्धका चुनावी रणनीति र हिलारीका सहयोगीहरूले हिलारीका विपक्षमा गरिएका हलुका र अपमानजनक टिप्पणी समावेश इमेलहरू बिकिलिक्समार्फत प्रमुख अमेरिकी सञ्चारमाध्यममा दिनहौंजसो प्रकाशित भइरहँदा त्यसले हिलारी क्लिन्टन र डेमोक्रेटिक दलका चुनाव अभियानका अधिकारीहरूको सार्वजनिक प्रतिष्ठामा क्षति पुगेको थियो । उनीहरू नैतिक संकट र ठूलो राजनीतिक असमन्जसको अवस्थामा थिए । स्वाभाविक रूपमा रिपब्लिकन दलले त्यसलाई क्लिन्टनविरुद्ध राजनीतिक हतियारको रूपमा उपयोग गर्यो । एफबीआई जस्ता सरकारी एजेन्सीहरूले त्यसलाई आफ्नो जाँचको दायरामा ल्याउँदा पनि स्वाभाविक रूपमा क्लिन्टनलाई राजनीतिक असर पुग्न गयो । बिकिलिक्सले सार्वजनिक गरेका इमेलहरूमा पुटिन वा रूसी अधिकारीहरूको संलग्नता थियो, थिएन, त्यो अर्कै विषय होला तर अमेरिकालगायतका विश्वका विभिन्न सुरक्षा एजेन्सीहरूले अन्य मुलुकका आन्तरिक राजनीतिमा यस्ता हस्तक्षेपकारी क्रियाकलाप सञ्चालन नगर्ने गरेको भने छैन । अमेरिकी सुरक्षा एजेन्सीहरूले रूस सरकारविरुद्ध लगाएको आरोपको विश्वसनीयता कति हो भन्ने प्रश्न पनि आफ्नै ठाउँमा छँदैछ । रिपब्लिकन दलका नेताहरूले सीआईएलगायतका जासुसी संस्थाहरूको त्यस्तो दाबीलाई ठाडै अस्वीकार गरे र चुनाव भएको महिनाभन्दा बढी समयपछि राष्ट्रपति निर्वाचनको इतिहासकै ठूलोमध्ये मानिने निर्वाचकमण्डलको निर्वाचन सम्बन्धमा यस्तो टिप्पणीलाई वाहियात बताउँदै सीआईएका सुरक्षा अधिकारीहरूको खिसीट्युरीसमेत गरे । सीआईएले इराकमा सद्दाम हुसेनको शासनकालमा इराकसँग आम विनाशका हतियार भएको झूटो विवरण तयार गरेर अमेरिकी सरकारलाई फसाएको आरोप पनि उनीहरूले लगाएका छन् । स्मरणीय छ, त्यसैकारण राष्ट्रपति जर्ज बुस र अमेरिकाले राष्ट्रिय र अन्तर्राष्ट्रिय समुदायसमक्ष ठूलो नैतिक संकटको सामना गर्नुपरेको बारे स्वयम् बुसले आफ्नो आत्मकथामा स्विकारेका छन् । ऊता, पुटिनसमक्ष आफूले सक्दा हिलारीलाई रिस फेर्ने कारण नभएको भने होइन । डिसेम्बर २०११ मा रूसमा संसदीय निर्वाचन भएलगत्तै मस्को र अन्य केही सहरहरूमा पुटिनविरोधी प्रदर्शन भएका थिए । उक्त प्रदर्शन मूलतः तीन महिनापछि मार्चमा हुने राष्ट्रपतीय निर्वाचनमा पुटिनको उम्मेदवारीविरुद्ध लक्षित थियो । राष्ट्रिय र अन्तर्राष्ट्रिय पर्यवेक्षकहरूको प्रतिवेदन पनि सार्वजनिक नहुँदै तत्कालीन अमेरिकी विदेशमन्त्रीको हैसियतमा हिलारी क्लिन्टनले उक्त निर्वाचनको स्वच्छता र निष्पक्षतामाथि प्रश्न उठाएर प्रदर्शनकारीहरूलाई उकासेको पनि तत्कालीन प्रधानमन्त्री पुटिनको दाबी थियो । त्यसको लागि विदेशीहरूले करोडौं डलर लगानी गरेको भन्ने उनको आरोपबारे डेभिड हेस्जेन्हर्न र एल्लन बर्रीले त्यतिखेरै न्युयोर्क टाइम्समा लेखेका थिए । रूसमा सन् १९९० मा सोभियत संघको पतनताकाको जस्तै अस्थिरता र अराजकताको स्थिति निर्माण गर्ने र लिबियामा कर्णेल गद्दाफीलाई हटाइए जसरी पुटिनलाई हटाउने उद्देश्यले ती प्रदर्शनहरू गराइएको रूसी अधिकारीहरूको मत रहेको बारे एल्लेन बर्रीले त्यतिखेरै न्युयोर्क टाइम्समा लेखेकी थिइन् । यो सन्दर्भको एउटा अत्यन्त गम्भीर र संवेदनशील विषय के हो भने संसारको सर्वाधिक शक्तिशाली देशको सबैभन्दा शक्तिशाली पदको निर्वाचनमा स्वयम् त्यो पदमा आसीन व्यक्तिको दलको निर्वाचनसम्बन्धी इमेलहरू महिनौंदेखि दिनहुँ सार्वजनिक भइरहेका हुन्छन् । संसारकै सबैभन्दा शक्तिशाली र साधनस्रोत सम्पन्न जासुसी संगठन र उक्त मुलुकको राज्य संरचना लाचारीका साथ केवल रूस र पुटिनलाई त्यसको दोष लगाएर बस्दछ र त्यसैकारण हिलारीको पराजय भएको स्वीकार गर्दछ । त्यसमाथि उक्त मुलुकका सर्वोच्च अधिकारीले त्यसको लागि अर्को मुलुकविरुद्ध कारबाहीसमेत गरेर त्यस्तो सर्वशक्तिमान मुलुकको सर्वोच्च पदको विजय वा पराजय मूलतः यहाँ वा त्यहाँका केही ह्याकर्सहरूको कार्यबाट प्रभावित हुने कुरालाई प्रमाणित गरेका छन् । आन्तरिक राजनीतिक प्रयोजन वा अन्य जुनसुकै उद्देश्यले त्यस्तो आरोप लगाइएको भए पनि अमेरिकाजस्तो मुलुकले आफ्नो सबैभन्दा उच्च पदको निर्वाचनको स्वच्छता, मर्यादा र विश्वसनीयताको रक्षाको दायित्व कसको थियो, अमेरिकाले बताएन । मुलुकको सर्वोच्च कार्यकारीको हैसियतमा त्यसको जिम्मेवारी स्वयम् राष्ट्रपति ओबामाको हुन्छहुँदैन, त्यसबारे पनि केही भनेन । तर राष्ट्रपति ओबामाले मुलुकका सुरक्षा एजेन्सीहरूलाई निर्वाचन अवधिमा भएको यस्तो सम्पूर्ण क्रियाकलापको समीक्षा गरी भविष्यको लागि ग्रहण गरिनुपर्ने शिक्षाको विवरण अमेरिकी कांग्रेससहित सम्बन्धित सबै पक्षलाई उपलब्ध गराउन निर्देशन दिएको भने रोयटर्सले उल्लेख गरेको छ । अमेरिकी राजनीतिमा रूस हिजो पनि थियो । डिसेम्बर १९९१ मा सोभियत संघको विघटनपछि रूसी संघका राष्ट्रपति बोरिस येल्तसिनले सोभियत कालका गोपनीय कागजपत्र सार्वजनिक गराइदिए । त्यसरी सार्वजनिक भएका कागजातमध्ये सोभियत संघको अत्यन्त शक्तिशाली जासुसी संगठन केजीबीका प्रमुख भिक्टर चेब्रिकोभले तत्कालीन सोभियत राष्ट्रपति युरी आन्द्रोपोभलाई सन् १९८३ मा लेखिएको एउटा स्मरण पत्र थियो । लन्डन टाइम्सका संवाददाता टिम सेबास्टियनले उक्त पत्र प्राप्त गरे र प्रकाशित गराए । लन्डन टाइम्समा प्रकाशित उक्त पत्र र सोसम्बन्धी सामग्रीलाई पछि फ्री रिपब्लिक, दी फेडर्यालिस्ट, फोब्र्सलगायतका अमेरिकी पत्रिकाहरूले प्रकाशन गरेका थिए । सो पत्रअनुसार मे ९ र १० मा पूर्व अमेरिकी राष्ट्रपति जोन एफ केनेडीका कान्छा भाइ तथा अमेरिकाका अत्यन्त प्रभावशाली सिनेटर एडवार्ड केनेडीको सोभियत राष्ट्रपति तथा कम्युनिस्ट पार्टी महासचिव युरी आन्द्रोपोभको लागि एउटा महत्वपूर्ण सन्देश लिएर केनेडीका अति विश्वस्त मित्र तथा पूर्व सिनेटर जोन टुन्नी मस्को गएका थिए । त्यसैको आधारमा केजीबी प्रमुख चेब्रिकोभले आन्द्रोपोभको लागि उक्त स्मरण पत्र तयार पारेका थिए । सोअनुसार सिनेटर केनेडी राष्ट्रपतिको निर्वाचन लड्न चाहन्थे, तर राष्ट्रपति रेगन अत्यन्त लोकप्रिय थिए । रेगनको पुनर्निर्वाचनको सम्भावनालाई समाप्त पार्ने यौटै आधार भनेको रेगन प्रशासनको सोभियत संघसँगको सम्बन्धमा तनाव बढाएर अमेरिकी जनतामाझ युद्धको सम्भावना देखाउनु र उनीहरूमा तीव्र मनोवैज्ञानिक दबाब निर्माण हो भन्ने केनेडीको ठहर थियो । रेगनको पहिलो कार्यकालमा आणविक हतियार नियन्त्रण गर्ने सम्बन्धमा भएका प्रगतिले रेगनलाई बल प्रदान गर्ने भएकाले तत्कालको लागि त्यस्तो निशस्त्रीकरणको प्रयास स्थगन गर्न केनेडीको आग्रह रहेको बेहोरा उक्त स्मरण पत्रमा लेखिएको थियो । जाँदाजाँदै ओबामाले अमेरिकी राजनीति र यहाँका दुवै प्रमुख दलहरूलाई रूस सवालमा स्पष्टसँग दुई भागमा विभक्त मात्रै गरिदिएन, पुटिनको तुलनामा फितलो कूटनीतिक क्षमता पनि देखाए । रेगनका निशस्त्रीकरणसम्बन्धी नीति र दृष्टिकोणहरूलाई सस्तो राजनीतिक प्रचारबाजीको रूपमा प्रस्तुत गरेर दुई मुलुकबीच तनावको वातावरण निर्माण गर्ने र त्यसले आउने निर्वाचनमा आफ्नो दलको सम्भावना सुनिश्चित गर्न सकिने केनेडीको धारणा थियो । त्यस्तो रणनीतिमा आन्द्रोपोभ सहमत भए केनेडी मस्को भ्रमणमा जाने, निकट भविष्यमा हुन गइरहेको सोभियत अमेरिकाबीचको निशस्त्रीकरण वार्तामा सोभियत वार्ताकारहरूलाई अमेरिकीहरूको तुलनामा बढी विश्वसनीय र प्रभावकारी रूपमा प्रस्तुत हुन केनेडीले सहयोग गर्ने थियो । साथै सो सन्देशमा केनेडीले निकट भविष्यमा बेलायतका प्रधानमन्त्री मार्गरेट थ्याचर र फ्रेन्च राष्ट्रपति फ्रास्वाँ मितेराँलाई भेटेर रेगनबारे समान धारणा बनाउन प्रयास गर्नेसमेत समावेश थियो । उपरोक्त प्रस्ताव स्वीकार्य भए केनेडीले आन्द्रोपोभसँगको अन्तर्वार्ता लिन ठूला अमेरिकी टेलिभिजन कम्पनीहरूका विख्यात स्तम्भकार र विश्लेषकहरूलाई सोभियत संघमा पठाइने कुरा थियो । सोभियत नेताले सोझै अमेरिकी जनतालाई सम्बोधन गरेर आफ्ना कुरा राख्दा त्यसले अमेरिकी जनता र जनमत निर्मातामा अनुकूल प्रभाव पर्ने केनेडीको विचारसमेत सो पत्रमा उल्लिखित थियो । त्यस्ता टेलिभिजन कार्यक्रममार्फत अन्य सोभियत अधिकारीहरूलाई पनि सोभियत संघको शान्तिपूर्ण नीति तथा दृष्टिकोणहरूलाई आक्रामक ढंगमा अमेरिकी जनतासमक्ष प्रस्तुत गर्न लगाउने र अमेरिकी राष्ट्रपतिका नीतिहरूका कारण युद्धको स्थिति निर्माण हुँदै गएकाले दुवै देशका नेता र जनताबीच शान्तिपूर्ण सम्बन्ध विस्तारका सम्भावना विस्तार गर्न अन्य कुनै उम्मेदवारको तुलनामा केनेडीले मात्र रेगनलाई हराउन सक्ने भएकाले उनलाई डेमोक्रेटिक दलले उम्मेदवार बनाउने र उनको निर्वाचित हुने सम्भावना पनि बढ्ने केनेडीको विचारबारे उल्लेख थियो । तर चेब्रिकोभले रेगन पुनर्निर्वाचित हुने सम्भावना निकै प्रबल भएको पनि उल्लेख गरेका थिए । केनेडी प्रस्तावबारे सोभियत राष्ट्रपति आन्द्रोपोभको प्रतिक्रिया थाहा भएन र डेमोक्रेटिक दलले पनि केनेडीलाई नभएर वाल्टर मोन्डेललाई आफ्नो उम्मेदवार बनायो । उता सन् १९८४ को निर्वाचनपूर्व नै आन्द्रोपोभको निधन भयो । लामो समयसम्म शक्तिशाली केजीबीको प्रमुखसमेत रहेका आन्द्रोपोभ अमेरिकाको लागि विकट प्रतिपक्षी हुने अमेरिकी मूल्यांकन थियो । त्यसैले उनी सोभियत नेतृत्वमा आउनेबित्तिकै अमेरिकाको लागि सोभियत राजदूत एनेतोली दोब्रिनिनलाई ह्वाइट हाउसमा आमन्त्रण गरेर रेगनले सामान्य कूटनीतिक तहभन्दा माथि सोझै सोभियत र अमेरिकी नेतृत्वको सर्वोच्च तहमा संवाद प्रक्रिया अवलम्बन गर्न प्रस्ताव राखेका थिए । रेगनका जीवनी लेखक एच डब्लू ब्रान्डका अनुसार रेगनले सो सम्बन्धमा आन्द्रोपोभलाई एउटा हस्तलिखित पत्र पनि पठाएका थिए, जसमा उनले आफू र आन्द्रोपोभ दुवैसमक्ष विश्व व्यवस्थाको स्थिरताको अत्यन्त गहन जिम्मेवारी रहेकाले सो सम्बन्धमा त्यस्ता प्रत्यक्ष सम्पर्कले योगदान पुर्याउने र विगतमा दुवै देशका नेताहरूले त्यसलाई सावित गरेको समेत उल्लेख थियो । सोभियत राजदूत दोब्रिनिन र राष्ट्रपति आन्द्रोपोभ रेगनको प्रत्यक्ष संवाद शैलीबाट प्रभावित थिए र उनीहरूबीच विश्वास र हार्दिकताको एउटा वातावरण बनिसकेको थियो । रेगनको कूटनीतिक शैलीलाई रूस र चीनजस्ता मुलुकहरूसँगको सम्बन्धमा डोनाल्ड ट्रम्पले अवलम्बन गर्नेछन् र विश्व व्यवस्थाको स्थिरताको लागि उत्तिकै प्रतिबद्ध रहनेछन् भनेर विश्वास गर्नु नपर्ने कारण भने छैन । (भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
ओलम्पिकका लागि तयारी,"काठमाडौः विश्व ओलम्पीक खेलमा भर्खरै सहभागिता जनाएको स्पोर्ट क्लाम्वीङका लागि प्रशिक्षण शूरु गरेको छ । २०२० मा जापानमा हुने ओलम्पीक खेलका लागि स्पोर्ट क्लाइम्वीङ अन्र्तगत वाल क्लाइम्वीङ र रक क्लाइम्वीङमा नेपालले सहभागिता जनाउने छ । पासाङ्ग ल्हामु पर्वातारोहण प्रतिष्ठानको वाल स्पोर्ट मैदानमा हिमालयन क्लाइम्वीङ एण्ड माउण्टेरिङ्ग स्कुलले प्रशिक्षण शुरु गरेको हो । सन् २००० मा वालस्पोर्ट स्थापना गरि निरन्तर रुपमा पर्वतीय क्षेत्रमा काम गर्ने र हिमाल आरोहण गर्नेहरुका लागि तालिम दिदै आएको प्रतिष्ठानका अध्यक्ष कृपाशुर शेर्पा बताए । भुकम्प पछि पहिलो पटक शुरु गरिएकाले तत्काल विश्व ओलम्पीकमा दक्ष प्रतियोगि पठाउन यो प्रशिक्षण शुरु गरेको छ । ओलम्पीकसँगै थप खेलाडी उत्पादन गर्न हिमालयन क्लाइम्वीङ एण्ड माउण्टेरिङ्ग स्कुललाई प्रशिक्षण गराउने जिम्मा समेत प्रतिष्ठानले दिएकाले स्कुलले कक्षा शुरु गरेको छ । स्कुलका प्रमुख एवं अन्तराष्ट्रिय पर्वतीय पथप्रर्दशक पेम्बा ग्याल्जे शेर्पाले युवापुस्तामा क्रमिक रुपमा स्पोर्ट क्लाइम्वीङ प्रति आकर्षण बढेकाले भर्नादर पनि बढेको बताए । स्कुलले तीन दिन, एक हप्ता, दुई हप्ता र तीन हप्ता सम्मको प्रारम्भीक कक्षा दिन शुरु गरेको छ । कक्षामा सैद्धान्तीक रुपमा हिमाल सम्बन्धीका जानकारी, सुरक्षा, हिउँमा समस्या हुदाँ समाधान गर्ने, प्राकृतिक समस्या र अवरोधहरु, शारीरिक रुपमा हुने फाइदा, उच्चहिमाली क्षेत्रमा जिउने तरीका जस्ता बिषयमा कक्षा दिने छ । प्रयोगात्मक रुपमा शारीरिक अभ्यास, वाल क्लाइम्वीङका तरीका सिकाउने र वाल क्लाइम्वीङ नियमीत अभ्यास गराउने शेर्पाले बताए । हिमाल चढ्नेले मात्र स्पोर्ट क्लाइम्वीङ गर्नु पर्ने जस्ता सोचको परिर्वतन भएको छ । युवापुस्तामा आकर्षण बढेकाले स्कुलले नेपालमा उत्कृष्ट स्पोर्ट खेलाडी उत्पादन गरी बिश्वकप सम्म पुर्याउने लक्ष राखेको प्रतिष्ठानको लक्ष छ । नेपालमा ठमेल, बालजुमा पनि प्रशिक्षण दिदै आए पनि यो नेपालकै पहिलो स्पोर्ट क्लाइम्वीङ हो । सात पटक सगरमाथा आरोहण गरी सकेका र तीन दशक लामो पर्वतीय अनुभव भएको भन्दै यस क्षेत्रमा दक्ष खेलाडी उत्पादन गर्न स्कुल सञ्चालन गरेको प्रमुख पेम्वा ग्याल्जे शेर्पाले बताए । नेपाल पर्वातारोहण संघका कोषाध्यक्ष टिकाराम गुरुङ्गले भने, विश्वमा प्रख्यात भए पनि नेपालमा स्पोर्ट क्लाइम्वीङको कम महत्व भएकाले प्रतियोगितात्मक रुपमा खेललाई अघि बढाउन शुरु गरेको बताए । सबै उमेर समुहका र महिला पुरुषलाई प्रतियोगितामा सहभागिता दिदै आएको गुरुङ्गले बताए । शारीरिक, मानसिक र भावनात्मक विकासका लागि पनि यो खेल महत्वपुर्ण रहेको उनको भनाई छ ।"
