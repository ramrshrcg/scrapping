शीर्षक,विवरण
फल नदिने संघीयता के काम ?,"किन भन्ने जानियो भने कसरी भनेर बाँच्न पनि जानिन्छ जर्मन दार्शनिक फ्रेडरिक विल्हेम नित्से सिद्धान्ततः संघीयता एउटा शासनप्रणाली हो, शासनसञ्चालनको साधन हो । भनिन्छ संघीयता जोडिएकालाई थप कसिलो पार्ने र फोडिएकालाई जोड्ने गतिलो कडी हो । एकात्मक राज्यप्रणालीमा विकास फलेन । यस पद्धतिले मुलुकको भौगोलिक, सामाजिक, सांस्कृतिक, भाषिक, धार्मिक विविधताको जिलोसमेत मासी एकल भाषा, धर्म, संस्कृतिलाई खुवाइपियाइ हुर्कायोबढायो । संरचनात्मक रूपमा नै राज्य वर्गीय, क्षेत्रीय, जातीय, लिंगीयलगायतका दमन, शोषण, भेदभाव उत्पादन गर्ने कारखानामा अनुवाद भयो । महिला, दलित, मधेसी, आदिवासी, जनजाति, शोषित, पीडित, अल्पसंख्यक, उत्पीडित वर्गसमुदाय, पिछडिएको क्षेत्र कसैमा पनि यो राज्य मेरो पनि हो भन्ने अनुभूति पलाउन सकेन । समग्रतामा एकात्मक राज्यले नेपाल र नेपालीको भाग्य लुट्यो । केन्द्रीय सरकारको नजर मुलुकको सबै क्षेत्रमा समानुपातिक रूपमा पुग्न सक्दैन । साधन र स्रोतको वितरण केन्द्रमै थुप्रन्छ, तलतिर झर्नै पाउँदैन । यसको वैकल्पिक उपाय भनेको संघ वा प्रदेश सरकारमार्फत सेवा वितरण हो । प्रदेश सरकारमार्फत विकासले गति लिन्छ, सेवा नागरिकको घरदैलोमा पुग्छ । जनता, विकास र उत्पादन आपसमा पर्यायवाची बन्न पुग्छन् । देश र नागरिकको थाप्लोमा अभाव, गरिबी, पीडा, शोषण, दमन, अन्याय, असमानता, विभेदजस्ता असंगति, विसंगति र विकृतियुक्त रोग तबमात्र बिसेक हुन्छ, जब मुलुकलाई संघीय शासनप्रणालीरूपी औषधी पिलाइन्छ । यी र यस्तै विज्ञापनले भरिएको छ, राजनीतिक बजार ! संघीयता असल र एकात्मकता दुर्जन भनी जुन कथा हालिएको छ । के यसले संघीयता किन भन्ने मूल सवालको गहिराइमा पुगी जवाफ खोजेको छ ? व्यवहारले भन्छ छैन । विकासको शत्रु एकात्मक शासन प्रणाली नै हो वा हाम्रो चिन्तन ? विकेन्द्रीकरणस्थानीय स्वायत्तता अर्थात विकेन्द्रीकरणबाट न्याय, समानता, उन्नति, प्रगति, विकास एवं विविधताको फल नलाग्ने नै हो त ? भौगोलिक, सांस्कृतिक, जातीय एवं भाषिक विविधता, सामाजिक सद्भाव, विकास, आर्थिक, स्रोतसाधनको न्यायोचित वितरण आदिको लागि एकात्मक शासनपद्धति मरुभूमि नै हो त ? निश्चय नै माथि उठाइएका सवाल यथार्थको सेरोफेरोभित्रै छन् । समस्या लटरम्म फलेकै छन् तर समाधानको जुन औषधी सिफारिस गरिएको छ, तीतो लाग्ला, त्यो औषधी होइन, विष हो । यसको अर्थ हामी निकासको नाममा मृत्युको बाटो हिँड्न खुट्टा उचालिरहेका छौं । हुन त अहिले संघीयतामाथि सवालजवाफ गर्नु भनेको महेन्द्र राष्ट्रवादको प्रवक्ता बन्नु हो ! संघीयताका उग्र पक्षधरहरूले असहमत तर्कलाई महेन्द्र राष्ट्रवाद ! भनी सहज र सरल बाटो अवलम्बन गर्दै आएका छन् । पछिल्ला दिनमा क्रमशः मोटाएको भनी सुन्निएको भ्रममा रुमल्लिएको ज्यान वास्तविक आकारमा आउन थालेपछि भ्रमको पर्दा च्यातिँदै जान थालेको छ । वर्तमानको चित्र हेर्ने हो भने दुई सयभन्दा बढी मुलुकमध्ये चानचुन २८ मुलुकले मात्र संघीयताको भारी बोकेका छन्, जसमा अर्जेन्टिना, अस्टेलिया, अस्ट्रिया, बेलाउ, बेल्जियम, बोस्नियाहर्जगोभिना, ब्राजिल, क्यानाडा छन् । त्यसैगरी कोमोरोस, लोकतान्त्रिक गणतन्त्र कंगो, इथियोपिया, जर्मनी, भारत, इराक, मलेसिया, मेक्सिको, माइक्रोनेसिया, नाइजेरिया, पाकिस्तान, रूस, सेन्ट किट्स एन्ड नेभिस, दक्षिण अफ्रिका, स्पेन, सुडान, स्विटजरल्यान्ड, संयुक्त अरब इमिरेट्स, संयुक्त राज्य अमेरिका र भेनेजुएला रहेका छन् । यी सबै मुलुकले संघीयताको रूप, रङ, स्वरूप वा सीमालाई आत्मसात गर्न सकेका छैनन् । कतिपय मुलुकले एकात्मक विशेषता बोकी अर्धस्वरूपमा संघीयतालाई अवलम्बन गरेका छन् । अफ्रिकी मुलुकका ५४ राष्ट्रमध्ये दक्षिण अफ्रिका, नाइजेरिया र इथियोपियामा मात्र संघीय शासन छ । संविधानमा संघीय गणतन्त्र नेपाल लेखिए पनि छोटो समयको तमासाले संघीयताले सजिलो होइन असजिलो, जोड्ने होइन फोड्ने बाटोतर्फ लाग्ने संकेत दिइसकेको छ । अमेरिकामा अंग्रेजी भाषाको बाहुल्य र ७५ प्रतिशत गोराहरूको बसोवास रहेका छ । अर्जेन्टिना जहाँ ९७ प्रतिशत मेस्टिसो जाति, ९२ प्रतिशत रोमन क्याथोलिक धर्मावलम्बी र स्पेनिस भाषाको बाहुल्य छ । अफ्रिकामा अश्वेत जाति बहुमतमा छन् । अस्टेलिया ९२ प्रतिशत केकेजन जाति र शतप्रतिशत अंग्रेजी भाषीले भरिएको छ । अस्ट्रिया जहाँ ९८ प्रतिशत जर्मन भाषा, ८८५ प्रतिशत जर्मन जाति र ७४ प्रतिशत रोमन क्याथोलिक धर्मावलम्बी रहेका छन् । जर्मनीमा ९१५ एकल जाति र प्रायः सबै जर्मन भाषी छन् । यी तथ्यलाई निफन्दा प्रस्ट हुन्छ, संघीयताले गरिखान विशेष अवस्था चाहिन्छ । जहाँसम्म अमेरिकालगायतका मुलुकमा संघीयता फापेको, विकास हलक्क बढेको, अनेकतालाई एकतामा जोडेकोलगायतका तर्क उठान गरी अगाडि सारिएको छ । त्यसलाई बुझ्न तत्कालीन परिवेशतर्फ फर्कनुपर्ने हुन्छ । जति विश्वमा उपनिवेशवादले तहल्का मच्चाइरहेको थियो । त्यतिखेर यी राज्यहरू आफूभित्र उपनिवेशवाद नछिरोस्, त्यसको सिकार बन्नु नपरोस् भन्नेमा चिन्तित थिए । फलतः उपनिवेशवादको कब्जामा नपर्न वा त्यसबाट मुक्त हुन ती राज्यहरू आपसमा संघमा आबद्ध भएका थिए । जहाँ सीमित जाति, भाषा र धर्ममात्र अस्तित्वमा थिए र छन् पनि, त्यहाँ संघीयता स्वाभाविक रूपमा फस्टाएको छ । यसभन्दा बिलोम मुलुकहरू जहाँ बहुजाति, बहुभाषा र बहुधर्म, बहुसंस्कृतिभित्र अर्थात् विविधतामा बाँचेका छन्, त्यहाँ संघीयता मात्र होइन, देश नै मर्नु न बाँच्नुको दोसाँधमा छन् । नागरिकको न उज्ज्वल वर्तमान छ, न भविष्य नै ! बेल्जियम, बोस्निया हर्जगोभिना, इथियोपिया, सुडान, कंगो, मेक्सिको, नाइजेरिया आदि मुलुक यसका उदाहरण हुन् । झन्डै २५० जातिहरूको बसोवास रहेको नाइजेरियाले सन् १९६३ देखि जातीय आधारमा तीनवटा संघबाट संघीयताको यात्रा आरम्भ गरेको थियो । आज ३६ राज्यमा देश भाग लाग्दा पनि समस्या झन् बल्झिएको छ । पछिल्लो समयमा बोकोहराम साँच्चिकै हराम भएर आएको छ । जमेर वा थुनेर राखिएका माथिका मुद्दालाई निकास दिन अहिले मुलुक जानीनजानी संघीयताको मुद्दावरिपरि घुमिरहेको छ । माथि उल्लिखित जेजति सवाल वा विषय अहिले बहस र छलफलमा छन्, तिनको कुनै अर्थ वा मूल्य छैन, आँखा चिम्लँदा फरक पर्दैन भन्न खोजिएको होइन । रोग एउटा उपचार अर्को हुँदा रोगभन्दा अगाडि बिरामी नै सदाको लागि जान्छ भन्ने चिन्ता हो । नियमले भन्छ जहाँ जे फल्छ, त्यही रोप, गोडेमेल, मलपानी गर र फल फलाऊ र त्यसको भोग गर तर नफेल्ने वस्तु फल्छ भनी त्यसमा फस्ने वा फसाउने प्यांखर खेतीमा नलाग । किन फल्न असम्भव छ नेपालमा संघीयता ? नेपाल क्षेत्रफल र जनसंख्याको आधारमा जति सानो छ, त्यसको तुलनामा अकल्पनीय भौगोलिक, स्रोतसाधन, जातीय, धार्मिक हिसाबले विविधताबाट युक्त छ । सन् १९६० को मध्यतिर संघीय शासनव्यवस्थामार्फत जातीय उत्पीडनको रोग निको पार्न पहिचानसँग जोडजाड गरियो । सुडान, इथियोपिया र नाइजेरिया एकात्मक शासनव्यवस्थाबाट पहिचानसहितको संघीयतामा हामफाल्न पुगेका थिए । आज ती मुलुकलाई संघीय शासन मुसालाई हात्तीको पुच्छर बोकाइदिएजस्तो बन्न पुगेको छ । हाम्रो पनि ठ्याक्कै रोग यही हो । जातीय पहिचानको राजनीतिलाई त्यतिखेर हुर्कन्छ, जब विविधताको संरक्षण र समावेशी राज्यको अवधारणालाई आत्मसात गरिन्छ । सिद्धान्ततः संघीय राज्यशक्तिको बाँडफाँडभन्दा पनि शक्ति विभाजनको वरिपरि घुमेको हुन्छ । यसको अर्थ हो, उत्पीडित वर्ग र समुदायलाई माथि उठाउन राज्यको स्रोतसाधन र शक्तिमा पहुँचसँग जातीय राज्य कुनै साइनो हुँदैन । संघीयताभित्र १२५ जाति र १२३ भाषाको व्यवस्थापन कसरी सम्भव होला ? सैद्धान्तिक र व्यावहारिक आधार के ? पहिचान र सामथ्र्य भनी तर्क पेस गरे पनि पेटबोलीमा छिर्दा प्रस्ट हुन्छ, यो प्राज्ञिक बहसको विषय बन्न सक्छ तर समाधान बन्न असम्भव देखिन्छ । समस्या एकात्मक शासनव्यवस्था वा विकेन्द्रीकरण होइन, थिएन, छैन र हुने पनि छैन । समस्या राजनीतिक पात्रमा छ, प्रवृत्तिमा छ । अपवादलाई पन्छाएर हेर्दा जो स्थिरता, राजनीतिक संस्कार, इमानदारी, नैतिकताको बाटोमा तिनलाई अहिलेसम्म पनि हिँड्न आएन । पात्रको सोच र चिन्तन आत्मकेन्द्रित अनि शासन संघीय ! के विकेन्द्रीकरणको अधिकतम प्रयोग गरी विकास हुन नसकेर हामी थाकेका हौं ? होइन । तब संघीयताको गीत किन ? जबकि केन्द्रले विकेन्द्रीकरणलाई प्रभावकारी रूपमा तलसम्म झार्दा मौलाएर विकास आउँछ । अहिलेसम्म किन भएन ? प्रश्नसँग जवाफ हाजिर छ नगर्ने वा आफ्नो असक्षमता लुकाउन बहाना कथेर प्रणालीमाथि दोष थोपर्ने खेती बन्द नगरेसम्म विकासलगायत केही पनि पलाउँदैन । यही शैली बोक्दै हिँड्ने हो भने हिजोआज एकात्मक शासनप्रणालीमाथिको प्रहार भोलि अविकास र विनाशको दोष संघीयतामाथि आइलाग्नेमा कुनै सन्देह छैन । संघीयता किन, कसरी, कसको लागि भन्ने प्रश्नको काइते जवाफ त छ तर सक्कली जवाफ छैन । ०६२६३ को आन्दोलनले संघीयताको मुद्दा बोकेको थिएन । माओवादीले राज्य पुनर्संरचनाको विषयलाई उठानसम्म गरेको थियो । मधेस आन्दोलनपछि संविधान संशोधनमार्फत यस मुद्दालाई घुसाइएको थियो । राजनीतिक नारा र संविधानभित्र यसलाई हालिए पनि यो आम नेपालीले अपनत्व गरेको मुद्दा होइन । सार्वजनिक रूपमा बाहिर नओकल्नु अलग कुरा हो, तर नेपाली कांग्रेस, एमाले, माओवादी केन्द्रका प्रायः नेताकार्यकर्ता अनौपचारिक कुराकानीमा संघीयतालाई धारे हात लगाउँछन् । नेतृत्व संघीयताको बारेमा विचरा अवस्थामा छ, शीर्षकसम्म थाहा छ, पेटबोलीमा के लेख्ने जान्दैन । जसलाई जे भन्दा हुन्छ, उसले बुझेको संघीयता त्यही नै हो । यताको सीता खाएर उताको गीता गाउने केहीले यसलाई महान् उपलब्धिको रूपमा अथ्र्याएका छन् । यसको अर्थ हो, संघीयता देश र जनताको चाहना र आवश्यकता होइन, सीमित नेताको सनक र स्वार्थ पूरा गर्ने माध्यम हो । संघीयताले पहिचान दिन्छ भन्ने जबर्जस्त तर्क उभ्याइने गरिएको पाइन्छ । समयचक्र अगाडि बढिरहेको अवस्थामा नेतृत्व पछाडि फर्कंदा लक्ष्य एकातिर यात्रा अर्कोतिर हुन्छ । एक्काईसौँ शताब्दीमा पहिचान भाषा, धर्म, जातजाति हुन्छ कि मानवता ? विविधताले भरिएको समाजमा भाषा, धर्म, जाति आदिको नाममा राज्य भाग लगाएर पहिचान सप्रन्छ भन्नु समयको गतिलाई नचिन्नु हो वा पहिचानको नाममा विनाशको चल्ला कोरल्नु मात्र हो । राज्यको स्रोतसाधनको न्यायोचित वितरण, समान अवसर, सेवा वितरणजस्ता पक्षले पहिचान निर्धारण गर्छ, न कि जाति, भाषा, धर्मले ! एकात्मक प्रणालीको विकल्पमा अगाडि सारिएको संघीयता कस्तो ? मुलुकको भौगोलिक अवस्था, जातीय एवं भाषिक विविधता, सामाजिक सद्भाव, विकास, आर्थिक, स्रोतसाधन, प्रशासनिक खर्चको आधार के ? कस्तो संघीयता चाहिने हो ? त्यसको अनुहार, रूपरङ, आकारप्रकार कस्तो हुन्छ ? किन, कसरी, कसको लागि, उद्देश्य के ? जस्ता प्रश्न निवारणको लागि गहन, छलफल, अन्तक्रिया, बहस, सल्लाह, सुझाव, तालिम आदिले कहिल्यै ठाउँ पाएनन् । प्रदेशको स्वरूप र सिमांकनको विषय वैज्ञानिक वा वस्तुनिष्ठ विश्लेषणभित्र छिरेन । महेन्द्र राष्ट्रवादप्रति साफ गाली वा विषवमन गर्नु संघीयता आफैं हुर्किनु हो भनी इतिहास दुकार्दै वर्तमानमा कुण्ठा र आक्रोश रोपेपछि स्वभावतः समाधानभन्दा व्यवधान बलियो बन्न पुग्यो । कुनै पनि प्रणालीको गुनगान गाउनुपूर्व किन, कसरी, कहिले लगायतका बग्रेल्ती प्रश्नहरूको स्वतः उठान हुन्छन् । किन (? ) को जवाफपछि कसरी, कहिले, कसलेजस्ता सवालको जवाफ सहज हुन्छ तर किन (?) को गाँठो फुकाउन सकिएन र जबर्जस्ती वा लहडमा अगाडि बढियो भने अवस्था कुहिरोको काग बन्न पुग्छ । आज हामी संघीयताको कुहिरोभित्र हराइरहेका छौं । किन ? किनकि संघीयता किन भन्नेमा नछिरी त्यसलाई अवलम्बन गर्ने निष्कर्षमा पुग्यौं । मुलुक अहिलेसम्म पनि खालेखाले प्रयोगशाला र उपयोगवादको सिकार बनिरहेको छ । संघीयता भनेको भौगोलिक वा क्षेत्रीयता पनि हुन्छ भन्ने मान्यतालाई लत्याएर जाति र भाषिक मात्र हुन्छ भन्दैछौं । समस्या व्यवस्थापकीय पक्ष र स्रोत, साधन र सेवा वितरणसँग सम्बन्धित छ । प्रतिफल तलसम्म नपुग्नुमा शासकीय रोगी मानसिकता, व्यवस्थापकीय अक्षमता आदि पक्ष जिम्मेवार छन् । असल नियतका साथ पाँच विकास क्षेत्रलाई सार्वभौम अधिकारसहित अगाडि जाने हो भने समस्या छैन । समस्या छ पात्र र प्रवृत्तिमा, खोट लगाइरहेका छौं पद्धति वा प्रणालीलाई ! विविधतामा एकता, सबैको सम्मान र सहअस्तित्वमा नै सबैको कल्याण छ ।"
अन्तिम युद्धको तयारीअहिलेको जटिल परिस्थिति सेनाको परीक्षा,"ब्रिटेनमा रामसे म्याकडोनाल्डले मजदुर नेताका रूपमा लेबोर पार्टीको तर्फबाट सरकारको नेतृत्व गर्ने मौका पाए पनि सफल प्रधानमन्त्री बन्न सकेनन् । समाजवाद र पुँजीवादको द्वन्द्वले सन् १९३१ मा त्यहाँ ठूलो संकट उत्पन्न भयो । सरकारलाई 'राष्ट्रिय' सरकारको जलप लगाइयो । त्यसले पनि विश्वासको वातावरण निर्माण गर्न सकेन । राष्ट्रका जल्दाबल्दा समस्याको समाधान खोज्न संसद् नै असफल भएमा दलहरूले विश्वसनीयता गुमाउँछन् । जर्मनीमा संसद्ले बनाएको वाइमर संविधान च्यातिनुको मुख्य कारण त्यस्तै थियो । आर्यनजर्मन एवं यहुदीबीचको धार्मिक र जातीय तनाव एवं हुँदाखाने (ह्याभ नट्स) एवं हुनेखाने वर्ग (ह्याभ्स) बीचको आर्थिक अन्तरालबाट उत्पन्न संकटको समाधान खोज्न संसद् असफल भयो । परिणामस्वरूप हिटलर उदाए । प्रजातन्त्रको सारांश समानता हो । त्यति बुझे पुग्छ । आर्थिक, सामाजिक, राजनीतिकलगायत यावत क्षेत्रमा आफूमाथि पक्षपात भइरहेको छ भन्ने पीडाबोध हुन थालेपछि दमित, शोषित, अवहेलित र उपेक्षितहरू कणकणबाट चट्टान बन्छन् । त्यस्तो अवस्थामा विद्रोह हुन्छ । विद्रोह गराउनेहरू दाउ हेरेर बस्छन् र आगो सल्काइदिन्छन् । सोभियत संघको इतिहास साक्षी छ, मिन्सेभिक र बोल्सेभिकहरूको द्वन्द्वले संसद् र संविधान मात्र ढलेन, सन् १९१७ मा ठूलो रक्तपात भयो । क्रान्तिले प्रजातन्त्र जन्माएन, तानाशाही नै ल्यायो । त्यो थियो, कम्युनिस्ट तानाशाही । इटलीमा पत्रकार नै तानाशाह भए, बेनिटो मुसोलिनी । राष्ट्र डुब्न लाग्दा ठूलो जनसमुदायले फासिस्टलाई नै इष्टदेवता मान्न थाल्यो तर त्यो स्थायी हुन सकेन । किनभने उग्रवाद, आतंकवाद, निरंकुशता र पृथकतावाद स्थायी हुँदैन । संक्रमणकालमा कृत्रिम शक्ति पनि सत्य जस्तो लाग्छ । निस्पट्ट अन्धकारमा जुनकीरी चम्केजस्तो पिलिकपिलिक चम्किने हजारौं किरा हामी दिव्यज्योति हौं भन्दै आउँछन् । सूर्य र पूर्णचन्द्रले मात्र उज्यालो दिन सक्छ । पद्धति नै गलत, विषाक्त र दिग्भ्रमित छ भने अगुवाहरू अलपत्र पर्छन् । 'महाजनो येन गतः स पन्थाः' (ठूला मान्छेहरू जता हिँड्छन्, बाटो भनेको त्यही हो) भन्ने कुरा सधैं सत्य हुँदैन । किनभने महापुरुष चिन्न सक्नुपर्छ । त्यसका निम्ति जनता विवकेशील हुनुपर्छ । कहिलेकाहीं 'प्रजातन्त्रको लागि' भन्दै प्रजातन्त्रविरोधीहरू आपसमा संघर्ष गर्छन् । दुईजना तालुखुइलेले काइँयोका लागि झगडा गरेजस्तो त्यो हास्यास्पद हुन्छ । प्रजातन्त्रमा आस्था र विश्वास नै नभएको माओवादीले नेपालमा त्यसै गर्यो । त्यो छद्मयुद्ध (प्रोक्सी वार) थियो । इलामको महेन्द्ररत्न कलेज पढिरहेकी एकजना नानीले मलाई सोधेकी थिइन्, 'दस वर्ष लामो द्वन्द्वमा माओवादीका सर्वोच्च नेताका छोराछोरी सुरक्षित भए, गरिब किसानका हजारौं छोराछोरी मात्र मारिए, किन ? ' उनको प्रश्न थियो माओवादीले संसद्मा प्रवेश गरेपछि राष्ट्र र जनताका निम्ति के गरे ? केही नेता करोडौं सम्पत्तिका मालिक भए । मर्नेहरूमध्ये केही सालिक भए तर अरूले के पाए ? युवापुस्ताका भाइबहिनीहरू यस्ता कठोर प्रश्न गर्छन् । त्यो उनीहरूको हक पनि हो । नेपालमा सकारात्मक परिवर्तन भइरहेको छ भन्ने स्विकार्न युवा पुस्ता तयार छैन । विगतमा द्वन्द्वको आगोले जलाएका रुकुम, रोल्पा, सल्यान, प्युठान, जाजरकोटलगायतका जिल्लाबाट शिक्षा र रोजगारको लागि काठमाडौं आएका धेरै युवा झन् क्रूद्ध र असन्तुष्ट छन् । लाखौं युवा हरेक वर्ष रोजगारको खोजीमा बिदेसिने गरेका छन् । राजनीतिक परिवर्तनले नेपालस्थित विदेशी कूटनीतिज्ञहरू खुसी छन्, तर जनतामा ठूलो निराशा छ । के यो पद्धतिको सफलता हो ? संक्रमणकाल समाप्त हुने संकेत हो ? अथवा 'ठूलो उपलब्धि' हो ? 'जनयुद्ध' केका निम्ति थियो ? त्यो प्रश्न पनि अनुत्तरित छ । छयासी वर्षका राष्ट्रपति हिन्डेन वर्गले जर्मनीमा छोरासमानका हिटलरलाई सन् १९३३ को जनवरी ३० मा कार्यकारी प्रमुख (चान्सलर) बनाए । नाजी र राष्ट्रवादी मिले तर देश झन् ठूलो संकटमा फस्यो । श्वेत आतंक (ह्वाइट टेरर) र लाल आतंक (रेड टेरर) बाट जनता आजित भए । हिटलरले हजारौं वामपन्थी यहुदीलाई (प्राध्यापक, वकिल, संगीतकार, लेखक, डाक्टर, नर्स भए पनि) जेलमा कोचे । लाखौंको हत्या गरे । प्रचारमन्त्री डा जोसेफ गोबेल्स भन्थे, 'असत्य भए पनि हजार पल्ट प्रचार गरेपछि जनताले स्विकार्न थाल्छन् ।' आज नेपालका मूर्ख राजनीतिज्ञहरू त्यस्तै गोयबल्स शैलीमा रमाएका छन् । ग्रहण लाग्दा सूर्य ओझेलमा पर्छ तर सूर्य शाश्वत सत्य हो । त्यसैले अस्थायी शक्तिले स्थायी शक्तिलाई सधैं छेक्न सक्दैन । नेपालमा पनि ग्रहण लागेको मात्र हो । सूर्य अस्ताएको होइन । सन् १९२८ मा अफगान राजा अमानुल्लाह र रानी सौर्याले रोम, पेरिस, बर्लिन र लन्डनको भ्रमण गरे । ब्रिटिस गुप्तचरहरूले अफगानिस्तानका गाउँगाउँमा राजारानीले जनताका पैसामा मोज गरे भन्दै तस्बिरहरू छाप्छाप्ती फिँजाए । राजाले पत्तै पाएनन् । किनभने त्यहाँ पनि राजाका वरिपरि बज्रस्वाँठ र लम्फूहरू मात्र थिए । समयमै सही सूचना लिएर दुष्प्रचार रोक्न सकिन्थ्यो । राजाको प्रतिष्ठा बढ्दा अफगानिस्तानमा पश्चिमा राष्ट्रको प्रभाव घट्दै जाने भएकाले दुष्प्रचार गरियो । ब्रिटेनले जनरल नादिर खानलाई उकासेर विद्रोह गरायो । उनी राजा अमनुल्लाहकै मन्त्री थिए । उनलाई नादिर शाह भन्न थालियो । राष्ट्रका पक्षमा काम गर्ने राजालाई फ्याँकेर परराष्ट्रका पक्षमा काम गर्नेहरूलाई विदेशीले जिरोबाट हिरो बनाउँछन् तर स्वार्थ पूरा भएपछि पराइका कठपुतलीहरू चियामा डुबेको माखो झैं मिल्काइन्छन् । सन् १९३३ को नोभेम्बरमा 'राजा' नादिर शाह त्यसरी नै मारिए । त्यसपछि उनका छोरा जहिर शाह राजा भए । उनी लोकप्रिय थिए तर बाह्य षड्यन्त्रकै कारण 'अन्तिम राजा' बन्न पुगे । राजनीतिशास्त्री ह्यारोल्ड जे लास्कीले भनेका छन्, 'कुनै पनि तानाशाहीलाई रोक्नेछेक्ने अन्तिम किल्ला भनेको संसद् नै हो ।' नेपालमा त बितेका दस वर्षमा संसद् नै बहुराष्ट्रिय कम्पनीको सो रुम (प्रदर्शनी कक्ष) बनेको छ । चीन, भारत, युरोप र अमेरिकाको 'रेस्लिङ' चल्छ त्यहाँ । राष्ट्र र जनताका वास्तविक समस्या ओझेलमा परेका छन् । २०७४ माघ ७ गतेभित्र गाउँ, नगर, प्रान्त र संसद्को निर्वाचन हुन सकेन भने पनि दाता राष्ट्रहरूले दुई चार वर्ष संसद्को शक्ति थपिदेलान् तर राष्ट्रको भविष्य के हुन्छ ? यसबारे कोही पनि गम्भीर देखिएका छैनन् । दलको झन्डा बोक्ने न्यायाधीश, प्राध्यापक, पत्रकार, लेखक, उद्योगपति, व्यापारी, कर्मचारीदेखि लाखौं कार्यकर्ताहरू दलनायकले जेजसो भन्छन् त्यही नै सत्य ठान्छन् । यन्त्रमानवहरूको संग्रहालय बन्दैछ देश । तटस्थ जनता आन्दोलित भए पनि उनीहरूले प्रचुर समर्थन पाइरहेका छैनन् । त्यसैले विदेशीको दबाब र प्रभावबाट राष्ट्रलाई चलाउन सशक्त राष्ट्रवादी शक्तिको अभ्युदय हुनैपर्छ । विदेशीको नयाँ जर्सी लगाउँदैमा 'नयाँ शक्ति' निर्माण हुँदैन । मुगल सम्राट् तुगलकले दौलतवादबाट दिल्लीमा राजधानी सारे झैं ०६२६३ सालपछि नारायणहिटी राजदरबारको शक्ति लैनचौरस्थित भारतीय दूतावासमा सार्न दलहरू राजी भएकै हुन् । दिल्लीमा भएको बाह्रबुँदे सम्झौताको प्रमुख उपलब्धि (? ? ) त्यही थियो । राष्ट्रले आज त्यसकै दुष्परिणाम भोगिरहेको छ । तसर्थ दिल्लीको चंगुलबाट बाहिर ननिस्केसम्म नेपालको संक्रमणकाल यथावत् रहन्छ । चंगेज खान यसोगेई बगातुरका छोरा हुन् । बगातुरलाई मुसलमानहरूले 'बहादुर' शब्दका रूपमा प्रयोग गरे । बगातुरको अर्थ हो, नायक अर्थात् सुरबीर । सम्भवतः शिख धर्मगुरु गुरु तेगबहादुर र मुसलमान सम्राट् बहादुर शाह जफर पनि 'बगातुर' शब्दबाट प्रेरित भएका हुन् । तिमुचिन नाम थियो चंगेजको । तर चंगेज नै जगत् प्रसिद्ध नाम भयो । 'सेक्रेट हिस्ट्री अफ मंगोल पिपुल' पुस्तकमा विभिन्न राज्यमा बाँडिएका मंगोल एकीकृत र संगठित भएकाले उनीहरूले संसार जितेको उल्लेख छ । एकताबिना जित्न सकिँदैन । त्यसैले नेपाली जनतालाई एकताबद्ध हुन नदिन विदेशीले संघीयताको पाठ घोकाइरहेका छन् । जातीय, साम्प्रदायिक र क्षेत्रीय रङले रंगाइरहेका छन् । एकजना ऋषि थिए चार्बाक । ईश्वरको अस्तित्व स्वीकार गर्दैनथे उनी । बेन राजाले त्यही बाटो हिँड्न खोज्दा राजसभाले उनलाई धर्मविरोधी भनेर मृत्युदण्ड दियो । राजा (अगुवा) नै पथभ्रष्ट भयो भने राष्ट्र पथभ्रष्ट हुन्छ भन्ने विद्वान्विदुषीको तर्क अकाट्य मानिन्छ । नेपालमा झलनाथ खनाल, बाबुराम भट्टराई, पुष्पकमल दाहाल आदि वामपन्थी प्रधानमन्त्रीले पनि ईश्वरका नाममा शपथ ग्रहण गरेनन् । धर्ममा आस्था राख्ने करोडौं जनताले 'ईश्वर नै छैनन्' भन्ने ती धर्म निरपेक्ष (? ? ) नेतालाई आफ्नै हिसाबले मूल्यांकन गरिरहेका छन् । कसैले आँखा चिम्लेर संसारै अँध्यारो छ भन्छ भने त्यो बालहठ मानिन्छ । क्रिश्चियनका पुराना ग्रन्थहरू अध्ययन गर्दा विधर्मीहरूका सहर जलाइदिनु र उनीहरूलाई नाककान काटेर मारिदिनू भन्ने जस्ता अत्यन्त अमानवीय 'आदेश' पाइन्छन् । युरोपअमेरिकाका इतिहासकारले त्यही पढेकाले पृथ्वीनारायण शाहले पनि कीर्तिपुरमा त्यसै गरे होलान् भनेर कल्पना गर्दै किताब र लेखहरूबाट दुष्प्रचार गरे । गोराको पैसा लिएर एनजीओ चलाउने नेपाली छोराहरू विदेशी धर्मबाबुकै भाषा बोलिरहेका छन्, इतिहासलाई गाली गरिरहेका छन् । त्यसरी नबोल्दा उनीहरूको दानापानी रोकिन्छ । जसले पृथ्वीनारायण र राष्ट्रियताप्रति घृणा फैलाउँछन्, ती कहाँबाट सञ्चालित छन् भनेर किचकन्नीको हड्डी खोज्नै पर्दैन । राष्ट्रवादी शक्ति स्थापित भयो भने नेपालमा विदेशीका प्रायः सबै प्रोजेक्ट बन्द हुन्छन् । राष्ट्रवादी र राष्ट्रघातीको मनोवैज्ञानिक युद्धमा को कुन कित्तामा छ भनेर बुझ्नैपर्छ । पचास हजार एनजीओ, १८० दल, पेसागत संगठनहरू, विश्वविद्यालय, सञ्चारजगत् आदि ठाउँमा जताततै व्यापक घूसपैठ गराएर नेपाली इतिहासलाई एकादेशको कथा बनाउन खोजिएको छ । यी सबै कुराको सम्पूर्ण सूचना संग्रह गरेर सेनाले आफ्नै मार्गचित्र बनाउनुपर्छ भन्ने आवाज उठ्न थालेको छ । सेना आफैं 'किलिङ जोन' भित्र नपरोस् र त्यहाँ बाह्यशक्तिको घूसपैठ गराएर मिरजाफर, लेन्डुप दोर्जे, क्विजलिङ र नादिर शाह पैदा नहुन् भन्ने कतिपयको सुझाव र चेतावनी छ । 'व्यावसायिक' बनेर बस्नु राम्रो कुरा हो, तर शत्रुले आफ्नै चुस्तामा आगो लगाउँदा पनि सेना सरकारकै आदेश पर्खेर बस्यो भने एक दिन मुख्यालय नै जल्न वा ढल्न सक्छ । देश टुक्र्याइदिन्छौं भन्ने राष्ट्रघातीलाई विदेशीले हलुवा खुवाउनु स्वाभाविक हो तर जहाँ राष्ट्रवादी सेना हुन्छ, त्यहाँ पृथकतावादी र राष्ट्रघातीले टाउको उठाउन पाउँदैनन् । तसर्थ अहिलेको जटिल परिस्थिति सेनाको परीक्षा पनि हो । सिंहदरबार नै राष्ट्रघातको प्रजनन केन्द्रजस्तो देखिएका कारण राज्यकै संरक्षणमा राष्ट्रघातीको 'ब्रिडिङ' हुँदै गएको सबैले बुझ्न थालेको पाइन्छ । दुर्दान्त देखिने दानवहरू दन्दनी दावानल दन्काउने दाउरा देखाइरहेछन् । ती विदेशीकै छाउरा हुन् । राष्ट्रवाद र राष्ट्रघातको यो अन्तिम युद्ध हुनसक्छ । सबै कुरा खोसिँदै गएको छ । सरकार, संसद् र न्यायपालिका पनि विदेशीकै खटनपटनमा चलाउन खोजिँदैछ । प्रहरी, निजामतीलगायतका महत्त्वपूर्ण अंगमा समेत बाह्य शक्तिले प्रभाव जमाउन खोजेको पाइन्छ । सरकारका अंगअंगमा विदेशी दबाब र दबदबा देखिन्छ । सिंहदरबारमै विदेशीका राजनीतिक मार्सल छन् भन्ने टड्कारो भइसकेकाले विमानस्थल, भन्सार वा नाकानाकामा उनीहरूको घेराबन्दी हुनु स्वाभाविक हो । सिरानीमुनि गोमन सर्पहरू छन्, हामी बारीमा लौरो लिएर दौडिरहेका छौं । तसर्थ 'सर्च एन्ड डिस्ट्रोय' अपरेसन काठमाडौंको चक्रपथभित्रैबाट सुरु गरे मात्र राष्ट्रिय सुरक्षाप्रति ढुक्क हुन सकिने अवस्था रहन्छ । होइन भने हामी अब पूर्णतः पराधीन बन्नेछौं । त्यसबेला हाम्रा सन्ततिले रुँदैरुँदै भन्नेछन्, 'हाम्रा पूर्वजले देश बचाउनै सकेनन् ।' त्यसबेला के जवाफ दिने ?"
मार्क्सवादको प्रयोग र नेपाल चिन्तन,"५ मे १८१८ मा कार्लमाक्र्स जर्मनीको त्रियेर नगरको एक वकिल परिवारमा जन्मिएको दुई सय वर्ष पुग्दैछ । मानव जातिकै एक उद्भट विद्वान्, मानव समाज र सभ्यताका गम्भीर अध्येता, मानव समाजका अन्वेषक, चिन्तक, दार्शनिक, सिद्धान्तकार, समकालीन सर्वहारा मजदुर आन्दोलनका क्रान्तिकारी नेता तथा विश्व सर्वहारा वर्गका शिक्षक कार्लमाक्र्सले ६५ वर्षको उमेरमा १४ मार्च १८८३ मा लन्डनमा अन्तिम स्वास लिनुभयो । आफू जिउने संघर्ष र समाज बदल्ने सर्वहारा वर्गको संघर्षमा अद्वितीय त्याग र दिलेरीका साथ आफ्ना सहयोद्धाहरूसँग मिलेर संघर्ष गर्दै उहाँले विशेषतः आफ्ना अनन्य सहकर्मी फ्रेडरिक एंगेल्ससँग बौद्धिक सहकार्य गर्दै सर्वहारा वर्गपक्षीय जुन दर्शन, सिद्धान्त र राजनीतिको आविष्कार गर्नुभयो, त्यसलाई एक शब्दमा मार्क्सवाद भनेर चिनिन्छ । मार्क्सवाद यस्तो वैज्ञानिक दर्शन र सिद्धान्त हो, जो समयको प्रवाह र युगको परिवर्तनसँगै गतिशील रहन्छ । स्वच्छन्द पुँजीवादी युगमा जन्मेको मार्क्सवादमा भ्लादिमिर इलिच लेनिनद्वारा साम्राज्यवाद तथा सर्वहारा क्रान्तिकालीन युगका विश्लेषण र विशेषतालाई संगतिपूर्ण र वैज्ञानिक ढंगले थपेपछि त्यसलाई मार्क्सवादलेनिनवाद भन्न थालियो । मार्क्सवादलेनिनवाद यस्तो सर्वहारा पक्षीय वैज्ञानिक दर्शन र सिद्धान्त हो, जसलाई विश्वका हरेक देशको सर्वहारा वर्गले अपनाउन र लागू गर्न सक्छ । तर यसो गर्दा सम्बन्धित देशका सर्वहारावर्गीय चिन्तक र नेताहरूले आफ्नो देशका राजनीतिक, आर्थिक, सामाजिक, सांस्कृतिक र भूराजनीतिक अवस्थालाई सही ढंगले ठम्याई तिनका विशेषता पत्ता लगाउँदै मार्क्सवादलेनिनवादका दृष्टिकोण, सिद्धान्त र मान्यतालाई सिर्जनात्मक ढंगले लागू गर्न सक्नुपर्छ । यस्तो गर्न सकेकाले नै रूस, चीन, कोरिया, भियतनाम, क्युबा आदि मुलुकहरूका सर्वहारावर्गीय पार्टी र नेताहरूले आआफ्ना मुलुकका सामाजिक क्रान्तिहरूलाई सफल बनाए र विश्वमा मार्क्सवादलेनिनवादको सफल प्रयोगका आआफ्ना नयाँ उदाहरण देखाए । सफल चिनियाँ क्रान्तिका अनुभवहरूको सैद्धान्तिक समुच्चयलाई माओत्से तुङ विचारधारा भनिन्छ र समकालीन युगका विकासशील (अर्धसामन्ती तथा अर्धऔपनिवशिकनवऔपनिवेशिक) मुलुकका सामाजिक क्रान्तिहरूमा यसको महत्त्वपूर्ण सान्दर्भिकता रहेको छ । जहाँ आफ्ना मुलुकका विशेषताहरूलाई पत्ता लगाई मार्क्सवादलेनिनवादलाई सिर्जनात्मक ढंगले प्रयोग गर्न सकिएन, त्यहाँ अघि बढेका सामाजिक क्रान्तिहरू पनि सफल हुन सकेनन् र कयौं मुलुकमा एकपटक सफल भएका सामाजिक क्रान्तिहरू पनि दिगो रहन सकेनन् । मार्क्सवादलेनिनवाद तथा माओत्से तुङ विचारधारालाई अध्ययनमनन गर्नु आवश्यक छ । त्यत्तिकै अझ त्यसभन्दा पनि बढी आवश्यकता आफ्नो मुलुकमा विद्यमान वर्गीय, राजनीतिक, आर्थिक, सामाजिक, सांस्कृतिक र भूराजनीतिक अवस्थाको अध्ययन गरी तिनले पैदा गरेका विशिष्टतालाई चिन्नुमा रहेको छ । सिद्धान्त र देशको वस्तुस्थितिको अध्ययन एकैपटकमा टुंगिने विषय होइन, यी दुवैको अध्ययन एक निरन्तर प्रक्रियामा गरिने विषय हो । मार्क्सवादलेनिनवाद तथा माओत्से तुङ विचारधाराको गम्भीर, समष्टिगत र विषयकेन्द्रित अध्ययनबाट प्राप्त दृष्टिकोण र ज्ञानलाई समाज परिवर्तन गर्ने कार्यक्रमहरू, रणनीति, कार्यनीति र नीतिहरू निर्माण गर्न तथा यिनलाई लागू गर्ने साधनहरू (पार्टी संगठन, वर्गीय तथा जनसंगठनहरू, मोर्चा संगठन आदि) को निर्माण तथा परिचालन गर्न प्रयोग गरिन्छ । उपरोक्त साधनहरूद्वारा परिवर्तनकारी नीति लागू गर्न जनपरिचालन (संघर्ष) गरिन्छ । एउटा अवस्थामा पुगेपछि संघर्षबाट प्राप्त नतिजाहरूको समीक्षा गरिन्छ । सफलता र असफलता वा अपेक्षित उपलब्धि नहुँदा कमीका कारण खोजिन्छ । परिस्थितिसम्बन्धी आफ्नो अध्ययनविश्लेषणमूल्यांकनमा रहेका राम्रा (सही) कुरा र कमीत्रुटिहरू खोजिन्छ । वस्तुस्थिति र निर्माण गरिएका नीतिमा तादाम्यता रहेनरहेको तथ्य पत्ता लगाइन्छ । सो नभएको भए वस्तुस्थितिसँग तादात्म्य मिल्ने गरी नीतिहरूमा परिमार्जन वा संशोधन गर्नुपर्छ । उपरोक्त प्रक्रियामा लागेर मात्र देशका विभिन्न पक्षसम्बन्धी वस्तुस्थितिको सही विश्लेषण तथा मूल्यांकन गर्ने र तिनमा मेलखाने गरी नीति निर्माण गर्ने कामलाई परिस्कार गर्न र पूर्णता दिन सम्भव हुन्छ । नेपालमा अग्रज नेताहरूले विशेषतः नेपाल कम्युनिस्ट पार्टीका संस्थापक महासचिव कमरेड पुष्पलालले २२ अप्रिल १९४९ (१० वैशाख २००६ साल) मा स्थापना गरेको पार्टी र आन्दोलन अहिले सातौं दसक (६७ वर्ष ९ महिना) मा चलिरहेका छन् । यस अवधिमा कम्युनिस्ट पार्टी र समाज परिवर्तनकारी आन्दोलनले थुप्रै उतारचढाव, सफलता र असफलता, एकता र विभाजन, उपलब्धि र क्षति बेहोरेका छन् । अरू मुलुकमा जस्तै नेपालमा पनि मार्क्सवादलेनिनवाद बुझ्ने र लागू गर्ने विषयमा धेरै मत र मान्यता देखिएका छन् । मूलभूत रूपमा यही कारणले २००६ साल वैशाख १० मा स्थापित नेकपा अहिले एक दर्जनभन्दा बढी ठूलासाना पार्टीसमूहहरूमा विभाजित छ । पार्टी विभाजनका अन्य कारण पनि छन् तर तिनीहरू गौण हुन् । अतः नेपालका कम्युनिस्टहरूले देशको अवस्था (राजनीतिक, आर्थिक, सामाजिक, सांस्कृतिक, भूराजनीतिक अवस्था आदि) लाई ठोसरूपमा पहिल्याउने, तिनले पैदा गरेका विशिष्टताहरूलाई पत्तो लगाउने र सामाजिक परिवर्तनका नीति बनाउँदा उपरोक्त दुवै कुरामा मेलखाने गरी मार्क्सवादलेनिनवाद तथा माओत्से तुङ विचारधाराका दृष्टिकोण र मान्यताहरूलाई बितेको ६ दसकभन्दा बढी समयको संघर्षबाट प्राप्त शिक्षाहरूको प्रकाशमा सिर्जनात्मक ढंगले मिलान गर्ने काम गर्न सक्नुपर्छ । यस प्रकार निर्माण गरिने नीतिहरूको आधारमा मात्र विभिन्न पार्टीसमूहहरूमा विभाजित नेपालका कम्युनिस्टहरू प्रयत्न गरिएको खण्डमा क्रमिकरूपमा सिद्धान्तनिष्ठ ढंगले एक ठाउँमा आउन सक्छन्, एकीकृत हुन सक्छन् । नेकपाको उत्तराधिकारको रूपमा २०३५ सालको पुस ११ गते स्थापना भएको, कारणवश बीचमा केही वर्ष 'अन्तरध्यान भई' २०५४ साल फागुन २१ मा पुनस्र्थापना भएको र विशिष्ट स्थितिमा २०५८ फागुन ५ गतेदेखि पुनर्निर्माण भइरहेको नेकपा (माले) माथि उल्लिखित प्रक्रियालाई अवलम्बन गर्दै नेपालको सामाजिक परिवर्तनको आन्दोलनमा मार्क्सवादलेनिनवाद तथा माओत्से तुङ विचारधारालाई सिर्जनात्मक ढंगले लागू गर्ने अभ्यासमा गम्भीरताका साथ जुटेको छ । यही क्रममा नेकपा (माले) ले २०७३ सालको वैशाखमा सम्पन्न आफ्नो सातौं राष्ट्रिय महाधिवेशनवाट नेपालमा मार्क्सवादलेनिनवाद तथा माओत्से तुङ विचारधारालाई प्रयोग गर्ने मार्गसूचकको रूपमा 'नेपाल चिन्तन' नामक सिद्धान्त अघि सारेको छ । 'नेपाल चिन्तन' नामक मार्गसूचक सिद्धान्तका आधार निम्न चारवटा मान्यता रहेका छन्ः  गौरवपूर्ण र विशाल प्राचीन नेपाल ईश्वीको अठारौं शताब्दीमा आइपुग्दा ६२ वटा ससाना राज्यरजौटाहरूमा विभक्त भइसकेको थियो । पृथ्वीनारायण शाहको पहल, नेतृत्व र योजनामा आधुनिक नेपालको एकीकरण ७१ वर्षको संघर्ष (१८०११८७२ साल) पछि १८७२ सालमा टुंगियो, सुगौलीको सन्धिद्वारा । आधुनिक नेपालको एकीकरण अभियानदेखि आजसम्ममा यस देशले पटकपटक आफ्नो अस्तित्व मेटिने खड्गो काटेको छ । संविधानसभाबाट संविधान जारी भएपश्चात् हाल यस देशले पाँचौंपटक आफ्नो अस्तित्व माथिको खड्गो बेहोरिरहेको छ । नेपालको अस्तित्वमाथि अहिले काला बादलहरू मडारिइरहेका छन् । अतः आधुनिक नेपालमा एकीकरणको बेलादेखि हालसम्म मात्र होइन, भविष्यको लामो समयसम्म पनि यहाँ राजनीतिक तथा सामाजिक परिवर्तनका संघर्ष सञ्चालन गरिँदा यसको स्वतन्त्रता, भूअखण्डता र अस्तित्व रक्षाको प्रश्नलाई प्राथमिकता दिनुपर्ने अनिवार्यता रहेको छ । नेपालको अस्तित्व रक्षा गर्ने विषयलाई बेवास्ता गर्दै गरिने कथित राजनीतिक वा सामाजिक क्रान्तिको आडबाट नेपालको अस्तित्वलाई नै विलय गर्ने कार्य गरिने खतरा अद्यावधि विद्यमान छ ।  भूगोल र राजनीतिको हिसाबले एकापट्टि चीन र अर्कोपट्टि भारतीय (ब्रिटिसकालीन वा स्वन्तन्त्रतापश्चात्) विस्तारवाद तथा पश्चिमी साम्राज्यवादको बीचमा रहेको नेपालको जनवादी क्रान्तिका आफ्नै विशिष्टता रहेका छन् । यसलाई नबुझ्दा नेकपाका कुनै महासचिव सामन्तवादको शरणमा पुगेको, कुनै सुधारवादी पुँजीवादको शरणमा पुगेको, कुनै नेता विस्तारवादी शक्तिराष्ट्रको मद्दत लिएर कथित क्रान्ति गर्ने अभियानमा लाग्दा देशको अस्तित्व खतरामा पारी आफूचाहिँ आन्दोलनको घेराबाट उफ्रेर बाहिर पुगेको र अरू धेरै नेताहरू नेपालको सामाजिक क्रान्तिबारे रनभुल्लमा परिरहेको हामीले देख्यौं र अहिले पनि देखिरहेका छौं । नेकपा (माले) ले आफ्नो तेस्रो राष्ट्रिय सम्मेलन (२०६० साल) बाट नेपाली जनवादी क्रान्तिमा रहेको विशेषतालाई निम्न प्रकार अघि सारेको छः देशको भूराजनीतिक अवस्थाका कारण पटकपटक अग्रगामी राजनीतिक परिवर्तन गर्दै अघि बढ्ने क्रममा अनुकूल राष्ट्रिय तथा अन्तर्राष्ट्रिय अवस्थामा मात्र नेपाली जनवादी क्रान्ति अर्थात् आमूल परिवर्तन सम्भव हुन सक्छ । अन्य कतिपय मुलुकमा जस्तो सामाजिक क्रान्ति सुरु भएपछि जति वर्ष लागे पनि त्यसलाई अघि बढाउँदै सफल बनाउन सकिने अवस्था नेपालमा रहेको छैन । आजसम्म आधुनिक नेपालमा तीनवटा अग्रगामी राजनीतिक परिवर्तन २००७ साल, २०४६ साल र २०६३ सालमा सम्पन्न भएका छन्; उपरोक्त समयमा भूराजनीतिक कारणले नै नेपालमा 'नयाँ जनवादी क्रान्ति' वा आमूल परिवर्तन हुन सक्तैनथे । नेपालको विशेषतामुताविक केही समय (दसक) को अन्तरमा राजनीतिक परिवर्तन भएजसरी अब चौथोपटक के हुने हो ? नयाँ जनवादी क्रान्ति वा फेरि अर्को अग्रगामी राजनीतिक परिवर्तन मात्र ? यो तत्कालीन राष्ट्रिय तथा अन्तर्राष्ट्रिय अवस्थाले तय गर्ने विषय हो । नेपाली जनवादी क्रान्तिको यस विशेषतालाई बुझे मात्र यहाँका मार्क्सवादीलेनिनवादीहरूले नेपालको सामाजिक परिवर्तनको संघर्षलाई नेतृत्व दिने सही सिद्धान्त, रणनीति, कार्यनीति, कार्यक्रम र नीतिहरू निर्माण गर्न सक्छन् । यिनका आधारमा मात्र नेपालमा कम्युनिस्टहरूबीच सिद्धान्तनिष्ठ एकीकरण सम्भव हुन सक्छ ।  नेपाल बहुजातीय, बहुभाषिक, बहुधार्मिक एवं बहुसांस्कृतिक र क्षेत्रीय विविधतासम्पन्न एक भूपरिवेष्ठित मुलुक हो । यस्तो मुलुकमा जातीय पहिचान, समानता एवं समावेशीकरण, संघीयकरण तथा समृद्धि निर्माण कार्यलाई अन्य मुलुकहरूमा भन्दा भिन्न र आफ्ना विशिष्टतामुताविक मात्र सही ढंगले र सफलताका साथ सम्पादन गर्न सकिन्छ । राष्ट्रिय स्वतन्त्रताको संरक्षण र समृद्धि निर्माण वा आर्थिक विकासको निम्ति एउटा छिमेकीमाथिको एकलौटी निर्भरतालाई अन्त्य गरिनु अत्यावश्यक छ । यसविपरीत कार्य गरे त्यसबाट नेपाल र नेपालीहरूलाई भन्दा विदेशी शक्तिहरूलाई मात्र फाइदा पुग्छ । त्यति मात्र नभई नेपाली र नेपालमाथि विदेशी शासकहरू र विदेशी शक्तिहरू प्रभावी हुन पुग्छन् ।  संविधानसभाद्वारा नयाँ संविधान जारी भएपश्चात् भारत सरकारले नेपालप्रति गरेको शत्रुवत् व्यवहारद्वारा सम्पूर्ण नेपालीहरूका आँखा खुल्न पुगेका छन् । राष्ट्रिय एकीकरणपछि नेपालमा हुने अस्थिरताको स्रोत भारतका सत्ताधारीहरू नै बन्दै आएका छन् । तिनीहरूकै कारण आधुनिक नेपालले आजसम्ममा पाँचपटक आफ्नो स्वतन्त्र अस्तित्वमा खड्गो भोगेको देखिएको छ । नेपालको स्वतन्त्रता र सार्वभौमिकतालाई सम्मान गर्ने ओठे अभिव्यक्ति दिए पनि तिनले नेपालको स्वतन्त्र अस्तित्वलाई कहिल्यै रुचाएको देखिएन र भारतीय सत्ताको विस्तारवादी चरित्र अन्त्य नभएसम्म पछि पनि रुचाउने छैनन्, तिनीहरू नै नेपालमा रहेका पछौटेपन, व्यवस्थाहीनता, असुरक्षा, अनियमितता र भ्रष्टाचारको स्रोत र संरक्षक बनेका रहेछन् । यी कुरालाई हृदयंगम गरी तदनुरूप नीति बनाउँदै सामाजिक परिवर्तनका निम्ति सकारात्मक ढंगले संघर्षमा क्रियाशील रहने राजनीतिक दलले मात्र नेपाल र नेपाली जनताका समस्या समाधान गर्न सक्छ । नेपालको राष्ट्रिय एकीकरणदेखि नै भारतीय सत्ता मूलभूतरूपमा नेपालप्रति पूर्वाग्रही, बक्र, मिचाहा, पेलाहा र विस्तारवादी रहँदै आए पनि संवत् १८७२ साल पश्चात् नेपालले उसप्रति वैमनस्यपूर्ण व्यवहार गरेको छैन, यद्यपि नेपालले आफ्नो स्वतन्त्रता, स्वाभिमान र अधिकार रक्षाको विषय निरन्तर उठाउँदै आएको छ र भविष्यमा पनि यसो गरिरहनेछ । नेपालीले छिमेकीको रूपमा भारतको अहित चिताएका छैनन् र चिताउने छैनन् पनि । नेपालीले आफ्नो भूमि भारतविरुद्ध प्रयोग हुन दिएका छैनन् र दिने छैनन् पनि । नेपालीले २००७ सालपछि क्रमिकरूपमा पञ्चशीलको आधारमा असंलग्न तटस्थ परराष्ट्र नीति अपनाउँदै आएका छन् । भारत सरकारले लिम्पियाधुराबाट निस्किएको महाकाली नदीपूर्व नेपालको २५३ वर्गमाइल जमिन हडपेको छ, सुस्तामा पनि हस्तक्षेप गरेको छ, ७२ ठाउँमा सीमा अतिक्रमण गरेको छ र तराईका दसगजानिकट सडक निर्माणको नाममा बाँध बाँधी सीमा क्षेत्रको नेपालको तराईलाई डुबानमा पारेको छ । भूपरिवेष्ठित मुलुकले पाउने अकुण्ठित व्यापार र पारवहनको अधिकार नेपाललाई खटाएर मात्र दिएको छ । नेपाल र नेपालीसँग हेपाहा व्यवहार गरिरहेको छ, कयौं विषयमा नेपालसँग असमान व्यवहार गरिरहेको छ र नेपाललाई आफ्नो थप नियन्त्रणमा पार्न समयसमयमा नाकाबन्दी गर्दै आएको छ । तैपनि हामी भारतसँग रहेका सबै समस्या राजनीतिक वार्ताद्वारा र नेपाली जनताको न्यायपूर्ण राजनीतिक संघर्षद्वारा समाधान गर्न चाहन्छौं । २०७२ सालमा भारत सरकारले गरेको नाकाबन्दीले नेपालीलाई विगतकालमा भारतको सहयोगमा गरिएका राजनीतिक संघर्षको समीक्षा गर्न तथा के ठीक र के बेठीक गरिएछ त्यो छुट्ट्याउन प्रेरित गरेको छ । अब दलहरूले विगतका सबै राजनीतिक संघर्षको नेपालमुखी चिन्तनको आधारमा समीक्षा गर्नु र त्यसबेलाका कतिपय निर्णयबारे पुनर्विचार गर्नुपर्छ । उपरोक्त चारवटा मान्यताहरू समेटिएको 'नेपाल चिन्तन' नामक सिद्धान्त नेपाली कम्युनिस्टहरूलाई नेपालमा मार्क्सवादलेनिनवादलाई सिर्जनात्मक रूपमा लागू गर्न बाटो देखाउने मार्गसूचक सिद्धान्त हो । समष्टिमा नेकपा (माले) ले नेपाल चिन्तनलाई आफ्नो मार्गदर्शक सिद्धान्तमा समावेश गरे पनि यसले नेपालका सबै इमानदार कम्युनिस्ट नेता र कार्यकर्तासमक्ष यसलाई बहसको विषयको रूपमा अघि बढाइरहेको छ । 'मार्क्सवाद कठमुल्ला सूत्र होइन, यो कामकारबाही सञ्चालन गर्ने मार्गदर्शक मात्र हो' भन्ने लेनिनको प्रसिद्ध भनाइलाई पटकपटक दोहोर्याउन पछि नपर्ने सबै कम्युनिस्ट नेता तथा कार्यकर्ता कमरेडहरूलाई 'नेपाल चिन्तन' बारेको बहसमा सरिक हुन हामी हार्दिक आह्वान गर्दछौं । मैनाली नेकपा (माले) महासचिव हुन् ।"
दृष्टिविहीन टीट्वेन्टी विश्वकप सुरु,"द्वारका (दिल्ली): दृष्टिविहीन टीट्वेन्टी विश्वकप क्रिकेटको दोस्रो संस्करण भारतको राजधानी नयाँदिल्लीमा आइतबारदेखि सुरु भएको छ। इन्दिरा गान्धी स्टेडियममा आयोजित विशेष समारोहबीच भारतीय खेलकुदमन्त्री विजय गोइल र सामाजिक न्याय तथा सशक्तीकरणमन्त्री थवार चन्द गेलोटले विश्वकपको उद्घाटन गरे। आयोजक भारतीय ब्लाइन्ड क्रिकेट संघ (क्याबी) ले प्रतियोगिताको उद्घाटन समारोह विशेष बनाएको थियो। भारतले दृष्टिविहीन विश्वकपमा पनि आफूले आयोजना गरेको अन्य अन्तर्राष्ट्रिय प्रतियोगितामा जस्तै आफ्ना खेलाडीलाई विशेष महत्व दिएको देखियो।अन्य टोलीलाई स्टेजको अगाडिपट्टि मार्च पास गराएको आयोजक क्याबीले आफ्ना खेलाडीलाई भने स्टेजमा समेत प्रस्तुत गरेको थियो। भारतले आफ्ना खेलाडीलाई विभिन्न क्षेत्रमा स्थापित व्यक्तिहरूसँगै स्टेजमा प्रस्तुत गरेको थियो।उद्घाटन समारोहमा सहभागी १० देशका खेलाडीले मार्च पास गरेका थिए।यद्यपि यसपटक मार्च पासमा कुनै पनि देशका टोलीले राष्ट्रिय झन्डा बोक्न पाएनन्।सबै टोलीको झन्डा उपलब्ध नभएका कारण मार्च पासमा झन्डा बोक्न नदिइएको आयोजकले जनाएको छ। अन्तर्राष्ट्रिय प्रतियोगितामा राष्ट्रिय झन्डासहित मार्च गराउने चलन छ।त्यही भएर हामी झन्डासहित उपस्थित भएका थियौं', नेपाल ब्लाइन्ड क्रिकेट संघका अध्यक्ष पवन घिमिरेले भने, तर, आयोजकले सबैको झन्डा उपलब्ध नभएकाले झन्डाबिना नै मार्च पास गर्ने जानकारी दियो।' प्रतियोगितामा टेस्ट खेल्ने १० मध्ये नौ राष्ट्रसहित नेपालले प्रतिस्पर्धा गर्दै छ।प्रतियोगितामा सहभागी हुने नेपाल एक मात्र टेस्ट नखेल्ने टोली हो।प्रतियोगिताको खेल भने सोमबारबाट मात्रै सुरु हुने छन्। प्रतियोगिताको पहिलो दिन सोमबार आयोजक भारतले बंगलादेश तथा न्युजिल्यान्डले पाकिस्तानसँग भिड्ने छन्।नेपालको खेल मंगलबारबाट सुरु हुनेछ।नेपालले आफ्नो पहिलो खेलमा अस्ट्रेलियाको सामना गर्दैछ।खेल दिल्ली विकास प्राधिकरण (डीडीए) को खेल मैदानमा हुनेछ। पाकिस्तानी टोली दिल्लीमा पछिल्लो समय बढ्दै गएको तिक्ततापूर्ण सम्बन्धका कारण भारत र पाकिस्तानबीच खेलकुद गतिविधिमा समेत देखिएको निषेधात्मक व्यवहार दृष्टिविहीन विश्वकप क्रिकेटले चिरेको छ। भारतले टीट्वेन्टी विश्वकप खेल्नका लागि पाकिस्तान टोलीलाई प्रवेशाज्ञा दिएको छ।पाकिस्तान टोली आइतबार दिल्ली आइपुगेको हो।चिसिएको सम्बन्धका कारण भारतीय क्रिकेट कन्ट्रोल बोर्ड (बीसीसीआई) ले पछिल्लो समय पाकिस्तानसँग क्रिकेट शृंखला खेल्न मानेको छैन। भारतले पाकिस्तानी खेलाडीलाई भारत आउन प्रवेशाज्ञासमेत दिएको थिएन।हालै भएको कबड्डी विश्वकपमा समेत भारतले प्रवेशाज्ञा नदिएपछि पाकिस्तानले खेल्न पाएको थिएन।दृष्टिविहीन क्रिकेटका लागि भारतले पाकिस्तानी खेलाडीलाई आउन दिएको छ।प्रवेशाज्ञा पाएसँगै पाकिस्तानी टोली दुबई हुँदै आइतबार दिल्ली आइपुगेको हो।"
