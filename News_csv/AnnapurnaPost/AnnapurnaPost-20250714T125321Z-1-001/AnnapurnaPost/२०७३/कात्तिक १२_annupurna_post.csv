शीर्षक,विवरण
भान्सादेखि सदनसम्म लोकमान !,"अहिले नेपाल लोकमानमय भएको छ । जताततै लोकमान छाएका छन् । सडकमा लोकमान, संसद्मा लोकमान, राजनीतिक दलहरूको बैठकमा लोकमान, सञ्चारमाध्यममा लोकमान, गल्लीका चियापसलमा लोकमान । कहाँ छैनन् लोकमान ? सदनदेखि नेपालीका भान्सासम्म लोकमान पुगेका छन् । लोकमानमाथि संसद्मा एमाले र माओवादीले उनीविरुद्ध महाअभियोगको प्रस्ताव दर्ता गराएपछि यो कुरा नेपालका र संसारमै आगोजस्तो फैलियो । उनलाई महाअभियोग लगाउनुअघि एउटा नाटक मञ्चन गरियो । सर्वोच्च अदालतले उनलाई उपस्थितिको लागि सूचना टाँस गर्ने कार्य पुरानो बानेश्वरवासीहरूका लागि राम्रै प्रदर्शन भयो । पुरानो बानेश्वर वडा नम्बर १० मा कार्कीको निवास छ, तर त्यहाँ उनी बस्दैनन् । उनी नबसेको पनि धेरै भइसक्यो । उनले आफ्नो घर सामसुङ कम्पनीलाई भाडामा दिएका छन् । उनी अख्तियारकै टंगालस्थित उनैका लागि निर्मित क्वार्टरमा बस्छन् । उनी त्यसबेला नेपालमा थिएनन् । यस्तै मौका पारेर उनको निवास खोज्दै एक हुल मानिस देखिए उनको घरअगाडि । मैले सुरुको दृश्य झट्ट सम्झेँ, जनयुद्ध सकिएर सरकार बनेको पनि थिएन । नेपाल गणतन्त्र र राजाविहीन भइसकेको थियो । त्यसबेला कार्की तत्कालीन श्री ५ को सरकारका मुख्य सचिव थिए । त्यसबेला माओवादी कार्यकर्ता आएर उनका ढोकामा अनेक आरोप लगाएर ठूलाठूला अक्षरले कोरेर कलात्मक ढोका बनाइदिए । त्यसमा उनलाई भ्रष्टाचारको नाइके दरबारको पुच्छर जस्ता अत्यन्तै असभ्य र जंगली गाली गर्दै पदवी ढोकामार्फत प्रदान गरिएको थियो । ढोकामाथि कम्युनिस्टका रातो झन्डा गाडेर माओवादीहरू उनी यहाँ (घरमा) छैनन् भन्ने बुझेपछि यी नारा नमेट्नू र झन्डा पनि नझिक्नू भन्ने आदेश दिएर फर्केका थिए । हप्तौंसम्म माओवादीका डरले ढोकामा लेखिएका ती सेता अक्षर मेट्ने हिम्मत गरेनन् उनका सुरक्षाकर्मीले । सबैका लागि त्यहाँ अडिएर ती नारा पढ्ने अवसर प्राप्त भएको थियो । मेरो घर कार्कीकै घर अघिल्तिर छ, त्यसैले बिहान, बेलुकै नारा देख्ता मलाई नराम्रो लाग्यो र मैले त्यहाँ बसेका कार्कीका सुरक्षाकर्मीलाई अब त हप्ता पनि नाघिसक्यो, यो हटाई दिए हुँदैन भनेर सोधा सर, उनीहरूले हामी फेरि आउँछौं, यो केही नचलाउनु भनेर गएका छन् । कसरी झिक्ने र ? भनेर आफ्नो हुतिहारापन प्रकट गरेका थिए । तिनलाई मैले भनेको थिएँ, अगाडि घर भएको एउटा बाहुन केटो आएर अब यी पोस्टर हटाइदिए हुन्छ भने । साथै उनले कसले अक्षर मेट्ने आदेश दियो भनेछन् भने त्यही बाहुन केटाले भनेको भन्नु भनेर यो नाटकलाई पटाक्षेप गर्न आग्रह गरेका थिए । पछि उनै अख्तियार दुरूपयोग आयोगका प्रमुख आयुक्त भएर आए । त्यसबेला अख्तियारको प्रमुखमा उनको नियुक्ति र उनको योग्यतालाई लिएर ठूलै प्रचारबाजी भएको थियो । यसलाई पैसाको चलखेल पनि भन्थे । हाम्रो चासोको विषय नभएकाले यस्ता हल्ला सुन्नु र अखबारमा पढ्नुबाहेक हामी गर्नै के सक्थ्यौं र ? त्यसबेला खिलराज रेग्मीको नेतृत्वमा मन्त्रिमण्डल गठन भएको थियो । त्यो सरकार प्रायः धेरैजसो ठूला दलको समर्थन थियो । मेरो यसरी भन्नुको तात्पर्य के हो भने उनीमाथि यस्तो आरोप लागेकोमा उनैलाई मुख्य आयुक्त नियुक्ति गर्ने र उनैलाई सिफारिस गर्ने दलहरू पनि दोषी छैनन् र ? तिनलाई पनि महाअभियोग लगाउनेतिर हाम्रा दलहरू लाग्लान् ? पुरानो बानेश्वरको यो नाटकमा सर्वोच्च अदालतका कर्मचारीलाई लोकमान अख्तियारको क्वार्टरमा बस्छन् भन्ने थाहा थिएन ? उनको एक महिनाको बिदा स्वीकृत गर्ने सरकारलाई त यो थाहा हुनुपर्ने कुरा हो । यो नाटक किन त ? सबैको यो प्रश्न हो । मैले लोकमानसिंह कार्की दूधले धोएको जस्तो कन्चन छन् भन्न खोजेको होइन । होला, उनले पनि खानुपर्छ र परिवार पाल्नुपर्छ । कोही आफूलाई चोखो भन्छ इमानदारीपूर्वक भने त्यसले अवसर नपाएर नखाएको हुन सक्छ । नेपालमा माथिदेखि तलसम्म अर्थात् प्रधानमन्त्रीदेखि पियनसम्मले भ्रष्टाचार गर्छन् भन्ने कुरा संसारलाई थाहा छ । अझ राजनीतिक नेताहरू त पैसा भनेपछि मरिहत्ते गर्छन् भन्ने कुरा नेपालका केटाकेटीसम्मलाई थाहा छ । सुरुमा उनले अड्डा, अदालतका ससाना कर्मचारीलाई कारबाही गर्न थाले पनि अखबारहरूले लेख्न थाले, लोकमान सिंह ससाना, सोझा र भ्रष्टाचार नगरी जिउन नसक्नेहरूलाई मात्र कारबाही गर्छन्, ठूला माछालाई पक्रने उनको कुनै साहस र आँट नै छैन । लौ त भनेर सायद उनले ठूलाबडा भनाउँदा र खासगरी नेपालको राजनीतिलाई नै फोहोरी बनाउने नेताहरूका कर्तुतका फाइल पल्टाउन थाले । यसमा माओवादीको लडाकुबीच व्यवस्थापनमा भएको व्यापक भ्रष्टाचारको फाइल पल्टाइदिएपछि दलहरूमा भागदौड मच्चिएको हो । चोरको खुट्टा काट् भन्दा सबैले खुट्टा झिकेको नेपाली उखान अहिले चरितार्थ भएको छ । नेपालमा बहिरबाट आएका सहायताका प्रायः धेरैजसो रकम भ्रष्टाचार हुन्छ । अड्डा अदालतमा एकजना गरिबले न्याय खोज्न पनि पैसै निकाल्नुपर्छ । यो कुरा के सबैलाई थाहा छैन, ठूलाठूला आयोजनाहरूमा कति भ्रष्टाचार हुन्छ ? हालै भूकम्पपछिको पुनर्निर्माणका कार्यक्रम हेर्ने हो भने पनि गाउँघरतिर जति प्रचार गरिए पनि घर बन्न सकेको छैन । धेरैजसो त्रिपालभित्रै जाडोमा गुडुल्किएर सुत्छन् । यसमा कति भ्रष्टाचारका कथा सञ्चारमाध्यमले बाहिर ल्याएका पनि छन् । त्यसैले यसमा कसलाई र कतिलाई कारबाही गर्ने भन्ने पनि हुन सक्छ । नेपालले बाहिर संसारको भ्रष्टाचार हुने देशमा आफूलाई अग्रपंक्तिमा राखेको छ । भनिन्छ नेपालमा सबैभन्दा ठूलो उद्योग, व्यापार नै भ्रष्टाचार हो । लोकमानसिंह कार्कीको समाचार सञ्चारमाध्यममा कसरी छायो भने हाम्रो समस्या भनेको नै लोकमान हो जस्तो ! कतिपय सञ्चारमाध्यमले त प्रथम पृष्ठ पूरै लोकमान ग्रन्थले भरिएको थियो । भित्री पानामा पनि हरेक पात्रमा लोकमानबाहेक खासै समाचार पढ्न पाइएन । कतिलाई कारबाही गर्ने ? बरु यस्तो एउटा प्रणाली बनाउनुपर्यो, जसबाट भ्रष्टाचार नै गर्न नपरोस् । हाम्रो देशमा सबैभन्दा विडम्बना सरकारभित्रै छ, त्यहाँका नियम र कानुनभित्र छन्, जसले कर्मचारीलाई घूस खाने बाटो देखाइदिन्छन् । यसलाई कसरी निवारण गर्ने भन्ने विषयमा संसद् नै अघि सर्नुपर्छ । पहिले सांसदहरूबाट हुने भ्रष्टाचार र गैरकानुनी रूपमा हुने कार्यलाई नै समाप्त पार्नु उचित हुन्छ । यसबाट अर्को लोकमान जन्मिन नसकोस् ! नेपालमा सामाजिक संस्था अर्थात् एनजीओआईएनजीओ नै बढी भ्रष्टाचार गर्छन् । बाहिरबाट आएको विदेशी अनुदान खप्लक्कै खाइदिन्छन् । तर उनीहरू आरामसँग टाइ लगाएर कारमा हिँड्छन् । नेपालका गरिबलाई आएको सहायताको रकम उनीहरूकै पकेटमा जान्छ, नेपालमा त उनका नक्कली बिल र भर्पाइ मात्रै हुन्छ । कसले हेर्ने यो समस्या ? नेपाल सरकारले ७० वर्षमाथिका वृद्धवृद्धालाई सामाजिक भत्ताका रूपमा पहिले मासिक एक हजार र पछि ओली सरकारको पालामा दुई हजार गरेपछि अलिकति सहयोग पुगेको थियो । त्यसबाट उनीहरू चाडपर्वमा आफ्ना छोरीज्वाइँ, नातिनातिनालाई दक्षिणा र मिठाई किन्न पुग्थ्यो । तर सरकारको लापरबाहीले गर्दा गएको दसैँमा धेरै बूढाबूढी हिस्स हुनुपर्यो । जतिपटक वडा कार्यालय पुग्यो, खोइ पैसा आएकै छैन भन्ने उत्तर सुनेर फर्किनुपथ्र्यो । दसैँ उनीहरूको राम्रो भएन । तर उता दसैँअगावै सत्तामा रहेका राजनीतिक दलका कार्यकर्तालाई भने सरकारले करोडौं रुपैयाँ बाँड्यो, सरकारी खल्तीबाट ! अब तपाईं आफैं अनुमान गर्नोस् । आफ्नै सेवक मात्र हुन् यिनीहरू ! बूढाबूढीको के चिन्ता ! आफ्नाले खान पाए पुग्यो । हामी कुन युगमा छौं ? हामी कुन सभ्यतामा छौं ? अब सञ्चारमाध्यमको कुरा गरौं । नेपाली सञ्चारमाध्यम पनि बलेकै आगो ताप्छन् । लोकमानसिंह कार्कीको समाचार सञ्चारमाध्यममा कसरी छायो भने हाम्रो समस्या भनेको नै लोकमान हो जस्तो ! कतिपय सञ्चारमाध्यमले त प्रथम पृष्ठ पूरै लोकमान ग्रन्थले भरिएको थियो । भित्री पानामा पनि हरेक पात्रमा लोकमानबाहेक खासै समाचार पढ्न पाइएन । निश्चित हो लोकमान काण्ड, सञ्चारमाध्यमका लागि सबैभन्दा ठूलो राष्ट्रिय मुद्दा हो । त्यसो भनेर सम्पूर्ण अखबार नै लोकमानविरुद्ध देखियो । यसमा सञ्चारमाध्यमको उद्देश्य के हो, हामी जस्ता सामान्य पाठकले बुझ्न सकेनौं । पत्रकारिताको कुन सिद्धान्तले यसमा काम गरेको छ ? समाजका जल्दाबल्दा समस्या छोडेर एउटै मुद्दामा केन्द्रित हुँदा पाठकहरू ठगिन्छन् ।"
विकास कूटनीति कति प्रभावकारी ?,"नेपालले प्राचीनकालमा ल्हासासँग राम्रो व्यापार गरेको थियो । ल्हासामा नेपालीहरू बसोवास गर्ने, ल्हासाको मुद्रा नेपालले छाप्ने तथा नेपाली मुद्राको ल्हासामा प्रचलन रहेको जस्ता ऐतिहासिक तथ्यहरू हाम्रासामु छन् । प्रसिद्ध पूर्वीय अर्थशास्त्री कौटिल्यका दस्ताबेजहरूमा नेपाली गलैँचाको बारेमा उल्लेख भएको प्रमाण हेर्दा प्राचीनकालमा नेपालको व्यापार चीन तथा भारत दुवैतर्फ विस्तार भएको र नेपालको व्यापारले राम्रो प्रतिष्ठा (गुडविल) प्राप्त गरेको थियो । यस अवधिका शासकहरूले चातुर्य तथा विभिन्न हत्कण्डाको माध्यमबाट व्यापार कूटनीतिको राम्रो प्रयोग गरेकाले नेपालको व्यापारले फस्टाउने अवसर पाएको थियो । सन् १८१६ मा भएको सुगौली सन्धिदेखि नै नेपाल र बेलायतबीच दौत्य सम्बन्ध कायम भएको मानिन्छ । राणाशासनकालको उत्तरार्धसम्म बेलायतसँग मात्र कूटनीतिक सम्बन्ध बनाई बाहिरी विश्वभन्दा टाढा रहेको नेपालले सन् १९५० को दसकमा क्रमशः अमेरिका, भारत, फ्रान्स, चीन, रूस, जापान हुँदै बाहिरी विश्वसँग अन्तर्राष्ट्रिय सम्बन्ध कायम गर्न सुरु गरेको हो । राणाशासन अन्त्यपछि मात्र सन् १९५५ डिसेम्बर १४ मा नेपाल संयुक्त राष्ट्रसंघको सदस्य बन्यो । त्यसपछि क्रमशः विश्व बैंक तथा अन्तर्राष्ट्रिय मुद्रा कोष आदिको सदस्यता लिई बहुपक्षीय मञ्चहरूमा उपस्थिति जनाउँदै लग्यो भने विभिन्न मुलुकहरूसँग द्विपक्षीय कूटनीतिक सम्बन्ध पनि विस्तार गर्दै लग्यो । सन् २०१६ सेप्टेम्बर २१ मा एल साल्भाडोरसँग दौत्य सम्बन्ध कायम गरेपछि नेपालले दौत्य सम्बन्ध कायम गरेका देशहरूको संख्या १४४ पुगेको छ । यसैगरी सन् २००४ अप्रिल २३ मा विश्व व्यापार संगठनको सदस्य भएको नेपाल सार्क, बिम्मस्टेक जस्ता विभिन्न क्षेत्रीय संगठनको सदस्यसमेत रहेको छ । अन्तर्राष्ट्रिय सम्बन्ध प्रयोग गरी विकासशील राष्ट्रले आफ्ना विकाससम्बन्धी चुनौतीको समाधान खोज्नु विकास कूटनीति हो । यसैगरी अन्तर्राष्ट्रिय मञ्चहरूमा बनाइने नीतिहरू तथा डिजाइन गरिने कार्यक्रमहरूमा आफ्नो वा आफ्नै जस्तो अवस्था भएका मुलुकहरूका विकाससँग सम्बन्धित समस्या समाधान गर्नको लागि आफ्नो पक्षमा प्रभाव पार्नु पनि विकास कूटनीति हो । आर्थिक कूटनीति र विकास कूटनीति समान ढंगले प्रयोग गरिए पनि विकास कूटनीति आर्थिक कूटनीतिभन्दा केही बृहत् र विस्तृत छ । यसले आर्थिक पक्षलाई मात्र नसमेटेर विकासका विविध आयामहरूमा मुलुकले परिलक्षित गरेका लक्ष्य प्राप्त गर्न गरिने कूटनीतिक प्रयासलाई बुझाउँछ । हाल आएर आर्थिक कूटनीतिभन्दा विकास कूटनीति शब्दलाई बढी प्रयोग गर्न थालिएको छ । तसर्थ यस लेखमा पनि आर्थिक कूटनीतिको सट्टा विकास कूटनीति शब्दलाई प्रयोग गरिएको छ । विकासको लागि कूटनीतिक संयन्त्रहरूको प्रयोग गरी स्वदेशी वस्तु तथा सेवाहरूको बजारीकरण गर्नु तथा विदेशी पर्यटक, प्रविधि, पैसा र प्रत्यक्ष वैदेशिक लगानी भित्र्याएर देशको विकासलाई गतिशील बनाउन विदेशी राष्ट्र, संस्था तथा सरोकारहरूलाई प्रभावित पारी राष्ट्रको विकासमा उपयोग गर्नु नै विकास कूटनीतिको प्रमुख उद्देश्य हो । विकसित देशहरूले पनि विकास कूटनीतिकै प्रयोग गरेर विकासशील राष्ट्रको विकासमा साझेदारी गर्ने रणनीति लिएका छन् । उनीहरूले सहायता होइन, विकासशील राष्ट्रको विकास कार्यमा लगानी गर्ने रणनीति बनाएको देखिन्छ । हाल अमेरिकाको राष्ट्रपति पदको लागि डेमोक्र्याटिक पार्टी उम्मेदवार हिलारी रोधम क्लिन्टन अमेरिकाको विदेशमन्त्री हुँदा विकास कूटनीतिको सन्दर्भमा भनेकी छन्, 'हामीले हाम्रो शैली र विचारलाई निरन्तर परिवर्तन गर्दै विकासशील देशहरूलाई सहायता होइन देखिने गरी प्रतिफल दिने खालको लगानी गर्नुपर्छ, साथै विकासशील राष्ट्रहरूले पनि राजनीतिक इच्छा देखाएर आफ्नो विकासमा लागिपर्नुपर्छ ।' भारतीय प्रधानमन्त्री नरेन्द्र मोदीले सन् २०१५ मा विकासकेन्द्रित कूटनीतिलाई तीन 'पी' मा संक्षेपीकरण गरेका छन् । ती हुन् पाथ ब्रेकिङ, प्रो एक्टिभ र प्राग्म्याटिक । अर्थात् कूटनीतिलाई नयाँ तरिकाले सञ्चालन गर्दै सक्रिय र व्यावहारिक बनाई ठूलो वैदेशिक लगानी भित्र्याएर विकासको गति तीव्र बनाउने उनको प्रमुख उद्देश्य रहेको छ । यसैअनुरूप भारतमा वैदेशिक लगानी भित्र्याउन नरेन्द्र मोदीले वैदेशिक लगानी नीतिमा गरेको परिवर्तन उल्लेखनीय छ । यसैगरी उनले विभिन्न देशहरूमा गरेको दौडाहा र सम्भावित लगानी आकर्षित गर्न लगानीकर्तासँग गरेका भेटघाट महत्त्वपूर्ण छन् । यसै सन्दर्भमा उनले अमेरिका भ्रमणका बेला फेसबुकका सीईओ मार्क जुकरबर्गसँग गरेको साक्षात्कारलाई मिडियाहरूले प्रत्यक्ष प्रसारण गरेका थिए । यो भारतको विकास कूटनीतिमा महत्त्वपूर्ण घटना थियो । नेपालमा अन्तर्राष्ट्रिय सम्बन्ध र कूटनीतिको सञ्चालन परराष्ट्र मन्त्रालयले गर्छ । यसको लागि २९ वटा दूतावासहरू, तीनवटा स्थायी नियोग र पाँचवटा कन्सुलेट जनरल (महावाणिज्य दूतावास) कार्यरत छन् । यी नियोगहरूले नेपालको विकास कूटनीतिको पनि सञ्चालन गर्छन् । परराष्ट्र मन्त्रालयबाहेक अर्थ मन्त्रालय, वाणिज्य मन्त्रालय, उद्योग मन्त्रालय, श्रम तथा रोजगार मन्त्रालय, कृषि मन्त्रालय आदि पनि विकास कूटनीति सञ्चालनका लागि महत्त्वपूर्ण छन् । परराष्ट्र मन्त्रालयमा रहेका १० वटा महाशाखामध्ये विकास कूटनीतिसम्बन्धी कार्यक्रमहरूको समन्वय गर्न हाल नीति, योजना, विकास कूटनीति र विदेशमा रहेका नेपालसम्बन्धी महाशाखा रहेका छन् । विगतमा मन्त्रालयमा विकास कूटनीति नभएर आर्थिक कूटनीति हेर्ने गरी महाशाखाको व्यवस्था गरिएको थियो । नेपालको विकास कूटनीति वैदेशिक व्यापार, विकास सहायता, वैदेशिक लगानी, पर्यटन प्रवद्र्धन र श्रम बजार प्रवद्र्धनमा केन्द्रित छ । आर्थिक कूटनीति नाम नदिए पनि सन् १९५० देखि नै नेपालले यस्तो कूटनीतिको अभ्यास गरेको देखिन्छ । विगत केही वर्षदेखि भने घोषित रूपमा नै आर्थिक कूटनीति अँगालेको नेपालले यसलाई संस्थागत गर्दै लगेको छ । हाल आर्थिक कूटनीतिलाई अझ व्यापक बनाउँदै विकास कूटनीतिको अवधारण आत्मसात् गरेको छ । देशभित्र र बाहिर रहेको संयन्त्र उपयोग गरी विकास कूटनीतिलाई मुलुकको बृहत्तर हितमा प्रयोग गर्न खोजिएको छ । नेपालको विकास कूटनीति सञ्चालनमा देखिएको अवधारणगत अस्पष्टतालाई स्पष्ट पारी यसलाई प्रभावकारी बनाउँदै लैजान नेपाली कर्मचारीहरूको क्षमता अभिवृद्धि गर्नु तथा कूटनीतिक नियोगहरूमा पर्याप्त स्रोत, साधन र जनशक्तिको व्यवस्था गर्नु आवश्यक छ । तर व्यापार घाटा कम हुनुको सट्टा बढिरहेको छ भने वैदेशिक लगानी भित्रिने क्रम पनि न्यून छ । यसैगरी पर्यटन प्रवद्र्धन सोचेअनुरूप हुन सकेको छैन भने खर्च गर्ने क्षमताको अभावमा प्राप्त विकास सहायताको समेत सही उपयोग गर्न सकिएको छैन । अदक्ष श्रमिकहरू विदेशी श्रम बजारमा जाने र विभिन्न समस्यामा फस्ने कारण नेपाली श्रमिक बाहिरिएको अनुपातमा देशले वैदेशिक रोजगारबाट लाभ प्राप्त गर्न सकेको छैन । यसो हुनुका विविध कारण छन् । विकास कूटनीति प्रभावकारी हुन नसकेका कारणले मात्र यस्तो भएको होइन, तर हामीले हाल अभ्यास गरिरहेको विकास कूटनीति प्रभावकारी हुन नसक्नु पनि एउटा महत्त्वपूर्ण कारण भने हो । हामीसँग विकास कूटनीतिका सम्बन्धमा केही अवधारणागत अस्पष्टता छन् । उदाहरणको लागि हामीले अभ्यास गरिरहेको विकास कूटनीतिमा पर्यटन प्रवद्र्धनको लागि नेपाल मेला, नेपालको प्रचारप्रसार आदिको माध्यमबाट नेपाल पर्यटनको लागि उत्कृष्ट गन्तव्य भएकाले नेपाल भ्रमण गरौं भन्ने आह्वान गर्छौं । यो पर्यटन प्रवद्र्धनको लागि हाल प्रचलनमा रहेको विकास कूटनीति हो । तर यो पर्याप्त छैन । यसको लागि हामीले कुनै पनि देशले बनाउने नीतिहरूमा प्रभाव पार्न सक्नुपर्छ । सरकारी कर्मचारीहरू खर्चसहित भ्रमण बिदामा वैदेशिक भ्रमण गर्न पाउने मुलुकमा नेपाललाई उनीहरूको प्राथमिकताको सूचीमा समावेश गर्न सफल भइयो भने यसलाई हाम्रो पर्यटन कूटनीतिको सफल प्रयोगको रूपमा लिन सकिन्छ । यसैगरी नेपाली उत्पादनको कोटा वृद्धि गर्न लबिङ गरी कुनै पनि देशका नीतिमा प्रभाव पार्न सकियो भने यो व्यापार कूटनीतिको सफल प्रयोग मानिन्छ । यसैगरी श्रमिकको सुरक्षा र सुविधा वृद्धि गर्ने गरी श्रम गन्तव्य मुलुकका नीतिमा प्रभाव पार्न सकिए श्रम कूटनीति सफल भएको मानिन्छ । तसर्थ, हामीले हाम्रा स्वदेश तथा विदेशमा रहेका सरकारी तथा गैरसरकारी संयन्त्रहरूको परिचालन गरी पर्यटन कूटनीति, व्यापार कूटनीति, श्रम कूटनीति आदिको माध्यमबाट विकास कूटनीति सफल बनाउन सकिन्छ । तसर्थ, विकास कूटनीति एउटा साधन हो भने वैदेशिक व्यापार वृद्धि गरी व्यापार घाटा कम गर्नु, उल्लेख्य विकास सहायता प्राप्त गर्नु, पर्याप्त वैदेशिक लगानी भित्र्याउनु, पर्यटकको संख्यामा वृद्धि गर्दै लैजानु, गुणस्तरीय वैदेशिक श्रम बजारको पहिचान गर्नु तथा श्रमिक क्षमतामा वृद्धि गरी उल्लेख्य विप्रेषण भित्र्याएर मुलुकको अर्थतन्त्र र विकासमा योगदान पुर्याउनु आदि विकास कूटनीतिका साध्य हुन् । साधनको प्रयोग गरी साध्य हासिल गर्ने हो तर हामीले साध्यमा बढी ध्यान दिँदा साधनको परिचालन कसरी गर्ने भन्ने सन्दर्भमा अल्मलिएको जस्तो भएको छ । हाल हामी विकास कूटनीति भन्नेबित्तिकै माथिका साध्य प्राप्तिका कुरा मात्र गर्छौं तर साधनको परिचालन गर्ने रणनीति भुल्छौं । यो विकास कूटनीतिमा भएको अवधारणागत अस्पष्टता हो । नेपालको विकास कूटनीति सञ्चालनमा देखिएको अवधारणगत अस्पष्टतालाई स्पष्ट पारी यसलाई प्रभावकारी बनाउँदै लैजान नेपाली कर्मचारीहरूको क्षमता अभिवृद्धि गर्नु तथा कूटनीतिक नियोगहरूमा पर्याप्त स्रोत, साधन र जनशक्तिको व्यवस्था गर्नु आवश्यक छ । यसो गरे मात्र देशले परिलक्षित गरेका विकासका लक्ष पूरा गर्दै समृद्ध र आधुनिक नेपालको निर्माण गर्ने कार्यमा योगदान पुग्नेछ ।"
जडिबुटी सम्पदा र हाम्रो स्वास्थ्य सेवा,"जुन मुलुक आफ्नो उन्नतिको लागि आफ्नै साधनस्रोतमा आश्रित हुन्छ, त्यो मुलुकको दिगो र वास्तविक विकास सुनिश्चित छ । यस मान्यताको कसीमा हेर्दा नेपालको विकासका आधार भनेको जलसम्पदा, कृषि, जडिबुटी विकास तथा पर्यटन नै हुन् । यिनै चार आधारस्तम्भमा नेपाल राष्ट्रको वैभवपूर्ण र समृद्ध अस्तित्व खोज्नुपर्छ । यो आलेख उक्त चार आधारस्तम्भमध्येको एक जडिबुटी सम्पदा र आयुर्वेदमा चिकित्साकेन्द्रित छ । प्रकृतिले नेपाललाई जति सम्पन्न बनाएको छ, त्यसअनुरूपको फाइदा भने हामीले लिन सकिरहेका छैनौं । यो हाम्रा लागि दुर्भाग्य हो । एकातिर आफ्नै घरआँगन तथा भीरपाखामा जडिबुटी रूपको राष्ट्रको ठूलो सम्पदा स्याउला र सोत्तरका रूपमा खेर गइरहेको छ । अर्कोतर्फ सोही जडिबुटी फलिरहेका वनस्पतिलाई यसै छोडेर गाउँघरका सिर्जनशील युवा बर्सेनि लाखौँको संख्यामा रोजगारका लागि बिदेसिरहेका छन् । यो दुर्भाग्यपूर्ण परिस्थिति अन्त्य गर्न विदेश पलायन युवाशक्तिलाई फर्काएर स्वदेशमै सदुपयोग गर्न अब राष्ट्रमा एउटा सशक्त अभियानको लहर ल्याउन जडिबुटी र त्यसबारेको चेतनामूलक शिक्षाबाट गर्नु जरुरी भइसकेको छ । कुट्की, अलैँची, अदुवा, लसुन, चिराइतो, यार्सागुम्बा, पाखानभेद, सुगन्धवाल, पाँचऔँले, अश्वगन्धा, गुर्जो, लौठसल्ला, हर्रो, बर्रो, अमला, मह, यष्ठीमधु, बोजो जस्ता हजारौँ औषधीय महत्त्वका जडिबुटी र खाद्यवस्तु नेपालमा उत्पादित हुन्छन् । हामीले यी वस्तुको राम्रो बजारीकरण गर्न मात्र जान्नुपरेको छ । सय वर्षभन्दा अघि चन्द्रशमशेरले नेपालमा पाइने मुख्य जडिबुटीहरूको सचित्र कोश 'चन्द्रनिघण्टु' तयार गराएका थिए । आजको आधुनिक युगमा हामी मरेको इच्छा बोकेर प्रगतिको कामना गरिरहेका छौँ । जनताले दुःख पाउने कारण अभाव र गरिबीले मात्र होइन, आफूसँग भएको मालबारे चाल नपाउने कारण पनि त्यति नै गम्भीर छ । जुनसुकै देशको वास्तविक विकासको अपरिहार्य आधार शिक्षा र स्वास्थ्य नै हो । शिक्षित र स्वस्थ जनशक्तिले मात्र राष्ट्रमा पौरख चलाउन सक्छ । तर शिक्षा सीपमूलक र प्राविधिक हुन जरुरी छ, जुन शिक्षाले हामीसँग भएको सम्पदाको ज्ञान देओस् र सदुपयोग गर्ने उच्चतम विज्ञान सिकाओस् । अलैँची वा यार्सागुम्बाले आज नेपाललाई जुन लाभ दिएको छ, लोठसल्लाको खेती गरेर त्यसका पात युरोपेली बजारमा जोखेर बेच्न सक्ने सामथ्र्य र सम्भाव्यता नेपालसँग छ । लौठसल्लाको उच्चतम सदुपयोग गर्दै देशभित्रै हामी क्यान्सरको राम्रो औषधि तयार गर्न सक्छौं । बर्सेनि विदेशतिर खेर गइरहेको तथा बेरोजगारका कारण कुलतमा समेत लाग्न बाध्य भएका युवाको श्रम र सीपलाई स्वदेशमै सदुपयोग गरी जडिबुटी खेती चलाउन सकिन्छ । यसो गर्दा एकातिर परम्परागत निर्वाहमुखी खेतीबाट नेपाल बाहिर निस्कनेछ भने अर्कोतिर व्यावसायिक खेतीको रूपमा जडिबुटीले समृद्धितिर लैजान्छ । अथाह र अमूल्य रूपमा देशभरि लुकेर रहेका जडिबुटीप्रति जनचेतना जगाई राष्ट्रमा आयुर्वेद उपचार पद्धतिको सशक्त विकासको लागि सरकारले नीतिगत रूपमा महत्त्वपूर्ण निर्णयका साथ अगाडि बढ्नुपर्ने बेला आएको छ । आयुर्वेद क्षेत्रमा जनशक्तिको ठूलो अभावका कारण आयुर्वेद चिकित्सा क्षेत्रको स्तर समयानुकुल अगाडि बढ्न सकेको छैन । विशेषज्ञ सेवा दिन सक्ने जनशक्ति झनै कम छ । आयुर्वेद चिकित्साको पठनपाठनको स्थिति कमजोर अवस्थामा छ । देशभित्र प्रायः बीएएमएसको मात्र पठनपाठनको संख्यात्मक विकास भएको छ, जुन शिक्षाको कुनै आत्मनिर्भरता दिने व्यावसायिक प्रयोजन छैन । तर आयुर्वेद विधामा प्रतिवर्ष आयुर्वेद क्याम्पस कीर्तिपुरमा दुईजना चिकित्सकले मात्र एमडी पूरा गर्ने अवसर पाउँछन् । आयुर्वेद चिकित्सा परिषद् नेपालमा दर्ता भएका ४१ जना मात्र विशेषज्ञ चिकित्सक छन् । छिमेकी भारतमा आयुर्वेद कलेजको संख्या नै तीन सयभन्दा बढी छ । तर नेपालमा आयुर्वेद शिक्षा हतोत्साही अवस्थामा भएकाले जनतामा यसप्रति रुचि नभएर होइन, सरकारको गलत नीति र असन्तुलित व्यवहारको परिणाम हो । नेपाल र नेपालीलाई दिनानुदिन पराश्रित बनाउने अधोगतिशील मनोवृत्ति हो । त्यसैले प्रतिवर्ष कम्तीमा ५० जनासम्म एमडी उत्तीर्ण चिकित्सक तयार गर्नुपर्छ । अनुसन्धानमूलक रूपमा पीएचडीसम्म अध्ययन स्वदेशमै हुन सक्ने प्रबन्ध गर्नुपर्छ, गर्न सकिन्छ । आयुर्वेद र जडीबुटीको समुचित विकासको लागि अन्तरमन्त्रालय समन्वयका आधारमा अगाडि बढ्नु आवश्यक छ । शिक्षा, स्वास्थ्य, कृषि, वन, उद्योग, वाणिज्य, विज्ञान तथा वातावरण मन्त्रालय आदि मन्त्रालयहरूले जडिबुटी खेती तथा उत्पादनलाई बढावा दिने सम्भाव्यता नभएको होइन । ग्रामीण स्तरमा अहिले दसौँ हजारको संख्यामा सामुदायिक वन सञ्चालनमा छन् । सामुदायिक धारणा र प्रयासबाट राम्रो ढंगबाट वन संरक्षित भएका छन् । वन संरक्षणमा जुटेका उत्साही ग्रामीण किसानलाई आफ्नो वनभित्र काष्ठ पैदावारका अतिरिक्त कति अमूल्य जडिबुटी लुकेका छन् भन्ने थाहा छैन । यस्ता वनमा समानान्तर रूपमा जडिबुटी खेती पनि गर्ने ज्ञान र सीप सरोकारवाला समुदायलाई दिने कार्यक्रम वन मन्त्रालयले गर्न सक्छ । मुलुकको आर्थिक विकासको लागि तुलानात्मक लाभमा क्षेत्रहरूको पहिचान गरी तिनको अल्पकालीन र दीर्घकालीन विकासको लागि उपयुक्त नीति तर्जुमा गर्नुपर्ने नीतिनिर्माताले सोचेर ठोस निर्णय लिने बेला आएको छ । मुलुकमा रहेका आन्तरिक स्रोतको (जडिबुटी र आयुर्वेद चिकित्सा) पहिचान नहुनु विडम्बना हो । नेपालको जडिबुटीले विदेशीलाई मात्र धनी बनायो, नेपालीको धन हुन सकेन । यसको खोजी कसले गर्ने, कहिले गर्ने ? तसर्थ अब तर्जुमा गरिने योजनाले हाम्रा सबै जडिबुटी सम्पदाको संरक्षण र संवद्र्धन गर्ने, खाली जग्गा वन या अन्य निकायमा जडिबुटी खेती गर्ने, जडिबुटी खेतीको लागि विशेष तालिमको व्यवस्था मिलाउने तथा उत्पादित जडिबुटी आयुर्वेद वा एलोपेथिक, देशभित्रका जुनसुकै औषधी उद्योगमा खपत गराउने व्यवस्था मिलाउनु जरुरी छ । आयुर्वेद शिक्षा र चेतना आजको नेपालको लागि नितान्त आवश्यक भएकाले समयले औंल्याएको माग सम्बोधन गर्नुपर्ने बेला आएको छ । आयुर्वेद चिकित्सा विकासमा मेरुदण्डका रूपमा सञ्चालन गर्न सकेमा रोजगार, उद्यमशीलता, उत्पादनमा वृद्धि हुनुका साथै समृद्धि हासिल हुनेछ । नेपालमा पाइने जडिबुटीको सही सदुपयोग हुन सक्यो भने चिकित्सा सेवा गरिबी निवारणको लागि वाञ्छित उपलब्धि हासिल भई आर्थिक वृद्धिदरमा सफलता मिल्नेछ । जडिबुटी एवं आयुर्वेद विधाको अध्ययनअध्यापन र अनुसन्धानका लागि राष्ट्रिय आयुर्वेद प्रतिष्ठानलाई नयाँ जीवन दिनुपर्ने समय आएको छ । आयुर्वेद प्रतिष्ठान स्वास्थ्य मन्त्रालयमा कसैको झोलामा थन्काएर राखिएको छ । स्वास्थ्य मन्त्रालयले समग्रमा आयुर्वेदको विकासमा विषेश पहल गर्नुपर्छ । तसर्थ आयुर्वेद प्रतिष्ठानलाई ऐन बनाएर स्थापना गरी तत्कालै सञ्चालन गर्नु अनिवार्य भएको छ । यसको स्थापनाले आयुर्वेद चिकित्सामा नयाँ फड्को लिनेछ । आयुर्वेद चिकित्सा विकासमा मेरुदण्डका रूपमा सञ्चालन गर्न सकेमा रोजगार, उद्यमशीलता, उत्पादनमा वृद्धि हुनुका साथै समृद्धि हासिल हुनेछ । नेपालमा पाइने जडिबुटीको सही सदुपयोग हुन सक्यो भने चिकित्सा सेवा गरिबी निवारणको लागि वाञ्छित उपलब्धि हासिल भई आर्थिक वृद्धिदरमा सफलता मिल्नेछ । धन्वन्तरी जयन्ती तथा राष्ट्रिय आरोग्य दिवस आयुर्वेद क्षेत्रले मात्र मनाउने हैन कि समग्र देशवासीले मनाउने वातावरण आजको यस पुनीत दिनले प्रदान गरोस् । हामी सबैले आरोग्यका देवता धन्वन्तरीको प्रार्थना गरौँ । स्वास्थ्यसम्बन्धी जति पनि उद्धरण आउँछन्, ती सबैमा सर्वत्र प्राणी मात्रलाई स्वस्थ राख्नको लागि भन्ने उल्लेख पाइन्छ । यसबाट के स्पष्ट हुन्छ भने धन्वन्तरी रोगी व्यक्तिको रोगको उपचार र स्वस्थ व्यक्तिको स्वास्थ्यरक्षा गर्ने व्यवस्थाको लागि समुद्रमन्थनका क्रममा प्रकट हुनुभएको थियो । तसर्थ हामी सम्पूर्ण चिकित्सकहरूले रोगीको रोग निर्मूल गरी स्वस्थ व्यक्तिको स्वास्थ्यको लागि रोगनिरोधक उपाय सार्थक बनाउन सकेमा मात्र धन्वन्तरी जयन्ती मनाउनुको सार्थकता रहनेछ । सापकोटा आयुर्वेद क्याम्पस सञ्चालक समितिका अध्यक्ष हुन् ।"
महाभियोग र सार्वजनिक भ्रष्टाचार,"भ्रष्टाचार निषेध या न्यून गर्न कर्ताहरुमा पारदर्शी र जवाफदेही चरित्र आवश्यक २०६३ को आन्दोलनपछिको एउटा घटना निकै चर्चित रह्यो । तत्कालीन अख्तियार दुरुपयोग अनुसन्धान आयोग प्रमुखले पटकपटक स्पष्टीकरण दिए पनि उनी आलोचनामा आइ नै रहे । आन्दोलनको नेतृत्व गरेका गिरिजाप्रसाद कोइरालाको छवि राम्रो थिएन, भ्रष्टाचारका सन्दर्भमा । तर आन्दोलनको सफलतापछि उनलाई भ्रष्टाचारको एक विशेष मामिलामा अख्तियारले निर्दोष पाएको र त्यो स्पष्ट पार्न तत्कालीन प्रमुख प्रधानमन्त्रीकहाँ पुगेको समाचार आएपछि त्यसैबेला आलोचना हुन थालेको हो । त्यो आलोचना अस्वाभाविक र नाजायज हैन । किनकि अख्तियार प्रधानमन्त्री कार्यालयअन्तर्गतको कुनै निकाय नभएर स्वायत्त संवैधानिक हैसियत प्राप्त निकाय हो र प्रधानमन्त्रीसमेतलाई उसको छानबिनको दायरामा राखिएको छ । ०६३ यता विस्तारै आयोगलाई थोते बनाइयो, करिब चार वर्षसम्म आयुक्तविहीन राखियो । पछि (कोइरालाकै समयमा) क्याबिनेटको निर्णयलाई 'नीतिगत निर्णय' को खोल ओढाएर त्यस्ता निर्णयहरू तथा तिनका पात्रलाई अख्तियारले छुन नपाउने गरी भ्रष्टाचारमा उन्मुक्तिको संस्कृतिलाई प्रोत्साहित गरियो । अर्को, चार वर्ष पहिले अख्तियारमा सबै पद (प्रमुख आयुक्तआयुक्त) नियुक्त गर्दा पनि राजनीतिक भागबन्डाका आधारमै गरेर ०६३ यता राजनीतिक सत्तामा गठबन्धनका रूपमा र पालैपालो रहेका दल र नेतृत्वलाई उन्मुक्ति दिने वातावरण बनाइयो । यथार्थ के हो भने विगत १० वर्षमा नेपालमा सबभन्दा बढी पारदर्शी चरित्र र प्रवृत्ति भ्रष्टाचार नै हो भन्ने सबैले बुझेका छन्, भुक्तभोगी भएका छन् । मुलुक त्यसबाट आक्रान्त छ । स्थानीय निकायहरूको निर्वाचन नहुँदा राजनीतिक दलहरूले आफ्ना मनोनीतमार्फत स्थानीय विकासका रकममाथि नियन्त्रण जमाएका छन्, दुरुपयोग गरेका छन् । ठेक्कापट्टा र जग्गा विवादमा मुख्यतया राजनीतिक आवरणका दलाल, मालपोत र प्रहरी साँठगाँठले समानान्तर सत्ताको हैसियत हासिल गरेको छ । न्यायप्रणाली सुस्त र खर्चिलो भइरहेको अवस्थामा सर्वोच्च अदालतमा समेत दलीय कार्यकर्ता र 'एक्टिभिस्ट' हरू नियुक्त हुँदा राज्यका संयन्त्रबाट कोही डराउने अवस्था छैन । अर्थात् राज्यको आधिकारिकता राजनीतिक दलहरूको अक्षमता र षड्यन्त्रको सिकार बन्न पुगेको छ । लोकमानसिंह कार्की महाभियोग प्रकरणमा जानुअघि कार्यकारी र न्यायपालिकाबीचको सम्बन्ध तथा दूरीबारे सानो चर्चा सान्दर्भिक हुनेछ । शक्ति पृथकीकरण तथा 'चेक एन्ड ब्यालेन्स' को सिद्धान्तले व्यवस्थापिका, कार्यपालिका र न्यायपालिकाको सम्बन्ध निर्धारित गरेको हुन्छ । व्यवस्थापिका र कार्यपालिकामा राजनीतिक चरित्र र 'पब्लिक डिलिङ' गर्नुपर्ने हुँदा उनीहरूलाई सघन जनसम्पर्क र भेटघाटको छुट हुन्छ, त्यो अपेक्षित हुन्छ । तर न्यायपालिकालाई त्यो छुट हुँदैन । त्यति मात्र हैन, न्यायाधीशहरूले गोप्य तरिकाले कार्यपालिका र व्यवस्थापिकासँग औपचारिक तरिकाबाट भन्दा अर्को च्यानलबाट सम्पर्क राखेमा त्यसले विवादसमेत सिर्जना गर्छ । प्रधानमन्त्री र प्रधानन्यायाधीशको सरकारी आवास जोडिएका छन् । मुख्य प्रवेश द्वार एकअर्काबाट टाढा छन् । एउटाबाट अर्को आवसमा आवाजजावत गर्न भित्री ढोकाको प्रयोग बाबुराम भट्टराई र खिलराज रेग्मीको समयमा हुन थाल्यो । न्यायपालिकाको पतनको सुरुआत यो रूपमा त्यही बिन्दुबाट सुरु भयो । त्यसलाई सम्बोधन कसरी गरिएला ? त्यो अहिले पनि आम चासोको विषय बनेको छ मुलुकमा । ती दुई ढोका खोलिँदा या कार्यकारी र न्यायपालिकाबीच नाजायज सामीप्य बढ्दा न्यायपालिकाको छविमा नमेटिने दाग लाग्दोरहेछ र संविधानवादका मूल्य र मान्यता कुल्चिँदै जान कार्यकारी तथा राजनीतिक दलहरू प्रोत्साहित हुँदा रहेछन् भन्ने बुझ्न त्यो एउटा दुःखद् तथा कलंकपूर्ण दृष्टान्त रहिरहनेछ नेपालमा । रेग्मीपछिका प्रधानन्यायाधीशहरूले के गरे त्यो विकृतिको ग्रहणबाट सर्वोच्चलाई मुक्त गर्न, यो सबैको जानकारी र चासोको विषय रहिआएको छ अहिलेसम्म । अख्तियार न्यायपालिका हैन, तर संवैधानिक निकाय भएकाले कार्यकारीको छायामा बस्नुपर्ने र त्यसको निर्देशन लिनुपर्ने आवश्यकता पर्दैन । कार्कीमाथि कार्यकारी अधिकार प्रयोग गरेको अथवा अनधिकृतरूपमा हडपेको आरोप पनि महाभियोग प्रक्रियाको हिस्सा बनेको छ । महाभियोग चलिरहेकै अवस्थामा प्रधानमन्त्रीले सबै आयुक्तलाई बोलाई कानुनसम्मत तरिकाले काम गर्न 'निर्देशन' दिएका छन् । यसले वर्तमान विवादलाई नयाँ मोड दिएको छ या दिनेछ । अख्तियार संविधानका प्रावधानअनुसार स्वायत्त रूपमा चल्ने निकाय हो, त्यसलाई सार्वजनिकरूपमा आवासमा बोलाएर प्रधानमन्त्रीले निर्देश दिनु सर्वथा अनुचित हो । त्यससँगै कामु अख्तियार प्रमुखले महाभियोग लागेका कार्कीको सचिवालयमा पजनी सुरु गरेर गलत सन्देश दिएका छन् । राजनीतिक दलहरूलाई खुसी पार्न उनले एक किसिमले कार्कीविरुद्ध कारबाही गरेका छन् । हुन सक्छ, त्यो महाभियोग पारित भएपछि रिक्त पदमा दाबेदारीको एउटा संकेत पनि हो त्यो । अहिले सडक र सदनमा महाभियोगको पक्षमा 'लहर' देखा परेको छ । तर प्रमाण र नियम तथा संविधानको घेरामा रही काम गर्ने अपेक्षा गरिएको आयोगले कुनै पक्षसँग नजिक देखियो भने के त्यसको औचित्य रहला ? कार्कीले प्रमुखका रूपमा नाजायज तरिकाले सचिवालय भर्ती गरेको भए त्यो अख्तियारको दुरुपयोग विरोध नगर्नेहरूलाई के आयोगका सदस्य बन्नलायक मान्लान् त जनताले ? सत्तासँग राजनीतिक समीकरण बनाउनु आयोगको कर्तव्य र दायित्व हैन, हुन सक्तैन । कार्कीविरुद्धको अति उत्साहमा अख्तियार होमिनु हुँदैन । कार्कीको नियुक्तिदेखि महाभियोग प्रकरणसम्मको पक्षले कसरी विसर्जन पाउला, केही दिनपछि थाहा होला । तर यससँगै मुलुकमा व्याप्त भ्रष्टाचारबाट राजनीतिक पक्ष, प्रशासन, प्रहरी, नागरिक समाज र सञ्चार कोही पनि पछुतो छैन भन्ने आम सन्देश प्रवाह भइरहेको छ । कार्कीविरुद्धको महाभियोग काण्डलाई कतिले 'ठूला राजनीतिज्ञ' लाई जाल हाल्ला भन्ने डरले लिइएको प्रिएम्पटिभ' (निरोधात्मक) कदमका रूपमा लिएका छन् भने कतिले नियुक्ति समय ठूला दल र उनीबीच भएका सहमतिविरुद्ध कार्की जान लागेकोले सजायका रूपमा उठाइएको कदमका रूपमा लिएका छन् । यी समग्र विवरण आउलान् जनतासमक्ष ? या एउटा भ्रष्ट पक्षलाई चोख्याउन अर्को पक्षलाई 'भ्रष्ट' सावित गरी क्षणिक रूपमा विजयी देखिने ? भ्रष्टाचारलाई निषेध या न्यून गर्न कर्ताहरूमा पारदर्शी र जवाफदेही चरित्र आवश्यक हुन्छ, तर न्यायपालिका र कार्यपालिकाको सर्वोच्च हैसियतमा रहेकाहरूबीच गोप्य र असंवैधानिक साँठगाँठको सिलसिला चली राज्यसत्ता र संविधान उल्टिने अवस्था भोगेपछि त्यसको प्रभाव चौतर्फी रूपमा परेकै छ । अहिलेको महाभियोग प्रकरण कार्कीको 'महाभियोग' बाट टुंगिएला, तर भ्रष्टाचारको रोकथाम र खासगरी राजनीतिज्ञहरू तथा नागरिक समाज तथा 'एनजीओ' माथि लागेका भ्रष्टाचार, नाजायज कमाइ आदि विषयमा के गर्ने ? लोकमान कार्कीमाथि महाभियोग सावित हुनु या संसद्मा पारित हुनुले अरूलाई निर्दोष भएको सावित गर्दैन । त्यस्तै अन्य संस्था या निकायहरूको अधिकार क्षेत्रमा दखल नदिनु पनि भ्रष्टाचार नियन्त्रणको पूर्वसर्त हो । कार्कीमाथि या त्यस अर्थमा अख्तियारमाथि अहिले लागेको एउटा प्रमुख आरोप हो, अनधिकृतरूपमा कार्यकारी अधिकारको प्रयोग । संसद्को सार्वजनिक लेखा समितिमाथि पनि यही आरोप लाग्दै आएको छ किनकि कतिपय अवस्थामा उसले कार्यकारीका अधिकार क्षेत्रका निर्णयहरू प्रभावित हुने गरी आदेश जारी गरेको छ । बेथिति र यस्ता अतिक्रमणले पटके प्रवृत्ति पाएमा त्यसले पूर्वदृष्टान्त र राजनीति तथा प्रशासनमा कुसंस्कार जन्माउँछ । त्यो प्रवृत्तिले संस्थागत रूप लिएमा त्यो झागिँदै जान्छ । अनधिकृत प्रवृत्ति, अख्तियार दुरुपयोग र भ्रष्टाचार मौलाउनमा यी पूर्व दृष्टान्त र निकायहरू कम जिम्मेवार छैनन् । अहिलेको महाभियोग प्रकरण कार्कीको 'महाभियोग' बाट टुंगिएला, तर भ्रष्टाचारको रोकथाम र खासगरी राजनीतिज्ञहरू तथा नागरिक समाज तथा 'एनजीओ' माथि लागेका भ्रष्टाचार, नाजायज कमाइ आदि विषयमा के गर्ने ? लोकमान कार्कीमाथि महाभियोग सावित हुनु या संसद्मा पारित हुनुले अरूलाई निर्दोष भएको सावित गर्दैन । सम्भवतः सडकमा लोकमानविरुद्ध आएका डा गोविन्द केसी जस्ताले कुनै वेदाग र दक्ष नागरिक समिति निर्माण गरी कार्कीको निशानामा परेकाहरूलाई सफाइमा प्रमाण पेस गर्न आग्रह गर्दा नागरिक समाज भ्रष्टाचारविरुद्ध छ भन्ने सन्देश जानेछ । 'क्यान्टोनमेन्ट घोटाला', विदेशी अनुदानबारे अपारदर्शिता र एनजीओ र सरकारी सेवामा ठूलो पद एकैपटक ओगट्ने प्रवृत्ति एनजीओ नेतृत्वमा रहेकाहरूको विलासी र अपारदर्शी शैलीसमेत अहिले विवादको शिखरमा छन् । यी समग्र मामिलालाई महाभियोगले समेटन् सक्तैन, तर त्यसलाई सम्बोधन नगरे सार्वजनिक जीवनमा रहनेहरूमा अपवादबाहेक कोही सम्मानित रहने छैनन् ।"
