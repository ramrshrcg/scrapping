शीर्षक,विवरण
स्थानीय तह निर्वाचन,"झन्डै दुई दसकपछि आगामी वैशाख ३१ गते सम्पन्न हुन गइरहेको स्थानीय तह निर्वाचनको विषयले नेपाली जनमानसको ठूलो हिस्सालाई उत्साहित एवं आशावादी तुल्याइदिएको छ । देशमा लामो समयदेखि कहिले प्रजातन्त्र, कहिले जनवाद त कहिले लोकतन्त्र प्राप्तिको लागि विभिन्न राजनीतिक पार्टी एवं नेताहरूको पछि लागेर दमन र प्रताडना बेहोरिरहेका तर केही हासिल गर्ने कुरा त परै जाओस्, उल्टै धोका मात्र बेहोरेका नेपाली जनताबीच नयाँ संविधानअनुसार गठित स्थानीय तहको निर्वाचनले कम्तीमा आफ्नो गुनासो सुन्ने नेतृत्वको निर्माणसम्म भइहाल्छ कि भन्ने आशा पलाएको देखिन्छ । तर निरन्तर विकसित घटनाक्रमहरू हेर्दा भने जनताको यस किसिमको आशामा पनि तुषारापात हुने संकेतहरू देखिन्छन् । किनभने देशमा न्यून मात्रामै भए पनि तत्कालको लागि कुनै राजनीतिक निकास निस्कियोस्, जसले गर्दा जनताले लामो समयदेखि जारी संक्रमणबाट मुक्ति पाऊन् । देशलाई सदैव अस्थिर तुल्याई आफ्नो घटिया स्वार्थ सिद्ध गर्ने ध्येय बोकेका देशीविदेशी दुस्मनहरूको योजनामा वि श्राम लागोस् । अनि जनताले सामान्य सरोकारका विषयका निम्ति आफ्नो विवेक र स्वाभिमानलाई बन्धकी राख्न नपरोस् । राष्ट्र निर्माणमा सबैको यथाशक्य योगदान रहोस् भन्नेमा दलीय नेतृत्वलाई कुनै चासो रहेको पाइँदैन । दलीय नेतृत्वमध्ये एकथरीको जोड आफू र आफ्ना पिछलग्गुहरूको माध्यमबाट राष्ट्रिय सम्पत्तिमा लुट मच्चाउने रहेको पाइन्छ । अर्काथरी आफ्नै बलबुतामा लुटको अवसर प्राप्त गर्ने कुरामा समेत विश्वस्त हुन नसकेर विदेशीहरूको दलाली गरेर उक्त अवसर हत्याउने योजनामा निर्लज्ज लागिपरेका देखिन्छन् । यसरी धेरैको जोड आफूले भनेजस्तो भए ठीकै छ, अन्यथा देशै भर्सेला परोस् केही छैन भन्ने भएपछि देशले निकास र जनताले राहत पाउने कुराको कमै सम्भावना देखा परेको हो । उल्लिखित विषयको आधार खोज्न धेरै जोड गरिराख्नु पर्दैन, राष्ट्रिय राजनीतिका मूल पात्रहरूको व्यवहार हेर्नु मात्र पर्याप्त हुन्छ । मधेसी (संघीय समाजवादी समेत) मोर्चाले लामो समयदेखि केही बिब्ल्याँटा माग राखेर ती माग पूरा नभएसम्म संविधान कार्यान्वयन हुन दिँदैनौं भनी आफ्नो अभियान सञ्चालन गरिरहेकै छ । मधेसी दलहरूलाई विश्वासमा लिएर निर्वाचनको वातावरण तयार पार्नेतर्फ लाग्नुभन्दा उनीहरूलाई बुई चढाएर पराइको आशीर्वादलाई पालैपालो सत्ता दुरुपयोग गर्ने छुद्र अभीष्ट बोकेको कांग्रेस र माओवादी केन्द्रजस्ता पार्टीहरू शासकीय जिम्मेवारीका कारण निर्वाचनको राग अलाप्ने गरे पनि सत्ता स्वार्थको सहज परिपूर्ति निर्वाचन सम्पन्न गरेर होला वा निर्वाचन भाँडेर भन्ने कुराकै निक्र्योल गर्न सकिरहेका छैनन् । यसैगरी एमाले भने आफ्नो पार्टीको सरकारले भारतीय नाकाबन्दीविरुद्ध लिएको अडानको चर्को ब्याज तत्काल स्थानीय तहको निर्वाचनबाटै असुल्न सकिन्छ भनेर निकै हौसिएको छ । यसो गरिरहँदा ऊ निर्वाचनमा सबैलाई लिएर जानुपर्छ भन्ने दायित्वबोधबाट भन्दा एक्लै जान पाए झन् बेस भन्ने खालको गैरजिम्मेवार मानसिकताबाट ग्रसित हुन पुगेको देखिन्छ । यसले एमाले दम्भ र सत्ता स्वार्थबाट कति विघ्न ग्रसित हुन पुगेको छ भन्ने दर्शाउँछ । यो एमालेको संकुचित एवं अल्पसोचको परिसूचक पनि हो । प्रस्तावित स्थानीय निर्वाचनलाई अनिश्चिततातर्फ धकेल्ने कार्यमा निर्वाचन आयोगको भूमिकासमेत उत्तिकै जिम्मेवार रहेको पाइन्छ । किनभने निर्वाचन आयोगले मतपत्र छपाइ, मतदान केन्द्रको घोषणा, म्यादी प्रहरीको नियुक्ति र निर्वाचन एवं मतदान अधिकारीहरूलाई तालिम दिनेसम्मका कार्यहरू भइरहेको प्रकाशमा ल्याए पनि जनस्तरमा निर्वाचन भइहाल्छ भन्ने विश्वास दिलाउन सकेको छैन । आयोग आफैं निर्वाचन हुने नहुनेमा विश्वस्त हुन सकेको देखिँदैन । यति मात्र नभएर आयोगद्वारा केही समयअघि जारी निर्वाचन चिन्ह वितरणसम्बन्धी आदेशले अन्योल थपिदिएको छ । एकथरी दलहरू सके आयोगको आदेश नै परिवर्तन गराइछोड्ने, त्यसो हुन नसके निर्वाचनमा भागै नलिने भन्नेसम्मका धारणा सार्वजनिक गरिरहेका छन् । तर यस सम्बन्धमा आयोगले कुनै पहल लिन सकेको देखिँदैन । यसै क्रममा घोषित निर्वाचन एकैपटक नभएर दुई वा तीनपटकमा सम्पन्न गर्न सकिने धारणा सत्तावृत्तबाट सार्वजनिक भइरहेका छन् । जुन कुरोले निर्वाचन सम्पन्न हुने कुरालाई अनिश्चित मात्र बनाएको छैन, यसले आयोगको नेतृत्वको क्षमतामै प्रश्नचिन्ह उभ्याइदिएको छ। स्थानीय तहको निर्वाचन शान्तिपूर्ण परिवर्तन चाहनेका लागि उत्तम अवसर मात्र नभई आफूलाई जनपक्षीय राजनीतिको पक्षधर ठान्नेहरूका लागि जनतालाई सचेत तुल्याउने र उनीहरूलाई राष्ट्र एवं जनविरोधीको प्रभावबाट मुक्ति दिलाउने अवसर पनि हो । यसो हुन सकेन भने जनतासामु अर्को सकारात्मक विकल्प रहने छैन । स्थानीय तह निर्वाचनको सन्दर्भलाई स्थानीय निकाय गठनको विषयसँग अलग राखेर हेर्न मिल्दैन । स्थानीय निकायको गठन हचुवा तरिकाले गरिएकोले यसले जनभावना र राष्ट्रिय आवश्यकताको सही प्रतिनिधित्व गर्न सकेको पाइँदैन । कतिसम्म भने गाउँपालिका स्थापना गर्नुपर्ने क्षेत्रहरूमा नगरपालिका र नगरपालिका स्थापना गर्नुपर्ने क्षेत्रहरूमा गाउँपालिका स्थापना गर्ने कार्यहरू भएका छन् । त्यसैगरी निर्वाचन मुखमा आइपुग्दा मधेसवादी दलहरूको घुक्र्याइँमा परेर सरकारले स्थानीय तहको संख्या वृद्धि गर्ने कुरामा अध्ययन गर्न समिति गठन गरेको विषय प्रचारमा आएको छ । यसले स्थानीय तहको संरचना निर्माण कार्यमा प्राविधिक पक्षलाई भन्दा राजनीतिक पक्षलाई बढी महत्वव दिएको देखाउँछ । स्थानीय निकाय गठन प्रक्रियामा देखापरेको हचुवा व्यवहारले दलीय नेतृत्व ती निकायलाई जनताको समीपको सरकार र विकासको आधारका रूपमा नभई आफ्नो हैकम कायम गर्ने र उपलब्ध साधन स्रोतको दोहन गर्ने माध्यमको रूपमा मात्र हेर्ने गर्छ भन्ने कुरा प्रस्टिन्छ । स्थानीय तह निर्वाचनको विषयमा चर्चा गरिरहँदा ती निकायलाई कस्तो नेतृत्वको खाँचो छ भन्ने पनि उत्तिकै महत्ववपूर्ण हुन आउँछ । संविधानले संघीय व्यवस्थाको आधारभूत तहका रूपमा व्यवस्था गरेको स्थानीय तहलाई प्रदान गरेको अधिकारको सूची हेर्दा ती अधिकारलाई प्रयोग गर्न सक्षम नेतृत्वको खाँचो देखा पर्छ । त्यसैगरी स्थानीय निकायमा निर्वाचित हुनेहरूले दलीय संकीर्णताभन्दा माथि उठेर कार्य गर्न सक्नुपर्छ । तर हामीकहाँ विकसित छुद्र राजनीतिक संस्कार हेर्दा त्यसो हुने सम्भावना न्यून देखिन्छ । आजसम्म दलहरूले शासकीय निकायहरूको नेतृत्व छनोटमा देखाउने गरेको तरिका र उनीहरूको कार्यशैली हेर्दा अब गठन हुने स्थानीय तहहरूमा सक्षम नेतृत्वको अभाव हुनेछ भन्ने स्पष्ट देखिन्छ । सक्षम नेतृत्वको अभावमा स्थानीय तहलाई प्रदान गरिएका अधिकार प्रयोजनरहित सावित हुनेछन् । जसले गर्दा स्थानीय निकायप्रति जनसाधारणले राखेका अपेक्षाहरूको परिपूर्ति त सम्भव हुने छैन नै । जनताले थप झमेलाहरू बेहोर्नुपर्नेछ । परिणाम जनताले पुनः ठगिएको अनुभव गर्नेछन् । यसो हुँदाहुँदै पनि स्थानीय तहको निर्वाचन यतिबेलाको राष्ट्रिय आवश्यकता भएको छ । त्यो किनभने निर्वाचनले देशलाई गति नदिए पनि देशमा संवैधानिक संकट उत्पन्न गर्न खोज्नेहरूको प्रयासलाई असफल तुल्याइदिनेछ । तर देशमा संवैधानिक संकट सिर्जना गरेर राष्ट्रविरोधी गतिविधि सिर्जना गर्न खोज्नेहरूको प्रयास भने यो वा त्यो निहुँमा निर्वाचन हुन नदिने र भइहाले त्यसलाई भाँड्ने रहेको पाइन्छ । यसैगरी अर्काथरीको भने निर्वाचनमार्फत स्थानीय तहको नेतृत्व कब्जा गरेर साधनस्रोतमाथि एक्लौटी गर्नेमा बढी जोड रहने गरेको पाइन्छ । यसबाट संघीयता देशमा नयाँ द्वन्द्व निम्त्याउने कारक बन्ने देखिन्छ । यी समस्याहरूको समाधान विद्यमान नेतृत्वबाट सम्भव देखिँदैन । यसरी नेपाली जनताको अथक् त्याग र बलिदानबाट सम्भव परिवर्तन यतिबेला उनीहरूलाई निल्नु न ओकल्नु' भएको छ । नेपाली जनताले १९९३ सालमा प्रथम राजनीतिक पार्टी प्रजा परिषद्को स्थापनादेखि २०४६ सालको परिवर्तन सम्भव तुल्याउँदासम्म ५३ वर्ष दलहरूलाई साथ दिए । तत्पश्चात्का २७ वर्ष उनीहरूले दलको नेतृत्वका क्रियाकलापको परख गर्दैमा बिताए । दलीय नेतृत्वले भने आफूहरूलाई पञ्चायती निरंकुशतावादीहरूभन्दा कुनै अर्थमा फरक देखाउन सकेन । उनीहरूले भ्रष्टाचार, राष्ट्रघात र जनविरोधी क्रियाकलापबाहेक अरू खासै केही गरेनन् । दलीय नेतृत्वको गैरजिम्मेवार कार्यशैलीका बीच देशमा संघीयता, धर्म निरपेक्षता र गणतन्त्रको स्थापना जस्ता उल्लेखनीय परिवर्तनहरू भए । तर उनीहरूले ती उपलब्धिप्रति दाबी गर्नेबाहेक तिनलाई संस्थागत गर्नेतर्फ कुनै कार्य गर्न सकेनन् । यसरी दलीय नेतृत्वले न आफूले जनतासमक्ष व्यक्त गरेका प्रतिबद्धता पूरा गर्न सक्यो, न त आफ्नो अक्षमता स्वीकारेर नयाँ नेतृत्वको लागि स्थान खाली गरिदिन तयार देखिन्छ । दलीय नेतृत्वको यस किसिमको व्यवहार न सौच गर्ने, न बाटो छोडिदिने' भन्ने गाउँले उखानसँग मिल्ने देखिन्छ । यति हुँदाहुँदै पनि उनीहरूले जनतासामु नयाँनयाँ किसिमका भ्रम दिने कार्यहरू गर्न छोडेका छैनन् । यसले दलीय नेतृत्वको नियतमै खोट रहेको प्रमाणित हुन आउँछ । त्यसैले अब नेपाली जनहरूले दलीय नेतृत्वको खोक्रो आश्वासनमा भर नपरी आफ्नो मार्ग आफैं खोज्नुपर्ने बेला आएको छ । यसको लागि नजिकिएको स्थानीय तहको निर्वाचन एउटा महत्ववपूर्ण अवसर सावित हुन सक्छ । जुन निर्वाचनमा जनताले हरएक मोर्चामा असफल सावित भएको दलीय नेतृत्वको पिछलग्गु बनेर आफू र आफ्नो मतको दुरुपयोग गर्ने होइन, दलीय विकृतिको डंगुरबाट अलग रहेर सोच्नु र कार्य गर्नुपर्छ । स्थानीय तहहरू नै जनसरोकारका कार्यहरू सम्पादन गर्ने निकाय हुने भएकाले तिनको प्रभावकारी सञ्चालनको लागि सक्षम नेतृत्वको छनोटमा ध्यान दिनुपर्छ । यससँगै के पनि स्मरण गर्नु आवश्यक छ भने आजसम्म दलीय नेतृत्वले परिवर्तनको कुरालाई उपदेशको विषय मात्र बनायो । तर आफू कहिल्यै परिवर्तित हुन चाहेन । अब जनताले नेतृत्वको व्यवहारबाट शिक्षा लिनुपर्ने बेला आएको छ । उनीहरूले लिने शिक्षा भनेको समाजमा देखा परेका परिवर्तनसँगै परिवर्तित हुन नचाहने नेतृत्वलाई अस्वीकार गरिदिनु हो । यसको लागि स्थानीय तहको निर्वाचन उपयुक्त अवसर हो । त्यसैले स्थानीय तहको निर्वाचन मुलुकमा शान्तिपूर्ण परिवर्तन चाहनेहरूका लागि पनि उत्तम अवसर हो । यो आफूलाई जनपक्षीय राजनीतिको पक्षधर ठान्नेहरूका लागि जनतालाई सचेत तुल्याउने र उनीहरूलाई राष्ट्र एवं जनविरोधीको प्रभावबाट मुक्ति दिलाउने अवसर पनि हो । यसो हुन सकेन भने जनतासामु अर्को सकारात्मक विकल्प रहने छैन । उनीहरू जनविरोधीकै पन्जामा परिरहनेछन् । त्यसैले जनपक्षीय शक्तिहरूले यो अवसरको सदुपयोग गर्न चुक्नु हुँदैन । यसमै राष्ट्र र जनताको हित सन्निहित छ ।"
अाशा मर्न नदिऊँ,"नेपालको संविधान २०७२ बमोजिम पहिलोपटक हुन लागेको स्थानीय तहको निर्वाचनले आम नागरिकमा आफ्ना जनप्रतिनिधि मतदानको अधिकार प्रयोग गरी छान्न पाउने अवसरका कारण निर्वाचनप्रति स्वाभाविक रूपमा उत्साह देखिन्छ । करिब १९ वर्षपछि चुनाव हुन लागेकाले जनता एकाएक रौसिएका छन्, मतदानका लागि । नेपालको स्थानीय शासन प्रणालीलाई सुव्यवस्थित गर्न पञ्चायत व्यवस्थाले २०१९ सालमा आरम्भ गरेको स्थानीय शासनको अवधारणा, सिद्धान्त र संरचनामा ५४ वर्षपछि संविधानसभाद्वारा जारी नेपालको संविधान २०७२ ले महत्वपूर्ण परिवर्तन ल्याएको छ । यो पछिल्लो संवैधानिक व्यवस्थाबमोजिम स्थानीय शासन प्रणालीको अवधारणा र सिद्धान्तमा धेरै ठूलो रुपान्तरण आइसकेको छ भने २०७३ सालमा नेपाल सरकारद्वारा गठित स्थानीय तहको पुनर्संरचना आयोगले ५८ नगरपालिका र ३,९१५ गाउँ विकास समितिलाई २१७ नगरपालिका र ५२७ गाउँपालिकाको संख्यामा पुनर्संरचना गरेको छ । मधेस समस्याको समाधान नभई चुनाव नहुने आशंकाबीच अहिले चुनावको तयारी यिनै नगरपालिका र गाउँपालिकाका लागि भइरहेका हुन् । नयाँ परिस्थितिमा आम नागरिकलाई नेपालको संविधान २०७२ ले स्थानीय निकायको तहगत संरचना कसरी गरेको छ, स्थानीय शासन प्रणालीअन्तर्गतका स्थानीय तहमा गणना हुने महानगरपालिका, उपमहानगरपालिका, नगरपालिका र गाउँपालिकाले केके सेवा र काम गर्छन् अर्थात तिनको कार्य क्षेत्राधिकार कति हो भन्नेमा सामान्य जानकारीसमेत नरहेको अन्योलपूर्ण अवस्था छ । झन्डै १९ वर्षयता स्थानीय निर्वाचन भएको छैन । यस बीचमा एकपटक २०६० सालमा स्थानीय निकाय निर्वाचन भए पनि त्यसलाई राजनीतिक कारणले केही महिनापछि नै विघटन गरियो । स्थानीय तहलाई कुनै राजनीतिक व्यक्तिको नेतृत्वविकासको पहिलो पाठशाला मान्ने गरिएको छ । लामो समयसम्म स्थानीय निर्वाचन नहुँदा एकातिर लोकतन्त्रको उपहास भएको छ भने अर्कोतिर नेतृत्वविकास कुुण्ठित हुन पुगेको छ । यसकारण पनि अहिले स्थानीय निर्वाचनको वातावरण बन्दै जाँदा स्थानीय निर्वाचनमा प्रत्यासी हुन चाहनेहरूको आकांक्षा र संख्या ह्वात्तै बढेको सञ्चारमाध्यमका खबरबाट बुझ्न सकिन्छ । विगत १९ वर्षमा स्थानीय निकायका नगरपालिका र गाउँ विकास समितिमा निर्वाचित जनप्रतिनिधि नहुँदा तदर्थवादी तौरतरिकाबाट, कहिले राजनीतिक संयन्त्रबाट, त कहिले सरकारी कर्मचारीबाट जनप्रतिनिधित्वमूलक यो निकायको काम, कर्तव्य र जिम्मेवारी बहन गरिँदै आएको थियो । निर्वाचित नभएका पात्रले स्थानीय शासन प्रक्रियाको प्रतिनिधित्व गर्न नसक्ने आमनागरिकको तत्कालीन बुझाइ गलत थिएन । विगत १९ वर्षको अवधिभर राजनीतिक सोपानको जगैदेखि विधिको शासन, सुशासन र स्थानीय लोकतन्त्र स्थापना सधैं प्रमुख चुनौती बनेर देखा परेका थिए । फलतः समाजको आधारभूत तहमा प्रणालीगत स्थायित्व थिएन । त्यसबेला स्थानीय निकायको काम कारबाही वा निष्क्रियताबाट आमरूपमा जनता वा सेवाग्राही र कतिपय अवस्थामा सेवाप्रदायकहरूले समेत समस्या नभोगेका होइनन् । सेवाग्राहीले भोगेका समस्या यस्ता थिए । स्थानीय निकाय निर्णयप्रक्रियामा कार्यमा निहित राजनीतिक स्वार्थका लागि दलगत हस्तक्षेप र चरम राजनीतीकरणले समाजको आधारभूत जगसम्मै विकृति ल्याएको छ । अब यो राजनीतीकरणको अवशेषलाई आउँमी निर्वाचनले समाप्त पार्छ कि अझै विस्तार गरेर लैजाला १ तत्कालीन स्थानीय निकायले जनताको सेवाका लागि गर्ने काम, कर्तव्य र अधिकारबारे आम नागरिक सुसूचित हुन सकेका थिएनन् । यसले गर्दा स्थानीय निकायमा हुने विकृति र विसंगतिलाई जगैबाट नियमन वा 'सेन्सर' गर्न सम्भव हुन सकेन, न त 'सूचनाको हक' वा 'थर्ड पार्टी मोनिटरी' (तेस्रो पक्षको अनुगमन) को सशक्त उपयोग नै हुनसक्यो । सेवाप्रवाह, विकेन्द्रीकरण र स्थानीय सुशासनका लागि 'पूर्व चेतावनी' (अर्लि वार्निङ को प्रणालीगत विकास भएको छैन । २ चुनावविहीनताको अवस्थामा अधिकांश स्थानीय निकायको राजस्व तथा कर संकलन क्षमता फितलो थियो । स्थानीय तहका नगरपालिका र गाविस केवल केन्द्रको अनुदानमा मात्रै निर्भर रहन पुगे । अनुदानकै रूपमा किन नहोस्, विकास निर्माणका लागि केही स्रोतसाधन र लगानी बढे पनि राज्यको शासनशैलीमा खासै सुधार हुन नसकेकाले तिनको प्रतिफल नगन्य मात्रै रह्यो । यही कारण अवसरबाट वञ्चित समूहको घरघरमा सेवाप्रवाह पुग्न सकेन, पुगिहाले पनि बीचमै कतै चुहिएर मात्रै पुग्थ्यो । ३ सेवाग्राहीले सेवाप्रदायक (नगरपालिका वा गाविस बाट चित्तबुझ्दो किसिमले सेवा पाउन नसकेकोमा सधैं गुनासो आइरह्यो भने सार्वजनिक वितरण प्रणाली अत्यन्त नाजुक अवस्थामा थियो । यसको ज्वलन्त उदाहरण, २०७२ वैशाख १२ र २९ मा गएका विनाशकारी भूकम्पपश्चात्को अवस्थालाई लिन सकिन्छ । खुला आकासमुनी बसेका जनताको आँगनमा राज्यले तत्कालै राहत पुर्याउन सकेन । यसअघि २०४५ भदौ ५ मा पूर्वाञ्चलमा गएको भूकम्पमा तत्कालीन स्थानीय निकायले वितरण गर्ने निकायलाई तत्कालै परिचालन गरी स्थानीय तहमा राहत पुर्याउन र पुनर्निर्माण कार्यमा नेतृत्व दिन सफल भएका हुन् । यसैले विपत्ति व्यवस्थापनमा उम्मेदवारका घोषणापत्रमा कार्यक्रम दिनु राम्रो हुनेछ । ४त्यस १९ वर्षे अवधिमा योजना तर्जुमा तथा कार्यान्वयनमा स्थानीय निकाय र जनताबीच जहिल्यै पनि समन्वयको अभाव देखिन्थ्यो । यसैले स्थानीय प्रगति र समृद्धिमा खासै प्रभावकारिता आउन सकेन भने जनताप्रति जवाफदेहिताको संयन्त्र नै भताभुंग थियो । झन् त्यसबेलाका सर्वदलीय राजनीतिक संयन्त्रलाई कसैप्रति पनि उत्तरदायी हुनुपर्ने कानुनी बाध्यता थिएन, नैतिक आधारलाई संयन्त्रले अन्त्यसम्म पनि बलमिच्याइँले पेलेरै लगे । ५ स्थानीय निकायमा आधाभन्दा बढी योजनाको टुंगो राजनीतिक प्रभाव वा निर्देशनमा हुने गथ्र्यो । ती सबै राजनीतिप्रेरित निहित स्वार्थका लागि 'सपिङ ब्याग'बाट निकालिएका योजना हुन्थे, जसको कार्यान्वयनको लेखाजोखा राष्ट्रिय योजना आयोगसम्मले पनि गरेको पाइँदैन । ६जनतालाई गुणस्तरीय र प्रभावकारी सेवाप्रवाह गर्न तत्कालीन स्थानीय निकाय पूर्ण सक्षम नभएको अवस्थामा पहिलेको संरचनाभन्दा पनि सात गुना ठूलो आकारको भौगोलिक क्षेत्रका स्थानीय तह (नगरपालिका र गाउँपालिका) अहिले बनाइएको छ । पहिले सात गुना सानो भूगोलका स्थानीय निकाय हुँदा नै सेवाप्रवाहमा अवरोध र अप्ठयारा थिए । यस परिदृष्यमा सार्वजनिक सेवाप्रवाहको चुनौती सामना गर्ने रणनीति दलहरूको चुनावी घोषणापत्रमा प्रष्ट पारिनु जरुरी छ । ७स्थानीय तहमा अहिले पनि राजस्वको आफ्नै सम्भाव्य स्रोतको खोजी भएको पाइन्न भने संस्थागत क्षमता र केन्द्रीय अनुदान पनि पर्याप्त मात्रामा गएको देखिन्न । बित्तीय अनुशासन र वित्तीय संघीयताका बारे दलहरूले चुनावी मुखमा मौनता साँध्नुु रहस्यात्मक छ । विडम्बना, सैद्धान्तिक रूपमा विचलित दलहरूले जनकल्याणकारी योजना र जनतालाई महत्व नदिएर, भागबन्डाकै संस्कृतिलाई चुनाव उठ्नेदेखि राज्यसत्ता कब्जा गर्नेसम्मका लागि निरन्तरता दिनेतर्फ तम्तयारी गरिरहेका छन् । ८ १९ वर्षे अवधिमा स्थानीय तह भ्रष्टाचार, भागबन्डा, विकृति, ढिलासुस्तिको अखडा बनेको विवाद हुँदाहुँदै पनि जनताको घ नजिकैको जनप्रतिनिधिमूलक सेवाप्रदायक निकाय पूर्णतः धराशायी हुनबाट जोगिनु नै ठूलो कुरा रहन गयो । केन्द्रीय राजनीतिक नेतृत्व वर्गको अदूरदर्शिता र तिनले स्थानीय निकायप्रति गरेको बेवास्तालाई नकार्दै सरकारी कर्मचारीले स्थानीय शासनको सैद्धान्तिक र व्यावहारिक 'लिगेसी' (बिरासत) लाई पिठ्यूँमा बोकेर आजको दिनसम्म जीवित राख्न सके, त्यो नै ठूलो कुरा हो, उनीहरूलाई साधुवाद । अन्यथा नेपालको स्थानीय शासनको इतिहासमा उक्त १९ वर्ष परिवर्तनकामी राजनीतिज्ञको निधारमा लागेको 'कालो धब्बा' बनेर कालान्तरसम्म रहिरहने थियो । ९ स्थानीय निर्वाचन १९ वर्षे कालमा स्थापित भएका असफल राजनीतिज्ञलाई विस्थापित गर्ने प्रस्थानविन्दु पनि हो, मतदाताले यसमा हेक्का राख्लान् नै। स्थानीय तहमा जनतासँग नजिकैबाट संसर्ग गर्न पाइन्छ, यसले पनि स्थानीय निर्वाचनप्रति राजनीतिक आकांक्षीको आकर्षण बढेको हो । स्थानीय तहमा ठूलो मात्रामा आर्थिक तथा सामाजिक परिचालन गर्न सकिने सम्भावना छ, यसबाट जनताका विकासनिर्माणका आकांक्षा पूरा गर्न सकिन्छ । साथै आफ्नो राजनीतिक नेतृत्वलाई अझ कसिलो बनाउने आधार पनि प्राप्त हुन्छ । यसले पनि स्थानीय तहको आगामी निर्वाचनको महत्व बढाएको हो । तर स्थानीय निर्वाचनअघि नै विगतदेखि थाती स्थानीय तहका कतिपय समस्या र कानुनी 'फ्रेमवर्क' को अभाव वा अपर्याप्ततामा नयाँ देखापर्ने सम्भावित समस्याको निक्र्योल कसरी गरिनुपर्छ, दलका चुनावी घोषणापत्रमा प्रष्ट उल्लेख हुनु त्यति नै जरुरी छ । स्थानीय निकायको निर्णयप्रक्रियामा कार्यमा निहित राजनीतिक स्वार्थका लागि दलगत हस्तक्षेप र चरम राजनीतीकरणले समाजको आधारभूत जगसम्मै पारेको विकृति ल्याएको छ । अब यस राजनीतीकरणको अवशेषलाई आगामी स्थानीय निर्वाचनले समाप्त पार्छ कि अझै विस्तार गरेर लैजाला ? यस प्रश्नको जवाफ सायद अहिले नै नपाइएला । यथार्थ के हो भने, स्थानीय तहको विकासनिर्माण कार्य र सेवाप्रवाहमा भएको अति राजनीतीकरणलाई अबका दिनमा नेपालको राजनीतिक रछ््यानमा 'ज्यूँदो जाग्दो नेतृत्व' जन्मेको रहेछ भने उसले मात्रै त्यसलाई तह लगाउन सक्छ, आशा मर्न नदिऊँ । स्थानीय निकाय निर्णयप्रक्रियामा कार्यमा निहित राजनीतिक स्वार्थका लागि दलगत हस्तक्षेप र चरम राजनीतीकरणले समाजको आधारभूत जगसम्मै विकृति ल्याएको छ । अब यो राजनीतीकरणको अवशेषलाई आउँमी निर्वाचनले समाप्त पार्छ कि अझै विस्तार गरेर लैजाला"
नेपालीलाई जोड्ने नयाँ वर्ष,"अभिनव वर्ष वैशाख १ गतेको शास्त्रीय औचित्यका सन्दर्भमा विवेचना गर्दा ज्योतिषशास्त्रको केही चर्चा गर्न आवश्यक हुन्छ । आकाशमा असंख्य तारा छन् । तीमध्ये २८ वटा तारा महत्वपूर्ण छन् । ती महत्वपूर्ण तारालाई नक्षत्र भनिन्छ । ती नक्षत्र आआफ्ना समूहमा रहेका हुन्छन् । नक्षत्रको समूहलाई राशि भनिन्छ । ती तारा र नक्षत्रका अतिरिक्त आकाशमा अरू पनि आकाशीय पिण्ड छन्, जसलाई ग्रह भनिन्छ । ती ग्रह एउटाएउटा नक्षत्रको बाटो भएर प्रत्येक राशिमा विचरण गर्छन् । ग्रहहरूको घुम्ने बाटोलाई क्रान्तिवृत्त (अर्बिट) भनिन्छ । आकाशमा रहेका ग्रह, नक्षत्र र ताराहरूको अध्ययन गर्ने विद्या खगोलशास्त्र (एस्ट्रोनोमी) र आकाशका ती ग्रह, नक्षत्र तथा ताराहरूको पृथ्वीमा कस्तो प्रभाव पर्छ र त्यसको फल कस्तो हुन्छ भनेर अध्ययन गर्ने विद्या ज्योतिषशास्त्र (एस्ट्रोलोजी) हो । यसरी खगोल र भूगोलको अन्तर सम्बन्धबाट पृथ्वीमा ऋतु परिवर्तन भइरहन्छ । आकाशमा रहेका ग्रहमध्ये सूर्य ज्यादै महत्वपूर्ण हो । अतः ग्रहहरूको समूहलाई सौर्यमण्डल भनिन्छ । सूर्य प्रत्येक महिना एउटाएउटा राशिमा बस्छ । सूर्यले एउटा राशिबाट अर्को राशिमा संक्रमण गर्ने अर्थात् सर्ने दिनलाई संक्रान्ति भनिन्छ । सूर्य एउटा राशिमा २९ अंशदेखि ३२ अंशसम्म बस्छ । अतः सूर्यको गतांशलाई गते भनिन्छ । भूगोलवेत्ता तथा ज्योतिर्विदहरूले पृथ्वीमा तीनवटा रेखाको कल्पना गरेका छन् । पृथ्वीको मध्यभागमा कल्पना गरिएको रेखालाई भूगोलको भाषामा भूमध्यरेखा र ज्योतिषशास्त्रको भाषामा विषुवत्रेखा (इक्वेटर) भनिन्छ । पृथ्वीको भूमध्यरेखादेखि दक्षिणतिरको भाग दक्षिणी गोलाद्र्ध र भूमध्यरेखादेखि उत्तरतिरको भाग उत्तरी गोलाद्र्ध हो । दक्षिणी गोलाद्र्धको दक्षिणतिरको टुप्पो दक्षिणी ध्रुव र उत्तरतिरको टुप्पो उत्तरी ध्रुव हो । भूमध्यरेखा र दक्षिणी ध्रुवको बीचमा एउटा रेखाको कल्पना गरिएको छ, जसलाई मकर रेखा (ट्रपिक अफ केप्रिकर्न) भनिन्छ । यसैगरी भूमध्यरेखा र उत्तरी ध्रुवको बीचमा पनि एउटा रेखाको कल्पना गरिएको छ, जसलाई कर्कटरेखा (ट्रपिक अफ कान्सर) भनिन्छ । अभिनव वर्ष वैशाख १ गते केवल शास्त्रसम्मत नयाँ वर्ष मात्र नभएर यस पर्वले समस्त नेपालीको मानसिक सम्मिलन गराएको छ । मानसिक सम्मिलन नै नेपाल राष्ट्र र नेपाली राष्ट्रियताको भावना हो । साउन महिनामा सूर्य कर्कट राशिमा बस्छ । अतः साउने संक्रान्तिलाई कर्कट संक्रान्ति पनि भनिन्छ । कर्कट संक्रान्तिदेखि पृथ्वीको उत्तरी गोलाद्र्धमा सूर्यको किरण कम पर्दै जान्छ र दक्षिणी गोलाद्र्धमा सूर्यको किरण बढी पर्न थाल्छ । अतः साउने संक्रान्ति अथवा कर्कट संक्रान्तिदेखि सूर्यको दक्षिणायन प्रारम्भ हुन्छ । यसैगरी माघमा सूर्य मकर राशिमा बस्छ । अतः माघे संक्रान्तिलाई मकर संक्रान्ति पनि भनिन्छ । मकर संक्रान्तिदेखि पृथ्वीको दक्षिणी गोलाद्र्धमा सूर्यको किरण कम पर्दै जान्छ र उत्तरी गोलाद्र्धमा सूर्यको किरण बढी पर्न थाल्छ । अतः माघे संक्रान्तिदेखि सूर्यको उत्तरायन प्रारम्भ हुन्छ । सूर्यको दक्षिणायन र उत्तरायन प्रारम्भ हुने साउने संक्रान्ति र माघे संक्रान्तिलाई अयन संक्रान्ति भनिन्छ । कात्तिक महिनामा सूर्य तुला राशिमा बस्छ । अतः कात्तिक संक्रान्तिलाई तुला संक्रान्ति पनि भनिन्छ । साउने संक्रान्तिदेखि सूर्यको अवस्थिति पृथ्वीको दक्षिणी गोलाद्र्धतिर सर्दै जान्छ र कात्तिक संक्रान्तिका दिन सूर्यले विषुवत्रेखा पार गरेर दक्षिणी गोलाद्र्धमा प्रवेश गर्छ । वैशाख महिनामा सूर्य मेष राशिमा बस्छ । अतः वैशाख संक्रान्तिलाई मेष संक्रान्ति पनि भनिन्छ । माघे संक्रान्तिदेखि सूर्यको अवस्थिति पृथ्वीको उत्तरी गोलाद्र्धतिर सर्दै जान्छ र वैशाख संक्रान्तिका दिन सूर्यले विषुवत्रेखा पार गरेर उत्तरी गोलाद्र्धमा प्रवेश गर्छ । अतः सूर्यले विषुवत्रेखा पार गर्ने कात्तिक संक्रान्ति र वैशाख संक्रान्तिलाई विषुवत्संक्रान्ति भनिन्छ । ग्रहका आआफ्ना राशि, मित्र राशि, शत्रु राशि, उचो राशि र नीचो राशि हुन्छ । सूर्यको आफ्नो राशि सिंह हो । मेष राशि सूर्यको उचो राशि हो र तुला राशिचाहिँ सूर्यको नीचो राशि हो । वैशाखमा सूर्य आफ्नो स्वराशि सिंहराशिदेखि नवौँ भाव मेष राशिमा उचो भएर बसेको हुन्छ । नवौँ भावबाट भाग्य विचार गरिन्छ । दक्षिणायनलाई अधोगति र उत्तरायनलाई उध्र्वगति मानिएको छ । वर्ष भनेको सूर्यको प्रत्यक्ष गति हो । त्यसकारण सौर्यमण्डलका अधिपति सूर्य आफ्नो स्वराशिबाट नवौं भावमा उचो भएर बस्ने र वैशाख १ गतेका दिन सूर्यले मेष राशिमा संक्रमण गरेर विषुवत्रेखा पार गरी पृथ्वीको उत्तरी गोलाद्र्धमा प्रवेश गर्ने हुनाले वैशाख १ गतेका दिन नयाँ वर्ष मानिएको हो । यही नै अभिनव वर्ष वैशाख १ गतेको शास्त्रीय औचित्य हो । नेपालमा चान्द्रमास र सौर्यमासअनुसार नयाँ वर्ष मनाउने परम्परा छ । वार्हस्पत्यमानअनुसार साठी संवत्सरको प्रवर्तन चैत्रशुक्ल प्रतिपदाको दिनमा हुन्छ । यस अवसरमा नेपालमा घोडेजात्रा मनाउने परम्परा छ । चैत्रकृष्ण चतुर्दशी अर्थात् पिशाच चतुर्दशी (पाँचह्रे) का दिन भद्रकालीपीठमा लिंगो खडा गरी त्यही राति पृथ्वीको गर्भमा गुप्त रूपमा रहेका महादेवको पूजा गरिन्छ । चैत्रकृष्ण औँसीका दिन टुँडिखेलमा घोडा कुदाएर अनिष्ट नाश गरिन्छ । त्यसको भोलिपल्ट चैत्रशुक्ल प्रतिपदाका दिन नयाँ संवत्सरको स्वागत गरिन्छ । घोडेजात्राको अवसरमा काठमाडौंका आठैओटा अष्टमातृकाको खटयात्रा गरिन्छ र असनमा सबै मातृकाको खट पुयाएपछि घोडेजात्रा सम्पन्न हुन्छ । अघि घोडेजात्राको अवसरमा एकआपसमा ढुंगा हानाहान गर्ने परम्परा थियो । जंगबहादुर राणाको समयदेखि यसरी ढुंगा हान्ने परम्परा बन्द गरिएको हो । आजकल सेनाले अत्याधुनिक हतियार परिचालन गरेर घोडेजात्रा मनाउँछन् किनभने घोडेजात्रा नयाँ वर्षको अवसरमा गरिने सैनिक अभ्यास र युद्धको तयारी हो । चैत्रकृष्ण चतुर्दशीलाई पिशाच चतुर्दशी भनिने र घोडेजात्राको अवसरमा ढुंगा हानाहान गर्ने परम्पराबाट यो जात्रा कोरा ढुंगालाई नै आफ्नो हतियारको रूपमा प्रयोग गर्ने पुरानो ढुंगेयुगका पिशाच जातिको समयदेखि चलिआएको बुझिन्छ । पिशाच एउटा प्राचीन जाति हो । उनीहरूको भाषालाई पैशाच भाषा भनिन्थ्यो । पाँच पाण्डव लाक्षगृहमा जान लाग्दा विदुरले युधिष्ठिरलाई पैशाच भाषामा त्यसको संकेत गरेको कुरा यस सन्दर्भमा स्मरणीय छ । सौरमासअनुसार वैशाख १ गते बिस्केट जात्रा मनाइन्छ । वैशाख १ गतेभन्दा चार दिनअघि भैरव र भद्रकालीको रथयात्रा शुभारम्भ गरिन्छ । चैत मसान्तको दिन बिस्केटको लिंगो ठड्याइन्छ । वैशाख १ गतेको चार दिनपछि कामकलाको भावनाले भैरव र भद्रकालीको रथलाई एकापसमा जुधाएपछि बिस्केट जात्रा सम्पन्न हुन्छ । बिस्केट विश्वकेतु अर्थात् विश्वध्वज हो । विश्वविजय अथवा विश्वमा शान्ति स्थापना र नयाँ विश्वको संरचनाका लागि बिस्केट जात्रा मनाइएको हो । बिस्केट जात्रा हेर्न काशी विश्वनाथ नेपाल आएको र नेपालका तान्त्रिकले उनलाई यहीँ स्थापना गरेको किंवदन्तीबाट बिस्केट जात्राको गरिमा र महत्व स्पष्ट हुन्छ । यसैगरी वैशाख १ गते सुदूरपश्चिमाञ्चलमा विसु पर्व मनाइन्छ र विभिन्न गेडागुडीबाट तयार पारिएको विरुडा खाने प्रचलन छ । सुदूरपश्चिमको विरुडा र नेवार समुदायको क्वाँटीमा समानता छ । यसरी बिस्केट जात्रा, विसु पर्व, क्वाँटी र विरुडाले नेपालमण्डल र सुदूरपश्चिमलाई समन्वय गराएको छ । अभिनव वर्ष वैशाख १ गतेका दिन बाग्मती सभ्यताको मुहान वाग्द्वार, विष्णुद्वार र टोखा सपनतीर्थमा स्नान गरिन्छ । यसैगरी वैशाख १ गते नयाँ वर्षको उपलक्ष्यमा सप्तरीको चन्द्रभागा नदीमा स्नान गर्ने परम्परा छ । नयाँ वर्षको अवसरमा वैशाख १ गते वाग्द्वार, विष्णुद्वार र टोखा सपनतीर्थको स्नान एवं सप्तरी चन्द्रभागा नदीको स्नानले नेपालमण्डल र मधेसलाई जोडेको छ । प्रत्येक वर्ष चैत मसान्तको मध्यराति सिरहाको सलहेस फूलबारीको हरामको रूखमा मालाकारको फूल फुल्छ र वैशाख १ गते सलहेस फूलबारीमा ठूलो मेला लाग्छ । सलहेस दुसाध जातिका हुन् तर मिथिलाञ्चलमा सलहेसलाई महाराजको रूपमा मान्छन् । उनी लोकनायक हुन् । सलहेसका मन्दिरमा दुसाध र दनुवार जातिका पुजारी हुन्छन् । यसमा कुनै जातिभेद हुँदैन । आजकल नेपालमा पश्चिमेली संस्कृति भ्यालेन्टाइन्स डे हाबी हुँदै गएको छ तर आफ्ना प्रेमिकाले सलहेस महाराजलाई चढाएको प्रेमोपहारका सम्बन्धमा भने धेरैलाई थाहै छैन र थाहा भए पनि वास्ता गर्दैनन् । यो दुर्भाग्य हो । कास्की, सिकलेसको चोखोपानी तीर्थमा पुस मसान्तको मध्यराति पानीको मूल फुट्छ र त्यसलाई पवित्र पानी मानेर माघ १ गतेका दिन त्यस चोखोपानी तीर्थमा स्नान गर्छन् । पुस मसान्तको मध्यरातमा मूल फुट्ने कास्की सिकलेसको चोखोपानी तीर्थ र चैत मसान्तको मध्यराति फूल फुल्ने सिरहा सलहेस फूलबारीको हरामको फूलले पहाड तथा मधेसलाई जोडेको छ र यसले विज्ञानलाई छक्क पारिदिएको छ । अतः यस्ता अनुपम निधि र सम्पदाको संरक्षणप्रति नेपाली सजग हुनुपर्छ । पर्व एउटै हो तर एउटै पर्वलाई विभिन्न क्षेत्रका विभिन्न समुदायले आआफ्नै ढंगबाट मनाउनु नै नेपाली संस्कृतिको प्रमुख विशेषता हो । यसरी अभिनव वर्ष वैशाख १ गते केवल शास्त्रसम्मत नयाँ वर्ष मात्र नभएर यस पर्वले समस्त नेपालीको मानसिक सम्मिलन गराएको छ । मानसिक सम्मिलन नै नेपाल राष्ट्र र नेपाली राष्ट्रियताको भावना हो । अतः अभिनव वर्ष वैशाख १ गते समस्त नेपालीको शास्त्रसम्मत औचित्यपूर्ण राष्ट्रिय पर्व हो ।"
राष्ट्रिय एजेन्डा र शक्ति सन्तुलनको महत्व,"संविधान भनेको कुनै पनि देशको राज्यसत्ता व्यवस्थित ढंगले सञ्चालन गर्न तयार गरिएको लिखित, अलिखित नियमहरूको दस्ताबेज हो । शासन व्यवस्था व्यवस्थित र पारदर्शी ढंगले सञ्चालन गर्न स्वस्थ र मजबुत शक्ति सन्तुलनको भाव बोकेको संविधान आवश्यक पर्छ । राज्यसत्ताको शासकीय स्वरूप जुनसुकै प्रणालीको किन नहोस्, त्यो राज्य चलाउन एउटा संविधान अनिवार्य हुन्छ । राज्यलाई आफ्नो काम कर्तव्य (अधिकार) लोककल्याणकारी ढंगले पूरा गर्न, जनताप्रति जवाफदेही बनाउन संविधानले उचित दिशानिर्देश गर्छ । शासक र शासित दुवैलाई धरातलीय सन्तुलनमा राखी दुवैको अधिकार र कर्तव्यलाई राष्ट्रिय स्वार्थकेन्द्रित गरी शान्ति, स्थिरता र समृद्धिको मार्गमा मुलुकको भविश्य सुनिश्चित गर्न एउटा मूल विधानको आवश्यकता पर्छ । त्यही आवश्यकता परिपूर्ति गर्न, संघर्ष वा समझदारीका साथै संविधानसभा, संविधानविद्, विज्ञ आदिको प्रत्यक्षपरोक्ष संलग्नतामा संविधान निर्माण गरिन्छ । यस अर्थमा संविधानलाई सम्झौताको दस्ताबेज पनि भनिन्छ । जे होस् शासक र शासित दुवैले ससम्मान स्वीकार गरिएको देशको मूल विधान नै संविधान हो । संविधानलाई देशको मूल कानुन पनि भनिन्छ । संविधानबारे संविधानविद् ओ हुड फिलिप्स भन्छन्, 'संविधान भनेको कानुन प्रथा र परम्पराहरूको एउटा प्रणाली हो जसले राज्यका अंगहरूका संरचना र तिनका अधिकारलाई परिभाषित गर्छ र राज्यका विभिन्न अंगहरूको सम्बन्ध तथा ती अंगहरूका नागरिकसँगको सम्बन्धलाई नियमति गर्दछ । 'संविधान त्यस्तो दस्ताबेज हो जसमा महत्वपूर्ण संवैधानिक कानुनहरू आधिकारिक रूपमा निर्दिष्ट गरिएका हुन्छन् । संविधानमा शासक र शासित दुवैको काम कर्तव्य, अधिकारको मूल्य निर्धारण, नागरिकका मौलिक अधिकार, सरकारका मुख्य अंगहरूको संरचना निर्माण, सार्वभौम शक्तिको हद र शासन प्रणाली, राज्यको संरचना, भाषा, धर्म संस्कृति, सीमा व्यवस्थापन, नागरिकता आदि व्यवस्थित रूपमा निर्दिष्ट गरिएको हुन्छ । राज्यको निर्माण, भूखण्ड, इतिहास तथा संरचनाको आधारमा संविधानलाई एकात्मक तथा संघात्मक संविधान, राजतन्त्रात्मक संविधान, गणतान्त्रिक संविधान, अध्यक्षात्मक र संसदीय संविधान, कठोर र नरम संविधान गरी विभिन्न किसिमबाट सिद्धान्ततः वर्गीकरण गरिएको हुन्छ । संविधान भनेको कुनै पनि देशको राज्यसत्ता व्यवस्थित ढंगले सञ्चालन गर्न तयार गरिएको लिखित, अलिखित नियमहरूको दस्ताबेज हो । शासन व्यवस्था व्यवस्थित र पारदर्शी ढंगले सञ्चालन गर्न स्वस्थ र मजबुत शक्ति सन्तुलनको भाव बोकेको संविधान आवश्यक पर्छ । राज्यसत्ताको शासकीय स्वरूप जुनसुकै प्रणालीको किन नहोस्, त्यो राज्य चलाउन एउटा संविधान अनिवार्य हुन्छ । नेपालको संवैधानिक इतिहास राजतन्त्रात्मक संविधान हुँदै वर्तमानको गणतान्त्रिक संविधानको संवैधानिक संक्रमणकालसम्म आएको छ । इतिहासतिर फर्कंदा आधुनिक नेपालको निर्माण कालखण्ड या त्यसपछि लामो समय पृथ्वीनारायण शाहका लिखित दिव्योपदेश, नियम, कानुन र धर्म संस्कृतिको प्रथा परम्परा, मुलुकी ऐन १९१०, आदिको आडमा राज्य सञ्चालित हुँदै आएको कटुसत्य हो । त्यसैले नेपालको संवैधानिक इतिहास पनि विश्वका अन्य देशहरूको संविधान निर्माणको परिघटना भन्दा भिन्न छैन । नेपालमा लिखित संविधानको प्रारम्भ राणाशासनविरोधी आन्दोलनको दौरानमा विसं २००४ बाट सुरु भएको हो । २००४ देखि २०७२ सम्म आइपुग्दा सातवटा संविधान मुलुकले पाइसकेको छ । १ नेपाल सरकार वैधानिक कानुन २००४ यो संविधान राणाशासनविरोधी आन्दोलन एवं जयतु संस्कृतम् आन्दोलनकै दौरानमा निर्माण हुन पुगेको हो । तत्कालिन राणा प्रधानमन्त्री पदमशमशेरको पहलमा विदेशी संविधानविद्लाई आमन्त्रण गरी विदेशीकै विशेष गृहकार्यमा मस्यौदा तयार गर्न लगाई २००४ साल माघ १३ गते जारी गरी २००५ साल वैशाख १ गतेबाट लागू हुनेछ भनी घोषणा गरिएको थियो । यो नै नेपालको पहिलो लिखित संविधान हो । यो संविधान व्यावहारिक रूपमा लागू हुन सकेन । यस संविधानमा ६ भाग, ६८ धारा र १ अनुुसूची कायम थिए । २ नेपाल सरकार अन्तरिम शासन विधान२००७ नेपालमा लामो समय चलेको राणाशासनविरोधी प्रजातान्त्रिक आन्दोलनको उपलब्धिको रूपमा यो संविधान रहेको छ । राणाशासन ढालेपछि राणाहरूले भोग्दै आएका अधिकार कटौती गरी जनअधिकार स्थापित गर्ने हेतु तत्कालिन राजा श्री ५ त्रिभुवनबाट २००७ साल चैत २९ गते नेपाल सरकार अन्तरिम शासन विधान २००७ जारी गरिएको थियो । यो संविधानमा ७ भाग, ७३ धारा र ३ अनुसूचीको व्यवस्था गरिएको थियो । व्यवहारतः प्रयोगको दृष्टिले यो नै पहिलो लागू भएको संविधानको रूपमा चित्रित छ । ३ नेपाल अधिराज्यको संविधान २०१५ नेपालमा २००७ को परिवर्तनपछि संविधान निर्माण प्रकृयाबारे पुरानो र नयाँ मान्यताबीच थप बहस भित्रियो । राजनीतिक दल, राजा, राणाबीचको समझदारी बमोजिमको संविधानसभाबाट संविधान निर्माण गर्ने घोषणा भइसकेको पृष्ठभूमिमा संविधानसभा निर्वाचन नै हुन नसकेबाट २००७ देखि २०१५ को संक्रमणकालमा मुलुक गम्भीर बहसको उल्झनमा फस्यो । यही संक्रमणकाल अन्त्यका लागि राजा महेन्द्रले भगवतीप्रसाद सिंहको अध्यक्षतामा मस्यौदा समिति गठन गरे । उक्त मस्यौदा समितिबाट सिफारिस मस्यौदालाई नेपाल अधिराज्यको संविधान २०१५ को रूपमा राजा महेन्द्रबाट २०१५ फागुन १ गते जारी भयो । यो संविधान निर्माणमा बेलायतका संविधानविद् सर आइभर जेनिङको पनि महत्वपूर्ण सरसल्लाह एवं सहयोग थियो । उक्त संविधानमा १० भाग, ७७ धारा, १० परिच्छेद र ३ अनुसूची रहेको थियो । अन्ततः राजाबाटै घोषणा गरिएको संविधानको जगमा प्रथम आम निर्वाचन सम्पन्न भयो । ४ नेपालको संविधान२०१९ २०१५ को प्रथम आम निर्वाचनमा नेपाली कांग्रेसको विजयपश्चात उसैको नेतृत्वमा सरकार गठन भयो । बीपी कोइरालाको नेतृत्वमा गठित कांग्रेस सरकारले छिमेकी चीन र भारतमैत्री, बाह्य सन्तुलनमुखी विदेश नीति अनुशरण गर्न सकेन । उत्तर छिमेकी चीनसँग पूर्वाधार सम्बन्धको पहिलो कडि कोदारी राजमार्गको प्रस्ताव बीपी नेतृत्वको सरकारले अस्वीकार गरेको थियो । सोसलिस्ट व्यानरको पश्चिमा साम्राज्यवादी स्वार्थरक्षाका खातिर अति उत्ताउलो रूपमा नेपालको राष्ट्रिय स्वार्थविरुद्ध र जवाहरलाल नेहरूका साम्राज्यवादविरोधी अडानलाई समेत प्रहार गर्दै भारतविरुद्ध समेत बीपी उभिन पुगे । पशुपतिनाथ मन्दिर उखेलेर म्युजियममा राख्नुपर्ने जनआस्थाविरोधी उद्घोष बीपीले गर्नुको परिणाम उनको मात्र नभई राष्ट्रकै अपमान भएको थियो । विशेषतः चीन र भारतसँगको सम्बन्धको गम्भीरताको मर्मप्रति बीपी नेतृत्वको सरकारले उदासिन भूमिका अवलम्बन गर्दै आएको पृष्ठभूमिमा राजा महेन्द्रले राष्ट्रिय स्वार्थलाई केन्द्रमा राखी ऋषिकेश शाहको अध्यक्षतामा २०१९ वैशाख २६ गते मस्यौदा समिति गठन गरे । राजा महेन्द्रले २०१९ पुस १ गते नेपाल अधिराज्यको संविधान २०१५ को धारा ५५ प्रयोग गरी नेपाल अधिराज्यको संविधान २०१५ खारेज गर्दै कांग्रेस नेतृत्वको सरकार अपदस्त गरे। सोही दिन मस्यौदा समितिबाट प्राप्त संविधान २०१९ लाई राजा महेन्द्रबाट नेपालको संविधान २०१९ को रूपमा जारी गरी लागू गरियो । उक्त संविधानमा २० भाग, ९७ धारा र ६ अनुुसूची कायम थियो । यस परिस्थितिले राजालाई आफ्ना निजी दृष्टिकोण कार्यान्वयन क्षेत्रमा उतार्ने अवसर मिल्यो । यसैको जगमा क्रान्तिकारी भूमिसुधार, उद्योग र यातायातको पूर्वाधार विकास, भूमिहीन किसानलाई पुनर्वास, शिक्षा, स्वास्थ्यको विकास, चीनभारत सम्बन्धमा सन्तुलन, दीर्घकालिन महत्व राख्ने आधारभूत विषयमा फड्को मार्दै मुलुक अगाडि बढ्यो । तर राजनीतिक दल प्रतिबन्ध समयको माग थिएन । ५ नेपाल अधिराज्यको संविधान २०४७ २००७ देखि सुरु भएको सत्ता संघर्षसँग जोडिएर आएको लामो राजनीतिक संक्रमणकाललाई २०४६ को संयुक्त जनआन्दोलनले राजनीतिक व्यवस्थापनको पुनः नयाँ दिशानिर्देश गरेपछि त्यही आधारमा नयाँ संविधान निर्माण प्रकृया अगाडि बढ्नु स्वाभाविक थियो । तत्कालिन वाममोर्चा र नेपाली कांग्रेसको संयुक्त अन्तरिम सरकारका प्रधानमन्त्री कृष्णप्रसाद भट्टराईको मन्त्रिपरिषद्को अनुमोदन एवं सिफारिसमा मस्यौदा समिति अध्यक्ष विश्वनाथ उपाध्याय नेतृत्वको टिमले तयार पारेको मस्यौदालाई राजा वीरेन्द्रबाट २०४७ साल कात्तिक २३ गते नेपाल अधिराज्यको संविधान २०४७ को रूपमा जारी गरियो । उक्त संविधानमा २३ भाग १३३ धारा, ३ अनूसूची थिए । संवैधानिक राजतन्त्र र बहुदलीय प्रजातन्त्र जनतामा निहित सार्वभौमसत्ता, कानुनको शासन, स्वतन्त्र न्यायपालिका, बालिक मताधिकार, संसदीय व्यवस्था, आवधिक निर्वाचन संविधानको प्रस्तावनामा नै उल्लेख गरिनु संविधानको महत्वपूर्ण विशेषता थियो । मौलिक हकको रूपमा नागरिक अधिकारलाई उच्च रूपमा समावेश तथा प्राथमिकता दिनु संविधानको सवल पक्ष थियो । ६ नेपालको अन्तरिम संविधान२०६३ २०४७ को संविधानले प्रत्याभूत गरेको राजनीतिक व्यवस्थापन व्यवहारबाटै मजबुत गराउँदै लागू गराउनुपर्नेमा राजनीतिक पार्टी र राजा दुवै क्रमशः आआफ्नो भूमिकामा चुके । त्यसले सत्ता संघर्षलाई नयाँ चरणमा प्रवेश गरायो । यही जगमा माओवादी जनयुद्ध जन्मियो, हुर्कियो र नयाँ राजनीतिक व्यवस्थापन राजनीतिको अनिवार्य पाटो बन्यो । यही शास्वत सत्यलाई संसद्वादी र विद्रोही माओवादी दुवैले अपरिहार्य सर्तको रूपमा सम्झौतामार्फत स्वीकार्न पुगे । राष्ट्रव्यापी रूपमै यस सम्झौताको सडकमा उत्रेर आम जनताले स्वागत तथा समर्थन गरेपछि राजा ज्ञानेन्द्र आफ्नो पछिल्लो कदमबाट पछि हटे । यस घटनामा राजा ज्ञानेन्द्रले विघटित संसद् अनधिकृत रूपमा पुनः स्थापित गरिदिए । राजा, माओवादी र सात दलबीच नयाँ समझदारीको आरम्भ हुनपुग्यो । यसले जारी द्वन्द्व व्यवस्थापनको लागि अन्तरिम संविधानको अपरिहार्यता महसुस गरी २०६३ असार २ गते सर्वोच्च अदालतका पूर्व न्यायाधीश लक्ष्मणप्रसाद अर्यालको संयोजकत्वमा १६ सदस्यीय संविधान सुझाव समिति गठन हुन पुग्यो । उक्त समितिको बृहत छलफल, बहस, अध्ययन र अनुसन्धानपश्चात प्राप्त मस्यौदा पुनः स्थापित प्रतिनिधि सभाले २०६३ माघ १ गते जारी गरी सोही दिन अन्तरिम व्यवस्थापिका संसद्मा रुपान्तरित संसद्ले अनुमोदन गर्यो । यस संविधानलाई जनयुद्ध र जनआन्दोलनको संक्रमणकालीन द्वन्द्व व्यवस्थापनको सम्झौताको दस्ताबेजको रूपमा लिइएको छ । यस परिघटनाले नेपालको राजनीतिमा शक्ति सन्तुलनको मर्म र आवश्यकतालाई नजरअन्दाज गरी अस्थिरतावादी र साम्राज्यवादी स्वार्थको निर्देशनमा द्वन्द्वलाई नयाँ रणनीतिबाट निरन्तरता दिने कुटिल पासाको रूपमा शान्ति सम्झौताको अपव्याख्या गर्दै, यसको मर्म, भावना र व्यवस्थापनको सन्तुलित अभ्यासलाई पुनः निष्कृय बनाउने अभिप्रायबाट नयाँ द्वन्द्वको विजारोपण गरियो । यसमा २०६२६३ का नेतृत्व नै भासमा फस्न पुगेको छ र राष्ट्रलाई थप द्वन्द्वमा धकलेको छ । यस संविधानमा २५ भाग, १६७ धारा र ४ अनुसूचीको व्यवस्था गरिएको छ । ७ नेपालको संविधान२०७२ संविधान निर्माणमा संविधानसभामार्फत अघि बढ्ने थाती एजेन्डाले पहिलो संविधानसभाबाट मूर्तरूप लिन सकेन । लिकबाहिरको नयाँ राजनीतिक अभ्यासले पनि पार पाउन सकेन र पुनः दोस्रो संविधानसभा निर्वाचन सम्पन्न भई दीर्घकालीन प्राकृतिक राष्ट्रिय मुद्दा ओझेल पार्दै राष्ट्रिय, अन्तर्राष्ट्रिय अस्थिरतावादी शक्तिकेन्द्रको स्वार्थअनुरूपको विषय समेटेको दस्ताबेजको रूपमा नेपालको संविधान २०७२ जारी गरियो। उक्त संविधान जारी गर्नुपर्ने बाध्यात्मक आवश्यकता इतिहासले अवश्य मूल्यांकन गर्नुपर्ने विषय भएको छ । उक्त संविधान २०७२ असोज ३ गते राष्ट्रपति रामवरण यादवको बाहुलीबाट जारी भएको घोषणा गराई संविधानसभाको हलबाट दुईतिहाइले अनुमोदन गराइयो । उक्त संविधानमा ३५ भाग ३०८ धारा, ९ अनुसूची समावेश गरिएको छ । जारी संविधानमा राष्ट्रिय महत्वका महत्वपूर्ण दीर्घकालीन प्रकृतिका विषयलाई संविधान संशोधनमार्फत सम्बोधन गर्ने संवैधानिक व्यवस्था गरी पारित गरिएको स्मरणीय छ । अपूर्णताकै बीचबाट जारी गरिएको संविधानको कारण मुलुक अहिले संवैधानिक संक्रमणको गम्भीर संकटमा फसेको छ । विगतको लामो संक्रमणबालबाट पाठ सिक्दै मुलुकलाई नयाँ शिराबाट अघि बढाउन दिगो शान्ति, स्थिरता, समृद्धिको लक्ष्यलाई व्यवस्थित ढंगले अगाडि बढाउन आवश्यक छ । एकातर्फ मुलुक जोगाउन अर्कोतर्फ संविधानलाई राष्ट्रिय स्वीकार्यता प्रदान गर्न दीर्घकालीन प्रकृतिका राष्ट्रिय एजेन्डामा संविधान संशोधन गरी राष्ट्रिय शक्ति सन्तुलनलाई उचित सम्बोधन अहिलेको मुख्य काम हो र यही नै संविधान २०७२ कार्यान्वयनको कडी हो । दीर्घकालीन प्रकृतिका राष्ट्रिय एजेन्डा संघीयतामा तीन प्रदेश, नागरिकतामा वंशजको आधारमा एकल प्रवाह, भाषामा नेपाली भाषा र मातृ भाषाको अन्योन्याश्रित विकास, निर्वाचन क्षेत्रमा समान भूगोल समान प्रतिनिधित्व र जनसंख्याको चापलाई समानुपातिकमार्फत सम्बोधन गर्ने, भूमिको वैज्ञानिक व्यवस्थापन आदि एक अर्कामा अन्योन्याश्रित रहेकाले एकाद एजेन्डामा केन्द्रित रहेर समग्र निकास खोज्नु देशकाल परिस्थितिलाई नजरअन्दाज गर्नु हो । देशका मूलधारका राजनीतिक पार्टीहरू र सम्बद्ध सबै राष्ट्रिय एजेन्डामा एकजुट हुन जरुरी छ । इतिहासदेखि वर्तमानसम्मका हरेक जनसंघर्षको आसय देश र जनतालाई व्यवस्थित रूपले राष्ट्रिय मूलधारमा समेट्नु नै हो । जनताका अकुन्ठित आशा एवं सपनालाई राष्ट्रले सम्बोधन गर्नैपर्छ, तबमात्र राजनीतिले संक्रमणकालबाट उन्मुक्ति पाउनेछ । न्यौपाने नेकपा (माओवादी केन्द्र) का केन्द्रीय सदस्य हुन् ।"
भारतको परिवर्तित तिब्बत नीति,"गत साता तिब्बतका निर्वासित धार्मिक शासक दलाई लामालाई विवादित अरुणाचल प्रदेशको विख्यात तवाङ् गुम्बाको भ्रमण गर्ने अनुमति दिएको सवाललाई लिएर भारत र चीनबीचको आरोपप्रत्यारोपले दुवै मुलुकसहित अन्तर्राष्ट्रिय समाचारमाध्यमहरूको स्वाभाविक ध्यानाकर्षण गरे । तर यस पटकको विवादमा केही नवीन र जटिल चरित्र पनि देखिएका छन् । यसअघि भारतीय प्रधानमन्त्री नरेन्द्र मोदीले आफ्नो शपथग्रहण समारोहमा तिब्बतका निर्वा्शित सरकारका प्रधानमन्त्री लोब्साङ् सांगेलाई समेत आमन्त्रण गरेर भारतको तिब्बत नीति परिवर्तनलाई प्रारम्भ गरिसकेका थिए । मोदीको उक्त आक्रामक कूटनीतिक अभ्यासले दलाई लामाको हालको अरुणाचल भ्रमणमा आइपुग्दा थप राजनीतिक र कूटनीतिक आयाम ग्रहण गरेको छ । भारतका केन्द्रीय गृह राज्यमन्त्री किरण रिजिजुले अरुणाचल प्रदेश भारतको अभिन्न अंग भएकोले भारतको अतिथिको रूपमा दलाई लामा मुलुकको कुनै पनि भूभागमा जान स्वतन्त्र रहेको र यसअघि उनी सातपटक अरुणाचल प्रदेश गइसकेकाले भारतले चीनको आपत्तिलाई अस्वीकार गरेको बताए । रिजिजुले लामाको अरुणाचल प्रदेशको भ्रमणलाई भारतको अन्तरिक मामिला बताए र चीनलाई आफ्नो आन्तरिक मामिलामा हस्तक्षेप नगर्न चेतावनी दिए ।भारतीय जनता पार्टीलाई नै प्रतिनिधित्व गर्ने अरुणाचल प्रदेशका मुख्यमन्त्री पेमा खन्दुले त लामाको भ्रमणबारे चीनको विरोधलाई वाहियात भन्दै तिब्बतलाई भारतको छिमेकी राष्ट्र भएको र चीनसँग भारतको कुनै सरोकार नभएकोले यस सम्बन्धमा चीनले भारतलाई केही भन्ने अधिकार नै नराख्ने उल्लेख गरेको बारे एमिली तम्किनले अप्रिल ५ मा अमेरिकी पत्रिका फरेन पलिसीमा लेखेकी छन् । केन्द्रमा सतारुढ दलसम्बद्ध प्रदेशका मुख्यमन्त्रीको स्तरबाट आएको यस्तो टिप्पणी उनको आक्रोशको स्वस्फूर्त, गैरकूटनीतिक र राजनीतिक टिप्पणी मात्रै हो वा भारतको परिवर्तित तिब्बत र चीननीतिको कूटनीतिक र रणनीतिक चाप मापनको लागि हो भन्ने स्पष्ट भइसकेको छैन । तर त्यो स्तरबाट आएको टिप्पणीलाई सामान्य अर्थमा भने लिन सकिँदैन । उता, दलाई लामा कुनै धार्मिक नेता मात्र नभएर अन्तर्राष्ट्रिय समुदायसमक्ष तिब्बती राजनीतिक आन्दोलनको प्रतिनिधि तथा प्रवक्ताको रूपमा चिनिने गरेकोले चीन बढी संवेदनशील हुने नै भयो । दलाई लामाको यो भ्रमण र भारतीय टिप्पणीको सन्दर्भमा चीनबाट आएका प्रतिक्रिया कम चुनौतीपूर्ण छैनन्। चाइना डेलीलाई उद्धृत गर्दै इन्डियन एक्सप्रेसले अप्रिल ६ मा उल्लेख गरेअनुसार अरुणाचल प्रदेशलाई चीनले दक्षिणी तिब्बतकोरूपमा स्वीकार गर्दै आएको छ । चीनमा राजतन्त्रको अन्त्य र गणतान्त्रिक व्यवस्थाका सुरुका वर्षहरूको अन्यौल र अस्थिरताबाट लाभ उठाउँदै ब्रिटिस भारतले उक्त प्रदेशलाई लुसुक्क चोरेको चिनियाँ दाबी त्यहाँ उल्लेख छ । पिपुल्स डेलीले भारत सरकारका सम्बन्धित व्यक्तिहरूलाई पुराना ऐतिहासिक अभिलेखहरू पल्टाएर हेर्नसमेत आग्रह गरेको छ । स्मरणीय छ, भारतका प्रसिद्ध सैन्य इतिहासकार शिव कुणाल बर्माको भारत र चीनबीचको १९६२ को युद्धसम्बन्धी २०१६ मा प्रकाशित पुस्तकमा पनि चाइना डेलीले लगाएका आरोपलाई पुष्टि गर्ने विवरण दिइएको छ । यसअघिका दलाई लामाका यस्ता भ्रमणमा पनि चीनको विरोध रहने गर्दथ्यो, तर भारत सरकारले त्यस्ता भ्रमणहरूलाई नितान्त निजी भ्रमण बताउने गर्दथ्यो र सरकारी अधिकारी तथा मिडियाका व्यक्तिहरूलाई दलाई लामासँग सम्पर्क राख्न निषेध गर्दथ्यो । भारतका चीरपरिचित पत्रकार जयदीप मजुमदारले अप्रिल ६ मा 'स्वराज्य' मा लेखेअनुसार यसपटकको भ्रमणमा दलाई लामालाई आसामका मुख्यमन्त्रीले राज्यको अतिथिका रूपमा स्वागत गरे । भारतीय सेनाले पूर्ण औपचारिक सम्मानका साथ ठूलो सैन्य दल उनको सुरक्षार्थ खटाएको छ । भारतका गृह राज्यमन्त्री उनको सवारी मन्त्रीको हैसियतमा साथैमा अरुणाचल प्रदेशसम्म पुगेका थिए । अरुणाचल प्रदेशका मुख्यमन्त्री पेमा खन्दुले तवाङ्मा औपचारिकरूपमा लामाको स्वागत गरे । यसपटक दलाई लामालाई प्रेससँग भेटघाट गर्न र आफ्ना प्रतिक्रिया व्यक्त गर्न भारत सरकारले निषेध नगरेकोले लामाले प्रेससँग खुला संवाद गरे । भारतले आफूलाई आफ्नो रणनीतिक स्वार्थका लागि उपयोग गरिरहेको भन्ने चिनियाँ आरोपलाई उनले खण्डन गरे । भारतको खुला प्रशंसा गरे र तिब्बतको धार्मिक, सामाजिक, सांस्कृतिक अधिकारको दमन नगर्न, त्यहाँको पर्यावरणीय विनास रोक्न, तिब्बतको जल साधन र विराट खनिज सम्पदाको क्रुर दोहन रोक्न तथा तिब्बती जनतालाई स्वायत्तता प्रदान गर्न आह्वान गरेको मजुमदारले उल्लेख गरेका छन् । प्रतिक्रियामा, विदेश मन्त्रालयकी प्रवक्ता हुवा चुनयिङले भारतले चीनको सरोकार र संवेदनशीलतालाई तिरस्कार गरेको र सीमा सवालमा संकट आमन्त्रण गरिरहेको उल्लेख गरेको समाचारलाई एसोसिएटेड प्रेसले ५ अप्रिलमा लेखेको छ । चीनका लागि भारतका राजदूत भीके गोखलेलाई विदेश मन्त्रालयमा बोलाएर चीनले भारतसमक्ष औपचारिक रूपमा आफ्नो कडा असन्तोष पनि व्यक्त गरेको छ । स्मरणीय छ, भारतको अरुणाचल प्रदेशको ९० हजार वर्ग किलोमिटर क्षेत्रमाथि चीनले दाबी गरिरहेको छ भने चीनको नियन्त्रणमा रहेको अक्साइ चीनको ३८ हजार वर्ग किलोमिटरको भूभागलाई भारतले दाबी गरिरहेको छ । चीनका एक शक्तिशाली राजनेता तथा चीनको माथिल्लो सदनका जातीय र धार्मिक मामिला समितिका प्रमुख झु वेकुनले भारत जस्तो ठूलो शक्तिराष्ट्रले यसो गरेर आफ्नो गरिमाको अवमूल्यन गरेको उल्लेख गरेका छन् । चिनियाँ समाचार माध्यमहरूलाई उद्धृत गर्दै इन्डिया टुडेले अप्रिल ६ को अनलाइन संस्करणमा लेखेअनुसार भारतले यस्ता क्रियाकलापलाई जारी राख्ने हो भने चीनले कश्मिरलगायतका सवालमा हस्तक्षेप गर्न पनि पछि नपर्ने चेतावनी वेकुनले दिएका छन् । चिनियाँ कम्युनिस्ट पार्टीको प्रकाशन पिपुल्स डेलीको सह प्रकाशन ग्लोबल टाइम्सले अप्रिल ६ मा प्रकाशित सम्पादकीयमा भारतको तुलनामा कयौं गुणा ठूलो अर्थतन्त्रको स्वामी र भारतको समस्याग्रस्त उत्तरी सीमादेखि दक्षिणमा हिन्द महासागरसम्म शक्तिशाली सैन्यक्षमता प्रदर्शन गर्न समर्थ चीनसँग भारतले भूराजनीतिक खेल खेल्ने हो भने त्यसबापत कडा मूल्य व्यहोर्न पनि ऊ तयार हुनुपर्ने बताएको छ । ग्लोबल टाइम्सले दलाई लामाको अरुणाचल प्रदेश भ्रमणपूर्व गत डिसेम्बरमा भारतका राष्ट्रपतिले लामासँग गरेको भेटलाई पनि भारतको आक्रामक चीन नीतिको उदाहरणको रूपमा लिएको छ । १ ऐतिहासिक जटिलतामा जेलिएको भारतचीन सम्बन्ध '१९४९ मा जब तिब्बत चीनको नियन्त्रणमा आयो, त्यतिखेर भारत टाउको नभएको कुखुरो जस्तै थियो । ९० प्रतिशत भारतीयहरूलाई तिब्बत कहाँ पर्छ थाहा थिएन, भारतको विदेश मन्त्रालयका ५० प्रतिशत उच्चाधिकारीहरूलाई नक्सा अगाडि राखिदिएर तिब्बत कहाँ पर्छ भनेर सोध्दा भन्न सक्ने अवस्थामा थिएनन' । भारतीय सेनाका मेजर जनरल डीके पलितको माथिको भनाई शिव कुणाल वर्माको पूर्वोक्त पुस्तकमा समाविष्ट छ । ३ जुलाई १९१४ मा सिमलामा ब्रिटिस साम्राज्यको प्रतिनिधिको रूपमा आर्थर हेनरी म्याकमोहन र दलाई लामाबीच भएको सम्झौताअनुसार भित्री तिब्बतमाथि चीनको प्रत्यक्ष शासन र बाह्य तिब्बतमाथि चीनको प्रभुत्वअन्तर्गतको दलाई लामाको स्वशासन स्वीकारिएको छ । २७ अप्रिल १९१४मा सो सन्धिसम्बन्धी सम्मेलनको सुरुमा चिनियाँ राष्ट्रपतिको प्रतिनिधिको रूपमा चिया हो उपस्थित थिए तर त्यसको दुई दिनपछि चिनियाँ सरकारले होलाई सम्मेलन बहिष्कार गर्ने आदेश दिएपछि उनले सो सम्मेलन बहिष्कार गरेका थिए । त्यतिखेर तिब्बतलाई भित्री तिब्बत, बाहिरी तिब्बत र दक्षिणी तिब्बत भनेर तीन आधारमा बुझ्ने र व्यवहार गर्ने गरिन्थ्यो । दक्षिणी तिब्बत भनेको हिमालयको दक्षिणका चिनियाँ प्रभावका भूभागहरू बुझिन्थ्यो । १९४९ मा सिन्जियाङ कम्युनिस्ट चीनको नियन्त्रणमा आएपछि तिब्बतलाई पनि उसले नियन्त्रणमा लिने प्रष्ट भइसकेको थियो । बाहिरी तिब्बतमाथि चीनको प्रभुतालाई स्वीकार्ने तर त्यहाँ उसको सैनिक उपस्थितिलाई हरसम्भव तरिकाले रोकेर बफर कायम राख्ने अंग्रेज सरकारको तिब्बत रणनीति थियो । लामो राजनीतिक अस्थिरता भोगिरहेको कमजोर चीन बाहिरी तिब्बतको बफरको हैसियतलाई चुनौती दिनसक्ने अवस्थामा थिएन। हो, भारत र चीनबीच युद्ध र तनावका लागि सयौं कारणहरू छन् तर शान्ति र समृद्धिको साझेदारीका लागि झन् धेरै विस्तृत क्षेत्रहरू छन् ।त्यस्तो साझेदारीको प्रारम्भ गर्दा सीमा विवादको स्थायी समाधानबारेको भविष्यदृष्टि अपरिहार्य देखिन्छ । तर कम्युनिस्ट चीन तिब्बतको त्यो हैसियतलाई स्वीकारगर्न तयार नभएको प्रष्ट भइसकेको सन्दर्भमा उसले तिब्बतमा सैन्य हस्तक्षेप गर्नुअघि नै त्यस्तो चिनियाँ आक्रमणविरुद्ध भारतीय सैनिक हस्तक्षेपबारे विचार गर्न भारतको इन्टेलिजेन्स ब्युरोका प्रमुख बीएन मल्लिकले प्रधानमन्त्री नेहरूलाई सुझाव दिएका थिए । लगत्तै सो सम्बन्धमा विचार गर्न भारतीय सचिव केपी एस मेननको कार्यकक्षमा सबै सुरक्षा र विदेश नीतिसम्बद्ध उच्च राजनीतिक र प्रशासनिक विशेष आपतकालीन बैठक बसेको थियो । भारतले तिब्बतमा त्यस्तो सैनिक हस्तक्षेप गरेमा बेलायत र अमेरिकाले भारतलाई प्रत्यक्ष सैनिक सहयोगबाहेकका अन्य सबै सहयोग गर्ने निश्चित भएको बारे मल्लिकले सो बैठकमा बताएका थिए । अमेरिकाले त तिब्बतमा भारतीय सेना उतार्न सैनिक विमान उपलब्ध गराउने वचनसमेत दिएको मल्लिकले जानकारी दिए । भारतले त्यस्तो निर्णय गरेमा चिनियाँ गुप्तचरमार्फत अध्यक्ष माओले सो कुराको जानकारी पाउने र तिब्बतविरुद्ध सैन्यपरिचालन गर्ने सम्बन्धमा पुनर्विचार गर्ने बताएका थिए । मल्लिकको कुरा सुनेपछि नेहरूले सेना प्रमुख जनरल करिअप्पासँग त्यस्तो भारतीय सैनिक हस्तक्षेपबारे राय मागे । करिअप्पाले त्यस्तो सैन्यहस्तक्षेप गर्ने क्षमता भारतसँग बिल्कुलै नभएको र सरकारले त्यस्तो हस्तक्षेप गर्ने निर्णय गरिहालेमा भारतीय सेनाले त्यसका लागि छ सय भन्दा बढी सैनिक उपलब्ध गराउन नसक्ने बताएका थिए । तिब्बतको कठिन भूगोलमा सैनिक अभियान सञ्चालन गर्ने प्रशिक्षण र अनुभव पनि भारतीय सेनासँग नभएको तर चिनियाँ सेना अत्यन्त कठिन सैनिक अभियानहरूमा सफल हुँदै आएको र च्याङ काई सेकको नेतृत्वको सेना ताइवान पलायन हुँदा उसले छोडेर गएका अत्याधुनिक अमेरिकी हतियारसमेत उसको नियन्त्रणमा आएकोले त्यस्तो चिनियाँ सेनाको सामना गर्न भारतीय सेनालाई सम्भव नभएको करिअप्पाको विचार थियो । स्वाभाविकरूपमा नेहरूले सैनिक हस्तक्षेपको निर्णय लिएनन् । भारतले तिब्बतलाई चीनको पोल्टामा हालिदिएको र चीनविरुद्ध केही गर्न नसकेको भनेर नेहरूको कडा विरोध भयो । आलोचना गर्नेमध्ये स्वयं उपप्रधान तथा गृहमन्त्री सरदार बल्लभभाइ पटेल र उद्योग तथा आपूर्तिमन्त्री श्यामाप्रसाद मुखर्जी पनि थिए । २ नियति र सम्भावना ! उपरोक्त सम्बन्धमा भारतका प्रथम विदेश सचिव केपीएस मेननद्वारा लिखित 'ट्वाइलाइट् इन चाइना' नामक पुस्तकमा लेखेका छन्भारतले चीनलाई तिब्बत सुम्पिदिएको आरोप लगाउनेहरूले बुझ्नुपर्छ कितिब्बत भारतको पोल्टामा थिएन । उनले के पनि उल्लेख गरेका छन् भने अन्तर्राष्ट्रिय समुदायको दृष्टिमा तिब्बत कहिल्यै स्वतन्त्र राष्ट्र थिएन । ब्रिटेन झन्डै तिब्बतलाई स्वतन्त्र राष्ट्रको हैसियत दिने स्थितिमा रहँदा पनि उसले तिब्बतमाथिको चीनको प्रभुतालाई स्वीकार गरिनै रह्यो । अमेरिकाले त तिब्बतलाई चीनको अभिन्न अंग नै मान्दै आएकै थियो । पछि आएर शीत युद्धको साधनको रूपमामात्र पश्चिमले तिब्बतलाई उपयोग गरेको मेननको भनाई थियो । निश्चितरूपमा तिब्बत र दलाई लामा दुवै शीतयुद्धको साधन बनाइए र तिब्बतको स्वतन्त्रताको नाउमा अमेरिका र भारतले तिब्बतका बिद्रोही खम्पा लडाकुलाई आर्थिक र सैनिक सहयोग उपलब्ध गराएकोबारे अमिताभ सान्यालले १५ नोभेम्बर २००९ मा हिन्दुस्तान टाइम्समा पनि उल्लेख गरेका छन् । देहरादुनको सैन्य प्रशिक्षण प्रतिष्ठानमा विद्रोही तिब्बतीहरूलाई त्यस्तो प्रशिक्षण उपलब्ध गराइएको र तिनै विद्रोहीहरूले नेपालको मुस्ताङ क्षेत्रबाट तिब्बतमा विद्रोही गतिविधि सञ्चालन गरेकाबारे क्लाउड आर्पीले पायोनियरमा २०१२ मा लेखेका थिए । भरत करन्डले अक्सफोर्ड विश्वविद्यालयबाट २०१५मा प्रकाशित 'ह्वाई इन्डिया इज नट अ ग्रेट पावर यट' मा पनि भारत र अमेरिकाले तिब्बती विद्रोहीलाई त्यस्तो प्रशिक्षण दिइएकोबारे उल्लेख गरेका छन् । अमेरिकी राष्ट्रपति निक्सनको कार्यकालमा चीनअमेरिका सम्बन्धमा सुधार आएपछि सीआईएले त्यस्तो विद्रोही तिब्बती गतिविधिलाई आर्थिक र सैनिक सहयोग बन्द गर्यो । अमेरिकी सहयोग बन्द भएको र तिब्बतमा पनि चीन सरकारको प्रभावकारी नियन्त्रण स्थापना भएर तिब्बती भूमिमा कुनै गतिविधि सम्भव नभएपछि विद्रोही तिब्बतीहरूले नेपालकै मनाङ र मुस्ताङलाई आफ्नो नियन्त्रण क्षेत्र कायम गर्ने प्रयत्न गरे । त्यसपछि तिब्बती भूमिबाट चिनियाँ सेना र नेपाली भूमिबाट नेपाली सेनाले सञ्चालन गरेको संयुक्त गतिविधिको परिणामस्वरूप विद्रोही तिब्बती नेता ग्यातो वाङ्दु जुन १९७४ मा आफ्ना ४० सहयोगीसहित नेपालतिब्बत सीमाक्षेत्र हुँदै भारततर्फ भाग्दै गर्दा जुम्ला र तिब्बतबीचको टिंकर नाकानजिक नेपाली सेनासँगको भिडन्तमा मारिएका थिए । त्यसपछि नेपाली भूमिमा तिब्बती विद्रोही गतिविधि अन्त्य भएको थियो । जनसंख्या, भूगोल र बढ्दो आर्थिक र सैनिक क्षमताले केही वर्षभित्रै भारत र चीन विश्व राजनीतिको मियो बन्दैछन् । स्वाभाविकरूपमा बढ्दो शक्ति र प्रभावसँगै तनावका नयाँ क्षेत्र पनि भारत र चीनको वरिपरी विकास भइरहेका छन् । सुरुको सन्दर्भ त्यसको झलक हो । भरत करन्डले विगतमा जस्तै भविष्यमा चीनका विरुद्ध तिब्बती कार्ड प्रयोग हुने सम्भावनालाई स्वीकार गरेका छन् । तर भारतले त्यस्तो तिब्बत कार्ड प्रयोग गर्दा विगतमा भन्दा धेरै शक्तिशाली चीनको सम्भावित रणनीतिक प्रतिकारले निर्माणगर्ने दबाब र तनावले भारत र चीनको उज्ज्वल सम्भावनालाई मात्रै अन्त्य नगरेर वरिपरीको क्षेत्रको स्थिरता, शान्ति र समृद्धिको आकांक्षालाई पनि क्षतविक्षत् पार्ने कुरा बिर्सन भने सकिँदैन । हो, भारत र चीनबीच युद्ध र तनावका लागि सयौं कारणहरू छन् तर शान्ति र समृद्धिको साझेदारीका लागि झन् धेरै विस्तृत क्षेत्रहरू छन् । त्यस्तो साझेदारीको प्रारम्भ गर्दा सीमा विवादको स्थायी समाधानबारेको भविष्यदृष्टि अपरिहार्य देखिन्छ । ब्रिटिस दैनिक डेली मेलको २८ नोभेम्बर २०१३ को अनलाइन संस्करणमा सौरभ शुक्लले विदेश मन्त्रालयका फाइलहरू केलाउँदा चीनले अरुणाचल प्रदेशमाथिको भारतको स्वामित्वलाई स्वीकार गरेमा भारतले लद्दाख क्षेत्रको अक्साइ चीनमाथिको चिनियाँ स्वामित्वलाई अनुमोदन गर्ने संकेत गरेको उल्लेख गरेका छन् । निश्चयनै त्यसले भारत र पाकिस्तानबीचको विवाद र समस्यालाई पनि समाधानमा लैजान सहयोग गर्ने छ । भारतमा नरेन्द्र मोदी र चीनमा सी जिन पिङजस्ता शक्तिशाली र प्रभावकारी शासकहरूले नै त्यस्तो समझदारीको नेतृत्व लिन सक्दछन् । तर यसको आरम्भ भने द्विपक्षीय वा त्रिपक्षीय सम्बन्धलाई विस्तार गर्न र विद्यमान समस्या समाधानका लागि जनमत निर्माणबाट गर्न सकिन्छ । त्यसको लागि राजनीति, कूटनीति, बौद्धिक समुदाय, उद्योग, व्यापार, मिडियालगायत विभिन्न क्षेत्रका व्यक्तिहरूलाई समस्या समाधानका विविध क्षेत्र पहिचान गरी सो पक्षमा त्यस्तो जनमत निर्माण गर्न राज्यप्रेरणा प्रदान गरेर गर्न सकिन्छ ।"
लोकतान्त्रिक 'अधिनायकवाद',"नेपाली जनता र नेताहरूबीचमा यदि कुनै मतैक्य छ भने त्यो हो लोकतान्त्रिक अधिनायकवाद । भन्न त सबैले यिनै शब्दमा भनेका छैनन् । तर सबैले खोजेको यही हो । राजनीतिक दल र नेताहरू कुनै न कुनै बेला यसैको सेरोफेरोमा उभिएका हुन् । तर कसैले पनि यो पाउन र दिलाउन सकेका छैनन् । माओवादी दलले जंगलकै अवस्थामा पुष्पकमल दाहाललाई नेपालको सर्वशक्तिमान राष्ट्रपति घोषणा गरेका थिए । हुन पनि दस वर्षको शान्ति प्रक्रियामा हिँड्दा र संविधानसभाको निर्वाचनमा उनलाई भावी राष्ट्रपतिको रूपमा नै प्रचार गरिएको थियो । दाहाल आफैंले पनि नेपालमा जंगबहादुर नै चाहिने रहेछ भनेर आत्म अभिव्यक्ति दिएका हुन् । तर यसमा उनी अझै सफल हुन सकेका छैनन् । अर्को ठूलो दल एमालेले पनि यस्तै एउटा बलियो कार्यकारी अधिकारी खोजेको हो । संविधानमा पाँच वर्षका लागि एउटा निर्वाचित प्रधानमन्त्री रहने प्रावधान राख्नका लागि धेरै कोसिस गरेको हो । तर त्यो पनि सफल हुन सकेन । एक अचल प्रधानमन्त्री केही निर्धारित समयावधिका लागि खोज्नु पनि एक किसिमको अधिनायकवाद नै हो । शब्द जे प्रयोग गरे पनि मनसाय र भावार्थ उही हो । लोकतन्त्र खोजेको तर अधिनायकवाद नखोजेको ठूलो दल नेपाली कांग्रेस हो । उसैको प्रभाव र करबलले गर्दा संविधानले एक प्रकारको संसदीय व्यवस्था अपनाएको हो । तर त्यहाँ पनि अधिनायकवादतिर नै हावा बग्न थालेको देखिन थालेको छ । कांग्रेसका महामन्त्री शशांक कोइराला प्रहरी महानिरीक्षक नियुक्ति काण्डमा सर्वोच्च न्यायालयमाथि नराम्ररी जाइलागेका छन् । उनी चाहन्छन् कि न्याय व्यवस्था संसद्कोअन्तर्गत रहोस् । यसको प्रष्ट माने यही हुन्छ कि न्यायालय स्वतन्त्र नरहोस् । कांग्रेसका अरू नेताहरूले पनि सर्वोच्च न्यायालयले नेपाल सरकारको निर्णय बदर गरिदिएकोमा आक्रोश पोखेका छन् । यसको माने कार्यकारी अंगले गरेको निर्णय अन्तिम होस् । यसमा न्यायपालिका र व्यवस्थापिकाको कुनै किसिमको हस्तक्षेप नहोस् । आखिर संसदीय व्यवस्थाले आफूखुसी शासन चलाउन पाइएन भनेर गुनासो पोखिएकै हो । संसदीय व्यवस्था भनेको नाउँसम्म रहोस्, तर काम त अधिनायकवाद जस्तै होस् भन्ने यसको मनसाय बुझिन्छ । कांग्रेस सभापति र शेरबहादुर देउवाले मुख खोलेका छैनन्, तर उनले चाहेको पनि यस्तै कार्यकारी निर्णयलाई कसैले चलाउन नपाओस् भन्ने नै हुनुपर्छ । उनी त झन् भुक्तभोगी नै हुन् । कहिले राजाले असक्षम भनेर सत्ताबाट निकालिदिने, कहिले आफ्नै दलका नेताले दलबाट फालिदिने, कहिले संयुक्त सरकारका साझेदारले नौ महिनामा प्रधानमन्त्रीको पद हस्तान्तरण गर्छु भनेको बचन नराख्ने जस्ता कटु अनुभव बटुलेका नेता हुन् । यति सारो हुँदा पनि उनी अधिनायक बन्न नखोजेका हुन् भने कुरा बेग्लै हो । होइन भने स्वाभाविकरूपले उनलाई एकपटक अचल सत्ताको स्वाद लिन अवश्य मनलाग्ने थियो । यतिका शीर्षस्थ नेताहरू बलियो कार्यकारीको पक्षमा भएपछि संविधानमा एउटा कमजोर कार्यकारी उत्पादन गर्ने व्यवस्था किन राखिएको हो, सो बुझ्न अलि कठिन नै छ । संसदीय प्रणालीमा टेकेको यो संविधानले एउटा स्थायी सरकार दिनै सक्दैन भन्ने ठोकुवा हामीले गरेका होइनौं, संविधान निर्माताहरूले नै गरेका हुन् । थाहा नपाई गल्ती गर्नु क्षम्य हुन्छ । तर थाहा पाएरै गल्ती गर्नु अपराध मानिन्छ र सो दण्डयोग्य हुन्छ । यसै पृष्ठभूमिमा नेपाली जनताले उनीहरूलाई दण्ड दिने मनसाय प्रकट गरिरहेका छन् र सो स्थिति उनीहरू आफैंले ल्याउन लागेको पनि छ । नेपाली जनताले पनि घुमिफिरि उही लोकतान्त्रिक अधिनायकको नै खोजी गरेको देखिन्छ । औपचारिकरूपले आफ्नो मत दिएर सत्तामा पुर्याउने सम्भावना कम देखेकाले अनौपचारिक तरिकाबाट सत्ता हत्याएर शान्ति, सुरक्षा र विकासको उनीहरूको मनोकांक्षा पूरा गरिदेओस् भन्ने चाहना गरेका छन् । यसका लागि उनीहरू कहिले अपदस्थ राजालाई पुकारा गर्छन् भने कहिले नेपाली सेनालाई गुहार्छन् । जनता आफैं संगठित हुन सकेका छैनन् । तर कोही साहसिला मानिस अगाडि आए भने उनीहरू समर्थन र सहयोग गर्न तयार देखिन्छन् । यसरी जनता र नेताहरूले खोजेको लोकतान्त्रिक अधिनायक एकजना ननिस्केको पनि होइन । राजा ज्ञानेन्द्रले जसरी सबै राज्यसत्ता हातमा लिएका थिए, त्यो यसै चाहनास्वरूपकै थियो । तर उनीसँग कुनै मार्गचित्र नभएकोले असफल भएका हुन् । गिरिजाप्रसाद कोइराला पनि अधिनायकवादी नै थिए । उनीले जेजति निर्णय गरे आफ्नै स्वविवेकमा गरे । नेपालमा चलेको शान्ति प्रक्रियामा उनले माओवादी नेता पुष्पकमल दाहालसित मिलेर अनेक निर्णय गरे । उनका दलका नेताहरू र कार्यकर्ता चित्त नबुझे पनि चुप लागेर बसे । कांग्रेसमा गिरिजाप्रसादको एकछत्र प्रभाव ह्यो । यतिसम्म कि दोस्रो जनआन्दोलन टुंगिएपछि उनी नेपालको राष्ट्राध्यक्ष र सरकार प्रमुख दुवै पद र सत्ताबाट सुशोभित भए । त्यो कालखण्डमा गिरिजा नै नेपालका एकमात्र सत्ताधारी हुन पुगेका थिए । उनले खोजेको पनि यही थियो । भनाइको मतलब गिरिजा पनि लोकतान्त्रिक पद्धतिबाट नै एक अधिनायक बन्न चाहन्थे र भए पनि । तर उनले पनि देशलाई सही बाटोतिर डोर्याउन सकेनन् । किनभने उनीसित पनि कुनै मार्गचित्र थिएन । नेपालमा यस्तो यस्तो काम गर्छु, नेपाललाई यस्तो बनाउँछु भनेर उनले भनेको कहिले सुन्न पाइएन । हुन त उनको जिद्दी मरेको संसद् ब्युँताउन सफल भयो, तर विकास र व्यवस्थाको नाउँमा उनको देन शून्य नै रह्यो । नेपालको आधुनिक युगमा यसप्रकारको सफल अधिनायक बनेको एकजना राजा महेन्द्र मात्र देखिन्छन् । नेपालमा सबैले खोजेको अधिनायक उनी बनेका थिए र आफ्नो लक्षमा सफल पनि भए । त्यसैले उनीलाई सबैले सम्झिरहेको पाइन्छ । नेपालमा राजनीतिक अराजकता आएको एउटा कारण जनता र नेताहरू नै एकथोक चाहन्छन्, तर बोल्छन् अर्कै, गर्छन् अर्कै । चाहने अधिनायकवाद तर खोज्ने लोकतन्त्रवाद । कहाँबाट मेल खान्छ ? के अब दुवैले खुलस्त भन्ने बेला भएन र कि हामीले चाहेको अधिनायक हो, शुद्ध अधिनायक । हाइलाइट राजनीतिक अराजकता बढ्नुको एउटा कारण जनता र नेताहरू नै एकथोक चाहन्छन् तर गर्छन् अर्कै थोक। चाहने अधिनायकवाद तर खोज्ने लोकतन्त्रवाद । कहाँबाट मेल खान्छ ?"
नगरकप फुटबल जेठमा,"काठमाडौं: काठमाडौं जिल्ला समन्वय समितिको आयोजना र काठमाडौं जिल्ला खेलकुद विकास समितिको समन्वयमा जेठ १५ गतेबाट प्रथम काठमाडौं अन्तर नगर कप फुटबल प्रतियोगिता आयोजना हुने भएको छ। आयोजकले सोमबार पत्रकार सम्मेलन गरी गणतन्त्र दिवसका अवसरमा काठमाडौं जिल्लाभित्रका नगरपालिकाहरूलाई समेटेर फुटबल प्रतियोगिता आयोजना गर्न लागिएको जानकारी दियो। प्रतियोगितामा काठमाडौं महानगरपालिकाको भने सहभागिता रहनेछैन। त्यसबाहेकका १० नगरपालिकाले प्रतियोगितामा सहभागिता जनाउनेछन्। 'हामीले खेलकुदको माध्यमबाट जिल्लाभित्र रहेका सबै निकायहरूबीचमा सौहार्दताको वातावरण निर्माण गर्ने उद्देश्यले फुटबल प्रतियोगिता आयोजना गर्न लागेका हौं', पत्रकार सम्मेलनमा काठमाडौं जिल्ला समन्वय समितिका प्रमुख गोपालप्रसाद अघिकारीले भने, 'प्रतियोगिता स्थानीय निर्वाचन सम्पन्न भएलगत्तै हुने भएकाले निर्वाचित भई आउने नयाँ नेतृत्वबीच पनि यसले सम्बन्ध विस्तार गर्न सहयोग पुर्याउनेछ।' प्रतियोगिता हुने स्थान भने तय भइसकेको छैन। 'हामीले प्रतियोगिता रंगशालामै गर्ने तयारी गरेका छौं।तर, त्यस बेला रंगशाला उपलब्ध नभएको अवस्थामा सानो गौचरनको मैदानमै आयोजना गर्नेछौं', जिल्ला खेलकुद विकास समितिका अध्यक्ष ध्रुव न्यौपानेले भने, 'त्यसबाहेक अन्य मैदान पनि हेरिरहेका छौं।' आयोजकका अनुसार प्रतियोगितामा सम्बन्धित नगरपालिकाभित्र बसोबास गर्ने खेलाडीले मात्रै खेल्न पाउनेछन्।नकआउट प्रणालीमा आयोजना हुने प्रतियोगिताको विजेताले एक लाख ११ हजार रुपैयाँ प्राप्त गर्नेछ। यसैगरी दोस्रो हुने टोलीले ५१ हजार र तेस्रो हुने टोलीले २५ हजार रुपैयाँ पुरस्कार प्राप्त गर्नेछन्।प्रतियोगितामा सर्वोत्कृष्ट ठहरिने एक खेलाडीले पनि १० हजार रुपैयाँ प्राप्त गर्ने आयोजकले जनाएको छ।विधागततर्फ उत्कृष्ट घोषित हुने प्रत्येक खेलाडीले जनही पाँच हजार रुपैयाँ प्राप्त गर्नेछन्।"
