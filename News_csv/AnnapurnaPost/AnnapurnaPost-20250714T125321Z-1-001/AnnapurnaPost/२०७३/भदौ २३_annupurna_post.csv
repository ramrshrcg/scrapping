शीर्षक,विवरण
भारतसँग माग्ने कि मिलाउने,"पुष्पकमल दाहालको दोस्रो प्रधानमन्त्रीकाल चलिरहेको छ । उहाँ फरक परिवेशमा दोस्रोपटक प्रधानमन्त्री बन्नुभएको हो । पहिलोपटक प्रधानमन्त्री बन्दा उहाँमा भर्खरको शान्तिप्रक्रियाको गर्भमा प्राप्त ताजा जनादेशको सौर्य थियो । यसबाजी उहाँसँग फरक खाले जटिलता छन् । समयअनुसार हरेक विषयवस्तु, परिघटना भिन्न हुने नै भए । उहाँ पहिलोपटक प्रधानमन्त्री हुँदा पहिलो विदेश भ्रमणका रूपमा भारतका सट्टा चीन गएर नौलो परम्परा थालनीको जस लिन लालायित हुनुभयो । त्यसबाट उहाँ सहजतामा नपर्नु भएको विषय चर्चामा रह्यो । यसबाजी उहाँ सरक्क भारतकै भ्रमणबाट यथापरम्परामा समाहित हुँदै हुनुहुन्छ । हामीकहाँ वास्तवमै यतिखेर परम्परा कायम गर्नेनगर्नेभन्दा बढी महत्त्वपूर्ण सरोकार छन्, जसको खास र यथोचित सम्बोधन हुँदा परपम्परा विशुद्ध प्राविधिक साधन बन्न पुग्छन् । यतिखेर नेपालीहरूले आफ्नो भूमिमा स्थिरता, शान्ति र विकास झन् पेचिलो हिसाबमा चाहिरहेका छन् । २०७२ सालका तमाम अनुभवले क्षेत्रीय परिवेशभित्रको राष्ट्रिय र मौलिक अस्तित्वको महत्त्वलाई झन् उजिल्याउने काम गर्यो । तर त्यो महत्त्व राष्ट्रिय जीवनका व्यवहारमा खरो उत्रेको देख्न अझै निकै समय लाग्ला जस्तो छ । नयाँ संविधान, यसले गर्न खोजेको मुलुक पुनर्संरचनालगायत विषय सर्वांगीण अनुमोदनका साथ अगाडि बढ्न कठिनाइ परिरहेकै छ । यसलाई टुंग्याउने उपायहरूको खोजीमा हाम्रा सीमाभित्रका प्रवृत्ति र सामथ्र्यहरू एकबद्ध हुन नसकिरहेको स्थिति छँदैछ । राजनीतिक परिवर्तनका नाममा गरिएका कतिपय त्रुटिहरू सच्याउनुपर्ने दबाब सर्वत्र उठिरहेको छ । फेरि पनि अल्पकालीन सत्ता लडाइँबीच सबै राष्ट्रिय स्वार्थका मामिला ओझेल परेका छन् । मुलुकको यो परिस्थितिबीच प्रधानमन्त्री बनेका दाहालले दक्षिण एसियाली भूराजनीतिको मुख्य पात्र भारतसँगको कूटनीतिक व्यवहारलाई कुन हिसाबले निर्वाह गर्नुहुन्छ, त्यो हेर्न धेरै कुर्नुपर्ने छैन । हरेक छिमेकीसँगको सम्बन्ध सुमधुर हुनैपर्छ, एउटा सार्वभौम मुलुकको लागि ।नमिलीकन सुखै छैन । मिल्नाका आधार र गरिमा तय गर्ने कामचाहिँ आपसी विषय हो । भारत र नेपाल त पौराणिक कालदेखिका समान धर्म, संस्कृति र सामाजिक मूल्यका साझेदार हुन् । संयुक्त राज्य अमेरिकाले क्युबासँग हालै गरेको ऐतिहासिक मिलापबारे विचार गरौं । एकदमै विषम राजनीतिक अभीष्टले चलेका फरक प्रकृतिका ती मुलुक आवश्यकताले मिल्न पुगे । नेपाल र भारत त आवश्यकताले भन्दा पनि भावनाको कसीमा हुर्केका मुलुक हुन् । तैपनि सुमधुर सम्बन्ध स्थापित हुन कठिनाइ परिरहनु दुवैतर्फका सरोकारवालाहरूका लागि चुनौतीपुर्ण विषय हो । हरेक प्रधानमन्त्रीले आफ्नो भ्रमण सफल हुन्छ भन्छन् नै । हो, अपेक्षा कुनै पनि खालको राख्न सकिन्छ । अहिलेसम्मको अभ्यासमा भारतसँग माग्न सकिएका योजना र अनुदानको सूचीलाई सफलता मान्ने प्रवृत्ति छ । यतिबेला सिंहदरबार र बालुवाटारमा यही माग्ने तयारी मात्रै चलिरहेको छ । जलविद्युत् आयोजना, सडकलगायतका परियोजनाका प्रस्ताव खेस्रामा कूटनीतिक सामर्थ्य खन्याउने काम भइरहेको छ । यो देश आजसम्म कतिजना प्रधानमन्त्रीले कहाँकहाँ गएर के के मागेर कहाँ पुग्यो भन्नेचाहिँ लेखाजोखा भएको छैन, हुनेवाला पनि देखिँदैन । विषय उठान नै माग्नेबाट सुरु गर्ने अनौठो चेतनाबाट अभिमुख समाजका रूपमा हामी चिनिँदैछौं । एउटा राष्ट्रको चरित्र निर्माणमा सबैभन्दा घातक विषय बन्न सक्छ यो प्रवृत्ति । ठिकै छ, हामी रातारात परिवर्तन कुनै क्षेत्रमा नखोजौं । तर माग्ने भाँतीमा त हामी सुधार गर्न सक्छौं । मागेर ल्याएका विषयको जतन भयो भएन हेर्न सक्छौं । नेपाल र भारतबीच दर्जनौं परियोजनाका सम्झौता भएका छन् । तीमध्ये कतिवटा पूरा भए, सही ढंगले चलिरहेका छन् । वा ती परियोजना ओगटिएका अवस्थामा मात्र छन् कि ? असल मित्रताको दुहाइ दिनको लागि दुवै पक्षले आआफ्ना ठाउँबाट प्रतिबद्धता पूरा गर्नुपर्छ । नेपाल समृद्ध हुनुपर्छ भन्ने तर परियोजनाहरूको अधकल्चो हालत चलिरहने अवस्था केवल विरोधाभास हो । मित्रताको कसीमा यो व्यवहार पटक्कै सुहाउँदैन । यस्तो हुनुको पछाडिको रहस्य के हो ? प्रधानमन्त्रीस्तरीय भ्रमणले यो रहस्य केलाउने सार्थक कोसिस गर्नुपर्छ । नेपालभारत सम्बन्धलाई दीर्घकालको लागि सुदृढ बनाउन यो विषयमा पारदर्शिताको खोजी हुनैपर्छ । पहिलो प्रधानमन्त्रीकाल अनुभवहीनता र सशस्त्र युद्धलगत्तैको मनोविज्ञानका कारण उस्सै खेर फाल्नुभएका दाहालले दोस्रोमा यो कुरा बुझनुभएकै होला । हरेक सफलताको जग भनेको इमानदार प्रयत्न हो । त्यसबाट ढिलोचाँडो राम्रै हुन्छ । दाहाल दिल्लीका लागि उड्दासम्ममा 'डिमान्ड लिस्ट' राम्रै बन्ला । उहाँका सल्लाहकारहरूले त्यो सूची बनाउनेमै सजिलो देखेका होलान्, प्रशासकहरूको कर्मकाण्ड सर्वज्ञात नै छ । तर हेक्का राखिनुपर्ने, जनताले आफ्ना प्रधानमन्त्रीबाट गर्व गर्न मिल्ने विषय भनेको हाम्रो सार्वभौमसत्ताको संरक्षण हो । सप्तरीका जनता बाँध सिर्जित डुबानमा मर्न चाहेनन्, आफैं फुटाउन गए । जहाँत्यहाँ त्यो साहस जुटेन, त्यहाँको दुर्दशा कसैबाट छिपेको छैन । सन्धिसर्पनका यस्ता अप्ठेरा पक्षहरू रहुन्जेल केही करोड, अर्बको थैली बोकेर ल्याउनुको कुनै अर्थ रहला र ? नेपाल र भारतबीचको सम्बन्ध जनस्तरमा सुदृढ गर्नुपर्ने विषयबाट हरेक मुख्य कूटनीतिक अवसरलाई अगाडि बढाइनु जरुरी छ । पछिल्लो भूराजनीतिक माहोलमा सीमा नियमनको विषय जनस्तरमा व्यापक ढंगले, एक हदमा राजनीतिक तहमा समेत उठिरहेको छ । सार्वभौमसत्ताको भौतिक मानक सीमा हो । यसको मनोवैज्ञानिक आयाम राष्ट्रिय स्वतन्त्रता र सम्मान हो । भारततर्फका कुनै गतिविधिले सीमावर्ती नेपालीहरूले कष्ट खेप्नुपर्ने अवस्था त्यो मनोवैज्ञानिक पक्षसँग मिल्दो होइन । सीमामा सधैं शंका र प्रतिरोधको भावना रहनु कसैको कल्याणमा छैन । नेपालमा हिन्दु सापेक्षतालाई रातारात हटाउँदा कुनै वैध विधि पूरा गरिएन, गरिनसक्ने स्थिति कहिल्यै रहन्न । हिन्दु धर्मले पृथ्वीको यो क्षेत्रभर नै राज गरेको स्थितिमा केही नेताको बुद्धिले मात्रै हिमवत् तपोवनरूपी देशबाट यसलाई हटाउनु युक्तिसंगत थिएन । यो गल्ती सच्याउन लगातार ढिलाइ भइरहेको छ । प्रगतिको स्वस्थ प्रतिस्पर्धा र क्षेत्रीय मिलाप यो दक्षिण एसियामा कहिले आउने होला भनेर विश्वले नै चासो दिइरहेको अवस्था छ । यो अरूले गर्ला अनि हामीलाई सजिलो होला भनेर कुर्ने विषय होइन । वास्तवमा दक्षिण एसिया भविष्यको ठूलो विश्व बजार हो र यहाँ कुनै पनि मुलुकले असल प्रयासहरूबाट मौलिक अन्तर्राष्ट्रिय छवि बनाउन सक्छ । त्यसको लागि मात्रै सम्बन्धित देशका नेताहरूको सुनियत हुनुपर्छ । स्रोतसाधनको अभावले यो विषय रोकिने पनि होइन । भारतसँगको सम्बन्धका विषयमा लामो समयदेखि रटान लगाइँदै आएको अर्को कुरा सन् १९५० को सन्धि हो । खासमा यो सन्धि दुवै देशको लागि कुनै बाध्यकारी अर्थ लाग्ने गरी अस्तित्वमा छ वा छैन भनेर बहस गर्ने बेला भइसकेको छ । सचिवस्तरको एउटा बैठकबाट केही घन्टा छलफल गरेर यसलाई जता जे गरिदिए पनि हुन्छ । मुख्य कुरा त हाम्रो सम्बन्धमा आत्मीयता छ कि छैन भन्ने हो । अनि त्यो आत्मीयतामा दुई चिज छन् कि छैनन् भन्ने रहन्छः दरिद्र चिन्तन र सम्मान । नजिक भएपछि आफ्ना नितान्त निजी स्वार्थ पसार्ने अनि त्यो पूरा भए ठीक नभए बेठीक भन्ने प्रवृत्ति दारिद्र्यबाहेक केही होइन । अर्को आलिंगनको अवस्थामा कुनै प्रकरणबाट चित्त नबुझेको खण्डमा घाँटी निचोर्नु सम्बन्धको सम्मान होइन । सँगसँगै यो पनि पुष्पकमल दाहाल भारतमा प्रचण्ड भनेर प्रशस्तै चिनिनुहुन्छ । प्रचण्डले जनयुद्धको नेतृत्व गरिरहँदा भारतमा अधिकतर आ श्रय लिनुभएको तथ्य कतै छिपेको छैन । अन्य प्रकरणका विषयमा अरू अवसरमा विवेचना गरौंला । उहाँ दोस्रोचोटि प्रधानमन्त्री भएर भारत भ्रमण जाँदा मैत्रीपूर्ण कूटनीतिक व्यवहारभित्रको माग र आपूर्ति त एउटा नियमित पक्ष मात्रै हो । तर उहाँलाई यतिबेला भारतमा नेपालबाट हिन्दु राष्ट्रिय सापेक्षता हटाउने मुख्य व्यक्तिका रूपमा हेरिने अवस्थासमेत छ । किनकि अहिले त्यहाँ हिन्दुआस्थाको भारी मतले सत्ता स्थापित भएको स्थिति छ । नेपालमा हिन्दु सापेक्षतालाई रातारात हटाउँदा कुनै वैध विधि पूरा गरिएन, गरिनसक्ने स्थिति कहिल्यै रहन्न । हिन्दु धर्मले पृथ्वीको यो क्षेत्रभर नै राज गरेको स्थितिमा केही नेताको बुद्धिले मात्रै हिमवत् तपोवनरूपी देशबाट यसलाई हटाउनु युक्तिसंगत थिएन । यो गल्ती सच्याउन लगातार ढिलाइ भइरहेको छ । प्रचण्ड यो गल्तीका कारण कुनै खाले दबाबमा पर्न सक्नुहुन्छ । प्रचण्ड वा उहाँजस्ता नेताले बुझ्नुपर्ने कुरा के छ भने यी गल्तीहरू घरेलु सामर्थ्य बाटै निदान र उपचार गरिए भोलि दैलोबाहिर कसैले केही सुनाउनसक्ने स्थिति रहँदैन । बाह्य प्रभावबाट गरिएको गल्तीको भार अर्को बाह्य प्रभावबाट आउनु उति रुचिकर रहन्न । मुलुकको लागि यथोचित निर्णय आफ्नै विवेकले इमानदारीपूर्वक लिने वातावरण बनाउने मुख्य जिम्मेवारी राष्ट्रिय नेताहरूको हो ।"
सर्वत्र अनुगमनको खाँचो,"नयाँ सरकारका प्रधानमन्त्रीबाट पदमा बहाल भएकै दिनदेखि कालोबजारी, महँगी, मिसावट, तस्करी र भ्रष्टाचारविरुद्ध प्रभावकारी अनुगमन गरी दोषीलाई कारबाही गर्ने प्रतिबद्धता जाहेर भएको छ । यो प्रतिबद्धता कार्यान्वयन भने चुनौतीपूर्ण छ । विकसित समाजमा उपभोक्ताको अधिकार संरक्षणमा उत्पादक, वितरक, सेवाप्रदायक, उपभोक्ता संस्था र नागरिक समाज सबैले आआफ्नो भूमिका निर्वाह गरेका हुन्छन्, तर हाम्रोजस्तो मुलुकको लागि उपभोक्ता हित संरक्षणको विषयमा राज्यपक्षको भूमिका महत्त्वपूर्ण हुन्छ । विगतको सरकारले पनि कालोबजारीको बीउसम्म रहन नदिने उद्घोष नगरेको होइन, तर प्रभावकारी बजार अनुगमन गरेर कालोबजारी गरी बढी मूल्य असुल्ने र मिसावट गरी उपभोक्ताको जीउज्यान, स्वास्थ्य र सम्पत्तिमा हानि पुर्याउने दोषीलाई कारबाही गरी बजारलाई स्वस्थ र स्वच्छ पार्न सकेन । उपभोक्ताका हक अधिकारको संरक्षण गर्ने सवालमा धेरै समस्या र चुनौती देखा पर्ने गरेका छन् । खुला अर्थतन्त्रमा उत्पादनदेखि वितरणसम्ममा निजी क्षेत्रको भूमिका रहन्छ, तर यो क्षेत्र बढी नाफामुखी र कम सेवामुखी हुन जाँदा आम उपभोक्ता ठूलो मारमा परेका छन् । जसरी पनि नाफा कमाउने उद्देश्यले कार्टेलिङ र सिन्डिकेट जस्ता विसंगति मौलाउँदा उपभोक्ता कृत्रिम मूल्यवृद्धिको भुंग्रोमा पिल्सिन बाध्य छन् । नयाँ सरकारको आफ्नो पहिलो लक्ष्य नै कालोबजारी, महँगी र मिसावटउपर प्रभावकारी अनुगमन गरी दोषीलाई कडा कारबाही गर्ने रहेको छ । यो लक्ष्य पूरा गर्न आपूर्ति मन्त्रालयले विशेष अनुगमनमार्फत सरकारी प्रतिबद्धता पूरा गर्न प्रयत्न गरेको देखिन्छ । आज प्रत्येक नेपाली उपभोक्ता वस्तु र सेवाका वितरकबाट पीडित छन् । नुनदेखि सुनसम्ममा हुने मिसावटले बजार अस्वस्थ छ । उपभोक्ता मूल्य, गुणस्तर र नापतौलमा ठगिएका छन् । व्यवसायी आफू पनि उपभोक्ता भएको ठान्दैनन् । अड्डाअदालतमा भनसुन नगरी वा अतिरक्त दस्तुर नबुझाई कुनै काम हुँदैन । यता, दैनिक नभइनहुने दूध, पानी र तेललगायतका खाद्यवस्तु गुणस्तरहीन हुँदा झाडापखाला, जन्डिस, टाइफाइड आदि रोगको संक्रमणले उपभोक्ताको जीउज्यान, स्वास्थ्य र सम्पत्तिमा हानि पुगिरहेको छ । बजारमा तरकारीको मूल्यवृद्धिलाई नियमन गर्ने सरकारी स्वामित्वमा रहेको निकायले नै मौन रूपमा बिचौलियामार्फत सिन्डिकेट प्रथालाई समर्थन गर्दा तरकारीमा चारपाँच गुणा मूल्यवृद्धि भएको छ । धादिङमा प्रतिकिलो २० रुपैयाँ पर्ने बोडी काठमाडौंको बजारमा प्रतिकिलो सय रुपैयाँसम्म पुग्दा पनि उपभोक्ता मौन भएर खरिद गर्न बाध्य छन् । हालैको विशेष अनुगमन टोलीले पनि लगभग हजार केजी अस्वस्थ मासु नष्ट गरेको छ । फलफूल र तरकारीमा अत्यधिक मात्रामा विषादी प्रयोग भएकाले आम उपभोक्ताले मन्दविष सेवन गर्न बाध्य हुनुपरेको छ । नेपालमा उपभोक्ता हक अधिकारको संरक्षण गरी आम नागरिकलाई कालोबजारी, महँगी र मिसावटबाट मुक्ति दिन सकिएको छैन । नेपाली बजार स्वच्छ छैन । नेपाली बजार प्रतिस्पर्धी छैन । उपभोक्ताको अधिकारको संरक्षण गर्ने एवं बजार स्वच्छ र उपभोक्तामैत्री बनाउन सरकारहरू संवेदनशील देखिएनन् । घटनापरिघटनालाई मौसमी बाजाको रूपमा बजाउने काम मात्र हुँदै आएको छ । नयाँ सरकार कालोबजारी, महँगी, मिसावट, तस्करी र भ्रष्टाचारविरुद्ध कडा रूपमा प्रस्तुत भएको छ । देशमा व्याप्त कालोबजारी, महँगी, मिसावट, अराजकता र भ्रष्टाचारप्रति सरकार संवेदनशील देखिएको छ । आपूर्ति मन्त्रीको विशेष सक्रियतामा प्रधानमन्त्रीको निर्देशन पालनाको लागि बजारका विभिन्न क्षेत्रमा विशेष अनुगमन सुरु भएको छ । आपूर्ति मन्त्रालयको नेतृत्वमा प्रभावकारी अनुगमनको व्यवस्थासहित दैनिक उपभोग्य वस्तुको नियमित र सहज आपूर्ति व्यवस्थाको लागि जुट्नुपर्छ । आपूर्ति सचिवको संयोजकत्वमा गठन भएको समितिले तदारुकताका साथ सुपरमार्केट, मिठाइ, माछा तथा मासु, खाद्य किराना, फार्मेसी तथा पोलिक्लिनिक, पेट्रोलियम पदार्थ, दूधडेरी, फलफूल तथा तरकारी, रेस्टुराँ तथा खाजाघर, खानेपानी, यातायातलगायतका सबै क्षेत्रमा अनुगमन टोलीमार्फत प्रभावकारी बजार अनुगमन गर्ने प्रयत्न भएको छ । उपत्यकाकेन्द्रित विशेष अनुगमनबाट बजारको अवस्था सतहमा आएको छ । बजार अस्वस्थ र अस्वच्छ छ भन्ने प्रमाणित भएको छ । खान अयोग्य धेरै अखाद्य वस्तु बरामद गरिएका छन् । सुपरमार्केट र खानेपानी उद्योगमा सिल गरिएको छ । दूधमा समेत कोलिफर्म भएको पाइएको छ । विशेष अनुगमनले बजारमा एउटा तरंग ल्याएको छ । सरकारी संस्थान दुग्ध विकास संस्थासमेत उपभोक्तामैत्री नभएको पुष्टि भएको छ । उपभोक्ता संस्था र उपभोक्ताकर्मीले बजारका बारेमा बारम्बार उठाउँदै आएका विषय सत्य ठहर भएका छन् । उपभोक्ता बजारबाट मूल्य, गुणस्तर र नापतौलमा ठगिएको तथ्य सत्य सावित भएको छ । समग्रमा हेर्दा नेपाली बजार एकाधिकारपूर्ण, निशेधित र अनुचित व्यापारिक क्रियाकलापबाट ग्रस्त छ । यस अर्थमा सरकारी प्रतिबद्धता पूरा गर्ने क्रममा अभियानको रूपमा सञ्चालन भइरहेको विशेष अनुगमन प्रभावकारी देखिएको छ । नयाँ सरकारले सुरु गरेको विशेष अनुगमनले राम्रो संकेत गरेको छ । विशेष अनुगमनबाट बजारको अवस्था पुष्टि भएको छ । यातायात साधनमा कायम भएको सिन्डिकेट अन्त्य गर्ने प्रक्रिया सुरु हुनु स्वागतयोग्य छ । शिक्षा र स्वास्थ्य क्षेत्रमा रहेको सिन्डिकेटसमेत तोड्न संसद्मा आवाज उठेको छ । यस अर्थमा नयाँ सरकारले सिन्डिकेट र कार्टेलिङ जस्ता विसंगति अन्त्य गर्ने आशामा उपभोक्ता छन्, तर अनुगमन मौसमी हुनु हुँदैन । काभ्रेको बस दुर्घटनापछि सुरु भएको सडक यातायातमाथिको अनुगमन सकारात्मक भए पनि यात्रुलाई बिचल्लीमा पार्ने काम राम्रो मानिन्न । स्रोत र थोकमा नियमित र व्यवस्थित अनुगमनको खाका तयार गरेर संयुक्त बजार अनुगमन निर्देशिका २०६९ ले तोकेका क्षेत्रमा सोही क्षेत्रले नेतृत्व र नियमन गर्ने व्यवस्थासहितको प्रभावकारी अनुगमन प्रणाली अबको खाँचो हो । अनुगमनका नाममा छोरी कुटेर बुहारी तर्साउने काम नगरेको हो भने संयुक्त बजार अनुगमन निर्देशिकाले निर्दिष्ट गरेका सबै क्षेत्रलाई विश्वासमा लिएर आपूर्ति मन्त्रालयको नेतृत्वमा प्रभावकारी अनुगमनको व्यवस्थासहित दैनिक उपभोग्य वस्तुको नियमित र सहज आपूर्ति व्यवस्थाको लागि जुट्नुपर्छ ।"
राजनीतिमा अशुभ संकेत,"नेपालको एकमात्र अन्तर्राष्ट्रिय विमानस्थल दिनहुँजसो धावन मार्गमा चिरा परेपछि घन्टौ अवरुद्ध हुन थालेको वर्षौं भइसक्यो । तर सरोकारवाला निकायबीच समन्वयको अभावले टालटुल गर्दै चलिरहेको छ । नेपालजस्तो भुइँचालो आइरहने संवेदनशील क्षेत्रको विमानस्थल चुस्तदुरुस्त बनाइरहनुपर्नेमा बारम्बार अवरोध आउँदा राज्यका संयन्त्र प्रतिक्रियाविहीन हुनु एउटा संयोग मात्र होइन होला । सडक दुर्घटना अहिले नियमित भएको छ । निरीह जनताको दैनिकजसो अकालमा ज्यान गइरहेको छ । सयौंको संख्यामा अंगभंग भइरहेका छन् । तर सरकार सडकमा आफ्नो आदेश कार्यान्वयन गर्न असमर्थ छ । जनताको सुरक्षाको प्रत्याभूति गर्नुपर्ने सरकार निरीह छ । राज्यका अंगहरूको अन्तरसम्बन्ध पनि दिनहुँ बिगर्दै गइरहेको छ । राज्यका अंगहरूका बीचमा एकले अर्कोको अधिकार क्षेत्रमा अतिक्रमण नियमितजस्तो छ । संसद्का समितिहरू कार्यकारीका प्रत्येक निर्णयमा हस्तक्षेप गर्न थालेका छन् । न्यायालयले पनि कार्यकारीका अधिकार क्षेत्रमा अवरोध कायम गरी अधिकार उल्लंघन गरेको आरोप लाग्न थालेको छ । सर्वोच्च अदालतका आदेशले सडक विस्तार कार्य रोकिएका छन् । अन्तर्राष्ट्रिय विमानस्थलजस्तो संवेदनशील क्षेत्रको निर्माण कार्य न्यायिक हस्तक्षेपले अवरुद्ध छ । कर्मचारीको सरुवाबढुवामा वैधानिक निकायको सट्टा अवैध संस्थाहरूको चलखेल बढ्दो छ । कर्मचारीको बढुवा र सरुवामा कानुनी हैसियत नभएका राजनीतिक दलसँग आबद्ध कर्मचारी संगठनहरू प्रभावी हुन थालेका छन् । संवैधानिक व्यवस्था र पद्धतिमा आधारित भएर चल्नुपर्ने शासन व्यवस्था अहिले अदृश्य शक्ति र केन्द्रको प्रभावले आक्रान्त छ । संविधान र कानुनी व्यवस्था सुचारु रूपमा चल्न सकेका छैनन् । एकले अर्कोको अधिकार क्षेत्रमा हस्तक्षेप गर्न थालेको परिणाम राज्यका अंगहरूबीच विवाद बढ्न थालेको छ । सुरक्षासम्बन्धी विशिष्टताका अवधारणामा आधारित एवं संविधानद्वारा नै विशिष्टीकरणको मान्यताप्राप्त नेपाली सेनाको नियुक्त र बढुवाको प्रक्रियामा लोकसेवा आयोगले गरेको हस्तक्षेपको प्रयासले दुइटा संस्थाबीच विवाद सुरु भएको छ । विगतको सरकारद्वारा पूर्व रक्षासचिवको नेतृत्वमा गठित आयोगले नेपाली सेनाको पुनर्संरचनाको लागि बुझाएको प्रतिवेदनले सेना र सरकारबीच ठूलो द्वन्द्व ल्याउने निश्चित छ । अख्तियार दुरुपयोग अनुसन्धान आयोग पनि अहिले कार्यशैली र अधिकारको दुरुपयोग गरेको आरोप खेपिरहेको छ । यी माथि उल्लिखित राज्यमा देखिएका विवाद र अकर्मण्यताको प्रतिनिधि घटना मात्र हुन् । दोस्रो जनआन्दोलनपश्चात् तत्कालीन अवस्थामा विद्यमान २०४७ सालको संविधानलाई सेना प्रमुखले जारी गर्ने तरिकाकै घोषणाद्वारा निलम्बित गरेपछि नेपालमा देखिएको संवैधानिक व्यवस्थाको संकट र संवैधानिक वैधताको प्रश्न अन्तरिम संविधान र अन्तरिम संविधानद्वारा गठित संविधानसभाद्वारा नयाँ संविधान जारी भएको एक वर्ष पुग्दाको अवस्थामा पनि संवैधानिक वैधताको प्रश्न निरन्तर छ । जारी भएको केही महिनामै वैधताको लागि पहिलो संशोधन र पुनः दोस्रो संशोधनको लागि अहिले तयारी गरिँदैछ । तर यो संशोधनपछि पनि संविधानले आवश्यक वैधानिकता प्राप्त गर्छ भन्ने निश्चितता छैन । अर्को अर्थमा २०४७ सालको संविधान खारेजीपछि अनगिन्ती संवैधानिक विचलनहरू देखिइसकेका छन् । संविधान खारेजीदेखि निर्माण र घोषणासम्मका अवधिमा देखिएका विचलनहरू सबैसामु रहेकाले यहाँ उल्लेख गर्नु जरुरी छैन । तर ती विचलनहरूले संवैधानिक र कानुनी राज्यका मान्यता र अवधारणा तहसनहस पारेका छन् । अब नेपालले पुरानै अवस्थाको संवैधानिक स्थिरता एवं कानुनी राज्यको अवधारणामा आधारित समाज निर्माणको लागि लामो र कठिन बाटो हिँड्नुपर्छ । उदारवादी प्रजातान्त्रिक व्यवस्था भनेको तीन दल, चार दल वा सात दलको नेताहरूको नियन्त्रणमा रहने संसदीय व्यवस्था होइन । हर्वट स्पेन्सर भन्छन्, संसद्को असीमित अधिकार नियन्त्रण गरी स्वेच्छाचारी हुनबाट बचाउन जरुरी हुन्छ । उदारवादी प्रजातान्त्रिक व्यवस्थामा कसैको पनि स्वेच्छाचारिता स्वीकार्य हुँदैन । तर नेपालको विगत केही समयको अभ्यास एक वा अर्को अर्थमा स्वेच्छाचारी बन्न पुगेको छ । चरम राजनीतीकरण अझ दलीय कारणले न्यायालय पनि सत्ताको स्वेच्छाचारिता रोक्न असमर्थ छ । परिणामतः राज्यका सबै अंग संवैधानिक र कानुनी अवचलनका अवयव मात्र भएका छन् । विश्वविख्यात राजनीतिक विश्लेषक फरिद जकारिया भन्छन्, प्रजातन्त्र भनेको संविधान र कानुनमा आधारित र त्यसैबाट सञ्चालित व्यवस्था हो । उदारवादी प्रजातान्त्रिक व्यवस्था संवैधानिक र कानुनी व्यवस्थमा आधारित हुन्छ । कानुन र संविधानको उल्लंघन स्वच्छन्दता र अराजकता अनुदारवादी प्रजातान्त्रिक व्यवस्था मान्छन् जकारिया । नेपालमा विद्यमान व्यवस्थामा पनि स्वच्छन्दता र अराजकताको असीमित अधिकार प्रयोग भएको छ । तर यो कुनै पद्धतिमा आधारित नभएर व्यक्ति वा समूहको निर्णयमा आधारित छ । त्यसैले ९० प्रतिशतभन्दा बढी निर्वाचित प्रतिनिधिले पारित गरेको दाबी गरिएको संविधानले वैधानिक मान्यता प्राप्त गर्न सकेको छैन । प्रजातन्त्र अहिले भीडतन्त्र र दलहरूको स्वेच्छाचारीतन्त्रमा परिणत भएको छ । जकारियाको शब्दमा त्यो एउटा अनुदार प्रजातान्त्रिक परिपाटी हो । हुन त नेपालमा अहिले निर्वाचित प्रतिनिधिद्वारा सञ्चालित व्यवस्था छ, तर यसले अझै पनि प्रभावकारी सरकार दिन नसकेको यथार्थ सबैसामु छ । विप्रेषणको कारणले सोधनान्तर स्थिति अनुकूल रहेको हाम्रो देशमा सेवा क्षेत्रमा भएको गतिविधिले राजस्व वृद्धि भई आर्थिक स्थिति स्थिर छ । तर यसले सुदृढ संस्थाहरू भने निर्माण भएको छैन । निष्पक्ष र स्वतन्त्र न्यायपालिकामा न्यायाधीश नियुक्तमा लामो विवाद देखिएको यथार्थ हो । तीव्र राजनीतीकरणले सुदृढ र सक्षम कर्मचारीतन्त्र विकासमा अवरोध सिर्जना भएको छ । भ्रष्टाचारविरुद्धको अभियान विवादास्पद बन्न पुगेको छ । वर्तमान अवस्थामा शासन सञ्चालन नै मुख्य चुनौतीको रूपमा रहेको छ र स्वशासन र सुशासनभन्दा पनि अहिलेको रिक्तता शासनको हो । सुरुमा उल्लिखित तीन महŒवपूर्ण घटनाहरू शासन व्यवस्थाको विकासले सुधार हुन सक्छ । विकास निर्माणमा तीव्रता, वितरण प्रणालीमा सुधारको लागि शासन सुनिश्चितता पहिलो आवश्यकता हो । नेपालमा नयाँ संविधानअन्तर्गत राज्यव्यवस्था सञ्चालनमा छ । तर हुलतन्त्र र अराजकतालाई राज्यका वैधानिक निकायहरू नियन्त्रण गर्न असमर्थ छन् । सडक सञ्जालमा व्याप्त सिन्डिकेट हुन् वा राज्यका संस्थाहरूबीच अधिकारको प्रयोगमा एकअर्काको अधिकार क्षेत्रमा हुने हस्तक्षेपले राज्यका सुरक्षा व्यवस्थादेखि लिएर वितरण व्यवस्थामा खलल आएको छ । यसले नेपाल असफल राज्यतिर निर्दिष्ट हुन थालेको देखिन्छ । कुनै पनि राज्य असफल हुन पाँचछ सूचांकलाई आधार मानिन्छ । असफल राज्यका सूचकांकमध्ये पहिलो सूचकांक राज्यले आफ्नो भौगोलिक सीमाभित्र प्रभावकारी नियन्त्रण शासन नरहनु, ठूलो संस्थाको जनताले राज्यलाई वैधानिक नमान्नु, आन्तरिक सुरक्षा प्रदान गर्न अक्षम हुनु, शक्तिको प्रयोगमा एकाधिकार स्थापित गर्न नसक्ने राज्यलाई असफल राज्य मानिन्छ । यस्ता राज्य द्वन्द्वको स्थितिमा रहने वा द्वन्द्वको लागि उर्वरशील मानिन्छ । नेपालमा असफल राज्यको लागि उल्लिखित केही सूचकांक विद्यमान छन् ।' संविधान खारेजीदेखि निर्माण र घोषणासम्मका अवधिमा देखिएका विचलनहरू सबैसामु रहेकाले यहाँ उल्लेख गर्नु जरुरी छैन । तर ती विचलनहरूले संवैधानिक र कानुनी राज्यका मान्यता र अवधारणा तहसनहस पारेका छन् । अब नेपालले पुरानै अवस्थाको संवैधानिक स्थिरता एवं कानुनी राज्यको अवधारणामा आधारित समाज निर्माणको लागि लामो र कठिन बाटो हिँड्नुपर्छ । हुन त नेपालले ठूलो महाभूकम्पको सामना पनि गर्यो । सुरुको चरणमा जुन उत्साहसाथ राज्यका संयन्त्रहरू उद्धार कार्यमा उपस्थित हुन सके, त्यो क्रमशः क्षय भएको अवस्था छ । राज्यले प्रदान गर्ने पुनर्वासको सुविधा पुग्न नसक्दा स्थानीय जनतामा नैराश्य छाएको छ । यसले विस्फोटक स्थिति नल्याउला भन्न सकिन्न । नेपालका राजनीतिक दलहरूको वर्तमान कार्यशैली, राज्य संयन्त्रहरूका बीचमा बढ्दै गएको संवैधानिक कार्यक्षेत्रको विवाद र देशका विभिन्न भागमा देखिएका अराजक स्थितिमा नियन्त्रण गर्न असमर्थ हुनु राम्रो संकेत होइन । असफल राज्यका संकेतहरू कुनै पनि देश र क्षेत्रमा कुनै पनि बेला देखिन सक्छ, तर त्यस्ता संकेतलाई राज्यहरूले सम्बोधन गर्नुपर्छ । विगत १० वर्षदेखि संवैधानिक व्यवस्था निर्माणमा संलग्न नेपालका कानुनी र वैधानिक चुनौतीसँगै जनसंख्या व्यवस्थापनको चुनौती पनि छ । नेपालको जनसंख्याको विद्यमान ढाँचा हेर्दा ६० प्रतिशतभन्दा बढी जनसंख्या युवाको छ । युवाको जनसंख्या व्यवस्थापन गरे आर्थिक विकासको लागि ठूलो आधार बन्न सक्छ । यसको उचित व्यवस्थापन हुन नसके यो विस्फोटक भएर देशलाई झनै अस्थिर बन्नेछ । आन्तरिक र बाह्य कारणले नेपाल कुनै पनि किसिमको द्वन्द्वको स्थितिमा गएमा यो युवा ध्वंसात्मक शक्तिको रूपमा प्रयोग हुन सक्छ । केही दलहरूले उग्र नारासहित यो शक्तिलाई तान्ने प्रयास गरेको सन्दर्भ विचारणीय छ । भारतका सुपरिचित संविधानविद् एजी नुरानी भन्छन्, प्रत्येक समाजवादी र साम्यवादी क्रान्तिले तत्कालीन अवस्थामा विद्यमान परम्परागत राजाहरूको असीमित अधिकार नियन्त्रित गर्ने उद्देश्यले उचालिन्छन् । तर ती समाजवादीहरू क्रान्तिपछि आफूलाई पुनः असीमित अधिकारको उत्तराधिकारी ठान्न पुग्छन् । परिणामतः राज्यमा स्वेच्छाचारी शासकको निरन्तरता रहन्छ । क्रान्तिको कारणले उथलपुथल भएका संरचनाहरू पुरानो अवस्थाको जस्तो शासन गर्न असमर्थ हुँदा राज्य अराजकतातिर लाग्ने गरेको तीतो यथार्थ नुरानीले जस्टिस् इन कम्युनिस्ट स्टाइल भन्ने पुस्तकमा उल्लेख गरेका छन् । क्रान्तिका नाममा ओरालो लगाइएको राज्य व्यवस्था उदार प्रजातान्त्रिक व्यवस्थाको रूपमा पुनः स्थापित भएका अवसर कमै छैन । त्यसरी विचलित राज्यव्यवस्था जस्तो कम्युनिस्ट स्वेच्छाचारिता वा स्पेनको जस्तो फ्रांकोको दक्षिणपन्थी स्वेच्छाचारितामा परिणत भएका छन् । क्रान्तिले कुनै पनि देशमा उदार व्यवस्थाको निरन्तरता दिएको छैन । जर्मनीको वाइमर संविधानले हिटलरको जन्म भएको थियो । इरानका राजा शाहले प्रदान गरेको उदार व्यवस्था कट्टर धर्म भिम खोमेनीको तानाशाह आयो । नेपालमा पनि २०४७ सालको उदार प्रजातन्त्र, संविधानको बहिर्गमनपछि सात दल, तीन दल वा चार दलको एकाधिकारलाई मान्यता दिने संविधान कार्यान्वयनमा छ । तर राज्यसत्ताका सम्पूर्ण संस्था हल्लिएको वर्तमान स्थितिमा संवैधानिक स्थायित्व, संविधानको वैधानिकता तत्कालै स्थापित हुने सम्भावना देखिँदैन । दुई शक्तिशाली उदीयमान छिमेकीका बीचमा अवस्थित नेपालको संवैधानिक व्यवस्थाले स्थायित्व दिन सकेन र अस्थिरताको बाटा कायम रहेकाले अकल्पनीय स्थिति आउने संकेत भने देखिन्छ । संस्थासंस्थाबीचमा बढ्दै गएको तनाव, विमानस्थलदेखि राजमार्गसम्म देखिएको अराजकता र कर्मचारीतन्त्रदेखि सुरक्षा निकायसम्म आएको तनावले एउटा परिस्थिति ल्याउने वातावरण बनाइरहेको अवस्था छ । राज्य असफलतातिर लाग्नु, अराजकता बढ्नु र संवैधानिक संस्थाबीच द्वन्द्व बढ्नु र संविधानले वैधानिकता हासिल गर्न नसक्नुलाई शुभसंकेत मान्न सकिन्न ।"
"समाजशास्त्र, मधेस, थारू, जनजाति र प्रचण्ड","एमाले वृत्तमा हरेक नेताबारेका 'जोक' सुन्न पाइन्छ । नेता एवं पूर्वमन्त्री राधाकृष्ण मैनाली हिजोआज अलि स्लिम देखिए पनि पहिला भीमकाय शरीरका थिए । बिरामी परेर उनी एक दिन डाक्टरकहाँ जचाउन पुगेछन् । उनको रोग पत्तो लागेपछि डाक्टरले भनेछन्, 'मन्त्रीजी तपाईंलाई सुगर भएछ । अब बिहान दुइटा र बेलुका दुइटा फुल्का रोटी र तरकारी खानुस् । एक महिनापछि फेरि जचाउन आउनुस् । मन्त्री मैनालीजी हुन्छ भन्दै तीनतले क्लिनिकबाट झरे । डाक्टर अरू बिरामी जाँच्न लागे । तर लगत्तै मैनाली डाक्टरकहाँ फर्किए । स्याँस्याँ गर्दै डाक्टरका सहायकलाई भने, 'मैले अघि डाक्टर सा'बलाई एउटा कुरा सोध्न बिर्सिएछु । यसो भन्दाभन्दै बिरामी जाँचिरहेका डाक्टरको ढोका धकेलेर चियाउँदै मैनालीले गर्जिंदो स्वरमा सोधिहाले, डाक्टर सा'ब, तपाईंले मलाई बिहान र बेलुका जुन दुइदुइटा रोटी खान भन्नुभयो, म अलमलमा परें । खासमा त्यो रोटी खानाअघि खाने हो कि खानापछि ? डाक्टर मरीमरी हाँस्न थाले । मैनाली भने डाक्टरलाई हेर्दै जिल्ल परेर उभिइरहे ! पूर्वमन्त्री एवं एमाले नेता मैनालीबारे एमालेजनले बनाएको यो जोकको सम्झनाबाट आलेख सुरु किन गरिएको हो भने प्रधानमन्त्री पुष्पकमल दाहाल प्रचण्डलाई अहिले त्यस्तै भएको छ । भोजनप्रेमी मैनालीले त दुई रोटीलाई पूर्ण खाना नै मानेनन् र डाक्टर अलमलिए भनेर सोध्न पुगे तर प्रधानमन्त्री प्रचण्ड जे भनेर एमालेसँगको रसोबसो विच्छेद गर्दै कांग्रेस र मधेसीसँग लगनगाँठो कस्न गएका थिए, महिना दिन बितिसक्दा पनि न मधेसी समस्या समाधान भयो न त मधेसी नै प्रचण्ड सरकारमा सामेल भएका छन् ! स्थिति जहाँको तहीँ छ । 'ओल्लो घरको नरे पल्ला घरमा सरे !' एमालेसँग बसुन्जेल मधेस समस्या समाधान हुन्न भनेरै प्रचण्ड सरेका हुन् । उनले भनेका पनि थिए, मधेस समस्या समाधान नगरी न स्थानीय चुनाव हुन्छ न त संविधान कार्यान्वयन ! यसो गर्दागर्दै प्रचण्ड सरकारको महिना दिन सकियो । तर मधेसी नेता बाउँडिन छोडेका छैनन् । यहीबेला प्रचण्डको भारत भ्रमण आउँदो हप्ता हुँदैछ । हेर्नु छ, भारत यिनै मुद्दालाई आधार बनाएर कति बाउँडिने हो ? प्रचण्ड भारतबाट फर्केलगत्तै गणतान्त्रिक संविधानको पहिलो दिवस तीन दिन भव्य रूपमा मनाउने भनेका छन् । त्यसपछि प्रचण्ड अमेरिका उड्ने छन् । अमेरिकाबाट फर्केर थाइल्यान्ड जानेछन् । त्यसपछि पाकिस्तानमा हुने सार्क सम्मेलनमा पुग्नेछन् । त्यहाँबाट फर्केपछि फेरि भारतमा हुने ब्रिक्स सम्मेलनमा भाग लिन भारत जानेछन् । अर्थात् प्रचण्डको विदेश भ्रमण तीव्र गतिमा जारी हुनेछ, तर उनी जे भनेर सत्तामा पुगेका थिए, त्यो एजेन्डा भने टसकोमस हुने छैन । प्रधानमन्त्री प्रचण्ड भारत भ्रमणअघि अहिले फेरि भारतीय दबाबमा परेका छन् । दबाबमा केही गरे भने फेरि पनि त्यो काम लाग्दैन र लाग्नेवाला पनि देखिँदैन किनभने मधेसी समस्या यसरी खिल पल्टिसकेको छ कि त्यसलाई अपरेसन नगरी त्यो निको हुनेवाला छैन । नेपाल र तराईको अस्थिरताबाट भारत सधैं लाभ लिन खोजिरहन्छ । हिजोआज पश्चिमा मुलुक पनि यसैमा आफ्नो स्वार्थको रोटी सेकिरहेछन् । तथाकथित भारतीय सुरक्षाविद् र थिंकट्यांकहरू कश्मीर र नेपाललाई भारतको उत्तिकै चासो छ भन्दै लेख्ने, बोल्ने र व्यवहार गर्ने गरिरहेछन् । तर उनीहरूले के बिर्सिएका छन् भने नेपाल कश्मीर होइन । यो स्वाधीन मुलुक हो ।मधेस, थारू र जनजातिका सामाजिक विषयवस्तु विचारणीय छन् । संघीय लोकतान्त्रिक गणतन्त्र नेपालको घोषणा भएपछि सुशील कोइरालाको प्रधानमन्त्रीत्वकालमा मधेसको नाउँमा भारतले नेपालमाथि नाकाबन्दी लगायो । ओलीको प्रयत्नपछि भारतीय नाकाबन्दी मात्र हटेन । उत्तरी छिमेकी चीनसँग ऐतिहासिक पारवहन सन्धि भयो र नेपाल प्रशान्त महासागरसँग जोडिने ढोका खुल्यो । चीनसँग रेल जोडेर सामान निकासी र पैठारी गर्ने सहमति पनि भयो । चिनियाँ राष्ट्रपति असोजमा नेपाल आउने (भ्रमण स्थगित) चर्चा चलिरहँदा प्रचण्डले मधेसी समस्या समाधान गर्छु भनेर विग्रह गरी सत्ता साझेदारलाई छोडे । मधेसका नाउँमा सत्ता त प्राप्त गरे तर न मधेसी समस्या समाधान हुने छाँट देखिन्छ, न त मधेसी नेता नै सरकारमा सामेल भएका छन् ! बरु प्रचण्डको नौमहिने कार्यकालका दिन घट्दै सकिँदैछन् ! प्रचण्डले मधेसलाई समाजशास्त्रीय रूपमा पर्गेलेको देखिँदैन । अरूको एजेन्डामा दौड्ने क्रममा प्रचण्डको माओवादी आन्दोलनको पतन मधेसबाटै सुरु भएको उनले बिर्सिए पनि त्यसलाई नजिकबाट नियालिरहेकाले बिर्सिएका छैनन् र बिर्सिने घटना पनि होइन त्यो । ०६३ सालमा रौतहटको आमसभामा भेला भएका माओवादीका लगभग तीस नेताकार्यकर्तालाई तथाकथित मधेसी आन्दोलनकारीले कुटीकुटी, भाला घोचीघोची र काटीकाटी क्रूर र हिंस्रक रूपमा मारेका थिए । मधेसलाई समाजमानवशास्त्रीय रूपमा नपर्गेल्ने हो भने मधेस समस्यालाई राजनीतिक रूपमा सम्बोधन गर्न सकिने छैन । राजनीतिलाई समाजशास्त्रीय फ्रेमबाट सही रूपमा बुझिने र निक्र्योल गर्न सकिन्छ । तर नेपालका सरोकारवाला यो लेन्सबाट हेर्न सधैं चुकेका छन् किनभने समाजमानवशास्त्रको नाउँमा यहाँ खुलमखुला समाज विग्रह र विखण्डनको प्रयास भइरहेको छ । समाजमानवशास्त्रको नाउँमा त्यसका मसिहाहरू एनजीओ र कन्सल्टेन्सी समातेर नेपाली समाजको प्रगति होइन, यसलाई पश्चगमन गर्न कन्दनी कसेर लागेका छन् । जसरी बेपारीले कपाल नभएकोलाई काँगियो बेच्ने चतुरता देखाएर मार्केटिङ गर्छन् त्यसैगरी समाजमानवशास्त्रको नाउँमा आफ्ना एजेन्डालाई विद्वान्, विदेशी विश्वविद्यालयबाट पीएचडी गरेका, प्राडा, विदेशमा ख्यातिप्राप्त विश्वविद्यालयको फेलो भन्ने जस्ता ढाँचा देखाएर नेपाललाई विखण्डन, धर्म परिवर्तन, विद्रोहविग्रह र सामाजिक क्षयीकरण गराइरहेका छन् । समाजमानवशास्त्रीहरू सबै नीतिको मूल नीति राजनीतिक समस्या समाधानमा सहयोगी हुनुपर्नेमा राजनीतिलाई यसैले पो आफ्नो पुच्छर बनाइरहेको छ । हामी सबैलाई थाहा छ, हाम्रो मूल खाना दाल, भात वा रोटी ढिँडो हो । अचार त्यसको सहायक मात्र हो । तर समाजमानवशास्त्रले अचारलाई मूल खाना भन्दै भातरोटीढिँडोलाई अचार सावित गर्न खोजिरहेको छ । नेपाली विशेषता प्रजातन्त्र, लोकतन्त्र, संघीयता र गणतन्त्र आइसक्दा पनि किन नेपालका समस्या सुल्झिँदै जानुपर्नेमा बल्झिँदै गइरहेका छन् ? नेपालको राजनीतिक समाजमानवशास्त्र बुझेका एक प्राध्यापकले भने, यसका केही विशेष कारण छन् १ खान्दानी घरानियाको स्वभावनेपालका गाउँसहर, मधेसराजधानीमा बस्ने धनीमानीको स्रोतसाधन घरभाडा, जग्गाजमिन, उद्योगधन्दाको ठूलो आम्दानी त्यसको संरक्षण र त्यसबाट प्राप्त हुने प्रतिफलको सुरक्षित लगानी, सुखसयल, मोजमस्ती र आफ्नो पहिचान कायम गर्न र इज्जत प्रतिष्ठा प्राप्त गर्न प्रयोग भइरहेछ । यो तप्का राजनीति र नेतालाई गन्दैन किनभने उसलाई समाजको रूपान्तरण नै गर्नु छैन । २ सम्पन्न युवा पुस्ता यो दुई भागमा बाँडिएको छ । पहिलो, पैत्रिक सम्पत्ति जगेर्ना गर्दै त्यसको प्रयोग गरी देशविदेश र विदेशी कम्पनी र घरानिया कुलिन संस्कृति प्रदर्शन गर्दै जायजेथाको आडमा राजनीति, व्यापारव्यवसाय गर्ने वा कुनै क्षेत्रको अगुवाको रूपमा स्थापित हुने । दोस्रो, बाबुबाजेको सम्पत्तिले फुटसल जाने, क्याफेमा समय बिताउने, ह्विस्कीवाइनबियरको नसामा सुरासुन्दरीको परख गर्ने, मोजमस्ती लागि देशविदेशको टुर जाने, जाँडरक्सी र ड्रग्सका कारण कतिपय राजधानीभित्र वा बाहिरका सुधार सेन्टरमा दिन कटाउने हुन्छन् । ३युवा विदेशमा सहर हुन् वा गाउँका युवा आफ्नो आर्थिक हैसियतअनुसार खाडीका मुलुक, मलेसिया, कोरिया, अस्ट्रेलिया, क्यानडा, युरोपअमेरिकासम्म जान प्रयत्न गर्ने र त्यसैमा रमाउन विवश छन् । ४स्वदेशमा रहेका युवागाउँ कस्तो भइसकेको छ भने कोही युवा विदेश गएन भने यसमा के खोट छ हँ भन्ने चर्चा हुन्छ । आश्चर्य नै मानिन्छ र कुरा काटिन्छ । तर गाउँमा रहेका युवा पनि राजनीतिक पार्टीका मुखियाको झुन्डमा समाहित हुने र विनाश्रम दिन व्यतित गर्ने जत्था पनि कम ठूलो छैन । गाउँसहरमै अर्को जत्था पनि छ, जो बिचौलिया, धनीमानी र सहरियाका लागि वैधअवैध प्राकृतिक स्रोतसाधन दोहन र व्यापारव्यवसाय ठेक्कामा लागिपरेको छ । अर्को जत्था डन, गुन्डा र स्थानीय अपराधीको छ । यो झुन्डमा बस्ने जाँडरक्सी खाने, धम्क्याउने, तर्साउने, हप्ता उठाउने र आफ्नो उपस्थिति जबर्जस्त देखाइरहेछ, जसलाई कुनै (परिवर्तन) ले छोइरहेको छैन । ५ पढालिखा सहरिया बुद्धिजीवी यिनको आर्थिक अवस्था पुगेस पुगेस मात्र छ । सामाजिक रूपमा जागिर, पेसा, व्यवसाय, एनजीओ, बैंक र पहुँचका आधारमा सामाजिक, राष्ट्रिय र क्षेत्रीय पहिचान छ । आफ्ना छोराछोरी र स्वयंका लागि अहोरात्र खटिरहन्छन् । यिनलाई देशसमाजको बाल मतलब छैन । सन्तानलाई विदेशी विश्वविद्यालयमा पढाउने, डीभी, पीआर भर्न खटिइरहन्छन् । त्यसबाहेक अरू कुराको लेखाजोखा र सम्बन्ध स्थापना पनि गर्दैनन् । जागिरे भए कमाउ अड्डा खोजिरहने र पेसाकर्मी भए पहुँच बढाउन अहोरात्र लागिरहन्छन् र देशसमाजको लागि सोच्दैनन् । यी दिनहुँ नवधनाढ्य बन्दैछन् । अरूलाई गाली गरेर आफूलाई सन्तुष्ट पारिरहेका हुन्छन् । ६) राजनीतिज्ञको जेठो पुस्ताहिजो देशमा बहुदलीय परिवर्तन हुँदा युवा भनिन्थ्यो आज यो जेठो पुस्ता भइसकेको छ । यो तीन भागमा बाँडिएको छ, पहिलो धेरै र सधैँ अवसर पाइरहेको दोस्रो कहिल्यै अवसर नपाएको र तेस्रो एकपटक अवसर पाएर थन्किएको । यो पुस्ता थोत्रा, पुराना, आदर्श, विगतको रोइलो गाएर अहिले पनि पद प्राप्तिकै लिप्सामा छ । समय यसैमा सिध्याइरहेको छ । राजनीतिक समाधान, संविधान कार्यान्वयन र गणतन्त्र संस्थागत गर्न यी वाधक छन् । यी गणतन्त्रमा पनि घँचेटिएर मात्र पुगेका हुन् । यिनबाट समाज रूपान्तरणको के कुरा समाजलाई गतिशील हुन र चल्न पनि दिँदैनन् । यी यस्ता ऐजेरु हुन्, जो समाजलाई समयको प्रवाहविपरीत दिशातिर धकेलिइरहेछन् । यिनको बोलीव्यवहार नै आत्मकेन्द्रित र स्वार्थलिप्सामा चुर्लुम्म डुबेको छ । समाजमानवशास्त्रीहरू सबै नीतिको मूल नीति राजनीतिक समस्या समाधानमा सहयोगी हुनुपर्नेमा राजनीतिलाई यसैले पो आफ्नो पुच्छर बनाइरहेको छ । हामी सबैलाई थाहा छ, हाम्रो मूल खाना दाल, भात वा रोटी ढिँडो हो । अचार त्यसको सहायक मात्र हो । तर समाजमानवशास्त्रले अचारलाई मूल खाना भन्दै भातरोटीढिँडोलाई अचार सावित गर्न खोजिरहेको छ । ७) राजनीतिको माइलो पुस्तायो पुस्ता पार्टीमा होल्ड गर्छ । यो तस्कर, बिचौलिया, माफिया, जग्गा दलाली, ठेकेदार, बेपारी, मेनपावर, हाइड्रो र स्रोतसाधन भएकाहरूको बिचौलियाको काम गर्छ । गुन्डा, अपराधी र लठैतहरूको झुन्ड बनाएर ससाना मुखिया तोक्दै सबैतिर एकछत्र राज फैलाउन लागिरहेको हुन्छ । यिनीहरू देशीविदेशी शक्ति र डोनरका मतियार र एजेन्ट हुन् । पार्टीका पहिलो पुस्ताले यिनैलाई अगाडि सार्छ । यो पुस्ताबाट समस्या समाधान सम्भव छैन । तराई समस्या समाधानको वाधक पनि यही पुस्ता हो । सधैँ अस्थिरता, अन्योल, सत्ता परिवर्तन र गुटको राजनीतिमा मात्र यसले आफ्नो भविष्य देख्छ । ८) राजनीतिको कान्छो पुस्ता राजनीतिमा जबर्जस्त उदाउँदो र स्थापित हुन चाहने यो पुस्ता किनारामा छ । यो पढेलेखेको, अनुभवी, संसार देखेको, विज्ञान प्रविधि बुझेको र व्यवस्थापकीय सीप कलाकौशल, उद्यमशील छ । जोस, जाँगर र समाज परिवर्तन गरौं भन्ने ठान्छ । सपना बोकेको छ र त्यसलाई पूरा गर्न काविल पनि छ । यो पुस्ता स्वच्छ छ, भ्रष्ट छैन । जुन अघिल्ला पुस्तामा कल्पना पनि गर्न सकिँदैन । यो पुस्ता सामाजिक सञ्जालमा प्रभावशाली छ । नेपालमा मात्र होइन, विदेशमा पनि क्रियाशील छ । अंग्रेजी जान्दछ । आफूलाई लागेको कुरा लेख्न, बोल्न र प्रस्तुत गर्न काविल छ । विषयवस्तु प्रस्तुत गर्छ । बैकल्पिक समाधान पनि दिन्छ तर राजनीतिक पार्टीमा किनारामा भएकोले यसको सेप छैन र अपवादबाहेक कार्यकारी भूमिका पाएको छैन । ८) आम जनताजो दालभात डुकुमै जीवन व्यतित गरिरहेछ । उसलाई देश र समाज परिवर्तनका कुरा बेकारजस्तै लाग्छ । यसले दिएको जवाफबारे आमजनबारे ती प्राध्यापकले भने, बिहानबेलुका हातमुख जोर्न र परिवार धान्न कठिन भएकाले मुन्टो उठाउन नै फुर्सद छैन । न समाज परिवर्तन यसको बुतामा छ, न त स्वयं परिवर्तन हुन चाहेरै परिवर्तन हुन सक्छ । गरिबीले चुनावमा पश्चगमनकारी, यथास्थितिवादी र परम्परागत शक्तिको पक्षमा उपयोग भइरहेको छ । घोटिएको घोटियै छ, उठ्न सकेको छैन । प्रचण्डका पाँच काम यस्तो सामाजिक चित्रण गर्दै ती प्राध्यापकले मधेस, जनजाति र थारूका समस्या सम्बोधन गर्न प्रधानमन्त्री प्रचण्डको लागि पाँच सूत्र सिफारिस गरे । १) आफ्ना राज्यसञ्चालनका दैनिक काम उपप्रधानमन्त्रीहरूलाई सुम्पेर प्रचण्ड पूर्णकालीन रूपमा मूल समस्यामा घोत्लिँदै क्रियाशील बने भने उनले यसको निकास दिन सक्छन् । २) प्रचण्डले तेस्रो पुस्तासँग बसेर तिनको कुरा सुन्न र तिनैलाई समस्याको समाधान निकाल्न अग्रसर बनाउनुपर्छ । यसो भए प्रचण्ड देशको मियो बन्न सक्छन् । ३) समाज, अर्थशास्त्र, भूगोल, जनसंख्या, विकास, प्राकृतिक स्रोतसाधन र वातावरणलाई मूल आधार बनाएर समाधानको बाटो खोज्दै निकास निकाल्नुपर्छ । ४) मधेसको समाधान वास्तविक मधेसी, थारू र जनजातिसँग बसेर प्रचण्डले खोज्नुपर्छ । अहिले देखिएका त्यो क्षेत्रका नेता भनेका जनमत नभएका मधेसी मुखिया ठेकेदार हुन् । वास्तविक मधेसी खोज, पहिचान गर र तिनलाई समावेश गरेर अगाडि बढ प्रचण्ड । याद गर प्रचण्ड जनताले नपत्याएका मधेसी, थारू र जनजाति नेताभनाउँदाहरूले वास्तविक मधेसीलाई रोकेका, छेकेका र निषेध गरेका छन् । ५) देशलाई चुनावमय बनाउन मिति घोषणा गर प्रचण्ड । मधेसी, थारू र जनजातिलाई उनीहरूको अधिकार सुनिश्चित गर्न उनीहरूले नै चुनेका प्रतिनिधिमार्फत सम्भव छ भन्ने उनीहरूले नै महसुस गर्न सकून् र अधिकाधिक चुनावमा सहभागी होऊन् ।"
