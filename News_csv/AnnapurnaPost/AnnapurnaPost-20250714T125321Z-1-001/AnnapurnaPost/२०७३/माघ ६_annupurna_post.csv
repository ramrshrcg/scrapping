शीर्षक,विवरण
विकल्पहीन हुँदैन राजनीति,"लोकतन्त्रका सम्पूर्ण संरचना केही आधार स्तम्भमा अडिएका हुन्छन् । ती आधारस्तम्भ भनेका लोकतन्त्रले निर्माण गर्ने संस्थाहरू नै हुन् । एकपटक नागरिक स्वतन्त्रता अथवा राष्ट्रको परिचय, जाति, भाषाभाषी आदिका विषयमा लेखिएर तयार पारिएको संविधान नै लोकतन्त्र हो भनिठान्नु गलत सावित भएको विश्वको धेरै इतिहासमा छ । आधार स्तम्भहरूलाई जति मजबुतीका साथ बनाइएको हुन्छ, त्यसभन्दा माथिको संरचना समय परिस्थितिअनुकूल परिवर्तन गर्दै जान पनि सकिन्छ । अहिले नेपालको प्रयोगमा कठिनताका साथ जनताद्वारा निर्वाचित संविधानसभाले एउटा संविधान बनाउन सक्यो । त्यो संविधानले माथि उल्लेख भएजस्तै केही संस्थाहरूको परिकल्पना पनि गर्यो । व्यवस्थापिका, स्वतन्त्र न्यायपालिका, नागरिक स्वतन्त्रता, आवधिक निर्वाचन, सञ्चार जगत्का स्वतन्त्रता आदि सँगसँगै केही संवैधानिक अंगको कल्पना पनि यसले गर्यो । बनेको संविधानले कार्यान्वयनमा जानुअघि नै त्यसबेलाको संविधानसभा या अहिलेको रूपान्तरित संसद्को एउटा झीनो अल्पसंख्याले त्यसले अस्वीकार गर्यो । संविधानमा लेखिएका कतिपय शब्दावली र तिनका आशयलाई लिएर धेरै खालका टीकाटिप्पणी, यस्ता शब्द पर्न हुन्छहुँदैन भन्ने मतमतान्तर संविधानसभाभित्र र बाहिर पनि प्रशस्त छलफलका विषय भए । अन्ततः संविधानलाई एउटा सम्झौताका दस्ताबेजका रूपमा भारी बहुमतको कदर गर्दै जारी पनि भयो । यस्तो प्रबल बहुमतका साथ संविधानसभाले संविधान बनाएको उदाहरण विरलै छ, विश्व इतिहासमा । संविधान बनिसकेपछि अपुग कुरा समय संस्कृति र सभ्यताको विकासक्रममा देखिएका विषय स्पष्ट पार्न र कतिपय ठाउँमा सुधार गर्नको लागि पनि निरन्तर त्यसको विकासक्रमलाई सुधार गरियो । त्यस्तो संशोधन या त संविधान सुधारबाटै गरियो या संविधानसित नबाझिने खालका कानुनको निर्माणबाट । लोकतन्त्र आजकै कल्पनामा सदा कालको लागि यही नै हो भनेर किटान गर्न पनि गाह्रो छ । आजको समग्र परिस्थिति सामाजिक सांस्कृतिक बनोट, प्रचलित व्यवहार, नियमसंहिता आदिलाई ध्यानमा राखेर बनाइन्छ । तर यी सबै कुरा गतिशील प्रकृतिका हुन्छन् । सधैं एउटै कुरा सदाकालको लागि लागू हुन्छ भन्ने छैन । यता आएर भर्खरकै इतिहास हेर्ने हो भने पनि बर्लिनको पर्खाल भत्किसकेपछि पश्चिम जर्मनीको संविधान कस्तो छ भनेर पूर्व जर्मनका मान्छेहरू पर्खाल फोडेर पश्चिममा समाहित हुन आएका होइनन् । सोभियत संघ भनिने सैनिक बलमा खडा गरिएको एउटा विशाल साम्राज्य टुक्राटुक्रामा विभाजित भएर आआफ्नै संविधान फेरि बेग्लाबेग्लै बनाउन लागेका उदाहरण पनि छन् । अझै कति मुलुक राष्ट्रियताको एउटै रटानमा सन्तुष्ट हुन नसकेर जातीय राष्ट्रवादको वकालत गर्दै विभाजनको सँघारमा छन् । युद्ध जारी नै छ, समाधान निस्कँदैन । यी कतिपय उदाहरण हाम्रा आँखासामु छन् । यी तत्तत् मुलुकका संविधानका कमजोरीले हो, उर्लंदो जातीय आकांक्षाले, नितान्त नश्लवादी सोच, क्षेत्रीय भावनाले हो या प्राकृतिक स्रोतमाथिको अधिपत्यको होडबाजीले हो, समस्या भने विश्वसामु टड्कारो रूपमा छ अहिले पनि । नेपालकै कुरो गर्दा पनि संविधान बनेको झन्डै डेढ वर्ष बितिसक्दा पनि यसको कार्यान्वयनको पाटो भने अझै अन्योलमा छ । यो लोकतन्त्रको दीर्घजीवनको आशा जनताले कसरी गरून्, जहाँ उल्लिखित संस्थाहरूले आफ्नो आकार लिनै सकेनन् । संविधान निर्माणका बेलामा जुन संविधानसभा थियो, त्यही संसद्मा रूपान्तरण भएको छ । अर्को संघीय संसद् कसरी बन्छ, त्यसको टुंगो छैन । मुलुकलाई संघीयतामा लैजाने कुरा संविधानले सोचेको छ, तर कस किसिमको संघीयता भन्नेमा दलहरू एउटै सोचमा छैनन् । संघीयता यथार्थमा चाहिएको थियो कि थिएन भन्ने सोच नै दोस्रो विषयजस्तो हुन लागिसकेको छ । भर्खरै ८० जना उच्च अदालतका न्यायाधीशको नियुक्तिलाई स्वतन्त्र बार एसोसिएसनमा मात्र होइन, सरकारी वकिलसमेत बेन्च बहिष्कार गर्ने धम्कीमा उत्रिएका छन् । यो मुलुकको स्वतन्त्र न्यायपालिकाको कस्तो रूप होला । संविधान जारी भएको वर्ष दिन पुग्दानपुग्दै जनताले भर पर्नुपर्ने एउटा संवैधानिक अंगको प्रमुखमाथि महाभियोगको प्रस्ताव दर्ता गर्ने प्रस्ताव आउँछ, त्यसको टुंगो लगाउन नभ्याउँदै सर्वोच्चले उनको नियुक्तिलाई नै संवैधानिक र कानुनी मर्यादाविपरीतको नियुक्तिको रूपमा फैसला सुनाउँछ । उनी तीन वर्षभन्दा लामो समयसम्म रहेको पद र उनको नियुक्ति नै गलत भएको निर्णयमा मुलुकको सर्वोच्च न्यायालय पुग्छ । महत्त्वपूर्ण संस्थाका रूपमा हामीले निर्वाचनको पनि चर्चा गयौं । संवैधानिक व्यवस्थाअनुसार अब एक वर्षमा तीन तहको निर्वाचन हुनुपर्नेछ । तर यी तहमै अहिलेसम्म छुट्टिनछुट्ट्याउन सकिएको छैन । अब केही दिनमै यसको तार्किक छिनोफानो हुन सकेन भने यो तेस्रो संस्था पनि फेरि अर्को विवादमा पुग्न जान्छ । संविधानले नागरिक स्वतन्त्रताको प्रत्याभूतिको यत्न त गरेको छ तर यी तीन संस्था पंगु भएको अवस्थामा नागरिक स्वतन्त्रताको वकालत भनेको अराजकता निम्त्याउनु मात्रै हुनेछ । पाँचौं महत्त्वपूर्ण संस्था हो सञ्चार जगत् । सञ्चारको स्वतन्त्रतामा सामान्यतया कतै कुनै अंकुश लागेको देखिँदैन र पनि एकदुई घटनामा शक्तिशाली व्यक्तिहरूले सञ्चारलाई आफ्नो अनुकुल प्रयोग गरेको भने प्रशस्त देख्न सकिन्छ । सञ्चारजगत्को उत्तरदायित्वपूर्ण स्वतन्त्रता संविधान र कानुनको अक्षरमा मात्र लेखेर हुने होइन । स्वतन्त्रता त अक्षरमा लेखेर किटान गर्न सकिएला, तर दायित्वबोध भनेको व्यक्तिभित्रैबाट आउनुपर्छ । यसले लोकतन्त्रको अभ्यासमा लामो समय पनि लिन्छ । त्यसो त, उल्लिखित संस्थाहरू सबैको विकसित रूप देख्न तत्काल सकिँदैन । तर डरको कुरो हो के यसको अभ्यासमै वाधाहरू जुन किसिमले झांगिएर आएका छन्, त्यसले यसको स्वाभाविक विकासक्रमलाई नै असजिलोमा मात्रै पार्ने त होइन भन्ने भय हुनु स्वाभाविक छ । समयमै निर्वाचन नहुने हो भने जनउत्तरदायी स्थानीय, प्रादेशिक होस् या केन्द्रीय सरकार कुनै पनि जनताप्रति उत्तरदायी हुन सक्दैनन् । निरंकुशताको वीजारोपण त्यहींबाट हुन्छ, नेपालीको लोकतन्त्रको सपना पनि त्यहीं तुहिन्छ । त्यस अवस्थामा अरू संस्था पनि एउटा लोकतान्त्रिक अभ्यासमा सबल, सक्षम एवं विकसित हुँदै जानुपर्ने हो, तर त्यो हुन सक्दैन । राजनीतिक अस्थिरताको वीजारोपण यहींबाट हुन्छ । अहिलेसम्म त धेरै प्रकृतिका सरकार बेहोरिसकेका नेपाली जनताले अस्थिर सरकारलाई नै राजनीतिक अस्थिरताको संज्ञा दिने गरेका छन् । भोलि सरकार स्थिर तर राजनीति अस्थिरको अवस्था पनि आउन सक्छ भन्नेतिर अब विस्तारै जनताको सोच अघि बढ्न थालेको देखिन्छ । लोकतन्त्रका यी आधारभूत एवं मौलिक स्तम्भहरूमाथि हुँदै गरेको एकपछि अर्को प्रहार समग्रमा कतै नेपालको राजनीतिक स्थिरता खल्बल्याउन भएको त होइन भन्ने आशंका जनमानसमा पर्न थालेको छ । आन्दोलनबाट शक्ति आर्जन गर्ने र त्यही शक्तिको उन्मादी बलमा निर्वाचनमा जाने दाउ झन्डैझन्डै सबै राजनीतिक शक्तिले गरेको देखिन्छ । एउटाएउटा नारा समातेर दलहरूले आफ्नो अडानलाई कठोर झन् कठोर बनाउँदै गएका छन् । एकथरीलाई संविधानको दोस्रो संशोधन प्रस्ताव जसरी पनि पास गर्नुपर्ने चिन्ता, अर्कोथरीलाई यसलाई टेबुल हुनै नदिनुमा आफ्नो विजय देख्ने चिन्ता र अर्कोथरीलाई जस्तोसुकै प्रतिनिधिमूलक संसद् भए पनि आफ्नो माग पूरा नहुन्जेल त्यसले वैधानिकता नपाउने धम्की, यो सबैका बीचबाट समाधानको बाटो या वर्तमान राजनीतिक अन्योलको मुक्तिको बाटो कसरी खोज्ने भन्नेमा मीठोमसिनो कुरा गर्नु, सबै मिल्नुपर्छ, मिलेर जानुपर्छ भन्नुबाहेकको अर्को कुनै त्यस्तो विधि या कार्यक्रम कसैले ल्याउन सकेको छैन । संशोधन स्थगित गरेर निर्वाचनमा जाउँ एकथरीलाई मान्य नहुने, संवैधानिक व्यवस्थाअनुसार आयोग बन्छ उक्त आयोगले स्थानीय तहलाई राजनीतिक दलहरूको राय र मुलुकको वस्तुस्थितिलाई ध्यानमा राख्दै आफ्नो प्रतिवेदन तयार गर्छ र त्यसअनुसार निर्वाचनमा जान सरकार तयार देखिँदैन । पुरानै स्थानीय निकाय र पद्धतिमै निर्वाचन गरौं न त भन्दा एकथरी आफूलाई आन्दोलनरत भन्ने दलहरू पुरानो निर्वाचनको परिणामले झस्केर हो या अन्य कुनै कारणले त्यता जान इच्छुक देखिँदैनन् । समग्रमा भन्दा राजनीति अस्थिर हुँदा नै आआफ्नो दलीय हित देख्ने राजनीतिक दलबाट जनताले के अपेक्षा गर्ने ? यथार्थमा देशकै चिन्ता सबैलाई छ भने अहिले संविधान संशोधनको प्रस्तावलाई टेबुल गरेर फेरि एउटा विभाजनको रेखा राजनीतिक शक्तिहरूका माझ कोरिन्छ नै । दोस्रो कुरा, टेबुल गरिसकेपछि जे हुन्छ, त्यसैलाई बेहोरौंला भन्ने खालको सोच उच्चतम् लोकतान्त्रिक मूल्य हासिल गरिसकेको समाजमा त होला, तर एकपछि अर्काे लोकतन्त्रका खम्बा मक्किँदै गएको अवस्थामा यो यति सहज विकल्प हुन सक्दैन । आयोगको प्रतिवेदन लागू गर्ने नै हो भने यसका पक्षमा राजनीतिक दलमात्रै होइन, आम जनताबाट स्वतस्फूर्त रूपमा उठ्ने प्रश्नको उत्तर दिँदैमा निर्वाचनको तिथिमिति घर्किन सक्छ । केही गरी संशोधन प्रस्ताव दुईतिहाइबाट स्वीकृत भएछ नै भने पनि त्यसले मुलुकको ठूलो जनसंख्याको ठूलो अंशकामाझ नयाँ संविधानका पक्षमा उत्साहको सञ्चार भने गर्न सक्दैन । स्वीकृत भएकै अवस्थामा हो भने राजनीति स्वाभाविक विकासक्रममा अघि त बढ्ला तर यसले राजनीति र समाज विकास क्रममा ल्याउने असजिलाहरूको आकलन अझसम्म पनि नेतृत्वले गर्न सकेको देखिँदैन । अहिले अड्किएका विषयमा एउटा न एउटा विषयलाई स्थगनमा राख्नैपर्ने हुन्छ संशोधनलाई कि निर्वाचनलाई । निर्वाचन स्थगनमा राख्नु भनेको लोकतन्त्रको विकासक्रमलाई नै स्थगनमा राखौं भन्ने हो, यो चित्तबुझदो विकल्प हुन सक्दैन । संशोधनको विषय पनि जहिले पनि उठाउन सकिन्छ र लोकतान्त्रिक अभ्यासले सर्वमान्यता पाउन पनि सक्छ, होइन भने संवैधानिक व्यवस्थाअनुसारको संविधान सुधारको ठाउँ निर्धारित गर्न सक्छ । त्यसो भए स्थानीय र प्रादेशिक निर्वाचनलाई थाती राख्दै एकैपटक राजनीतिक दलहरू आआफ्ना सोच र मुद्दाका साथ जनतामा गएर संघीय निर्वाचनमा आउने मतपरिणामलाई नै आधार लिएर स्थगित संशोधनलाई अघि बढाउन पनि सकिन्छ । यसभन्दा अर्को विकल्प मुलुकको राजनीतिले देखेको छैन ।"
विकास र आत्मनिर्भर,"नेपालमा योजनाबद्व विकासको सुरुआत भएको ६ दसक भएको छ । विकास एउटा नियमित प्रक्रिया हो । देश, काल, परिस्थितिअनुसार विकासको परिभाषामा परिवर्तन भइरहेको छ । कुनै बेला गाउँ फर्र्क राष्ट्रिय अभियानको नाममा परम्परादेखि पहाडको उकालो बाटो सजिलोसँग हिँड्नको लागि बाबुबाजेले बनाएको ढुंगाका सिँढी र वरपीपलका चौतारी भत्काएर ग्रेडिङ नमिलेको ठाडो मोटर बाटो बनाउनेलाई विकास मानिन्थ्यो । अहिले काठमाडौंका साँघुरा सडकलाई चौडा बनाउने नाममा करोडौं मूल्यका भवन भत्काउने र शान्तिपूर्वक व्यापारव्यवसाय गरेर बसेकालाई विस्थापित गर्नु पनि विकास नै मानिएको छ । 'काशीकश्मीर अजब नेपाल' भनेजस्तै विश्वमा नेपाल मात्र यस्तो देश हो, जहाँ घर भत्काएर घरवारविहीन भएर सुकुम्बासी भएकालाई पनि यो विकास तिमीहरूकै लागि हो भनिन्छ । बनिरहेका पूर्वाधारहरू शिक्षा, स्वास्थ्य, खानेपानी आयोजना ध्वस्त पारेर, झोलुंगे पुलमा नदी तरिरहेकालाई तुहिन वा डुंगा प्रयोग गर्न लगाउनु पनि जनताकै लागि भन्ने गरिएको छ । त्यस्तै सडक, सिँचाइ, जलविद्युत् आदि योजना कार्यान्वयन गर्दा स्थानीयलाई विस्थापित गरिन्छ । जलविद्युत् योजनामा केही मुआब्जाको व्यवस्था गरिएको छ भने सडक र सिँचाइमा बिना मुआब्जा जग्गा लिने पनि गरिएको छ । विकास योजना कार्यान्वयन भएका क्षेत्रका जनतालाई विस्थापित गरेर तिनीहरूलाई उचित बसोवासको व्यवस्था नगरी गरिएको विकास स्थानीयको लागि विनाश हो भने त्यसको फाइदा लिने टाठाबाठाको लागि विकास हो । अब विकास र विनाश कुन बाटोमा लाग्ने हो योजनाबद्व विकास चाहनेले गहिरिएर सोच्नुपर्ने बेला आएको छ । नेपालमा आधुनिक विकासको सुरुआत चन्द्रशमशेरको पालादेखि भएको हो । चन्द्रशमशेरले बनाएको सिंहदरबार जुन उनले सरकारलाई दुई करोड रुपैयाँमा बेचेका थिए भनिन्छ, जहाँ अहिलेसम्म पनि सरकारको प्रमुख सचिवालय रहेको छ । राणाकाल हटे पनि त्यसपछि सत्तामा पुगेका सबैले आफूलाई नवराणामा परिवर्तन गरेको पाइयो । चन्द्रज्योति फर्पिङ र सुन्दरीजल जलविद्युत् योजना, चन्द्रनहर सप्तरी, अमलेखगन्ज रक्सौल र जनकपुर जयनगर रेल वे महत्त्वपूर्ण मानिन्छ । त्यस्तै वीरशमशेरले काठमाडौंमा वीर कलधारा खानेपानी योजना र घण्टाघर निर्माण र जुद्धशमेशरले विराटनगर जुट मिल, कटन मिललगायत आधुनिक उद्योगको जग हालेका थिए । राणाकालमा सुगौली सन्धि विस्थापित गरेर बेलायत सरकारले सन् १९२३ को सन्धिले नेपालको सार्वभौमसत्तालाई मान्यता दिलाउनु र सन् १९५० को नेपालभारत मैत्री सन्धिले सन् १९२३ को सन्धिलाई प्रतिस्थापन गर्नुका साथै स्वतन्त्र भारतले पनि नेपालको सार्वभौमसत्ता र स्वतन्त्रताको प्रत्याभूति गरेको छ । १९१० सालमा जंगबहादुर राणाले पहिलोपटक मुलुकी ऐन लागू गरेर सतीप्रथाको अन्त्य र चन्द्रशमशेरले दासहरूको अमलेख गरेर चन्द्रनिगाहपुर र अमलेखगन्ज जस्ता बस्ती बसालेका थिए । मधेस गोश्वाराहरूको स्थापना गरेर तराईमधेसका मेचीदेखि महाकालीसम्मका जिल्लामा विराटनगर, राजविराज, जलेश्वर, वीरगन्ज, भैरहवा, नेपालगन्ज, धनगढी जस्ता सहरहरू बसाले । त्यस्तै पद्म शमशेरले 'म जनताको नोकर हुँ' भनेर पहिलो अन्तरिम संविधान २००४ जारी गर्नुका साथै कलेज र विद्यालयसमेत स्थापना गरेका थिए । राणाकालमा देशको आयव्यय सार्वजनिक गर्ने चलन थिएन । 'कच्चा नछोड्नू, पक्का नजोड्नू' अर्थात् जिल्लाहरूबाट उठाउने रकम कलम नछोड्नू तर एकमुष्ट रकम नजोड्नू भन्ने कडा निर्देश जारी गरिएको थियो । राज्यको ढुकुटी राणाहरूले निजी रूपमा प्रयोग गर्ने गरेका थिए । राणाकालमा नगन्य विकास निर्माण कार्य भएको थियो । त्यसबेला सरकारको काम भनेको शान्तिसुरक्षा कायम गर्नु र राजस्व संकलन गर्नु मात्र रहेको थियो । मुलुक आयातनिर्यात र अन्य कार्यमा आत्मर्निभर थियो । बाह्य हस्तक्षेप र वैदेशिक सहयोगको आवश्यकता महसुस गरिएको थिएन । १९९० सालको भुइँचालोमा वैदेशिक सहयोग अस्वीकार गरेर जुद्वशमशेरले भूकम्पपीडित जनतालाई घर बनाउन ऋण उपलब्ध गराएका । पछि उनले सो ऋण मिनाहा पनि गरेका थिए । २००७ सालको राजनीतिक परिवर्तनपछि पहिलोपटक २००८ सालमा आयव्यय अर्थात् बजेट प्रस्तुत गरियो । राजनीतिक अस्थिरताले २०१७ सालसम्म बजेट लाखमा प्रस्तुत गरिन्थ्यो र वार्षिक बजेट करोडभन्दा तलै हुन्थ्यो । २०१३ सालमा पहिलो पञ्चवर्षीय योजना लागू गरियो । त्यस दसकमा विकास निर्माणका सामान्य कार्य भए पनि आयव्ययको सन्तुलित व्यवस्था रहेको र देश आत्मनिर्भर नै रहेको थियो । २०१७ देखि २०४७ सालसम्म पञ्चायती शासन व्यवस्थामा राजनीतिक स्वतन्त्रतामा बन्देज लागे पनि अन्य विकास निर्माण कार्य र वैदेशिक सहयोग तथा सम्बन्धमा उल्लेखनीय प्रगति भएको थियो । पूर्वपश्चिम र उत्तरदक्षिण राजमार्गहरू, जलविद्युत् आयोजनाहरू, उद्योग तथा कलकारखाना, शिक्षा, स्वास्थ्य, १४ अञ्चल ७५ जिल्ला, चार हजार गाविस, नगरपालिका र पाँच विकास क्षेत्र त्यही बेला कायम भएका हुन् । पञ्चायतकालमा देश खाद्यान्नमा आत्मर्निभर मात्र होइन, धानचामल निर्यात कम्पनी खोलेर कोरिया, बंगलादेश, श्रीलंका र भारतमा नेपालको चामल निर्यात गरिन्थ्यो । त्यो बेला बजेट करोडमा पेस गरिन्थ्यो र वार्षिक बजेट अर्बभन्दा कम नै रहेको र आयव्ययको सन्तुलनले नुनतेलबाहेक अन्यमा देश आत्मर्निभर नै रहेको थियो । २०४७ सालको राजनीतिक परिवर्तनपछि ०६२६३ सम्म देशमा बाह्य हस्तक्षेप र सहयोगको मात्रा बढ्न गयो । खुला वातावरण र निजीकण र उदारीकरणको नाममा सरकारी क्षेत्रमा रहेका उद्योग, कलकारखानाहरू निजी क्षेत्रलाई अपारदर्शी किसिमले हस्तान्तरण गरियो । यो अवधिमा कार्पेट, गलैंचा, निजी वायु सेवा र बैंक तथा वित्तीय संस्थाहरू खुल्नुका साथै विकृतिको पनि प्रवेश हुन गयो । वार्षिक बजेट अर्बौं रुपैयाँमा पेस गर्ने चलन सुरु गरियो । कार्यान्वयनमा हरेक वर्ष खर्च गर्ने अनुपात घट्दै गयो । भ्रष्टाचार र विकृति बढेको र आर्थिक अनुशासन कुन चराको नाम हो खोज्नुपर्ने अवस्था देखियो । यसपछि देश आत्मर्निभरबाट परनिर्भरतर्फ लाग्न थाल्यो । खाद्यान्न निर्यातबाट आयात गर्ने मुलुकमा परिणत भयो । आयातनिर्यात असन्तुलन भएर वैदेशिक सहयोगले मात्र शोधनान्तर स्थितिलाई सन्तुलनमा राख्नुपर्ने अवस्था भयो । पहिलोपटक यो अवधिमा देश परनिर्भर हुन गयो । यसै अवधिमा माओवादी सशस्त्र संघर्षको नाममा पानी, बिजुली, शिक्षा, स्वास्थ्य, बाटोघाटो पुगेर सम्पन्नतातर्फ लागेका पहाडी क्षेत्रका गाउँलाई हिंसात्मक रणभूमिमा परिवर्तन गरियो । त्यसबेला उजाड भएका गाउँहरू अझै पुनस्र्थापित हुन सकेका छैनन् । त्यस्तै मधेस आन्दोलनले तराईमधेसका गाउँ उजाड र रित्तो बनाउनमा सहयोग पुर्याएको छ । युवा शक्तिको गाउँबाट भएको पलायनले निकट भविष्यमा गाउँहरू पुरानै चहलपहलको अवस्थामा फर्कने सम्भावना पनि देखिएको छैन । २०६३ सालको राजनीतिक परिवर्तनपछि देशमा राजनीतिक र आर्थिक दुवै क्षेत्रमा परनिर्भरताको युग सुरु भयो । बाह्रबुँदे सम्झौताबाट सुरु भएको यो बाह्य हस्तक्षेप अहिले संविधान संशोधनसम्म यथावत् छ । राजनीतिक अस्थिरता र संक्रमणकालको नाममा अधिकांश उद्योग तथा कलकारखाना बन्द हुन गई रौजगारको अभावमा लाखौं युवाहरू रोजगारको लागि बाहिरिएका छन् । विकास बजेट खर्बौं रुपैयाँको पेस हुन्छ, साधारण खर्चमा लक्षभन्दा बढी खर्च हुन्छ भने विकास बजेट मुस्किलले २५ प्रतिशत खर्च हुन्छ । विकास निर्माणका कार्य 'हिँड्दैछ पाइला मेट्दैछ' भनेजस्तो छ । देशको राजस्वको सम्पूर्ण भाग साधारण खर्चमा ठिक्क हुने र विकास बजेटको लागि वैदेशिक ऋण र सहायतामा निर्भर हुँदा देश पूर्ण परनिर्भर र लम्पसारवादमा परिणत भएको छ । प्रमुख द्विपक्षीय र बहुपक्षीय दाताले नेपाललाई अनुदान प्राप्त गर्ने मुलुकको सूचीबाट हटाउने तयारी गरेपछि सरकारले चालू योजना अवधिभित्र वैदेशिक अनुदानको तुलनामा दोब्बर ऋण लिने निर्णय गरेको खबर सञ्चारमाध्यममा आइरहेको छ । विकास र आत्मनिर्भरतालाई सँगसँगै लैजानको लागि विगतको पुनरावलोकन गरी मुलुकमा कानुनको शासन, स्वच्छ, नैतिक, इमानदार र जवाफदेही राजनीतिको सुरुआत गर्ने र देशको लागि केही गर्छु भन्ने युवा पुस्तालाई जिम्मेवारी दिनु या जिम्मेवार बनाउनु अहिलेको एकमात्र विकल्प हो । सरकारी सञ्चारमाध्यममा राजनीतिक नेतृत्वदेखि प्रशासनका सबै निकाय विकास निर्माणमा अहोरात्र खटिएको आभास हुन्छ । बिचराहरूलाई दुई गाँस खान र ढाड सोझो पारेर एक निद्रा पुर्याउन पनि पाएका छैनन्को आभास पारिएको छ । ओखलमा भुस हालेर जति ढिकी कुटे पनि चामल आउने होइन, खालि ढिकीको आवाज मात्र आउने हो । देशका भौतिक पूर्वाधार लथालिंग भताभुंग सम्हाल्नै नसक्ने अवस्थामा पुर्याइएको छ । देशलाई अँधेरोबाट उज्यालोतिर डोर्याउने भनेर लोडसेडिङमुक्तको खुब हल्ला चलेको छ । 'मामाको घोडी मेरी हीही' भनेजस्तै पञ्चायतकालमा नेपाललाई एसियाली मापदण्डमा पुर्याउने भनेजस्तै हो । भारतले आफूकहाँ लोडसेडिङ गरेर नेपाललाई बिजुली दिएकाले मात्र अहिले लोडसेडिङ हटेको हो । जब आफैंले उपयोग गरेर नेपालमा बिजुली आपूर्ति रोकिन्छ त्यो बेला अहिलेका लोडसेडिङ हटाउने नायकहरूलाई लाइट बालेर खोज्नुपर्ने हुन सक्छ । २०४४ सालमा नेपालमा पहिलोपटक सार्क सिखर सम्मेलन आयोजना गर्दा राजा वीरेन्द्रले काठमाडौंका सडकमा उज्यालोको लागि भेपर ल्याम्प, सफा र चिल्ला सडक, ट्राफिक लाइट आदिको व्यवस्था गरेका थिए । यस बेला ६ महिना काठमाडौंबाट बाहिर गएर फर्केकाहरूले युरोप अमेरिकाको सहरमा पुगेको अनुभूति भयो भनेको हिजोजस्तो लाग्छ । गत वर्ष भएको अन्तिम(? ) सार्क सिखर सम्मेलनमा भेपर ल्याम्पको बल्ब फेर्नुको बदला कमिसनको लोभमा सोलार बत्ती राखेर दुई महिना झिलिमिली पारियो तर अहिले बिहान काठमाडौंका सडकमा हिँड्दा लाइट हातमा लिएर हिँड्नुपर्छ, सफाइ र ट्राफिक लाइटको त के कुरा गर्नु र ? नेपालका ग्रामीण क्षेत्र मानवविहीन हुन लागिसके । खाद्यान्न, तरकारीदेखि सम्पूर्ण उपभोग्य सामग्रीको लागि परनिर्भरता बढ्दो छ । विकास निर्माण कार्यको लागि जनशक्तिको अभाव छ । भूकम्पपीडित पैसा हातमा लिएर बसेका छन् । खाडीका मरुभूमिमा रगतपसिना बगाइरहेको हाम्रा युवाहरू परिवार र देशको लागि रेमिटेन्स पठाइरहेका छन् । रेमिटेन्सका आधारमा अडिएको अर्थतन्त्र भारतको निगाह र कृपामा लोडसेडिङ हटाएको जस्तै नेपाली जनताका आँखामा छारो हालेको मात्र हो । वास्तविकताबाट एक दिन सामना नगरी सुखै छैन । मितव्ययी, कडा मेहनत, लगनशीलता, धैर्य, इमानदारी र कानुनी शासन नभई कुनै देश पनि विकास र आत्मनिर्भर हुन सक्दैन । विकास र आत्मनिर्भरतालाई सँगसँगै लैजानको लागि विगतको पुनरावलोकन गरी मुलुकमा कानुनको शासन, स्वच्छ, नैतिक, इमानदार र जवाफदेही राजनीतिको सुरुआत गर्ने र देशको लागि केही गर्छु भन्ने युवा पुस्तालाई जिम्मेवारी दिनु या जिम्मेवार बनाउनु अहिलेको एकमात्र विकल्प हो । छिमेकी मित्रराष्ट्रहरूको सद्भाव र सहयोग प्राप्त गरेर, विगतमा भएका गल्तीबाट शिक्षा लिएर अनि आफ्नै बलबुतामा दिगो विकास गर्दै मुलुकलाई आत्मनिर्भर र स्वावलम्बी राष्ट्र बनाउने सद्बुद्वि सबैलाई प्राप्त होस्, शुभकामना !"
योगको मर्मको खोजी,"योगको उत्पत्ति संस्कृत शब्द 'युज' बाट भएको हो । युजको अर्थ हो 'जोड्नु' वा 'मिलाउनु' । यौगिक क्रियाहरूको माध्यमबाट शरीर, मन र आत्माका बीचमा संयोग स्थापित गर्नु नै योगको उद्देश्य हो । तर के यस्तो हुन सकिरहेको छ त ? यो कुराप्रति कुनै सन्देह छैन कि आज विश्वभर लाखौं मानिसहरू योगसँग जोडिएका छन् । देश, धर्म, रंग, भाषा, जातिको भेद नराखी यस आदिकालीन प्रणालीलाई मानिसहरूले स्वास्थ्यलाभ र फिटनेसको लागि प्रयोग गरिरहेका छन् । शरीर दुरुस्त राख्न र अनेक रोगव्याधीबाट छुटकारा पाउन योगको विभिन्न प्रचलित रीतिहरूलाई वर्तमानमा प्रयोग गरिँदै आइएको छ । चिन्ता, अवसाद आदि मानसिक रोगहरूको निदानका लागि पनि मानिसहरूले योगको सहारा लिइरहेको पाइन्छ । पश्चिमी समाजको अभिजात्य वर्गमा त योग आफ्नो मूल स्थानमा भन्दा अझै लोकप्रिय छ । योगको आदिग्रन्थ पतञ्जली सूत्रको रचना हजारौं वर्षपहिले विद्याञ्चलमा भएको थियो । हिमालय र त्यस भेगसँग जोडिएका क्षेत्रमा योगको प्रार्दुभाव भएको हो । शनैःशनैः योग हाम्रो जीवनशैलीको अंग बन्यो । ऋषिमुनी एवं अनेकानेक साधुहरूले समाजमा योगको महत्त्वलाई मजबुती प्रदान गरे । योगका नयाँनयाँ शैलीहरू विकसित भए र जनमानसमा स्थापित पनि भए । दूरसुदूरसम्म यसको प्रचारप्रसार भयो । योग एउटा यस्तो वैज्ञानिक विद्याको रूपमा प्रकट भयो, जसको प्रयोगले रोगव्याधीबाट बच्न सकियो । तर योभन्दा पनि कैयौं गुणा महत्त्वपूर्ण थियो, योगको आध्यात्मिक पक्ष । प्रत्येक जीवमा ब्रह्मको दर्शन एवं ब्रहमाण्डको समग्रता बुझ्न र त्यसलाई आत्मसात गर्नु योगको प्रमुख ध्येय तथा आश्चर्यजनक योगदान थियो । योग सामाजिक सौहार्दताको प्रणेता र पोषक बन्यो । भयो सहिष्णुताको प्रसार । मानव स्थित प्रज्ञतातर्फ अघि बढ्यो । मानसिक स्थिरता योगीहरूको पहिचान बन्यो । 'योगः चित्त वृत्तिनिरोधः' पतञ्जलीको यो उद्घोष सार्थक भयो । मनको बेरोकटोक गतिमाथि नियन्त्रणको क्षमता योगाभ्यासीहरूले आर्जित गरे । तर समय सधैं गतिमान छ । निरन्तरतामा परिवर्तन पनि निहित छ । यद्यपि परिवर्तन एउटा सीधा रेखाजस्तो हुँदैन । त्यसमा उतार र चढाव दुवै हुन्छ । प्रगति छ भने अधोगति, उत्थान र पतन पनि छ । समयको चक्र अनिश्चित हुन्छ र असयंमित पनि । यस्तो समय आयो कि जब भौतिकवादले अध्यात्मलाई पछाडि धकेलिदियो । धनले मनलाई परास्त गरिदियो । बजारको चमकधमकको अगाडि आत्माको दियो मधुरो लाग्न थाल्यो । आफ्नो संस्कृति र जीवनशैलीप्रति आफैंमा हेय भाव उत्पन्न भयो । आत्मवितृष्णाबाट ग्रस्त हामीले आफ्नो गौरवशाली अतीतलाई नै भुल्यौं । साथै आत्मविश्वास र ऊर्जालाई पनि गुमायौं, जसको कारणले परिवर्तित समयमा जे श्रेष्ठ र ग्राह्य थियो, त्यसलाई अपनाउन सक्थ्यौं । धेरै थोक गुमायौं । र पायौं अनि अपनायौं कहिले ? जब त्यसमा भौतिकवादीहरूले आफ्नो मोहर लगाए । योग विद्याका जनकहरूले आफ्नो सनातन परम्परालाई विगत केही दसकदेखि पुनः समेट्ने प्रयास गरिरहेका छन् किनभने पाश्चात्य सभ्यताले अब योगलाई प्रामाणिकता दिइसकेको छ । तर यस्तो चमत्कार भयो कसरी ? किनभने भौतिक सफलता र विलासिताको सीमा मापनपश्चात् पनि पश्चिमाहरूलाई मनको शान्ति प्राप्त भएन, मनको अन्धकार हटेन, जीवनमा रिक्तता व्याप्त बनिरह्यो । माया प्राप्त भयो तर आनन्द आएन । यही नै त माया हो । थकितपराजित भएर पश्चिमले पूर्वको लुकेको शक्ति खोजे । योग अपनाए । हामीले भन्दा धेरै अपनाए । कहाँसम्म भने कैयौंको लागि यो अभूतपूर्व व्यवसाय बनेको छ । पाखण्ड र अपरिपक्व ज्ञानको प्रयोग गरेर अनेकौं तथाकथित योगीहरूले आफ्नो ढुकुटी भरिरहेका छन् । यस्तो हुनु दुर्भाग्यपूर्ण हो । तर मलाई विश्वास छ, वास्तविक र सच्चा योग साधनामात्रै शिखरसम्म पुग्न सक्छ । यद्यपि खुसीको विषय के छ भने हामी सबैले हिमालय एवं उपमहाद्वीपको प्राचीन योग विज्ञानलाई पुनः पहिचान गर्न थालेका छौं । तर जसरी प्रायः हुने गर्छ, बिर्सिएका परम्पराको पुनर्जन्म हुँदा पनि हामी त्यो शाश्वत विद्याको सम्पूर्ण रूपमा वा उचित लाभ उठाउन सक्दैनौं । धेरैजसो मानिसका लागि आज योग विद्या केवल केही आसनहरूको संग्रहमात्र हो, जसको माध्यमबाट शारीरिक स्वास्थ्य बनाइराख्न चाहन्छौं । ध्यानक्रियाहरूको मद्दतले हामी केही मानसिक विग्रहको उपचार पनि खोजी गर्छौं । निसन्देह, यसरी लगातार गरिने प्रयास लाभप्रद हुन्छ र हामी निरोगी कायाको दिशामा अघि बढ्छौं । आरोग्य जीवन बनाउने प्रयास गर्छौं । तर के मानव जीवन शरीर मात्र हो ? वास्तविक जीवन त देहमा निहित छैन, त्यसबाहेक छ । आनन्द, उल्लास र आत्मीयता त सच्चा चित्तमा मात्रै विराजमान हुन्छ । ईश्वरको एउटा नाम 'सच्चिदानन्द' त्यसै भएको होइन । त्यसमा मानव जीवनको मर्म समाहित छ । भवसागरमा फसेको डुंगाको लागि त्यही नै किनारा हो । त्यही मात्र एक मात्र र अन्तिम सत्य हो । जसले त्यो सत्यलाई बुझ्यो, उसले सबलाई अपनायो । म रहिनँ, तिमी रहेनौ । सबै एउटै परमको अंश बन्यौं । फेरि किन छल, केको लोभ, किन प्रपञ्च ? स्वयंलाई किन धोखा ? बस, आनन्द नै आनन्द । यही नै हो योगको वास्तविक गन्तव्य । अंगप्रत्यंगको आसनभन्दा अघि बढेर आफ्नो चैतन्य खोज्नु हो, विवेकको साधना हो, मनको विग्रह नियन्त्रित गर्नु हो, आत्मसाक्षात्कार गर्नु हो योग । आउनुस् सच्चा योगको मार्गमा अग्रसर बनौं ।"
किन दुर्घटनाग्रस्त हुँदैछ प्रजातन्त्रको गाडी ?,"प्रजातन्त्र आएको तीन दसक बितिसकेको छ भने गणतन्त्र आएको आठ वर्ष । यसबीचमा संविधानसभाका दुइटा निर्वाचन सम्पन्न भए । दोस्रो संविधानसभाबाट संविधान बनेको पनि डेढ वर्ष पुग्न लागिसक्यो तर संविधान कार्यान्वयनको लागि सहमति जुट्न सकेको छैन । एउटा गन्तव्यहीन यात्रा वा जात्राजस्तो भएको छ नेपाली राजनीति यतिबेला । प्रजातन्त्रको लागि जीवन आहुति दिएका धेरै राजनीतिक नेताहरू यो संसारबाट बिदा भइसकेका छन् भने धेरैजसो ओझिलिएका छन् । हजारौंले गणतन्त्र र लोकतन्त्रका लागि पछिल्लो प्रकरणमा प्राणको आहुति दिए, लाखौं बिचल्ली भए भने हजारौं विस्थापित भए । तर तिनको भूमिकाको कदर हुन सकेको छैन, आजका दिनसम्म । के भयो सहिदको प्रजातन्त्रप्रतिको आस्था र सपना ? किन बारम्बार चुकिराखेका छौं हामी ? किन हामी यो गोलचक्करमा घुमेकोघुम्यै छौं, किनारामा नपुग्नै गरी ? किन प्रजातान्त्रिक अभियानले गति लिन सकिरहेको छैन ? आज संविधान संशोधनको विषयमा अल्झिएर महिनौं संसद् अवरुद्ध छ । प्रजातन्त्रलाई पूर्णता दिन आवश्यक कानुननियमहरू बन्नुपर्नेमा त्यसै थाती राखिएको छ । जनताको करबाट उठेको धनको बर्बादी भइरहेको छ । भोलि धर्म, क्षेत्र, भाषा, जात, जातिको अधिकारका विषयमा देश बन्धक बन्नुपर्ने अवस्था आजको राजनीतिले उत्पन्न गरिरहेको छ, किनकि साना भनिने तर गम्भीर प्रभाव पार्ने विषयमा दलहरूबीच बहस नै हुन सकेको छैन । बहुलवादको सिद्धान्तलाई पाखामा राखी केही राजनीतिज्ञले आफ्नो व्यक्तिगत प्रलोभनको लागि आम जनतालाई सुसूचित नै नगरी झुक्याएर गरिएका निणर्यहरू कार्यान्वयन हुन कठिन छ । जनताले त्यस्ता निर्णयमा पुनर्विचार गर्नुपर्ने माग राख्नु स्वाभाभिकै हो । धेरै नेपाली राजनीतिज्ञमा आत्मविश्वासको अभाव देखिन्छ यतिबेला किनकि उनीहरू आन्तरिक समस्याको समाधान विदेशीको इशारामा खोज्ने । यस्तो प्रवृत्तिले प्रस्ट्याउँछ, उनीहरू देश र जनताप्रति उत्तरदायी नभई विदेशीको नुनको सोझो गरी राष्ट्रलाई बारम्बार धोका दिइरहेका छन् भन्ने सन्देश प्रवाह भएको छ जनमानसमा । राजनीतिज्ञले बिर्सन नहुने कुरा के हो भने भिक्षा मागेर पाइन्छ, तर स्वतन्त्रता र स्वाभिमान पाइँदैन । बरु माग्दा पटकपटक उपेक्षित र घृणित बन्नुपर्छ । छिमेकी र साथीहरूसँग मागेर चलाएको जीवन सम्मानित हुन सक्दैन । ठीक यस्तै अवस्था छ नेतृत्वको यतिबेला । होनहार युवाले आफ्नो जवानी बिर्सेर, ज्यान जोखिममा राखेर विदेशमा दुःख गरेर ल्याएको पैसाले देश चलेको हेक्का राख्नुपर्छ नेताहरूले । नेपालीले नै नेपाल चलाएका छन्, विदेशीको मुख हेर्नुपर्ने परिस्थिति छैन भन्ने सन्देश पनि त्यही दिएको छ । यो सत्यलाई कदापि भुल्नु हुन्न । कुनै पनि देशको सबैभन्दा ठूलो सम्पत्ति भनेको जनता हुन् । नेपाली जनताले असल, बहादुर, स्वाभिमान र मेहनती भएको प्रमाणित गरेका छन् विश्वसामु । त्यसैको प्रतिफल हो दस वर्षसम्म युद्धमा होमिएको देशमा न भोकमरी लाग्यो न त आर्थिक अवस्था नै जर्जर भयो । स्वाभिमानी, कर्मठ र मेहनती नेपालीको परिचय भएकै कारण यस्तो सम्भव भएको हो । तर बारम्बार असल, सक्षम, इमानदार राजनीतिक नेतृत्व चयन गर्न किन चुकिरहेका छौं ? पंक्तिकार चाहन्छ विवेकशील, सुशिक्षित र राष्ट्रवादी नेतृत्व जसले विदेशीको आशा नगरी आफ्ना जनतालाई शत्तिसम्पन्न र सर्वोपरि मानी जनताको पक्षमा सही निर्णय लिने तथा आवश्यक काम गर्ने क्षमता राखून् । प्रायजसो नेता तथा कर्मचारीमा एउटै कुरामा तल्लीन देखिन्छ, त्यो हो पैसा । पैसा सबैलाई चाहिएको छ । किन पैसाको मात्र आवश्यकता हुन्छ ? महत्त्वपूर्ण कुरा के छ भने यिनीहरूले कुम्ल्याएको सम्पत्ति आम इमानदार र सोझा नेपालीको भाग खोसेर सम्भव भएको प्रस्ट छ । कहाँ चुक्यौं त हामी ? हामीले चुनेको नेतृत्वले हाम्रै भलाइप्रति किन गम्भीर नभएको होला ? प्रजातन्त्रको नाममा विश्वका विभिन्न राजनीतिक दर्शनको प्रयोग गरी निमुखा जनतालाई डल्लो पार्ने काम मात्र भइरहेको देखिन्छ । प्रजातन्त्रको लागि जीवन अर्पण गरेका महानपुरुषहरूले कल्पना गरेको प्रजातन्त्र यस्तै थियो होला त ? संविधानतः तीनवटा निर्वाचन एक वर्षभित्र गर्नुपर्ने चुनौती छन् हाम्राअगाडि । स्थानीय, प्रदेश अनि संघको, निर्वाचनको कुरा राजनीतिक वृत्तमा केही समयमै चुलिनेछ । मधेसकेन्द्रित दलहरू मौजुदा संविधानले आफ्ना माग सम्बोधन नगर्ने भन्दै निहुँ खोजिरहेका छन् तैपनि निवार्चनको विषयमा सहमतिमा आउने छाँटकाँट उनीहरूले देखाएका छन् । तसर्थ यी निर्वाचनहरू हुन्छन् भन्ने विश्वास भने गरौं । समयानुकुल चल्न सक्ने सक्षम र इमानदार नेतृत्वको चयन गर्ने जिम्मा हाम्रै काँधमा आएको छ अब सही नेतृत्व छान्ने कि असक्षम, डाँका, फटाहा, गुन्डा, अपराधी, हत्यारा, भ्रष्ट, छद्मभेषी र जनताको स्वाभिमान विदेशीलाई बेच्ने खालका नेतृत्व चुन्ने ? प्रजातन्त्रको अपरिहार्य प्रक्रियामध्येको एक हो निर्वाचन । निर्वाचनमा सही प्रतिनिधि चुन्न चुकेनौं भने फेरि चार वर्षको लागि गलत नेतृत्वले निम्त्याएको दुःखद् परिणाम भोग्न हामी बाध्य हुनुपर्नेछ । अहिलेको राजनीतिक असफलता, डेडलक र ढिलासुस्ती हाम्रो विगतको भूलको परिणाम हो । हो, हामीले धेरैजसो राजनीतिक प्रतिनिधिहरू सही चयन नगरेकै हो र त्यसैको मूल्य चुकाइरहेका छौं अहिले । हुन त नेपालको संविधान २०७२ ले चुनावमा करिब सबै धर्म, वर्ग, लिंग, जातजाति, क्षेत्र आदिको प्रतिनिधित्व हुने व्यवस्था गरेको छ, तसर्थ कुनै तप्काको प्रतिनिधित्व नहोला भन्नुभन्दा पनि विभिन्न तप्काभित्र पनि सही व्यक्ति चयन हुनु सान्दर्भिक विषय हो । सान्दर्भिक यस मानेमा कि ऊ आफ्नो धर्म, वर्ग, क्षेत्र, क्षेत्रका जनता र समग्रमा देशको बृहत् हितमा काम गर्ने क्षमता भएको इमानदार व्यक्ति हुन जरुरी छ । एउटा विद्वत् समूहको तर्कअनुसार नेपालमा अझै प्रजातन्त्र आउने बेला भएको थिएन कि भन्ने छ । धेरै जनता सुशिक्षित नभएकोले आफैं गहन विषयहरूमा सही निर्णय लिन सक्दैनन्, तसर्थ अरूको सहयोग लिनुपर्नेछ । किनकि यस्तो परिस्थिति आम जनतालाई भ्रमित गरी आफ्नो व्यक्तिगत वा संस्थागत फाइदा नेतृत्वले लिएकै कारण प्रजातन्त्रको प्रतिफल वास्तविक गरिब र निमुखा जनताले पाउन सकेनन्, उनीहरूका नाममा केही टाठाबाठा छट्टुहरूले लिइरहेका छन् । अब हामीले विवेक प्रयोग गर्ने बेला आएको छ । आगामी निर्वाचनमा सही नेतृत्व चुन्न सकेनौं भने प्रजातन्त्र, लोकतन्त्र हुँदै गणतन्त्र कमजोर भएको परिणाम पनि हाम्रै कारण भएको हो भन्ने सन्देश जानेछ विश्वसामु । त्यसैले समयानुकुल चल्न सक्ने सक्षम र इमानदार नेतृत्वको चयन गर्ने जिम्मा हाम्रै काँधमा आएको छ अब सही नेतृत्व छान्ने कि असक्षम, डाँका, फटाहा, गुन्डा, अपराधी, हत्यारा, भ्रष्ट, छद्मभेषी र जनताको स्वाभिमान विदेशीलाई बेच्ने खालका नेतृत्व चुन्ने ? निर्णय हामै्र हातमा छ । कुनै पनि कार्यको नतिजा शतप्रतिशत आशा गरेबमोजिम नहुन पनि सक्छ, तर विवेकशील भएर सावधानीपूर्वक गरेको कामको प्रतिफल अवश्य पनि निराशाजनक हुँदैन । तसर्थ लोकतन्त्रको एक महत्त्वपूर्ण कसी मानिने निर्वाचनमा हामीले सही नेतृत्व चयन गर्न चुक्नु हुँदैन । विभिन्न राजनीतिक पार्टीहरूले पनि आउने निर्वाचनमा उम्मेदवारी दिँदा नातावाद, कृपावाद, पैसावाद, विदेशीको पैसा र राजनीतिक दबाबभन्दा माथि उठ्न सक्नुपर्छ । त्यसको विपरीत राष्ट्र र जनताको सुखदुःख देख्ने व्यक्तिलाई उम्मेदवारी दिन लगाउनुपर्छ । हामी एक सफल प्रजातान्त्रिक देश हुने सँघारमा छौं, सफल हुने कि नहुने भन्ने निर्णय पनि हामीले नै गर्ने हो । प्रजातन्त्रको उद्देश्य एउटै भए पनि त्यसको स्वरूप देशैपिच्छे फरक हुन्छ । नेपालको प्रजातान्त्रिक अभ्यास पनि आफैंमा फरक छ, एउटा विशेष आयाम र परिवेश बोकेको छ । तसर्थ धर्म, वर्ण, जातजाति, समुदाय, नातागोता, सञ्जालबाट माथि उठी जनहितमा अघि बढ्ने मौका पनि दललाई आएको छ, त्यसको कति सदुपयोग गर्ने भन्ने उनीहरूकै कार्यशैलीमा भर पर्छ ।"
रियल मड्रिडलाई उछिन्दै म्यानचेस्टर युनाइटेड बन्यो विश्वकै धनी क्लब,काठमाडौंः स्पेनिस क्लब रियल मड्रिडलाई उछिन्दै इंग्लिस प्रिमियर लिग क्बल म्यानचेस्टर युनाइटेड विश्वकै सबैभन्दा बढी कमाइ गर्ने क्लब बनेको छ। पछिल्लो ११ वर्षदेखि विश्वकै धनी क्लबका रुपमा रहेको रियल मड्रिडलाई गएको सिजन (२०१५१६) मा विश्वकै सवैभन्दा बढी कमाइ गर्ने क्लब बनेको हो। विश्वकै धनी क्लब बनेको म्यानचेस्टर युनाइटेडले गत सिजनमा ६ सय ८९ मिलियन युरो कमाइ गरेको छ। म्यानचेस्टर युनाइटेड सन् २००३०४ पछि पहिलो पटक विश्वकै धनी क्लब बनेको हो। डेलोइट्टेले सार्वजनिक गरेको वार्षिक प्रतिवेदन अनुसार गत सिजन बढी आम्दानी गर्ने क्लबको सूचीमा स्पेनिस क्लब बार्सिलोना रहेको छ। उसले गत सिजन ६२० दशमलव २ मिलियन युरो आम्दानी गरेको उल्लेख छ। यस्तै ११ वर्षदेखि सवैभन्दा बढी कमाइ गर्ने क्लब रियल मड्रिड दुई स्थान तल झरेको छ। रियल मड्रिडले गत सिजन ६२० दशमलव १ मिलियन युरो कमाइ गरेको छ। यस्तै सर्वाधिक कमाइ गर्ने क्लबको सूचीमा चौथो नम्बरमा रहेको जर्मन क्लब वार्यन म्युनिखले गत सिजन ५ सय ९२ मिलियन युरो आम्दानी गरेको छ भने पाँचौ स्थानमा रहेको इंग्लिस क्लब म्यानचेस्टर सिटीले ५ सय २४ दशमलव ९ मिलियन युरो कमाइ गरेको प्रतिवेदनमा उल्लेख छ। छैठौं स्थानमा रहेको फ्रान्सेली क्लब पीएसजीले गत सिजन ५ सय २० दशमलव ९ मिलियन युरो कमाइ गर्दा सातौं स्थानमा रहेको इंग्लिस क्लब आर्सनलले ४ सय ६८ दशमलव ५ मिलियन युरो कमाइ गरेको छ। यस्तै ४ सय ४७ दशमलव ४ मिलियन युरोका साथ चेल्सी आठौं स्थानमा रहेको छ भने ४ सय ३ दशमलव ८ मिलियन युरो कमाइ गरेकोे लिभरपुल नवौं स्थानमा रहेको छ। युभेन्ट्स भने ३ सय ४१ दशमलव १ मिलियन युरो कमाइ गर्दै दशौं स्थानमा रहेको छ।
