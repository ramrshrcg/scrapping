शीर्षक,विवरण
सहमतीय हल्ला: बहुमतीय सल्लाह,"साँच्चै भन्ने हो भने नौ महिनाअघिको देशको अत्यन्त असहज परिस्थितिका बेला जोकोही दल र व्यक्तिलाई सरकारको नेतृत्व गर्ने कुरा चानचुने थिएन । त्यस्तो बेलामा नेकपा एमालेले सर्वसम्मत ढंगले पार्टीका अध्यक्ष केपी शर्मा ओलीलाई सरकारको नेतृत्व गर्नको लागि निर्णय गरेको थियो । सो निर्णयअनुसार ओलीले फराकिलो छाती र उच्च मनोबलका साथ सरकारको नेतृत्व गर्न तम्तयार भएका थिए । संविधान निर्माणको बेला देशको ठूलो पार्टी नेपाली कांगे्रससँग सरकार गठनको लागि भएको भनिएको भद्र सहमतिलाई भताभुंग पार्ने काममा कांगे्रस लागिसकेपछि त्यतिबेला पनि सहमतीय सरकार गठन हुन नसकी बहुमतीय सरकार गठन गर्नुपरेको थियो । कांग्रेसलगायतका प्रतिपक्ष दलहरूले एमाले नेतृत्वको सरकारले देशको विषम परिस्थितिको सामना गर्न सक्छ भनेर विश्वास गर्न सकेका थिएनन् । उनीहरू सबैले एमाले नेतृत्वको सरकार छिट्टै सरकारबाट बाहिरिनुपर्ने परिस्थिति आइलाग्ने कुराको आकलन भित्रभित्रै गरेका थिए । त्यसमा पनि बढीजसो कांग्रेसले एमाले नेतृत्वको सरकारले समस्या समाधानमा असफलता बेहोरेर जनताको नजरमा अलोकप्रिय बन्ने अवस्था आउनेछ र फेरि पनि कांग्रेसको नेतृत्वमा सरकार गठनको अवस्था छिट्टै आउनेछ भन्ने अनुमानका साथ जुँगामा ताउ लगाउँदै बस्ने गरेको थियो । आखिर एमालेको सही नीति एवं विचारबाट निर्देशित र परिपक्व नेता केपी ओलीको कार्यकुशलता र सिंगो पार्टीको साथ सहयोगका कारण सरकारको अगाडि एकपछि अर्को पहाड बन्दै गएका समस्या विस्तारै समाधान हुँदै गएकाले मुलुक सहजतातर्फ उन्मुख हुन पुग्यो । यसले आम नेपालीलाई खुसी तुल्यायो भने प्रमुख प्रतिपक्षलगायतका केही प्रतिपक्ष दलहरूलाई त उल्टो अचम्म पार्ने अवस्था बन्यो । यसो भन्दै गर्दा अहिले मुलुकले कुनै समस्या झेलिरहेको छैन भन्न खोजिएको होइन । केवल मुलुक असाधारण समस्याबाट पार गर्दै सहजतातर्फ लाग्दै गरेको उल्लेख गर्न खोजिएको हो । देशमा गणतन्त्रात्मक संविधान निर्माण कार्य सम्पन्न भएसँगै ओली नेतृत्वको सरकार गठन हुनुपर्ने भनेर सर्वत्रबाट सशक्त आवाज उठिरहेको बेला केही दिन ढिलै गरेर भए पनि कांगे्रसलाई समेत सरकारमा सम्मिलित गर्ने र सरकारलाई राष्ट्रिय सहमतीय सरकारको रूप दिने भनेर एमालेको तर्फबाट पहल गरिएको थियो । देशको ठूलो पार्टी भएको नाताले फेरि पनि आफ्नै नेतृत्वमा सरकार बनि पो हाल्छ कि भनेर जोखना हेरिरहेको कांगे्रसको सपना साकार हुने अवस्था नरहेपछि कांगे्रसकै केही नेताहरूले लोकतान्त्रिक शासन पद्धतिमा प्रमुख प्रतिपक्ष नभएको शासन प्रभावकारी र जनमुखी हुन नसक्ने परिभाषा गर्दै आफू प्रमुख प्रतिपक्षमा बस्ने बाटो रोजेपछि बाध्यतावश बहुमतीय सरकार गठन हुन पुगेको थियो । तर पनि सरकारले कांगे्रसलाई सरकारमै सामेल भएर सहमतीय राजनीतिबाट संविधान कार्यान्वयन र अन्य महत्त्वपूर्ण कार्यभार पूरा गर्न सहज हुने भन्दै सरकारमा सामेल हुन बारबार अनुरोध गरेको सुन्नमा आएको थियो । राम्रो उद्देश्यसहितको सरकारको त्यो अनुरोधलाई कांगे्रसले हल्का रूपमा लिने गरेको कारणले सहमतीय सरकारको कुरा मात्र गर्दै यहाँसम्म आइपुगेको हो । अहिले सत्ता साझेदारमध्येको माओवादी केन्द्रका केही नेताहरू र कांग्रेसका केही नेताहरूले बाहिर राष्ट्रिय सहमतिको सरकार निर्माणको हल्ला चलाएर भित्रभित्र आफूअनुकुलको बहुमतीय सरकार गठन गर्ने खेलमा लागेको देखिन्छ । माओवादी केन्द्रका अध्यक्ष प्रचण्डले जसको नाउँमा सहमति हुन्छ, उसैको नेतृत्वमा सहमतीय सरकार गठन गर्नुपर्ने कुराको प्रचार गर्दै गरेको र उनको पार्टी बैठकमा पनि सरकार गठनको विषयमा छलफल हँदै गरेको भन्ने सुनिन्छ । यसअघि नै नेकपा एमालेले आफ्नो पार्टी सधैँ राष्ट्रिय सहमतिको सरकारको पक्षमा रहेको संस्थागत रूपमै भनिसकेको छ । कांगे्रस पार्टी लामो समयसम्म सत्ताभोग गरेको र अत्यन्त सत्तामोह भएको पार्टीको रूपमा परिचित छ । उसले परिस्थितिवश कुनै बेला सत्ताबाहिर रहनुपर्दा आफ्नो बिर्ता गुमेको जस्तै ठान्ने गरेको हुन्छ । अझ त शेरबहादुर देउवा यस पार्टीको नेतृत्वमा आइसकेपछि सत्तामोह झनै ह्वात्तै बढेर गएको बुझ्न सकिन्छ । देउवालगायतका केही शीर्ष नेताहरू जसरी पनि ओली सरकारलाई विस्थापन गर्नुपर्ने ध्याउन्नमा देखिन्छन् । सरकारप्रतिको उनीहरूको बोली र व्यवहारले त्यही संकेत गरेको पाइन्छ । एकातिर वर्तमान सरकारले आन्तरिक र बाह्य दुवै रूपबाट सिर्जित भएका असहज परिस्थिति सहज बनाउँदै लगेकाले कांग्रेसलाई सहिनसक्नुभएको थियो । सरकारले नीति तथा कार्यक्रम र बजेट प्रस्तुत गरेपछिका दिनहरूमा सरकारको नेतृत्वले जनमानसमा झनै लोकप्रियता प्राप्त गरेको अर्थात् आम जनतामा व्यापक उत्साह र आशाभरोसा थपेकाले कांग्रेसलाई मात्र नभएर सत्ता साझेदार माओवादी केन्द्रलाई पनि असह्य महसुस हुन थालेको आभास पाउन थालिएको थियो । जति लामो समयसम्म ओली सरकार कायम रहन्छ, त्यति नै आफू कमजोर हुने अनुमान गरेर सरकार परिवर्तनको विषयमा माओवादी केन्द्र पनि लागेको पाइन्छ । यसका केही नेताहरूलाई उनीहरूको पार्टीको नेतृत्वमा सरकार गठन भइहाल्छ कि भन्ने लालसा पलाएको देखिन्छ । विशेषगरी अघिल्लोपटक माओवादीको कोटामा मन्त्री बन्न ठिक्क परेर पनि अन्तिममा सो अवसरबाट फुत्केका नेताहरूले बाहिर राष्ट्रिय सहमतिको सरकार गठनको कुरा उचालेर भित्र बहुमतीय भए पनि अर्को सरकार गठनको ध्याउन्नमा लागेका देखिन्छन् । एमालेको जनतामा बढ्दो साख कमजोर पार्न कांगे्रस जसरी पनि अबको सरकार आफ्नो नेतृत्वमा निर्माण गरेर एमालेलाई बाहिर राख्नुपर्ने रणनीतिमा छ । त्यसैले लोकतन्त्रको केके न आफूलाई मसिहा ठान्दै आएको कांगे्रसले एमाले र कांगे्रसमध्ये एउटा पार्टी प्रमुख प्रतिपक्षमा बस्नुपर्ने भनेर आफ्नो पोजिसन बनाइसकेको छ । संविधान निर्माणको बेला कांगे्रसको नेतृत्वमा सरकार भएकाले मात्र संविधान निर्माण हुन सम्भव भएको हो भन्ने व्याख्या गर्दै आएको कांगे्रस अबको संविधान कार्यान्वयन पनि आफ्नो नेतृत्वको सरकार निर्माण भएमा मात्र सम्भव छ भन्ने ढिपीमा रहेको देखिन्छ । अतः एमालेलाई प्रतिपक्षमा धकेलेर संविधान कार्यान्वयनको जस आफूले लिने दाउमा कांगे्रस रहेको देखिन्छ । यस्तो अवस्थामा ठूला पार्टीको काँधमा चढेर माओवादी केन्द्रले सरकारको नेतृत्व गर्ने अवसर पाउन सक्ने सम्भावना झीनो देखिन्छ । हुन त यस पार्टीले पनि बाहिर राष्ट्रिय सहमतिको सरकारको कुरा गरे पनि भित्र बहुमतीय सरकारमै भए पनि जाने तयारी गरेको बुझिन्छ । यस अर्थमा कांगे्रस र माओवादी दुवैले राष्ट्रिय सहमतिको सरकारको कुरा बाहिर भन्न र देखाउन गरेको देखिन्छ । माओवादी केन्द्रका केही नेताहरूले मुखै खोलेर एमालेको पछुवा भएर सरकारमा बसिँदैनसम्म पनि भनेको सुनिन्छ । के त्यस्तो हो भने कांग्रेसले उनीहरूलाई साँच्चै अगुवा बनाउँछ त ? वैचारिक तथा राजनीतिक हिसाबले पनि आफ्नो मित्रशक्तिको नेतृत्वको सरकारमा दोस्रो हैसियतमा ससम्मान बस्ने कुरा नै उचित हो । कुनै सनकमा माओवादी केन्द्रले वर्तमान सरकारबाट बाहिरिएर कांग्रेस र अरू पार्टीको संलग्नताको सरकारमा सहभागी हुन गयो भने उसको लागि जात फाल्नु गहतको झोलमा भन्ने गाउँले उखान झैँ मात्र हुन पुग्नेछ । वर्तमान सरकारको नेतृत्वले देशको लागि सही दिशानिर्देश गरिरहेको बेलामा सरकार परिवर्तनको कुरालाई आम जनमानसले पनि उचित मानिरहेका छैनन् । जहाँसम्म आन्दोलनको तडकभडकबाट सुस्ताउँदै आएका आन्दोलनरत केही मधेसकेन्द्रित दलहरूका मागको समाधानको कुरा हो, त्यो विषयमा पनि यो सरकारले प्राथमिकता दिएर वार्तामा आउन आन्दोलनरत दलहरूलाई बारम्बार अनुरोध गरेकै छ । उनीहरूका खासखास माग के हुन् स्पष्ट पार्न र उचित मागलाई सम्बोधन गर्न सरकार तयार रहेको खुलस्त भन्दै आएको देश दुनियाँलाई थाहै छ । नानाथरीका बाहना गरेर ती आन्दोलनको बाटो नछोडेका दलहरू नै बसिरहेका छन् भने यो सरकारले समस्या हल गर्न सकेन अर्को सरकारको खाँचो परेको भन्नुको कुनै तुक देखिँदैन । अहिले संविधान कार्यान्वयनलगायतका मूल सवालबाट विमुख हुँदै सहमतीय सरकारको बाहिरी हल्ला फिँजाएर फेरि पनि बहुमतीय सरकार गठन गर्ने खेलमा लाग्ने प्रवृत्तिले देशमा सहीरूपमा शान्ति, स्थायित्व र समृद्धि हुन सक्दैन । वर्तमान सरकारले देश र जनताको लागि सक्दो प्रयत्न गरिरहेको र सम्भव उपाय अपनाइरहेको अवस्थामा अनावश्यक कुटिल चाल चलेर यसको विकल्पको खोजी गर्ने कुरा न्यायोचित र जायज देखिँदैन । केपी ओलीले दूर दृष्टिसहितका रचनात्मक कार्यक्रमको घोषणा र मुलुकको समृद्धिको लागि देख्ने गरेको सपनालाई पनि उखानटुक्काको रूपमा चित्रित गर्ने विषयले विपक्षीहरूकै उचाइ घटाउने काम गरेको छ । हिजो कुनै बेला ओलीलाई उखानटुक्काको उपमा दिएर उडाउने गरेको ओलीकै वर्तमान व्यवहार र शैलीले अहिले असान्दर्भिक गराइसकेको अवस्थामा पनि हिजोकै नजरमा हेर्ने र आलोचना गर्ने कुरालाई ओलीप्रति आलोचना गर्ने आलोचकहरूका मुखमा थेगोको रूपमा रहेको भन्न सकिन्छ । संविधानको प्रभावकारी कार्यान्वयनद्वारा आर्थिक समृद्धि हासिल गर्ने नयाँ चरणमा मुलुक प्रवेश गरेको छ । यो विशिष्ट परिस्थितिको ख्यालै नगरी प्रमुख प्रतिपक्षविनाको प्रजातान्त्रिक शासन पद्धति बलियो हुन सक्दैन भन्ने कांगे्रसको परम्परागत आदर्श र एमालेलाई सरकार बाहिर राख्ने रणनीतिका कारण नयाँ सरकार बनिहालेछ भने पनि व्यावहारिक रूपमा सहमतीय सरकारको रूप धारण गर्न सक्ने देखिँदैन । अनि विरोधी नजरले हेर्ने गर्दागर्दै सरकारले पाँच महिनापछि कार्यान्वयन गर्ने गरी योजनाबद्ध ढंगले प्रस्तुत गरेका राम्रा कार्यक्रमलाई पनि अहिले नै नजरअन्दाज गरेर समभव छैनन् भन्दै कुर्लेर हिँड्ने प्रवृत्तिलाई देशमा राजनीतिक स्थायित्व चाहेको भनेर कसरी भन्न सक्ने होला । आगामी मंसिरमा स्थानीय निकायको निर्वाचन गर्ने घोषणा गरी सोअनुरूपका कार्यक्रम अघि बढाउँदै गरेको सन्दर्भमा विभिन्न थरीका समस्या र चुनौतीहरू उधिनेर उक्त समयमा चुनाव हुनै नसक्ने भनेर केहीले ठोकुवा गर्दै हिँडेको दृश्य देखिन्छ । करिब दुई दसकदेखि हुन नसकेको स्थानीय निकायको निर्वाचनलाई सबैले साथ सहयोग दिएर सम्पन्न गर्न लाग्नुपर्नेमा उल्टै हुन सक्दैन भनेर सर्वसाधारणमा भ्रम छरेर बस्ने कुराले देशकै लागि भलो गर्दैन । चुनाव त तत्काल आइपरेका समस्यालाई समाधान गर्न प्राथमिकता दिएर गर्ने कुरा हो । यो समय सापेक्षतामा पछि पुनः पनि गर्न सकिने कुरा हो । सुरुमै सबै कुराको जोखना गरेर चुनाव गर्ने कुरा होइन । चुनाव सबै कुरा मिलेपछि फुर्सदमा गर्ने चीज होइन । अतः सरकारले अघि सारेका कार्ययोजना पूरा गर्न देशका सबै राजनीतिक दल तथा नागरिक समाजसमेतको दायित्व भएकाले सरकारमा को बस्ने र को नबस्ने भन्ने कोणबाट नभई देशको साझा सवालका बारेमा सरकार उच्च चासो चिन्ताका साथ लागिपरेको छ भने त्यसमा विनासंकोच साथसहयोग दिने कुरा नै अहिलेको मूल कुरा हो । अहिले संविधान कार्यान्वयनलगायतका मूल सवालबाट विमुख हुँदै सहमतीय सरकारको बाहिरी हल्ला फिँजाएर फेरि पनि बहुमतीय सरकार गठन गर्ने खेलमा लाग्ने प्रवृत्तिले देशमा सहीरूपमा शान्ति, स्थायित्व र समृद्धि हुन सक्दैन । बोगटी नेकपा एमालेका वैकल्पिक पोलिटब्युरो सदस्य हुन् ।"
नेपाली चरित्र र भारतीय 'एटिच्युड',"नेपालभारत प्रबुद्ध समूहको पहिलो र परिचयात्मक बैठक सम्पन्न भएको छ । समूहको अवधारणा निकै अगाडि निर्धारित गरिएको भए पनि यसको गठन र पहिलो बैठक दुई देशको सम्बन्ध सर्वकालीन न्यून या निम्नतहमा खसेको बेला हुनुलाई राम्रो तथा अत्यावश्यक प्रयासको रूपमा लिइनुपर्छ । सम्भवतः आगामी दुई वर्षमा समूहले संयुक्त रूपमा वर्गीकृत गरेका विषयहरूलाई सूक्ष्मरूपमा केलाउँदै अतीत तथा वर्तमानका सन्धिसम्झौता तथा व्यवहारका आधारमा दुईपक्षीय सम्बन्धलाई व्यापकता र सम्मानजनक स्वीकार्य दिन समूहले योगदान पुर्याउनेछ, तर त्यसको लागि दुवै तर्फबाट राजनीतिक समर्थन आवश्यक सर्त हो । नेपाल र भारत दुई प्राचीन छिमेकी मित्रहरू हुन् । सम्बन्ध बहुआयामी छन् । सभ्यता, संस्कृति, धर्म, इतिहास, भूगोल र जनता त्यो सम्बन्धको निरन्तरताका वाहक हुन् । पक्कै पनि त्यो सम्बन्धलाई कसरी अगाडि बढाउने भन्ने निर्णय सम्बन्धित सरकारहरूले लिने गर्छन्, तर दुईपक्षीय सम्बन्धका विविध आयामप्रति संवेदनशील नभई क्षणिक सामरिक, पूर्वाग्रह या स्वार्थबाट प्रेरित भई निर्णय लिइँदा ती सम्बन्धमा विचलन आएका छन् । अति निकटता र जटिल भूगोल अनि खुला सिमाना र बेरोकटोक आवगमनका कारण भविष्यमा आउने सबै समस्याका पूर्वानुमान गर्न सकिन्न, तर दुईपक्षीय सम्बन्धमा अक्सर प्रतिकूल असर पुर्याएका छन्, दुईखाले प्रवृत्तिले । अर्थात् नेपाल एक्टर' हरूको चरित्र' र भारतीय एक्टर' हरूको एट्टिच्युड' या व्यवहारले दुई सम्प्रभु मुलुकको संवेदनशीलतालाई सम्मान गर्न थाले भने दुईपक्षीय सम्बन्धमा देखा परेको विश्वासको क्षय (ट्रस्ट डिफिसिट) इतिहास बन्नेछ । प्रबुद्ध वर्गकै बैठकले त्यस्तो सन्देश दिएको छ । समूहमा भारतीय पक्षका नेता भगतसिंह कोसियारीले केही महत्त्वपूर्ण व्यावहारिक पक्ष राखे, उदघाट्न सत्रमा । नेपाल र भारतका जनताको निकटता र बहुमतलाई बाँध्ने हिन्दु धर्म र संस्कृतिप्रति लक्षित थियो, उनको अभिव्यक्ति । समूहका नेपाली सदस्य नीलाम्बर आचार्यलाई लक्षित गर्दै उनले भने, पशुपतिनाथमा मेरो अधिकार त्यत्तिकै छ, जति आचार्यजीको । केदारनाथमा आचार्यजीको त्यत्तिकै अधिकार छ जति मेरो । तर समस्या त्यसबेला उत्पन्न हुन्छ, जब म सिंहदरबारमा आफ्नो अधिकार र आचार्यजी रायसीना हिल (भारतको राष्ट्रपति कार्यालय) मा खोज्न थाल्छौँ ।' वास्तवमा दुईपक्षीय सम्बन्धका सरलता र जटिलतासँगै अपेक्षित संवेदनशीलतालाई सरल भाषामा उनले अभिव्यक्त गरे । उपप्रधान तथा विदेशमन्त्री कमल थापाले दुईपक्षीय सम्बन्धका पृष्ठभूमि, विविध आयाम र अपरिहार्यतासँगै संवेदनशीलताको आवश्यकताबारे समूहसमक्ष धारणा राखेका थिए, प्रखर रूपमा । दुवै पक्षको स्पिरिट' ले मेल खाएजस्तो देखिए पनि कोसियारीले अर्को प्रसंग कोट्याए, जुन नेपालीहरू रुचाउँदैनन् । अक्सर भारतीय पक्षको जिम्मेवार तहले नेपालले विभिन्न विषयमा भुटानलाई रोल मोडेल' मान्नुपर्ने सुझाव दिँदै आएको छ । यसअघि जलविद्युत् विकासमा भुटान र भारतबीचका सर्त नेपालले मान्नुपर्ने सुझाव दिन भारत सक्रिय रहँदै आयो । अहिले कोसियारीले नेपाल भुटानजस्तै खुसी' होस् भन्ने चाहना राखे । नेपाल खुसी हुनुपर्छ, आफ्नै प्रयास र मेहनतमा । तर कोसियारीको अभिव्यक्ति नभनिएको अर्को सन्देश छ भुटान भारतको प्रोटेक्टोरेट' हो, नेपालले त्यही हैसियत स्वीकार गर्नुपर्छ । वास्तवमा भारत स्वतन्त्र भएदेखिकै उसको प्रयास हो यो, जसलाई नेपालले स्वीकार गरेन र गर्दैन । प्रबुद्ध समूहका नेपाल प्रमुख डा भेषबहादुर थापाले समूहले दुईपक्षीय सम्बन्धलाई फराकिलो र अद्यावधिक बनाउन समूहले कुनै कसर बाँकी नराख्ने बताएर संवेदनहीनता र ट्रस्ट डिफिसिट' बाट निर्देशित व्यवहारबारे समेत मन्थन हुने संकेत दिए । वास्तवमा बैठकमा नेपाल पक्षले लगातार भारतीय सुरक्षाकर्मीहरूको अनधिकृत नेपाल प्रवेशका मामिलासमेत उठायो । तर प्रश्न उठ्छ प्रतिनिधि चरित्रलाई नसच्याएसम्म के सम्बन्धले मर्यादित र सम्मानित स्वरूप पाउला ? प्रतिनिधि चरित्र के त नेपालीहरूको ? व्यक्तिगत फाइदाको लागि लम्पसार पर्ने, आफ्ना दलीय र सानो समूहको फाइदाको लागि बाह्रबुँदेमा हस्ताक्षर गरी नेपालको राजनीति भारतीय प्रशासकहरूको निर्देशन या आदेशमा सञ्चालित गर्ने अनि आफ्नो अभीष्ट पूरा नहुँदा भारतलाई गाली गर्ने । एउटै उदाहरणलाई प्रतिनिधि उदाहरणको रूपमा लिइनुपर्छ । बाह्रबुँदेमार्फत शान्ति प्रक्रियामा आई पहिलो संविधानसभाको निर्वाचनपछि प्रधानमन्त्री बन्न पुगेका पुष्पकमल दाहालले कटवाल प्रकरणमा राजीनामा गर्दा विदेशी प्रभु' को प्रसंग उठाएका थिए, तर नेपाली जनतालाई कहिल्यै कुनै सूचना या जानकारी दिएनन् उनले । नेपाली राजनीतिमा माओवादीले ओगटेको प्रभुत्वमा भारतीय भूमिका स्पष्टसँग देखिन्छ । त्योसँगै नेपाली राजनीतिको एजेन्डा, गणतन्त्रलगायतका विषयहरू नेपाली जनताले निर्णय गरेका छैनन् । अर्थात् कोसियारीले दिएको हिडन' सन्देश नेपाली जनताले नरुचाए पनि बाह्रबुँदेका हस्ताक्षरकर्ताहरूले त्योभन्दा तल्लो हैसियत स्विकारेका छन्, बाह्रबुँदेमार्फत । यो नै नेपाली नेताहरूको चरित्र हो, वर्तमान सन्दर्भमा । नेपाली नेतृत्व वर्गले यता आएर खासगरी बाह्रबुँदेपछि राजनीतिका महत्त्वपूर्ण एजेन्डा र तिनीहरूबारेको निर्णयमा जनतालाई सहभागी बनाएर पनि त्यसले नेपालभारत सम्बन्धमा ल्याएको जटिलता नहटाई सम्बन्ध सुमधुर हुन सक्तैन । भारतले परिवर्तनमा निर्णायक भूमिबाट खेल्ने र त्यसबाट नेपालको अस्थिरता तथा अराजकतासँगै दुईपक्षीय सम्बन्धमा पुगेको घाटाको जिम्मेवारी नलिने प्रवृत्ति मुख्यरूपमा जिम्मेवार छ, अहिलेको तनावको लागि । अब रह्यो, भारतीय एट्टिच्युड' को । ०६३ को आन्दोलनको समाप्तिमा मध्यस्थकर्ताको भूमिका खेलेको भारतले राजा र दलबीचको सहमति भत्काउन माओवादी प्रयोग गर्यो । कूटनीतिमा सधैँ सत्य आचरण प्रदर्शन हुँदैन । तर नेपालमा पनि भारतले त्यही अविश्वसनीय आचरण प्रदर्शन गर्यो भने विशेष सम्बन्ध' को अर्थ हुँदैन । ट्रस्ट' डिफिसिट' को जन्म त्यहीं हुन्छ । भुटानको समृद्धि र खुसीमा उसको आर्थिक प्रगति एउटा पाटो हो, अवश्य पनि । तर एक लाख नेपाली मूलका भुटानीहरूलाई खेदेर त्यो खुसी' आएको छ भुटानमा । भारतमा अहिले कोसियारीको भारतीय जनता पार्टी छ, सत्ता नेतृत्वमा । सम्भवतः भारतले शरणार्थी मामिलामा यति अमानवीय व्यवहार देखाएको छैन कसैप्रति, जसले उसले भुटानी शरणार्थीप्रति देखायो । आफ्नो भूमिमा टेकेका भुटानीलाई नेपाल पठायो । भारतीय जनता पार्टीले आफ्नो भुटान नीति सायद बदल्ने छैन तत्काल, तर हिन्दुहरू' लाई खेदेर आर्जित गरिएको भुटानको खुसी' र भारतको कूटनीतिले दीर्घकालमा उसलाई पिरोल्नेछ । न्याय र मानवअधिकार अनि आफ्नो मुलुकबाट झन्डै १६ प्रतिशत जनसंख्या धपाइएर ल्याएको खुसी' नेपालले स्विकार्नु हुँदैन । यहाँनेर भारतीय संवेदनशीलता र गम्भीरताको पनि आवश्यक छ, नेपाल बुझ्न । नेपालको लामो इतिहास, परम्परा र मान्यता छ ऊ सदा स्वतन्त्र रहिआएको छ । नेपाली नेतृत्व वर्गले यता आएर खासगरी बाह्रबुँदेपछि राजनीतिका महत्त्वपूर्ण एजेन्डा र तिनीहरूबारेको निर्णयमा जनतालाई सहभागी बनाएर पनि त्यसले नेपालभारत सम्बन्धमा ल्याएको जटिलता नहटाई सम्बन्ध सुमधुर हुन सक्तैन । भारतले परिवर्तनमा निर्णायक भूमिबाट खेल्ने र त्यसबाट नेपालको अस्थिरता तथा अराजकतासँगै दुईपक्षीय सम्बन्धमा पुगेको घाटाको जिम्मेवारी नलिने प्रवृत्ति मुख्यरूपमा जिम्मेवार छ, अहिलेको तनावको लागि । प्रबुद्ध समूहको बैठक र आगामी कारबाही सही दिशा र गन्तव्यमा अगाडि बढ्न नेपाली चरित्र' र भारतीय एट्टिच्युड' मा सुधार हुनैपर्छ । सम्प्रभु राज्यका केही मौलिक र संवेदनशील विषय हुने गर्छन्, त्यसलाई बेवास्ता गरेर सम्बन्धले उचाइ पाउँदैन । नेपाल नेपाल नै रहनुपर्छ र भारत भारत नै, यो सम्बन्धका पर्याप्त सम्भाव्यता हासिल गर्न ।"
सार्वजनिक यातायातमा नागरिकका पीडा,"सार्वजनिक यातायात आधुनिक सहरी सभ्यताको परिचय हो । व्यवस्थित सार्वजनिक यातायातले सहरको सुन्दरता बढाउँछ । यसले सुन्दर सहरको कल्पना साकार पार्छ । विडम्बना लगभग ४० लाख नागरिक बसोवास गर्ने राजधानी काठमाडौँमा अझै पनि सार्वजानिक यातायात व्यवस्थित छैन । विगत १५ वर्षमा यहाँको जनसंख्या १४० प्रतिशतले बढेको छ । निजी तथा सार्वजनिक यातायातको संख्या पनि उल्लेख्य मात्रामा बढेको छ । यही अवस्था कायम रहे आगामी १० वर्षमा काठमाडौँ उपत्यकामा अहिले उपलब्ध १५ सय किलोमिटर सडकमा आफ्नो स्पेस खोज्दा ५० लाख सवारी साधन कसरी गुड्लान् ? प्रत्येक वर्ष सवारीसाधन थपिएका छन्, त्यससँगै नियम पालना नगर्ने प्रवृत्ति हावी हुँदै गएको छ । सार्वजनिक यातायतमा यात्रा गर्न निकै गाह्रो छ । आनन्दले गाडीको सिटमा बसेर घर आउन पाइयो भने पनि त्यसलाई उपलब्धि नै मान्नुपर्छ । प्रायः गाडी साना र थोत्रा छन् । कहिले त गाडी नपाएर यात्रु त्यही सानो गाडीमा कोचिएर चढ्न बाध्य हुन्छन् । साना गाडीमा कोचिएर यात्रा गर्नुको पीडा दुःखद् छ । हरेक दिन बस तथा माइक्रो चढ्न लडाइँ नै गर्नुपर्छ । सबैभन्दा बढी पीडा असक्त र वृद्धवृद्धाले भोग्नुपर्छ । आखिर अरू कुनै उपाय पनि त छैन । त्यसैले झुन्डिएर भए पनि यात्रा गर्न बाध्य छन् उनीहरू । कहिलेकाहीँ त असक्त र महिला पनि झुन्डिएर यात्रा गर्न बाध्य हुन्छन्, त्यस्तो दृश्य देख्दा मन नै चुँडिएर आउँछ । दिनहुँ मानिस आफ्नो ज्यान जोखिममा राखेर हिँड्न बाध्य छन् । केही साता अघि मात्र बसमा मानिसको चाप बढी भएर बसबाट खसेर एक यात्रुको मृत्यु भयो । त्यसमाथि ठाउँ नभए पनि बसमा क्षमताभन्दा बढी यात्रु राखिन्छ, जसका कारण मानिसलाई बढी सकस हुन्छ । यस विषयमा न कुनै कानुन छ, न भएको कानुन नै कार्यान्वयन हुन्छ । सार्वजनिक यातायात आम जनतासँग प्रत्यक्ष सरोकार राख्ने विषय हो, तर सरोकारवाला पक्ष र सरकारले यसलाई व्यवस्थित गर्न कुनै काम नगर्दा आम जनताले पीडा भोग्नुपरेको छ । सवारी तथा यातायात व्यवस्था नियमावलीअनुसार बसले २६ देखि ५६ जना, मिनीबसले १५ देखि २५ र माइक्रो बसले १४ यात्री राख्न सक्ने सिट क्षमता उल्लेख छ । तर राजधानीलगायत मुलुकका जुनसुकै भागमा यातायात व्यवसायीले ऐन पालना भएको पाइँदैन । सिट क्षमताभन्दा बढी यात्रु चढाउँछन्, जहाँ पायो त्यही ओराल्छन्, सार्वजनिक यातायातमा निकै समस्या छ । सिन्डिकेट पद्धतिले गर्दा सार्वजनिक सवारीसाधनमा यात्रा गर्दा ठेलमठेलको स्थितिमा यात्रुले आवातजावत गर्नुपर्छ । दुईजनाको सिटमा तीनजना राखिदिन्छन् । त्यो गलत भए पनि रोक्न ट्राफिक प्रहरी अग्रसर हुँदैनन् । अधिकांश सवारी साधनले जथाभावी यात्रु बोक्छन् । अधिकांश गाडी थोत्रा र पुराना छन् । प्रायजसो सिट च्यात्तिएका हुन्छन् । अधिकांश बस, माइक्रो दुर्गन्धित हुन्छन् । त्यसमाथि चालक र सहचालकले यात्रुलाई गर्ने व्यवहार पनि सन्तोषजनक छैन । उनीहरूको टर्रो बोली आम यात्रुको गुनासोको विषय बन्ने गरेको छ । यी हुलका बीचमा अहिले उपत्यकाको रिङरोडमा ३९ वटा हाइटेक मेट्रो बस सञ्चालनमा आएको छ । त्यसमा अरू सुविधा पनि उपलब्ध छन् । ३२ सिटे यो बसमा थप ३० जनासम्म उभिन मिल्ने जनाइएको छ । यात्रुले आफ्नो मोबाइलमा एप्स डाउनलोड गरेर गाडी कहाँ आइपुग्यो र कति समयमा बस स्टपमा आइपुग्छ भन्ने जानकारी पाउन सक्ने बताइएको छ । यसले आम जनतामा केही राहतको महसुस गराएको छ । विडम्बना यो सञ्चालन हुन नपाउँदै यसमा ढुंगामुढा भयो । तर यसले आफ्नो सेवा बन्द गरेन । अधिकांश यात्रु झुन्डिएर भए पनि यसमै चढ्न रुचाउँछन् किनकि यसमा अरूले भन्दा बढी सुविधा उपलब्ध छ । सहचालक, चालक पनि यात्रुसँग राम्रो व्यवहार गर्छन् । यस्ता बसको संख्या बढाउन निजी तथा सरकारी तवरबाटै विशेष पहल गर्नुपर्छ । र यो विस्तारमा अवरोध पुर्याउने अराजक तत्त्वलाई हामीले निरुत्साहित गर्नुपर्छ र सरकारले पनि तिनलाई कारबाही गरी उचित सुरक्षाको प्रबन्ध गर्नुपर्छ । यहाँ खुट्टा तान्ने प्रवृत्ति हावी छ । यहाँ सार्वजानिक यातायातभन्दा बढी निजी गाडी र मोटरसाइकल नै गुडेका देखिन्छन् । आवश्यकताभन्दा पनि सामाजिक प्रतिष्ठाको होडबाजीमा निजी सवारी साधन भित्त्याउने फेसन नै बढेको छ । अचम्म त के छ भने, सबभन्दा हतार ती मोटरसाइकलचालक वा गाडीवालालाई नै हुन्छ । यसले गर्दा उनीहरू जहाँबाट पनि सवारी छिराइदिन्छन् र अनावश्यक जाम गराउँछन् । गाडीचालकहरू पनि त्यस्तै छन्, जहाँ मन लाग्यो त्यहीँ रोकिदिन्छन् । अनि यात्रुलाई पनि दुई पाइला हिँड्न सकस हुन्छ । गाडी रोक्ने निश्चित ठाउँ हुन्छ, तर यात्रुलाई घरको अगाडि नै रोक्नुपर्छ । यहाँ सार्वजनिक साधन नियमले तोकेको ठाउँमा नभई जहाँ चालक र यात्रु चाहन्छन् त्यही रोकिन्छ । गाडी पर्याप्त भए पनि कामको चापले गर्दा उनस्हरू भरिएका सवारीसाधन नै चढ्छन् । ठाउँठाउँमा सुविधासम्पन्न प्रतीक्षालय बनाउनुपर्छ र भएका नियम कडाइका साथ लागू हुनुपर्छ । चालक, सहचालकले यात्रुप्रति गर्ने व्यवहार, बोल्ने बोलीमा पनि आवश्यक सुधार गर्नुपर्छ । जेब्राक्रसिङ, लेन, आकासे पुल ठाउँठाउँमा निर्माण गरेर उचित प्रयोग गर्नुपर्छ । भएका साधन र नियमलाई व्यवस्थित गर्नुपर्छ । जेब्राक्रसिङ र आकासे पुल हुन्छ तर मानिस पुलमुनिबाट हिँडिदिन्छन् । जसले गर्दा अनावश्यक जाम हुन्छ । मोटरसाइकलयात्री र अन्य चालक पनि जहाँ जेब्राक्रसिङ हुन्छ त्यहाँनेर सवारीको साधनको गति बढाउँछन् । ट्राफिक त हुन्छ अगाडि, तर मन लागे कारबाही गर्छन् नत्र त्यतिकै छोडिदिन्छन् । सार्वजनिक यातायातमा यात्रा गर्दा विझाउने अर्को कुरा भनेको सहचालक र चालकले यात्रुप्रति गर्ने व्यवहार र बोली हो । प्रायः गाडी स्टाफको बोली रुखो नै हुने गर्छ । यो व्यवहार रोक्न ट्राफिक असमर्थ हुन्छन् र यसको सास्ती हामी सर्वसाधारण जनताले भोग्नुपर्छ । अब सरकारले साना र थोत्रा गाडीको संख्या घटाएर सुविधासम्पन्न ठूला गाडी बढाउनुपर्छ । पुराना गाडी विस्थापित गर्नुपर्छ । मोटरसाइकलको संख्या पनि तुलनात्मक रूपमा घटाउनुपर्छ । जथाभावी मोटरसाइकल चलाउनेलाई कडाभन्दा कडा कारबाही गर्नुपर्छ । केही त मान्छे हिँड्ने लेनबाट चलाउँछन् त्यही नजिक रहेका प्रहरी मुकदर्शक बनिदिन्छन् । विशिष्ट व्यत्तिीहरूको सवारीले पनि अनेक समस्या निम्त्याएका छन् । यसलाई पनि व्यवस्थित गर्नुपर्छ । नयाँ गाडी थपेर यात्रुको चाप घट्दैन । अब त्यसको चाप यहाँका सडकले थाम्न सक्दैन । त्यसैले नयाँ र स्तरीय सवारीसाधन ल्याउन सरकार र निजी क्षेत्रले विशेष पहल गर्नुपर्छ । ठाउँठाउँमा सुविधासम्पन्न प्रतीक्षालय बनाउनुपर्छ र भएका नियम कडाइका साथ लागू हुनुपर्छ । चालक, सहचालकले यात्रुप्रति गर्ने व्यवहार, बोल्ने बोलीमा पनि आवश्यक सुधार गर्नुपर्छ । जेब्राक्रसिङ, लेन, आकासे पुल ठाउँठाउँमा निर्माण गरेर उचित प्रयोग गर्नुपर्छ । भएका साधन र नियमलाई व्यवस्थित गर्नुपर्छ । जसले यसको जथाभावी प्रयोग गर्छन् उनीहरूलाई कडा कानुनका साथ कारबाही गर्नुपर्छ । जब कानुन कडा हुन्छ, यो उल्लंघन गर्नेको संख्या घट्दै जान्छ र आफैं निरुत्साहित हुन्छन् । भएका थोत्रा माइक्रो, टेम्पोलाई विस्थापित गरेर नयाँ र सुविधासम्पन्न गाडी भित्त्याउनुपर्छ । ठाउँठाउँमा सीसीटीभीको व्यवस्था गर्नुपर्छ र जसले नियम उल्लंघन गर्छ, त्यसलाई कडा कारबाही गर्नुपर्छ । त्यसमाथि भएका ट्राफिक बत्तीको पनि उचित प्रयोग हुन सकेको छैन । यसले गर्दा सडकको सकस झन् बढेको छ । विकसित देशमा व्यवस्थित सार्वजनिक यातायात हुन्छ । र त्यहाँको नियम पनि कडा हुन्छ । तर यहाँ भएका नियमले ठूलालाई छुँदैनन् । केही दिनअघि मात्र कम्बोडियाका प्रधानमन्त्री हुनसेनलाई मोटरसाइकल चढ्दा हेल्मेट नलगाएका कारण प्रहरीले पक्रेको समाचार भाइरल' बन्यो । झन्डै १८ वर्षदेखि प्रधानमन्त्री पदमा रहेका शक्तिशाली उनलाई प्रहरीले पक्राउ गर्यो र जरिबाना तिरे । सबैभन्दा चकित पार्ने घटना त उनी स्वयं प्रहरी थाना गएर जरिबाना बुझाए । यहाँ त भएका नियम पनि कार्यान्वयन हुँदैन । भएपनि यसले ठूलालाई छुँदैन । त्यसैले कानुन सबैलाई समान हुनुपर्छ र यसको कडा कार्यान्वयन हुनुपर्छ । व्यवस्थित सवारीसाधनले देश र सहरको सुन्दरता झल्काउँछ ।"
"उड्ता पन्जाब, भुइँसुल्के सिक्किम","एउटा नयाँ सालको बिहान दार्जिलिङको महाकाल बाबाको मन्दिर जाँदा दुइटी राम्रा ठिटी एकोहोरो भएर भुइँमा बसेको देखेँ । पूजापाठ सकेर फर्किंदा पनि त्यही अवस्था देखेँ । पछि साथीहरूसँग क्यापिटल हलको मास्तिर चियापसलमा गएका थियौँ, ती ठिटीले प्लेटभरि ठूलाठूला सातआठवटा रसगोलामिठाई अनौठो प्रकारले खाएको देखेँ । उनीहरू निस्केपछि दोकानदारलाई सोधेँ कसरी तिनले त्यतिविघ्न मिठाई खाएका ? दोकानदारको जवाफ पाएँ, उनीहरू एडिक्ट' रहेछन् । गान्तोकको सरकारी गेस्टहाउसबाट सुरम्य प्रकृति हेर्न झ्यालमै बसिरहन्थेँ, पत्रपत्रिका लिएर । त्यहीमुन्तिरको स्कुस घारीमा अचानक चारपाँचजना ठिटा विद्यालय पोसाकमा नै केही गरिरहेको एक दिन देखें । त्यसपछि लगातार चारपाँच दिनसम्म देखेपछि गेस्ट हाउसका केटोलाई यी ठिटा के गर्छन् त्यहाँ भनिसोध्दा जवाफ पाएँ ट्याब्लेट पार्टी' हुन् यिनीहरू । अभिषेक चौबेद्वारा निर्देशित उड्ता पन्जाब हेरेपछि टमी, बौरिया र बाली नशामा उडेको देख्दा विश्व मानवता नै हल्लियो, विचलित भयो र सबैले आआफ्ना घर, समाजलाई फेरि फर्केर हेरे । पन्जाब त उड्यो, सबैले देखे र थाहा पाए, त्यहाँ पनि अफिम, फेन्सिडल, ह्यासिस, इफेड्राइनले जरा गाडेछ । खानेहरू मौलाएछन्, खाइसकेकाहरू बौलाहा भएछन् । सिक्किम र दार्जिलिङ पनि एडिक्ट' र ट्याब्लेट पार्टी' ले थिचेर अनि होनाहार हाम्रा युवापुस्तालाई भुइँसुल्के बनाइदिएछ । उनीहरूको विश्व नै अलग्गै । भटभटे चलाउँदा किक हान्नुपर्छ, कुद्नुअघि हाम्रा यी युवालाई ह्यासिसको किक चाहिन्छ मुस्कुराउँदा पनि । प्रकृतिले दिएको, परिवारले सिकाएको सबैथा भुल्छन् यिनीहरू, फेन्सिडिलको खोजमा तड्पिन लागेपछि । पन्जाबसँग पाकिस्तानको ५५३ किलोमिटर अन्तर्राष्ट्रिय सिमाना छ । अनि त्यो सिमानजिक विश्वमा सबैभन्दा बढी मात्रामा हिरोइन बनाउने अफिम र पपी फूलका लछेप्रै कारखाना अफगानिस्तानमा छन् । गोल्डन क्रिसेन्ट' को नामले परिचित अफगानिस्तान, पाकिस्तान र इरानमा बनाइएका हिरोइन, ह्यासिसले सबैलाई सताए । सोभियत संघले सन् १९७९ मा अफगानिस्तानमा हमला गरी आफ्नो अधीनमा ल्याएपछि लाखौँको संख्यामा शरणार्थी पाकिस्तान पसे । पेसावर र बलुचिस्तानमा शरणार्थी शिविरहरूमा खुला रूपमा सोभियत संघलाई अफगानिस्तानबाट खेद्न अफगानी लडाकु अमेरिकाले तयार पार्न थाल्यो । मुझाइदिन' भन्ने यी सबै लडाकुहरूलाई हातहतियार दिइयो । पछि गएर यिनीहरू नै तालिवान बने । यहींबाटै सुरु भयो हातहतियार र अफिमको सम्बन्ध र यसको विश्वबजारमा भयानक रूपमा प्रवेश । पप्पीअफिमको फूल अफगानिस्तानमा घाँसजस्तै पलाउँछ । यसैलाई हिरोइन र मोरकिन बनाई करोडौँ पैसा कमाएपछि विश्वमा आतंकवादको ताण्डव पनि हुन गयो । भारत र पाकिस्तानको पन्जाब यसै प्रपञ्चमा परे । भनिन्छ आजको पन्जाबमा हरेक चार व्यक्तिमा एक व्यक्ति एडिक्ट' भएका छन् । सन् २००९ मा ५०९२ नशाखोरहरू पड्किए, सन् २०१४ मा १७०० पड्किए । झ्यालखाना पोखिन्जेल भरिएका छन् । सन् २०१३ मा प्रमुख हिरोइन तस्करी गर्ने व्यक्ति भोलालाई भटिन्डाबाट पक्राउ गरेपछि राजनीतिक नेता, सरकारी अधिकारी, प्रहरी कर्मचारी कसरी नशा तस्करीमा मिलेर तल्लीन भएका रहेछन् भन्ने थाहा भयो । कपुरथालाका टोटी, लतानवाल र बुटगाउँ त नशा तस्करीका प्रसिद्ध केन्द्र नै भए । सन् २०१४ मा मात्रै ६३७ किलोग्राम हिरोइन फेला पर्यो । स्थिति कति खतरनाक भयो भने सन् २०१२ को पन्जाब राज्यको चुनावमा भारतका चुनाव आयोगका प्रमुख एस वाई कुरेसीले तिनताकका प्रधानमन्त्री मनमोहन सिंहलाई एउटा विशेष पत्र लेखेर कति भयानक स्थिति रहेछ भनेर सबै कुरो बताइदिए । १० लाख ट्याब्लेट जफत गरे चुनावको समयमा । २७०० किलो अफिम फूलको भुससमेत कैयन् फेन्सिडल जफत गरियो । जुनै वस्तुले पनि यदि नशामा उड्ने स्थिति ल्याउँछ भने मानिसहरू ती वस्तु पिउन र सुँघ्न चाहन्थे । दार्जिलिङ, सिक्किममा पैसाले नशा किन्न नसक्नेहरू फोहोरमैला र बन्द नालीका ढकनीभित्र मुख हाल्छन्, जुत्ता पालिस खान्छन् र सुँघ्छन् पनि । उनीहरू केचाहिँ गर्दैनन् ? सिक्किम र दार्जिलिङमा कहाँबाट त्यति सजिलो हिरोइनमरफिन आउँछ ? सन् १९७० को दसकमा कतिपय हाम्रा साथीभाइ गाँजा तान्थे, हिप्पी' संस्कृतिलाई अँगाल्दै दम मारो दम' गाउँदै धुवाँको मज्जा लिन्थे । आजभोलि गाँजा त कहाँ गयो गयो, रासायनिक नशाहरूसम्म पन्जाब, सिक्किम र दार्जिलिङ पुगे । सिउँडो एफिड्राइन र आइस जस्ता केवल केमिकल्सद्वारा बनाइएको नशा अझै भयानक र हानिकारक । पन्जाबमा, हिमाचल प्रदेशमा बाड्डी भन्ने ठाउँमा रहेका दबाई कारखानाहरू नै बन्द गरियो । सिक्किम, दार्जिलिङ र पूर्वोत्तर क्षेत्रमा यी रासायनिक नशाहरू कहाँ बन्दैछन् ? पश्चिमतिर अफगानिस्तानको गोल्डन क्रिसेन्ट' पूर्वतिर बर्माभियतनाम र थाइलान्डद्वारा बनाइएका गोल्डन ट्यांगल' । धेरै दसकसम्म यही ट्र्यांगलमा बनेका अफिमहरूले दक्षिणपूर्व र दक्षिण एसियालाई अधीनमा राखे । भियतनाम, लाओस र थाइल्यान्डमा यसले कति भयानक प्रभाव पार्यो भने थाइल्यान्डका राजाकी आमा आफैँ गाउँगाउँ घुमी सबै समुदायलाई अफिम पप्पी छोडेर अरू खेती गर्न विशेष योजना अगाडि सारिन् । थाइल्यान्डको चियाङराइमा केही वर्षअघि त्यहाँको अफिम संग्रहालयमा हामीलाई निम्त्याइएको थियो । कसरी अफिमको खेती औषधिदेखि एउटा विश्वमा सबैभन्दा बढी माग भएका नशामा परिणत भयो भन्ने इतिहास अति नै मन हर्ने ढंगमा लेखिएको थियो । सायद त्यही ट्र्यांगलबाट आएका पश्चिमतर्फका भारतीय उत्तरपूर्वीय राज्यहरू विशेषतः मनीपुरलाई नशा र नशाखोरले सताउनसम्म सतायो । नशाले एउटा युवा पुस्तालाई नै स्वाहा मात्रै पारेन, त्यहाँ आतंकवाद नै ल्यायो, सामाजिक अपराध द्रूत गतिमा बढ्यो र एचआईभीएड्स जस्ता रोगले घर, समाज खर्लप्पै पार्यो । दार्जिलिङ, सिक्किममा कति धेरै नशाखोरहरू भए भने आजभोलि आमाबाबुले आफ्ना नानीबाबुलाई नशाबाट जोगाउन विभिन्न मार्ग अपनाए । कसैले दिल्ली, बैङलोर पठाइदिए, कसैले पैसै लिएर पनि दुबईतिर जा भने । कसैले त जाँडरक्सी खाऊ बाबु, तर ड्रग्स नखाऊ भने । कतिपय खोजअनुसन्धानअनुसार जुन परिवारमा छोराछोरीले पाउनुपर्ने माया, देखभाल पाउँदैनन् र तिरस्कृत भाव बोक्छन्, त्यहाँ नशाको प्रकोप बढ्छ रे । आमाबाबुले छोराछोरीलाई दिइनुपर्ने समय, पैसा दिएर टार्छन्, त्यहाँ पनि यस्तो हुन्छ रे । ड्रग तस्करीसित राजनीति, सरकार प्रहरी सबै मिल्छन् भने यस्तो स्थिति आउँछ रे । आदिआदि । जब परिवार, समाज र समुदाय सतर्क र कडा भएर उभिन्छन्, ड्रग्सले खेल्ने ठाउँ नै पाउँदैन । मनीपुर, नागाल्यान्ड, मिजोरममा सबै परिवारका आमाबाबुहरू एक भएर सडकमा निस्केपछि स्थिति सुध्रियो । मिजोरममा जसको घरमा रक्सी पारिन्छ, त्यस घरको बाहिर एउटा ठूलो क्रस चिन्ह लगाइन्छ । त्यस घरमा केही आइपरेको खण्डमा कोही पनि जाँदैनन् । यसलाई सामाजिक तिरस्कारको रूपमा नै लिन्छन् । सिक्किम, दार्जिलिङमा घरघरमा नशाले पीडित छोराछोरी, नातिनातिना छन् । परिवारले लुकाउन चाहन्छन्, लाज शर्मा मान्छन्, यो कुरो अरू कसैलाई भन्न । तर मेरो छोरा ड्रग खाएर मर्यो भनेर गाउँ, समाज र क्षेत्रमा सबैलाई थाहा छ, तर मचाहिँ छोरा मरेको कारण आफैँ भन्न चाहँदिनँ । यही नै कारण हो हामीले नशाहीन समाज बनाउन नसकेको । पहिलो कुरो मान्नुपर्छ, स्विकार्नुपर्छ, घरभित्र भएका यस्ता आघातपूर्ण घटनालाई । नकार्नु हुँदैन । आज ड्रग्सले पीडित लाखौँ परिवार छन् । केवल अब हामी यस्तो स्थितिबाट निस्कनुपर्छ भनेर हजारौँ आमाबाबु सडकमा निस्के, यस कुरोको समाधान सुरु हुन्छ । यो संघसंस्थाले मात्रै गर्ने काम हुँदैन । दुःखलाग्दो कुरो, दार्जिलिङ दार्जिलिङ, सिक्किमका राजनीतिक दल र नेताहरू पन्जाबमा भन्दा पनि अधोगतिमा पुगिसकेका छन् । उनीहरू केवल विकासको कुरा गर्छन्, करोडौँ रुपैयाँ खर्चेर भन्छन् । सोधौँ त युवायुवतीको विकासचाहिँ कसरी गर्दैछौँ भनेर ? थाहै छैन, ड्रग्स सेवन गरेर कति मरे ? कति परिवारहरू भत्के ? समाजमा कति भयावहको स्थिति आयो ? सिक्किम विश्वविद्यालय निर्माण गर्ने सिलसिलामा हामी शिक्षक र विद्यार्थीले सिक्किममा रहेका दुइटा प्रमुख र भयावह सामाजिक समस्या ड्रग सेवन र आत्महत्याबारे अध्ययन गर्ने, निचोड निकाल्ने र समाधान दिने उद्देश्यले काम सुरु गर्यौँ । शिक्षक र विद्यार्थी यस अध्ययनमा चाहिने तथ्यांक र अन्य साहित्य सामग्री खोज्न सरकारी कार्यालयहरूतिर पुगे । सबैले एउटै स्वरमा धम्की दिँदै सावधान गराउँदै भने, यस्तो विषयमा विश्वविद्यालयले हात हाल्नु हुँदैन । किन भनेर सोधखोज गर्दा भनियो राजनीतिक नेता र सरकार रिसाउँछन् र उखरमाउलो आउँछ । कस्तो राज्य, कस्तो नेता, कस्तो राजनीतिक प्रणली ? ड्रग सेवन गरेर युवा भकाभक मर्दैछन्, आत्महत्या गर्दैछन्, गाडी दुर्घटनामा पर्दैछन्, समाजमा अपराध बढ्दैछ र पनि नमान्नु अरे ! विश्वविद्यालयको एउटा प्रमुख लक्ष र दायित्व नै मानव समाजलाई विश्वस्तरमा होडबाजी गर्ने बनाउनु । सिक्किमको यस्तो व्यवहारले त युवापुस्तालाई केवल भुइँसुल्के बनाइदिने भो । भारतको नेसनल क्राइम रेकर्ड ब्युरोले सन् २०१४ मा जारी गरेको प्रतिवेदनअनुसार आत्महत्याको दर सिक्किममा ३८ छ, जो भारतमा दोस्रो स्थानमा आउँछ । सन् २०१३ देखि सन् २०१४ सम्ममा मात्रै आत्महत्या गर्नेहरूको संख्या सिक्किममा ३३ प्रतिशत बढ्यो । ठिटाठिटी (१८ वर्षदेखि तलतिरका) माथि गरिएको अनुसन्धानअनुसार अपराध दरमा सिक्किम भारतमै तेस्रो दर्जामा आउँछ । भारतको सरदर २० मा सिक्किमको ४५८ छ । दर निकालिँदा हरेक एक लाख व्यक्तिमा यस किसिमका घटनाअपराध कति संख्यामा हुन्छ भन्ने हिसाबले तय गरिएको हुन्छ । यति मात्रै कहाँ हो र ? पन्जाब, मनीपुर, पाकिस्तान र थाइल्यान्डमा झैँ ड्रग्स ट्याब्लेटनशाखोर, नसा, तस्करी गर्ने सबैविरुद्ध युद्ध छेड्नुपर्छ । सिक्किम दार्जिलिङमा युवा पुस्तालाई नशामा डुबाउने षड्यन्त्र हो यो भने उड्ता पन्जाब' मा प्रीत सरताज बौरिया टम्मीले सांसद सदस्य मनिन्दर, ब्रारमाथि लडेको अन्तिम भिडन्तनिष्कर्ष खोजाई यहाँका जनता जनार्दनले पनि खोज्नुपर्छ । हामीभित्र पनि मनिन्दर ब्रार धेरै छन् । हिंसात्मक अपराध हुने राज्यहरूमा पनि सिक्किमको दर्जा अपराध दर ३७ लाई मान्दा भारतकै धेरै माथि छ । अनुसूचित जातिमाथि गरिने अपराधहरू पनि सिक्किमको दर ३५ राष्ट्रिय सरदर २३४ धेरै माथि छ । सिक्किम विकासमा योजना आयोगअन्तर्गत नयाँ दिशानिर्देश र नीति निर्धारण गर्दा यी सबै देखेर हामीले फेन्सिडल मात्रै बनाउँछु भन्ने दबाई कारखानाहरूलाई घुस्नै दिएनौँ । हामीले घोर विरोध गरे पनि त्यहाँका नेताले सिक्किम र सिक्किमवासी भविष्य नै लिलाम गर्दै जथाभावी जलविद्युत् परियोजना बनाउन कहिल्यै नाम नसुनेका कम्पनीहरूलाई पर्चापट्टा र सरकारी स्वीकृति दिए । राजनीतिक नेता भनेको यस्ता हुँदा रहेछन् । पन्जाब, मनीपुर, पाकिस्तान र थाइल्यान्डमा झैँ ड्रग्स ट्याब्लेटनशाखोर, नसा, तस्करी गर्ने सबैविरुद्ध युद्ध छेड्नुपर्छ । सिक्किम दार्जिलिङमा युवा पुस्तालाई नशामा डुबाउने षड्यन्त्र हो यो भने उड्ता पन्जाब' मा प्रीत सरताज बौरिया टम्मीले सांसद सदस्य मनिन्दर, ब्रारमाथि लडेको अन्तिम भिडन्तनिष्कर्ष खोजाई यहाँका जनता जनार्दनले पनि खोज्नुपर्छ । हामीभित्र पनि मनिन्दर ब्रार धेरै छन् । गद्दी र कुर्सी पाएपछि समाज, क्षेत्र, राष्ट्र जतासुकै जाओस्, स्थिति अझै भयावह होस्, ड्रग्स तस्करी गर्नेहरू, मानव तस्करी, महिला तस्करी, किड्नी तस्करीहरू सबैसँग मिलेर नेताहरूले काम सुरु गरिसकेका छन् । सोनादा मन्तिरको मुन्डाकोठीमा एउटा परिचित महिलाको मृत्यु हुँदा मात्रै थाहा पाइयो, मानव अंग तस्करी गर्ने समूहले उनलाई ६ महिनाअघि दिल्ली लगेर, दुइटै किड्नी हटाइदिएछन् । महिला तस्करी गर्ने व्यक्ति पक्राउ परेपछि उनकै छिमेकी एडिक्ट' ले पनि महिलालाई तस्करकहाँ पुर्याएका रहेछन् । ठूला जिम्मेवारी छ हामीमाझ । पन्जाबजस्तै उड्न खोज्छन्, दार्जिलिङसिक्किमका भुइँसुल्के नशाखोर, राजनीतिक नेता, तस्करी झुन्डहरू । आफूमात्रै उडेर, समाज, जाति र समुदायलाई पनि नशामा नै उडाउन चाहन्छन् होला सायद । एउटा अन्तिम जमर्को गरौँ, यस्ता भुइँसुल्केहरूलाई जरैबाट उखेलेर फ्याँक्नको लागि । नत्र हामी अर्को नयाँ पुस्ता पनि गुमाउनेछौँ ।"
शिवराम भए सूर्य नेपालको टुर च्याम्पियन,"काठमाडौं: सूर्य नेपाल टुर च्याम्पियनसिप गल्फको उपाधि शिवराम श्रेष्ठले जितेका छन्। पार ७२ को गोकर्ण फरेस्ट गल्फ रिसोर्टमा बिहीबार भएको फाइनल खेलमा शिवरामले प्ले अफमा रवि ख्डकालाई हराउँदै उपाधि हात पारेका हुन्। रोचक उपाधिको छिनोफानो अतिरिक्त होलमा पुगेर गरिएको थियो। साबिक विजेता शिवरामले पार तीनको दसौं होलमा खेलाइएको प्ले अफमा रविलाई पछि पार्दै उपाधि रक्षा गरे। ७२ होलमा शिवराम र रविको समान दुई अन्डर दुई सय ८६ स्कोर भएपछि प्ले अफ खेलाइएको थियो। बिहीबार शिवराम र रविले समान दुई अन्डर ७० खेलेका थिए। उपाधिसँगै शिवरामले एक लाख रुपैयाँ पुरस्कार पाए। उपविजेता रविले ६३ हजार रुपैयाँ पुरस्कार हात पारे। यसैगरी अन्तिम दिन तीन ओभर ७५ खेलेका भुवन नगरकोटी तेस्रो भए। उनले ४५ हजार रुपैयाँ पुरस्कार हात पारे। कुल दुई ओभर दुई सय ९० खेलेका सञ्जय लामा चौथो भए। यसैगरी प्रतियोगितामा तीन ओभर दुई सय ९१ खेलेका रमेश अधिकारी पाँचौं, दुई सय ९३ स्कोरका साथ जयराम श्रेष्ठ छैटौं र दुई सय ९६ स्कोरका साथ दीपक थापमगर सातौं भए। दुई सय ९८ खेलेका राम मगर आठौं, तीन सय एक स्कोरका साथ रमेश नगरकोटी नवौं र तीन सय तीन स्कोरका साथ धन थापा दसौं स्थानमा आए। एमेच्योरतर्फ टंकबहादुर कार्की पहिलो भए। उनले तीन ओभर दुई सय ९१ खेलेका थिए। दुई सय ९५ खेलेका तासी छिरिङ दोस्रा र तीन सय १२ खेलेका सुकबहादुर राई तेस्रो भए। चारदिने उक्त प्रतियोगितामा ३१ प्रो र १५ जना एमेच्योर खेलाडीले भाग लिएका थिए। नेपाल प्रोफेसनल गल्फर्स एसोसिएसनको आयोजनामा भएको प्रतियोगितामा ३६ होलको समाप्तिसँगै उत्कृष्ट २१ प्रो र ६ एमेच्योर थप ३६ होलको फाइनल स्पर्धाका लागि छनोट भएका थिए।कुल पाँच लाख ४० हजार सात सय ५० रुपैयाँ पुरस्कार राशि रहेको उक्त प्रतियोगितामा फाइनल चरणमा पुगेका सबै प्रो खेलाडीले आकर्षक नगद पुरस्कार हात पारे। एमेच्योरतर्फका विजेताले ट्रफीसहित गिफ्ट ह्याम्पर प्राप्त गरे। विजयी खेलाडीलाई नेपाल प्रोफेसनल गल्फर्स एसोसिएसनका अध्यक्ष रवीन्द्रमान श्रेष्ठ, सूर्य नेपाल प्रालिका ब्रान्ड म्यानेजर रजत थापालगायतले पुरस्कार वितरण गरे।"
पोग्बालाई कीर्तिमानी रकम,"एजेन्सीः केही वर्षयता फ्रान्सका युवा मिडफिल्डर पल पोग्बा उत्कृष्ट लयमा छन्। जारी युरोकपबाट उनको उचाइ थप बढेको छ। सेन्ट्रल मिडफिल्डरका रूपमा उनी आक्रामक र रक्षात्मक दुवै पक्षमा खरो उत्रन सक्छन्। इटालियन सिरिए क्लब युभेन्ट्सका यी स्टार खेलाडीलाई अहिले इङ्लिस प्रिमियर लिग क्लब म्यानचेस्टर युनाइटेडले विश्व कीर्तिमानी स्थानान्तरण रकम खर्चने तयारी गरिरहेको छ। डेली मेलका अनुसार म्यान युनाइटेडले युभेन्ट्ससँग पोग्बाका लागि एक सय मिलियनको स्थानान्तरण मूल्य प्रस्ताव राखेको छ । यसअघि स्थानान्तरण रकमको कीर्तिमान वेल्सका स्टार खेलाडी गारेथ बेलले बनाएका थिए, ८५ मिलियन पाउन्डको। स्पेनिस ला लिगा क्लब रियल म्याड्रिडले बेललाई टोट्टनहामबाट भित्र्याउँदा उक्त कीर्तिमानी रकम तिरेको थियो। पोग्बालाई भित्र्याउने विषयमा म्यान युनाइटेड र युभेन्ट्सबीच चरणबद्ध रूपमा छलफल भइरहेको बताइएको छ। म्यान युनाइटेड पोग्बालाई साताको ३० लाख पाउन्ड पारि श्रमिक दिन तयार देखिएको छ । म्यान युनाइटेडले पोग्बासँग पाँच वर्षको सम्झौता गर्ने पनि पक्कापक्की भएको जनाइएको छ। जोसे मोउरिन्होले टोलीको प्रशिक्षकको जिम्मेवारी सम्हालेपछि म्यान युनाइटेडले स्टार खेलाडीलाई भित्र्याइरहेको छ। म्यान युनाइटेडले यसअघि ज्लाटन इब्राहिमोभिचलाई क्लबमा भित्र्याइसकेको छ। सन् २०१२१३ को सिजनपछि म्यान युनाइटेडले क्लब फुटबलमा ठूला सफलता हात पार्न सकेको छैन । तात्कालीन प्रशिक्षक सर एलेक्स फर्गुसनले करिब दुई दशकपछि क्लबको प्रशिक्षणको जिम्मेवारी छाडेपछि म्यान युनाइटेड दिनदिनै दबाबमा देखिने गरेको छ। पोग्बाले यसअघि पनि म्यान युनाइटेडबाट व्यावसायिक फुटबल खेलिसकेका छन्। सन् २०१२ मा म्यान युनाइटेडले उनलाई युभेन्ट्समा बेचेको थियो। ६ फिट तीन इन्च उचाइका पोग्बाले एक सिजन म्यान युनाइटेडमा खेल्ने क्रममा तीन खेल खेले पनि गोल गर्न सकेका थिएनन्। त्यसयता भने युभेन्ट्समा उनले एक सय ७८ खेल खेल्दै ३४ गोल गरिसकेका छन् । पोग्बाले युभेन्ट्सबाट चारपटक घरेलु लिग र दुईपटक कोपा इटालियाको उपाधि जितेका छन् भने एकपटक युरोपियन च्याम्पियन्स लिगमा उपविजेता बनेका छन्। युभेन्ट्सले नै कीर्तिमानी स्थानान्तरण रकम खर्च गर्नुपर्ने प्रस्ताव राखेअनुसार म्यान युनाइटेड पोग्बालाई भित्र्याउन अग्रसर भएको बताइएको छ। पेरिस सेन्ट जर्मन (पीएसजी) छाडेर बसेका इब्राहिमोभिचलाई म्यान युनाइटेडको सम्पर्कमा पुयाउने एजेन्ट मिना रायोला नै पोग्बाका पनि एजेन्ट हुन्। सन् २०१३ मा सिनियर राष्ट्रिय टोलीबाट डेब्यु' गरेयता अन्तर्राष्ट्रिय फुटबलमा पोग्बाले ३६ खेल खेलेर ६ गोल गरेका छन् ।"
प्रभाव पार्न सक्ने खेलाडी,"नानी (पोर्चुगल): नानी पोर्चुगलका अनुभवी खेलाडी हुन्। करिब एक दशकदेखि राष्ट्रिय टोलीमा रहँदै आएका नानीले पोर्चुगलका लागि पछिल्लो समय उत्कृष्ट प्रदर्शन गरिरहेका छन्। पोर्चुगलको जारी युरोकपको फाइनलमा यात्रामा पनि नानीको योगदान महत्वपूर्ण रहेको छ। उनले जारी प्रतियोगितामा हालसम्म तीन गोल गरिसकेका छन। समूहगत चरणको पहिलो खेलमा आइसल्यान्डविरुद्ध सुरुवाती गोल गरेका नानीले सोही चरणको तेस्रो खेलमा हंगेरीविरुद्ध पनि टोलीका लागि गोल गरेका थिए। नानीले बिहीबार बिहान भएको वेल्सविरुद्घको सेमिफाइनल खेलमा पनि टोलीका लागि गोल गरे। जारी प्रतियोगितामा हालसम्म पोर्चुगलका लागि नानी र कप्तान क्रिस्टियानो रोनाल्डोले समान तीनतीन गोल गरेका छन्। सर्वाधिक गोलकर्ताको सूचीमा दुवै खेलाडी शीर्ष स्थानमा रहेका फ्रान्सका एन्टोइन ग्रिजम्यानभन्दा केवल एक गोलले पछाडि छन्।जारी प्रतियोगितामा नानीले दुई गोल रोनाल्डोको पासमा गरेका हुन्। सन् २००६ मा सिनियर अन्तर्राष्ट्रिय फुटबलमा 'डेब्यु' गरेका नानीले राष्ट्रिय टोलीका लागि हालसम्म एक सय दुई खेल खेल्दै २१ गोल गरेका छन्। सन् २००७ देखि करिब आठ वर्ष इङ्लिस प्रिमियर लिग क्लब म्यानचेस्टर युनाइटेडबाट व्यावसायिक फुटबल खेलेका यी विंगरले पनि राष्ट्रिय टोलीबाट भने उपाधि जित्न सकेका छैनन्। नानीले म्यान युनाइटेडमा तीनपटक घरेलु लिग, एकपटक युरोपियन च्याम्पियन्स लिग र एकपटक क्लब विश्वकपसहित थुप्रै उपाधि जितेका छन्। उनले पनि तेस्रो पटक युरोकप खेलिरहेका हुन्। २९ वर्षीय नानीले आगामी सिजनदेखि स्पेनिस क्लब भ्यालेन्सियाबाट व्यावसायिक फुटबल खेल्ने छन्। खेलका क्रममा दायाँ खुट्टाको प्रयोग बढी गर्ने पाँच फिट नौ इन्च उचाइका नानी पोर्चुगलको सिनियर टोलीबाट सर्वाधिक खेल खेल्ने खेलाडीको सूचीमा चौथो स्थानमा पर्छन्। मैदानमा सधैं कडा परिश्रम गर्न अग्रसर हुने नानी प्रशिक्षक फर्नान्डो सान्तोषले विश्वास गरेका खेलाडी पनि हुन्। नानी लगातार पहिलो रोजाइमै मैदानमा उत्रने गरेका छन्। जारी युरोकपको फाइनलमा फ्रान्स र जर्मनीमध्ये जुन टोली पुगे पनि नानी प्रतिद्वन्द्वीका लागि ठूलै टाउको दुःखाइ विषय बन्ने निश्चित छ।"
पोर्चुगलले सम्भावना देखाएको छ,जारी युरोकपको सुरुआतमा पोर्चुगलले निकै संघर्ष गर्नुपर्यो। समूहगत चरणका तीनवटै खेलमा बराबरीमा रोकिएको पोर्चुगल तेस्रो स्थानका टोलीमध्ये उत्कृष्ट चारभित्र अटाउँदै मुस्किलले नकआउट चरणमा पुगेको थियो। यद्यपि प्रतियोगिताको नकआउट चरणबाट पोर्चुगलले आफ्नो प्रदर्शनमा व्यापक सुधार ल्याएको छ। सुरुमा पोर्चुगलको टिम सेट नमिलेको जस्तो देखिएको थियो। तर प्रतियोगिता अघि बढ्दै जाँदा पोर्चुगिज टोली 'सेट' देखिएको छ। खेलाडीबीच उत्कृष्ट तालमेल पनि देखिएको छ। वेल्सविरुद्धको सेमिफाइनलमा पनि पोर्चुगिज खेलाडीबीच उत्कृष्ट तालमेल देखियो। त्यसैले पोर्चुगल जारी प्रतियोगितामै पहिलो पटक ९० मिनेटको निर्धारित समयभित्रै जित हात पार्न सफल भयो। फाइनलमा आयोजक फ्रान्स वा विश्वकप विजेता जर्मनीमध्ये एकविरुद्ध प्रतिस्पर्धा गर्नुपर्ने भएकाले पोर्चुगललाई अझै उपाधिका लागि मुस्किल देखिएको छ। तर यस्तै सुधारिएको खेल प्रदर्शन गर्न सके पोर्चुगलको पनि उपाधि सम्भावना छ। दोस्रो सेमिफाइनलअघिको अवस्थामा उपाधिको सम्भावना भने जर्मनीकै देखेको छु। जर्मनीले सन् २०१४ को विश्वकपजस्तो प्रदर्शन भने गर्न सकेको छैन। तर जर्मनीसँग क्षमतावान् खेलाडीको कमी छैन। आयोजक फ्रान्स पनि उक्तिकै सशक्त टोली हो। घरेलु मैदानमा फ्रान्स पनि उत्तिकै बलियो छ। समग्रमा यसपटकको युरोकप निकै रोचक बनेको छ। सहभागी टोलीहरूको संख्या १६ बाट २४ पुर्याइएकाले पनि युरोकपको रौनक बढेको हो। नया टोलीले पनि उत्कृष्ट प्रदर्शन गरेका छन्। यसपटक आइसल्यान्डले उत्कृष्ट प्रदर्शन गर्यो। प्रिक्वार्टरफाइनल चरणमा त आइसल्यान्डले इङ्ल्यान्डजस्तो बलियो टोलीलाई नै हरायो। यसैगरी ५७ वर्षपछि पहिलो पटक ठूलो प्रतियोगिताको मुख्य स्पर्धाका लागि छनोट भएको वेल्ससहित स्लोभाकियाले पनि उत्कृष्ट प्रदर्शन गरे। वेल्सले त सेमिफाइनलसम्मकै यात्रा तय गर्यो। वेल्सले प्रतियोगिता अवधिभर सबैलाई मनोरञ्जन दिने गरी फुटबल खेल्यो। विशेषगरी टोलीका मुख्य स्ट्राइकर गारेथ बेलले उत्कृष्ट प्रदर्शन गरे। जारी युरोकपमै मलाई सबैभन्दा राम्रो खेल उनै बेलको लाग्यो। (शंकर लाभा इन्टरनेसनल (एचके) लिमिटेड नेपाल ब्रान्चका मार्केटिङ म्यानेजर हुन्।)
