शीर्षक,विवरण
महिला आरक्षण कि संरक्षण,"आरक्षण' र संरक्षण' विकासशील देशहरूमा राजनीति र विकासमा सबैभन्दा बढी प्रयोग हुने शब्द हो । आरक्षण' ले योग्यता र दक्षताको उपहास गराउँछ भने संरक्षण' ले कमजोर र पिछडिएकालाई दक्षता वृद्धि गर्न सहयोग पुर्याई प्रतिस्पर्धामा सामेल हुन प्रोत्साहन गर्छ । आरक्षणले समाजका कमजोर दलित र उपेक्षित तथा पीडितका लागि शिक्षा, स्वास्थ्य, सार्वजनिक प्रशासनमा केही प्रतिशत सिट प्रतिस्पर्धाबाट छुट्ट्याएर राखिएको हुन्छ । यसमा योग्यता, दक्षता र सक्षमता हेरिँदैन, खाली जाति, वर्ग, सम्प्रदाय र क्षेत्रीयता हेरिएको हुन्छ । अर्कोतर्फ संरक्षणले कमजोर वर्ग र पक्षमा भएको कमीकमजोरी सच्चाई प्रतिस्पर्धामा सामेल हुन प्रोत्साहन गरिन्छ । आरक्षणले कमजोर, परामुखापेक्षी बनाउँछ । संरक्षणले गतिशील र ऊर्जाशील बनाउँछ । उदाहरणको लागि एमबीबीएसको प्रवेश परीक्षामा सामेल भएकामध्ये आरक्षित केही प्रतिशत सिटमा ५० प्रतिशत नम्बर पाएकाले पढ्न पाउँछन् भने ९० प्रतिशत नम्बर प्राप्त गर्ने आरक्षणभित्र नपरेका विद्यार्थीले पढ्न पाउँदैनन् । अर्कोतर्फ संरक्षणमा आरक्षणमा परेका जाति, वर्ग र क्षेत्रलाई शिक्षाको उचित मौका उपलब्ध गराएर पढाइको स्तर माथि उठाएर ९० प्रतिशत प्राप्त गर्न सक्ने बनाएर समान अवसर उपलब्ध गराइन्छ । बूढानीलकण्ठ स्कुललाई सरक्षण' को नमुना मान्न सकिन्छ, जहाँ ७५ जिल्लाको पिछडिएका दलित, जनजाति र अन्य पीडित समुदायका सम्बन्धित जिल्लामा पढेका होनहार विद्यार्थीको छनोट गरी उच्च शिक्षा पढ्नको लागि योग्य बनाइन्छ । तीजको गीत सुन्ने क्रममा राम अधिकारीले ५ अगस्त २०११ मा युट्युबमा अपलोड गर्नुभएकोमा मैले पनि पाल्न सक्छु मेरो आफ्नो पोई ? ' भन्ने गीत सुनेपछि महिला सशक्तीकरणको नमुना गीत जस्तो लाग्यो । लोग्नेले स्वास्नी पाल्ने परम्परागत सोचाइमा परिवर्तन गरी लोग्नेस्वास्नी दुवै एकअर्काका परिपूरक हुन् भन्ने सन्देश दिएको छ । यो गीतले विवाहका क्रममा केटा हेरेर केटीको बाबुले घरमा गएर केटीको आमालाई यत्तिको केटाले छोरी पाल्न सक्छ भन्ने लागेर छोरी दिएँ भन्ने सोचाइमा परिवर्तन आएको छ । छोरीका बाबुआमालाई छोरी कस्तो घरमा पर्ने हो, छोरीले दुःख पाउँछे कि भन्ने चिन्ताले सताइरहन्थ्यो । अलि हुनेखाने र सम्पन्नले छोरीलाई आश्वासन दिँदै कर्मघर नभए जन्मघर छँदै छ । भैँसीलाई सिङको भारी हुँदैन भनेर सम्झाउने चलन पनि थियो । त्यो बेला बाबुआमाले विवाह सम्बन्धमा गरेको निर्णय धेरैजसो सही नै ठहरिन्थ्यो र पारिवारिक सम्बन्ध अक्सर सहजता र घनिष्टता थपिन जान्थ्यो भन्ने रहेको छ । ईश्वरले मानिसलाई मुख मात्र होइन, हात पनि दिएका छन् । धेरैजसो खाली मुख' को मात्र चिन्तामा जिन्दगी बिताइरहेका हुन्छन् । मुख' भर्नको लागि जायजनाजायज काममा लिप्त भइरहेका हुन्छन् । जबकि कर्म गर्नको लागि दिएको हात (काम) को सही उपयोग गरिरहेका हुँदैनन् । नेपाली वर्णमालाको पहिलो अक्षर (क) कमाउ असल काम गरेर र दोस्रो अक्षर (ख) खाउ रहेको छ । सबै मानिसले काम गरेपछि खान पाइहालिन्छ । त्यसैले महिलापुरुष सबैले आफ्ना कर्म गरेपछि कसैले पनि कसैलाई पाल्नुपर्दैन । त्यसैले महिलाले गरेको कामबाटै उनी पालिएकी हुन्छिन् । गृहिणी वा घरबाहिर आयआर्जन गर्ने काममा सक्रिय रहेका हुन्, घरपरिवार भनेकै महिलाले सञ्चालन गर्ने हो । पुरुष त उनको सहयोगी मात्र हो । २४ घन्टाको दिनमा १६ घन्टाभन्दा बढी खटेर घरपरिवार चलाउने पत्नीलाई के काम गरेको छ भन्नु उनको कामको उचित मूल्यांकन गर्न नसक्नु हो । आफूले काम गर्न नसकेको कुण्ठा व्यक्त गरिएको मात्र हो । समय र परिस्थितिमा आएको परिवर्तनले छोराछोरीलाई शिक्षामा समान अवसर प्रदान भएको परिवारमा छोरीहरूमा देखा परेको दृढता, लगनशीलता र आत्मविश्वासले पाल्ने' कुरा असान्दर्भिक हुन गएको छ । योग्यता, दक्षता र आत्मविश्वास भएपछि आर्थिक रूपले सबल हुनासाथ एकअर्काको मुख ताक्नुनपर्ने भएकाले परिवारमा पतिपत्नीको बराबर हैसियत स्थापित भएको छ । परिवारमा सबै काम पतिपत्नीले मिलेर गर्ने वातावरण र परिस्थिति सिर्जना भएको छ । समाज र समय परिवर्तनशील छ । आज लाखौँ नेपाली रोजगारको लागि परिवार छोडेर विदेश गएका छन् । ती विदेश गएका पुरुषका पत्नीहरूले अनेक दुःखकष्ट र व्यवधान सहेर पुरुषले गर्ने कामसमेत गरेर घरपरिवार धानेर बसिरहेका छन् । सहरी क्षेत्रमा घरबाहिर काम गर्ने महिला र ग्रामीण भेगमा पत्नी विदेश गएका महिलाले घर र बाहिरको दोहोरो दायित्व निर्वाह गरिरहेका छन् । केही समयअघि सेतो पाटी अनलाइनमा पत्नी सघाउने पतिको नाममा सविता विश्वकर्माले व्यस्त दैनिकीमा फुर्सदको समय घरायसी काममा सघाउने पति दुनियाँकै सुन्दर, असल, ज्ञानी, सम्पन्नशाली हुन यस्ता उत्कृष्ट पतिहरूलाई नमन गरेर लेख लेख्नुभएको थियो । सो लेख मर्मस्पर्शी, यथार्थवादी र लैंगिक समानताबारे उहाँको अनुभव रहेको छ । हामी अधिकांश नेपालीको ठूलो कमजोरी भनेको असल, राम्रो कामको तारिफ र प्रशंसा गर्न नसक्ने र खराब कामको विरोध गर्न नसक्नु रहेको छ । कसैले सयवटा काममा ९९ असल र एक खराब काम गर्यो भने असल जाति बिर्सिएर त्यही खराब कामको मात्र चर्चा र खोइरो खन्ने काम मात्र गर्दछौँ । अब विदेशमा काम गर्न गएका पतिका केही पत्नीले गल्ती गरे भने सम्पूर्ण महिलालाई त्यस्तै आँखाले हेर्ने, केहीका पतिले खराब काम गरे सम्पूर्ण पुरुषहरूलाई त्यस्तै आँखाले हेरेर सामान्यीकरण गर्ने जुन प्रचलन छ । परिवारको लागि महिलाको योगदान अमूल्य छ । आमाको काख र अरूको लाख भनेको त्योबेला मानिसको जिन्दगीको मूल्य लाख हुन्थ्यो । अहिलो बढेर सायद १० लाख पुगेको छ क्यारे । अरूले लाख रुपैयाँ दिएर गर्न नसकेको शान्ति र आत्मसन्तुष्टि आमाको काखमा मिल्थ्यो । त्यस्तै बाउ मरे आधा टुहुरो आमा मरे पूरै टुहुरो मानिन्थ्यो । आज लाखौँ नेपाली आमाको काख छोडेर विदेशमा स्थायी बसोवास गरेका छन् । भौतिक सुविधाले खुसी देखिन्छन् तर भित्री आत्मादेखि सुखी हुन सकिरहेका छैनन् होला । एकल महिला जसको पतिको मृत्यु भइसकेको छ, पतिले अर्को पत्नी ल्याएर छोडेका र जसको पति विदेशमा काम गर्न गएका छन्, तिनले लालनपालन र हुर्काएका सन्तान बढी मेहनती, अनुशासित र जीवनमा धेरै प्रगति गरेको देखिन्छ । आफैँले प्रत्यक्ष देखेका नजिकका केही परिवारमा जेठी पत्नीपट्टिका छोराछोरीले धेरै प्रगति गरेको र बुढेसकालमा बाबुलाई र कान्छीआमापट्टिका छोराछोरीको पनि हेरचाह गरेका छन् स्तनधारी प्राणीमा बालबच्चाको हेरचाहको जिम्मेवारी नारी पक्षले नै बहन गरेकाले यो प्रकृति र सृष्टिको नियमै रहेको छ । हुन त केही पुरुषवादीको सोचाइमा पोथी बासेको पशु ढोल गँवार र नारी सब ताड्न के अधिकारी, महिलाको घाँटीमा किलकिले (रुद्रघन्टी ) हुँदैन । त्यसैले केही कुरा रहँदैन र गोप्यता कायम गर्न सक्दैनन् भन्ने धारणा पनि छ । अर्कोतर्फ, जुन घरमा नारीको सम्मान र पुजा हुन्छ, देवताको बास त्यही घरमा हुन्छ भनेर पनि भनिएको छ । महिला, दलित, जनजाति र पिछडिएका क्षेत्रकालाई आरक्षणको पछि लागेर देशलाई बीसौँ वर्ष अहिलेकै अन्योल, अनिश्चितता र परावलम्बीको अवस्थामा राख्ने कि कमजोरलाई संरक्षण गरेर समृद्धितर्फ जाने भन्ने चुनौती मुलुकसामु देखा परेको छ । समाज वा घरको काम केही नगर्ने १०५ कार्यालयमा काम गरेर वेलका जुवा तास र जाँडले मातेर आउने पति भएको घर र बिहानबेलुका घरको काम सघाउने, मितव्ययी र समयमै घरमा आउने पति भएको घरमा दाँजेर हेर्ने हो भने कुन घरमा शान्ति र कसका परिवार हाँसीखुसी रहेको छ, प्रस्टै देखिन्छ । नेपालका केही भागमा अझै पनि छोरीलाई दाइजो र ज्वाइँलाई तिलक दिने प्रथा कायमै छ । छोरी जन्मिएपछि नै छोरीको विवाहको लागि खर्चको जोहो गर्ने चलन रहेको छ । विस्तारै सञ्चार क्षेत्रमा रेडियो, मोबाइल, पत्रपत्रिकाले गर्दा जनतामा जुन जागरण आएको छ, त्यसले छोरीलाई शिक्षा दिनुपर्छ भन्ने धारणा प्रबल हुँदै गएको छ । अर्काको घरमा जानेलाई किन पढाउनुपर्याे भन्ने मानसिकतामा आफ्नो छोरी अरूको घरको बुहारी भएजस्तै अरूको घरका छोरी आफ्नो बुहारी हुन् भन्ने वास्तविकता महसुस भएको छ । बुहारी पढेको खोज्नेले छोरी पढाउनैपर्ने बाध्यता देखा परेको छ । विवाहमा लाखौँ खर्च गर्नुभन्दा पढाइमा हजारौँ खर्च गरेर छोरीको भविष्य उज्ज्वल बनाउन सकिने धेरैले महसुस गर्न थालेका छन् । अहिलो देशमा देखापरेको बेथिति र अन्योल ठीक ठाउँमा ल्याउन मात्र दुई कुरा गरे पुग्छ । (क) कानुनको शासन (ख) जवाफदेहिताको किटान । आज सबैजना सिंगापुर, मलेसिया, दक्षिण कोरिया र विहारका नेताहरूको खुब तारिफ गर्छन् । नेता भनेको त्यस्तो हुनुपर्छ । देश र प्रान्तको कायापलट गर्न उनीहरूले के गरे त ? उनीहरू आरक्षण क्षेत्रीयता समावेशीता र संघीयताको पछि नलागी सबैलाई समान अवसर प्रदान गर्दै कानुनको शासन प्रधानमन्त्रीदेखि आम नागरिक कानुनको दृष्टिमा बराबर र उत्तरदायित्वको किटान अर्थात् जवाफदेहीता आफूले गरेको असल खराब दुवै कामको लागि जिम्मेवारी किटान । नेपालमा अहिले यी दुई कुरा मात्र गर्न सकेमा ६ महिनामै नेपाल समृद्धिको बाटोतर्फ लाग्न सक्छ । महिला, दलित, जनजाति र पिछडिएका क्षेत्रकालाई आरक्षणको पछि लागेर देशलाई बीसौँ वर्ष अहिलेकै अन्योल, अनिश्चितता र परावलम्बीको अवस्थामा राख्ने कि कमजोरलाई संरक्षण (सबैलाई समान अवसर) गरेर समृद्धितर्फ जाने भन्ने चुनौती मुलुकसामु देखा परेको छ । आँखाले देख्छ, बोल्न सक्दैन, मुखले बोल्न सक्छ, देख्न सक्दैन भनेजस्तै धान कुटेर मात्र चामल बनाउन सकिन्छ, भुस जति कुटे पनि चामल बनाउन सकिँदैन । अहिले भुस कुटेर समय बिताउनुभन्दा आरक्षण, संघीयता स्थानीय निकायलाई स्थानीय तहमा परिवर्तन गर्ने र पूरा हुन नसकिने आश्वासनमा अल्मलिने सम्बन्धित सबैले गहिरिएर विचार गर्ने अपेक्षा राखिएको छ । तिवारी पूर्व सचिव हुन् ।"
राष्ट्र र राजनीति,"राष्ट्र र राजनीति एकअर्काका पर्यायवाची हुन् । विनाराजनीति न राष्ट्र हुन्छ न त राष्ट्रविनाकै राजनीति । फरक यति हो, राष्ट्र सबैको लागि प्यारो हुन्छ । नागरिकता नै त्यागेर बिदेसिएकाका लागि पनि आफ्नो जन्मथलो प्यारो लाग्छ । बा, आमा र पूर्खाकै राष्ट्रको नाता पनि हुन्छ । यसको ठीक उल्टो राजनीति धेरैको लागि बेमतलब हुन्छ, खराब लाग्छ । बेमतलब कुन अर्थमा भने राजनीतिले जनताको न्यूनतम आवश्यकता सम्बोधन गर्न सकेन । तिनका लागि राज्यको उपस्थितिको केही माने भएन । खराब कुन अर्थमा भने राजनीति आआफ्ना स्वार्थपूर्ति र फोहोरी खेलभन्दा माथि उठेन । अर्को शब्दमा, राष्ट्रले राजनीतिलाई आमाले आफ्नो बच्चालाई झैं निस्वार्थ पोसिरह्यो, तर राजनीतिले राष्ट्रलाई निसंकोच लुटिरह्यो । जे होस्, राष्ट्र विकासको लागि सबैभन्दा ठूलो पक्ष राजनीति नै हो । दुर्भाग्य, नेपालमा राजनीति नै सबैभन्दा बेइमानी र घृणाको विषय रह्यो । यस्तो किन भयो ? उत्तर सबैलाई थाहा छ, राजनीति गर्नेहरूलाई पनि थाहा छ । के विनाबेइमानीको राजनीति हुन सक्दैन ? हामी राजनीतिलाई घृणा गर्छौं, तर राजनीति गर्नेहरूलाई मानसम्मान पनि दिन्छौँ । यसरी घृणा र सम्मान नेपाली राजनीतिका दुई पाटा बनेका छन् । लोकतन्त्रमा आधारित राजनीति भनेको जनतामाथि राज गर्नलाई होइन, जनताको लागि जनताबाटै चुनिएकाहरूले निश्चित अवधिको लागि राज्य सञ्चालनमा नेतृत्व गर्ने प्रक्रिया हो । यो अर्थमा जबसम्म राजनीति गर्नेहरूले राजनीति आफ्नो पेवा ठान्छन्, आफ्नो खानदानी पेसा ठान्छन्, आफ्नो शुभलाभको माध्यम बनाउँछन्, त्यो राजनीति हुनै सक्दैन । राजनीति भनेको राष्ट्रको लागि गर्ने हो । हुन त, नेपालमा जोगी हुनको लागि राजनीति गरिन्न भन्नेहरू पनि छन् । तिनका लागि राजनीति पेसा हो । जीविकोपार्जनको स्रोत हो । सन्तान दरसन्तानको लागि कमाउने बाटो हो । एकाधको लागि नहोला, अपवाद जहाँ पनि हुन्छ । यसको अर्थ राजनीति गर्नेहरूले कमाउनु हुन्न, घरखेत जोर्नु हुन्न भन्ने होइन । फगत, कमाउन र घरखेत जोर्नकै लागि राजनीति गर्ने होइन भन्ने मात्र हो । नेताहरू प्रजातन्त्र, अनि लोकतन्त्र हुँदै गणतन्त्र प्राप्तिको लागि लडेकै हुन् । विकासका मार्ग कोरेकै हुन् । तिनमा राजाहरू पनि पर्छन् । तीमध्ये कोही अल्पायुमै बिते, कोही दुर्घटना र काण्डमा बिते त कोही तिरस्कृत बनेर गए । बाँकीले आफ्नै लागि राजनीति गरे । बाँचुञ्जेल राजनीति गरे, गरिरहेका छन् । नेताले कहिल्यै आफ्नो लागि सोच्दैनन् । राष्ट्र र जनताको लागि सोच्छन् । तिनका लागि मेरो र तेरो भन्ने हुँदैन । नेपालमा त्यस्ता नेता बनेनन् । त्यसैले नेताको सट्टा राजनीति गर्नेहरू भनेको हुँ । आजसम्म राष्ट्र तिनै राजनीति गर्नेहरूबाट चल्दै आए, चल्दै जानेछ । कतिसम्म चल्ने हो, थाहा छैन । राजनीति गर्नेहरू थुप्रै छन् । तीमध्ये औसतबाहेक दुई किसिमका छन्, प्रभावशाली र प्रतिभाशाली । प्रभावशालीहरू जहिले पनि अग्रपंक्तिमा हुन्छन्, तिनैका कुरा बिक्छन्, तिनैका पछाडि कार्यकर्ता हुन्छन् । किनकि प्रभावशाली तिनै बन्छन्, जो राजनीतिका सबै धारिला अस्त्रहरूबाट सुसज्जित हुन्छन् । प्रतिभाशालीहरूमा केही सुविचार र केही गरौ भन्ने भावना हुन्छ । तर ती अक्सर अस्त्रविहीन हुन्छन् र क्रमशः सेलाउँदै जान्छन् । तीमध्ये कुनै प्रभावशाली बन्न पुगेमा त्यसबेलासम्म तिनका प्रतिभा हराइसकेको हुन्छ र सत्ताको मीठो रसमा पल्किसकेका हुन्छन् । राजनीति गर्नेहरूले जनतालाई भेडा मान्छन् । हो, जनता भनेका भेडा नै हुन्, किनकि यी आफू शासित भएर अरूलाई शासक बनाउँछन् । राजनीति गर्नेहरू फटाहा र बदमास (सबै होइनन्, तर जो छैनन् ती पनि फटाहा र बदमासकै चंगुलमा हुन्छन्) हुन् भन्ने थाहा हुँदाहुँदै तिनैलाई मत दिन जनता निर्वाचनका दिन लाम लाग्छन् । निर्वाचन तिनको लागि एउटा मेला हो । भरे को जित्छन् र को हार्छन् सुनेर, हेरेर एकछिन रमाइलो मान्नु र गफका विषय बनाउनुबाहेक तिनका लागि अरू केही अर्थ राख्दैन । म यो निख्खर जनताको कुरा गर्दैछु । हार्ने र जित्नेका नजिकका मसिहाहरूलाई शुभलाभ र नाफानोक्सानबारे म बोलिरहेको छैन । तिनका कुरा गर्दा जित्नेका लागि मौसम र हार्नेका लागि बैमौसम हुने नै भो । राजनीतिको एउटा अर्को घृणित पक्ष हो, कर्मचारीतन्त्रमा राजनीतीकरण । जनताले तिरेको करबाट बनेको राज्यको ढुकुटीबाट तलब, भत्ता र सुविधा उपभोग गर्ने कर्मचारीलाई नै बकायदा दलका कार्यकर्ता बनाएर तिनै जनतामाथि राज गर्ने नेपाली राजनीति अपरम्पार छ । यसको जति विरोध गरे पनि पुग्दैन । तत्कालीन कृषिमन्त्री हरिबोल गजुरेलले आफ्नो दलका अध्यक्ष प्रचण्डसहितको उपस्थितिमा नेपाल कृषि अनुसन्धान परिषद् (नार्क) लाई कसरी अघि बढाउने भन्ने विषयमा दुईदिने अन्तत्र्रिया गराए । त्यसमा म पनि निम्तालु थिएँ । प्रचण्ड पनि पूरै दिन बस्ने कार्यक्रम थियो रे, तर एकजना मित्रको असमायिक निधन भएकाले अन्त्येष्टिमा सहभागी हुन पहिलो दिनको पहिलो सत्रमा केही निर्देशन दिएर बिदा भए । मन्त्रीचाहिँ पूरै दिन बसे र अन्तिमसम्म हल खचाखच थियो । मलाई पनि उक्त दिनको कार्यक्रमको उत्तराद्र्धतिर केही बोल्न लगाए । आपूले जानेका केही कुरा सुनाएँ । अनि माथि उल्लिखित प्रसंग उठाएँ म जनताले तिरेको करबाट तलब भत्ता खाने कर्मचारीले कुनै जिम्मेवारी पाउन दलविशेषको सदस्यता लिनुपर्ने ? मेरो संस्थाको विधानमा लेखेको छ, मैले कुनै दलको राजनीति गर्न पाउँदैन । के मैले मेरो संस्थाको खिलाफ जानुपर्ने ? मन्त्री चुपचाप सुनिरहेका थिए, कसैले प्रतिक्रिया जनाएनन्, ताली बजेनन् । किनकि अधिकांश सहभागी दलका कार्यकर्ता न थिए । नयाँ शक्ति को दल घोषणा कार्यक्रमपछि फेसबुकमा पोस्ट गरिएको एउटा सामग्रीमाथि टिप्पणी गर्दै कर्मचारीलाई कार्यकर्ता बनाउनेबारे उक्त दलको नीति के हो भनेर जिज्ञासा राखेँ । नयाँ शक्तिको राजनीति गर्ने एकजना जिम्मेवार पदाधिकारीले हाम्रो पार्टीले कर्मचारीलाई सदस्यता पनि दिँदैन र कर्मचारीको संगठन पनि खोल्दैन भन्ने जवाफ फेसबुकमा पोस्ट गरे । त्यसो हो भने यो नीतिसहित कुनै कर्मचारी सदस्य छन् भने स्वतः खारेज हुनेछ भनेर दलको तर्पबाट आधिकारिक घोषणा होस् भन्ने सुझाव दिएँ । जवाफ आएन । त्यसको केही समयपछि नयाँ शक्तिको कर्मचारी संगठनको फलाना पदाधिकारी भ्रष्टाचार अभियोगमा फरार भन्ने समाचार आयो । फेरि सोधेँ, यो भ्रष्टाचार गरेरनगरेको बारे होइन, फलाना व्यक्ति नयाँ शक्तिको कर्मचारी संगठन सम्बद्ध हो, होइन । त्यसको पनि जवाफ आएन । कुरा बुझियो, धेरै किन कोट्याइरहने भन्ने लाग्यो । अहिलेसम्म जनस्तरको नाममा दलगत सुविधा र स्वार्थको लागि विरोध र आन्दोलनका कार्यक्रम हुँदै आए । तिनका बीच भागबन्डा मिलेपछि विरोध र आन्दोलन सकियो । अब त्यस्ता विरोध र आन्दोलनलाई तिरस्कार गरेर साँचो अर्थमा जनता सजग होऔँ र खबरदारी गरिरहौँ । राष्ट्र र राजनीतिसँग जोडिएको अर्को पक्ष छ, संकट । यहाँ केही कुरा उठायो कि के झीनामसिना कुरा गर्छन््, राष्टै यस्तो संकटमा छ भनिन्छ । केही महिनाअघि अन्नपूर्ण पोस्टमा मेरो एउटा लेख संकटमा मेरो मातृभाषा प्रकाशित भयो । केही मित्रले प्रतिक्रिया जनाए केको मातृभाषाको चिन्ता गरेको, राष्टै संकटमा छ । म के जवाफ दिऊँ ? नितान्त प्राकृतिक प्रकोपबाहेकका संकट जहिले पनि राजनीतिकै कारण उब्जन्छन् । संकट निम्त्याउने पनि तिनै राजनीति गर्नेहरू नै हुन् । एकले अर्कोलाई वञ्चित गरेर हुन्छ कि, अवाञ्छित माग राखेर हुन्छ कि, या दलभित्रै गुट, उपगुट बनाएर हुन्छ कि । मानौँ राष्ट्रमा संकट आएन भने राजनीति गर्नेहरूको लागि खेल्न मैदान नै भएन । त्यसैले संकट आउनु भनेको तिनको लागि प्रतियोगिता आयोजना हुनुजस्तै हो । जनताले तिनका लागि जीउधन खर्चेर र कष्ट सहेर तिनका खेल हेरिदिनुपर्ने । ०७२ वैशाख १२ गते गएको विनाशकारी भूकम्पले सिर्जित संकटबाट पनि फाइदा लिन खेल खेलिरहेका छन्, दलहरू । यो सबैले देखेकै र भोगेकै कुरा हुन् । संकट राष्ट्रको हो भने त्यो सबैको लागि संकटै हुनुपथ्र्यो, तर त्यसो हुँदैन । संकट मात्र जनताको लागि बन्दछ । किनकि राजनीतिक कारण उत्पन्न हुने संकट बनावटी हुन्छ । जुन उद्देश्य पूर्तिका लागि संकट निम्त्यायो, त्यो उद्देश्य पूरा भएपछि संकट पनि टर्छ र त्यसको मीठो प्रतिफल राजनीति गर्नेहरू बाँडीचुँडी खान्छन् । तर त्यसको नमीठो असर जनताले लामो अवधिसम्म भोगिरहन्छन् । नेपाल र नेपालीको यही नियति बनेको छ । अन्त्यमा, अहिलेको खराब राजनीति नसुध्रिई सुखै छैन । कहिलेसम्ममा सुध्रिएला भन्ने मात्र हो । अर्को १०, २५, ५० या १०० वर्ष ? जे होस्, राजनीति सुध्रिन जनता उठ्नैपर्छ । जनताकै मतबाट यी राजनीति गर्नेहरूले जे गर्दा पनि हुने र आफूलाई जनताभन्दा माथि ठानेका छन् । यिनलाई नियन्त्रण र सही ठाउँमा ल्याउने काम पनि अब जनताकै हो । यसो भनिरहँदा अर्को निर्वाचनमा यिनलाई मत नदिऊँ भन्ने पनि अर्थ लाग्ला । त्यो पनि हो, तर भोलि निर्वाचनमा उठ्ने पनि यिनै हुन् र निर्वाचित हुने पनि यिनै हुन् । मात्र केही अनुहार फेरिएलान् । प्रवृत्ति फेरिन्न । जनता उठ्ने भनेको चक्काजाम गर्ने, ढुंगामुढा गर्ने भन्ने होइन, बन्दुक र बम बोक्ने पनि होइन । यी धेरै भइसके । अब जनता संगठित भई आन्दोलित हुनुपर्छ, दलका अगुवाइमा होइन, जनस्तरबाटै । अहिलेसम्म जनस्तरको नाममा दलगत सुविधा र स्वार्थको लागि विरोध र आन्दोलनका कार्यक्रम हुँदै आए । तिनका बीच भागबन्डा मिलेपछि विरोध र आन्दोलन सकियो । अब त्यस्ता विरोध र आन्दोलनलाई तिरस्कार गरेर साँचो अर्थमा जनता सजग होऔँ र खबरदारी गरिरहौँ । यसको अर्थ दललाई तिरस्कार गर्ने भनेको होइन । दल चाहिन्छ । फगत दललाई जनताबाट परिचालित गर्ने हो । न कि दलगत स्वार्थबाट जनता परिचालित हुने ।"
नेपालको भारत पीडा र चीन भर,"कुनै पनि मुलुकको सुरक्षा उसको भूगोलले निर्धारण गर्छ, भारतीय उपमहाद्वीपको अंग भएकाले नेपाल भारतीय सुरक्षा अवधारणाभन्दा बाहिर जानै सक्दैन भारतीय नेता, कूटनीतिज्ञ र रणनीतिक चिन्तकहरू सुरुदेखि नै यो धारणा बोकेर बसेका छन् । योभन्दा बाहिर नेपाललाई हलचल गर्न नदिने भारतको स्थापित नेपाल नीति हो । हामी मित्रहरू छान्न सक्छौं, छिमेकी सक्दैनौँ, यो नेपाल र भारतका राजनीतिक र कूटनीतिक र प्राज्ञिक क्षेत्रका मानिसहरूबीचको प्रचलित भनाइ हो । ६ शब्दको यो वाक्यले नेपालभारत सम्बन्धको सम्पूर्ण पीडा र मर्म बोक्छ । अर्थ स्पष्ट छ हामी छिमेकी हौँ, तर मित्र होइनौं । मित्र हुन सकिरहेका छैनौं । भनिरहनुपरेन, नेपालको भौगोलिक असुविधाबाट आफ्नो लागि रणनीतिक लाभ आर्जन गर्ने भारतीय सोच र नीति नै नेपाल र भारतबीचको मित्रताको सबैभन्दा ठूलो वाधक हो । नेपालका वंशानुगत वा निर्वाचित दुवै चरित्रका शासकहरूप्रति भारत मित्रवत् हुन नसकेको मात्र होइन, उनीहरूविरुद्ध सशस्त्र आन्दोलन, विद्रोह र आतंकपूर्ण गतिविधिको पक्षमा पनि भारतको उत्साहपूर्ण सहयोग, समर्थन र संरक्षण प्राप्त गरेको तीतो अनुभव नेपाली जनतासामु छ । यो सवालमा भारत सरकारले कुनै मूल्य र मर्यादा अवलम्बन गर्ने गरेको छैन । संसारको सबैभन्दा ठूलो प्रजातन्त्र नेपालको हकमा न प्रजातन्त्रको पक्षमा छ, न नेपालको स्थिरता, एकता र अखण्डताको पक्षमा । दलीय राजनीतिका केही जन्मजात अभाव छन् र हुन्छन् । नेपालजस्तो अवस्थाको मुलुकको राजनीतिमा भारतजस्तो राष्ट्रले आफ्नो राजनीतिक, आर्थिक र सामरिक शक्ति र प्रभावको बलमा प्रशस्त प्रदूषण र विकृति भरिदिन सक्छ र भरिदिने गरेको छ । साँचो हो, नेपाली शासकहरूका अनगिन्ती अभाव छन् । तर अझ साँचो के हो भने, तीमध्ये अधिकांश अभाव भारतले बोकाइदिएका छन् । त्यसको भार बोकेर दलहरू बारबार टुक्रिएका छन् । जनतामाझ अपमानित र लाञ्छित भएका छन् । आफ्ना अभावबाट आफैँले शिक्षा लिने, आफ्ना राजनीतिक अभ्यासका अनुभवबाट शिक्षा ग्रहण गर्ने अवसर नेपाली राजनीति र प्रजातन्त्रले प्राप्त गर्नै सकेन । विभिन्न नैतिक र अनैतिक भारतीय रणनीतिक दबाब, प्रभाव र कतिपय अवस्थामा युद्धसरहको स्थिति सामना गर्न नसकेर नेपालमा शासक हटेका र शासन प्रणालीहरूमा हेरफेर भएका छन् । नेपाली जनता आफैँले निर्वाचनमार्फत आफ्ना शासकहरू र शासकीय दलहरूका गल्ती र कमीकमजोरीका कारण दण्ड दिने अवसर पनि प्राप्त गर्न पाएनन् । त्यसैले अत्यन्त अकुशल, भ्रष्ट र बेइमान राजनीतिज्ञलाई पनि नेपाली जनताले शंकाको लाभ दिने स्थिति रहिरह्यो ।निसन्देह, भारत मानव सभ्यताको गौरव हो । नेपाल भारतको त्यही गौरवपूर्ण अतीतको धार्मिक, सामाजिक र सांस्कृतिक साझेदार हो । भारत नेपालको सामाजिक, सांस्कृतिक जीवनको अभिन्न अंग पनि हो । कुनै सादर नभएका नेपालका अत्यन्त गरिब र दुःखीयारी हजारौँ नेपाली हरेक दिन रोजगारको लागि भारत जान्छन् । किनमेल, अध्ययन र ओखती मूलोका लागि दिनहुँ भारत जानेको संख्या पनि सानो छैन । त्यस आधारमा यी दुई मुलुकलाई अलग गरेर हेर्न सकिँदैन । तर दुई स्वतन्त्र राष्ट्रको रूपमा भारत नेपालको निकट छिमेकी मात्र हो । माथि उल्लेख गरिएको छ एउटा स्वतन्त्र राज्यको रूपमा भारतले नेपाललाई बुझ्न, स्विकार्न र नेपालको प्रभुसत्ता, स्वतन्त्रता, एकता, सुरक्षा र स्थिरतालाई सम्मान गर्न सकिरहेको छैन । त्यसैले भारत नेपालको सुरक्षा, स्थिरता र समृद्धिको चुनौती थियो, छ । त्यसबाट हामी एउटा पीडादायी निष्कर्षमा पुग्छौं राष्ट्रको रूपमा भारत नेपालको निकटतम छिमेकी हो, असल मित्र होइन । ओलीको चीन रणनीतिले जगाएको आशा नेपालको भारतसँगको सम्बन्धमा जति निकटता छ, त्यति नै ठूलो विरोधाभास पनि छ । धर्म, समाज र संस्कृतिले अभिन्न तर राजनीतिले सन् १९५० देखि नै अविश्वास, आशंका र कटुता भरिएको यो सम्बन्ध संसारका मुलुकहरूमाझको जटिलतम सम्बन्धमध्ये एउटा हो । यो सम्बन्धलाई स्वस्थ धरातलमा व्यवस्थापन गर्न नेहरूदेखि मोदीसम्म र मातृका र बीपीदेखि सुशील कोइराला, ओलीसम्म कसैले सकेनन् । अझ स्पष्ट भन्दा नेहरूदेखि मोदीसम्म सबैले नेपालको भौगोलिक दुर्वलतालाई आफ्नो राजनीतिक, आर्थिक र सामरिक अवसर र लाभको रूपमा निर्मम दोहन गर्ने नीति र अभ्यास अवलम्बन गरिरहे । मुख्य कुरा, नेपालको प्रभुसत्ता र स्वतन्त्रताको अकुण्ठित अभ्यासको मार्गमा भारत सबैभन्दा ठूलो अवरोधक रहेकाले यो अवरोधको स्थिति रहुन्जेल नेपाल र भारतबीच स्वाभाविक र उन्नत मित्रताको वातावरण सम्भव छैन । सम्बन्धलाई बाध्यता र कटुताको बन्दी बन्न दिउन्जेल दुई मुलुकबीचको सम्बन्धमा हार्दिकता स्वाभाविक रूपमा आउन सक्दैन । यो स्थितिलाई अन्त्य गर्न र नेपाल र भारतबीचको स्वाभाविक मित्रतालाई एउटा स्वस्थ धरातल प्रदान गर्न सम्भव सबै रणनीतिक विकल्प उपयोग गर्ने क्रममा नेपालचीन सम्बन्ध सर्वाधिक महत्वपूर्ण बन्दै आएको छ । सबैको स्मृतिमा रहेको एउटा घटनाक्रम स्मरण गरौं, गत वर्षको सेप्टेम्बर १६ का दिन नेपालको संविधानसभाको ९० प्रतिशतभन्दा बढी मतले वर्तमान संविधानका धाराधारा पारित गर्यो र सेप्टेम्बर २० अर्थात् असोज ३ मा संविधान जारी हुने मिति तय गर्यो । त्यसै दिन साँझ भारतीय राजदूत रञ्जित रेले प्रधानमन्त्री सुशील कोइरालालाई भेटे र संविधान घोषणाको मिति स्थगित गर्न आग्रह गरे । त्यसको भोलिपल्ट उनले राष्ट्रपति डा रामवरण यादवलाई भेटेर त्यस्तै आग्रह गरे । त्यसपछि, लगत्तै आफ्ना प्रधानमन्त्री र अन्य वरिष्ठ पदाधिकारीहरूलाई स्थितिबारे अवगत गराउन उनी भारत उडे । रे भारत गएको भोलिपल्ट अर्थात् सेप्टेम्बर १८ मा प्रधानमन्त्री मोदीको विशेष दूतको रूपमा भारतीय विदेश सचिव सुब्रमन्यम जयशंकर बिहानै नेपाल आइपुगे र त्यो राति अबेरसम्म संविधानको घोषणालाई स्थगित गर्न नेपालका सबै प्रमुख राजनीतिक नेता, प्रधानमन्त्री र राष्ट्रपतिलाई आग्रहयुक्त चेतावनी दिन उनी उनीहरूका दैलादैलामा पुगे । त्यस अवस्थामा प्रमुख दलका नेताहरू चाहेर पनि संविधानको विधिवत् जारी हुने मिति पर सार्न सक्दैनथे । त्यसो गर्नु उनीहरूको राजनीतिक जीवनको समाप्ति हुन सक्थ्यो । लाग्छ, नेपालको राजनीतिक दलका नेताहरूलाई यो अप्ठेरोमा पार्नकै लागि र विश्व समुदायमाझ नेपालको राजनीतिक लाचारी प्रस्तुत गर्न नै भारतले यो रणनीतिकराजनीतिक नाटक मञ्चन गरेको थियो । नत्र, संविधानसभाभित्र संविधान लेखनसम्बन्धी महत्वपूर्ण समितिहरूको नेतृत्व भारतका विश्वासपात्र मानिने डा बाबुराम भट्टराई र कृष्ण सिटौलाले नै गरिरहेको सन्दर्भमा संविधान लेखन र अनुमोदन त्यस विन्दुमा नपुग्दै भट्टराई र सिटौलामार्फत नै भारत संविधानको मस्यौदा लेखन र अनुमोदन प्रक्रिया रोक्न सक्ने अवस्थामा थियो । संविधानको निहुँमा भूकम्पले थिलथिलो पारेको नेपाललाई लगाइएको अघोषित भन्ने गरिएको आर्थिक नाकाबन्दीमार्फत भारत नेपालको संघीयताको सीमांकनलाई आफ्ना रणनीतिक लक्षअनुरूप निर्धारण गर्न चाहन्थ्यो । तर प्रधानमन्त्री केपी ओलीले नेपाली जनतामाझ रणनीतिकरूपले सफलतापूर्वक जगाएको राष्ट्रिय चेतनाको लहरले नाकाबन्दीका कारण मुलुकमा राजनीतिक असन्तोष बढ्न दिएनन् । बालकदेखि वृद्धसम्मका सबै पंक्तिका नेपाली जनतामाझ ओली प्रिय बने । तर भारत त्यही अनुपातमा अलोकप्रिय बन्न पुग्यो । नेपाली जनतामा चीनप्रति ठूलो भर र आदर जगाउने वातावरण यसैले निर्माण गर्यो ।गत मार्चमा प्रधानमन्त्री खड्गप्रसाद ओलीको चीन भ्रमणको अवसरमा दुई मुलुकबीच ऐतिहासिक सम्झौताहरू सम्पन्न भए । त्यसमध्ये नेपालले चिनियाँ बन्दरगाह हुँदै प्राप्त गर्ने पारवहन अधिकार र अर्को त्यो पारवहन अधिकारलाई सार्थक तुल्याउने नेपालचीनबीच रेलमार्ग निर्माण र विस्तारमा भएको सहमतिसमेत थियो । त्यस्तो रेलमार्ग निर्माण र सञ्चालन भएपछि नेपालको भौगोलिक दुर्वलताको अति र अनैतिक दोहन गरेर नेपालमाथि आफ्नो राजनीतिक दबाब र हस्तक्षेपद्वारा नेपालमा भूरणनीतिक प्रभुत्व स्थापना गर्ने, नेपालमा निरन्तर राजनीतिक अस्थिरताको चक्र निर्माण गरेर नेपालका विकास र समृद्धिका सबै चाहना र सपना तुहाउने र नेपालमा उपलब्ध सबै आर्थिक सम्भावनाहरूमाथि आफ्नो एकछत्र नियन्त्रण राखिराख्ने भारतको भूराजनीतिक र आर्थिक विशेषाधिकार अन्त्य हुने थियो । अपेक्षामा व्यवधान र सम्भावना भारतको गोवामा अर्को महिना हुन गइरहेको ब्रिक्स राष्ट्रहरूको शिखर सम्मेलनको अवसर पारेर चिनियाँ राष्ट्रपति सी जिनपिङले नेपाल भ्रमण गर्ने कुरा सुनिश्चितजस्तै थियो । कुनै एउटा महत्वपूर्ण सम्मेलनको छेक पारेर क्षेत्रका अन्य राष्ट्रहरूमा भ्रमण गर्ने ठूला शक्ति राष्ट्रहरूको स्थापित राजनीतिक र कूटनीतिक अभ्यास अनुशरण गर्दै सी नेपाल र बंगलादेश आउँदै थिए । वर्तमान विश्वको दोस्रो ठूलो शक्तिराष्ट्रका सर्वशक्तिमान राष्ट्रपतिको नेपाल भ्रमणको अवसर स्वाभाविक रूपमा नेपालचीन रेलमार्ग निर्माण र विस्तारसम्बन्धी सम्झौताका लागि उपयुक्त अवसर हुने थियो । यसले नेपाल र चीन सम्बन्धमा मात्रै नभएर नेपालभारत सम्बन्धमा र हिमालय क्षेत्रको समग्र राजनीतिक, आर्थिक र भूरणनीतिक वातावरणमा क्रान्तिकारी परिवर्तनको ढोका खोल्ने थियो । यसबाट नेपालको सुरक्षा, स्थिरता, एकता र अखण्डतालाई सुनिश्चित गर्दै नेपालका आर्थिक विकास र समृद्धिका मार्गसमेत सुरक्षित पार्ने सम्बन्धमा आश्वस्त हुने पर्याप्त आधारहरू थिए । यसैबाट नेपालको पारवहन समस्याको दीर्घकालीन समाधानको ढोकासमेत उघ्रिने निश्चित थियो । तर ओलीको चीन भ्रमणलगत्तै त्यसले निर्माण गरेको उत्साह मार्न नेपालमा सरकार परिवर्तनको खेल सुरु भयो । ओली हटे । भनिरहनुपरेन, ब्रिक्स सम्मेलनताका चिनियाँ राष्ट्रपतिको सुनिश्चितजस्तै भएको नेपाल भ्रमण हाललाई टरेर गएको छ । विश्व अर्थतन्त्रमा सघनरूपमा एकीकृत चिनियाँ अर्थतन्त्रसँग जोडिएर नेपाली अर्थतन्त्रका अभावहरू अन्त्य गर्न चीन भ्रमणको अवसरमा ओली दृढ देखिएका थिए । सबल, समृद्ध अर्थतन्त्र निर्माणका आफ्ना लक्ष प्रस्तुत गर्दै यसको लागि उनले नेपालमा चिनियाँ लगानी विस्तार गर्न त्यहाँका व्यापारिक समुदायलाई आमन्त्रण गरेका थिए । नेपालको प्रभुसत्ता र स्वतन्त्रताको अकुण्ठित अभ्यासको मार्गमा भारत सबैभन्दा ठूलो अवरोधक रहेकाले यो अवरोधको स्थिति रहुन्जेल नेपाल र भारतबीच स्वाभाविक र उन्नत मित्रताको वातावरण सम्भव छैन । सम्बन्धलाई बाध्यता र कटुताको बन्दी बन्न दिउन्जेल दुई मुलुकबीचको सम्बन्धमा हार्दिकता स्वाभाविक रूपमा आउन सक्दैन । यहाँ के स्मरणीय छ भने, नेपाल जोड्ने रेलमार्ग स्वयं चीनको रणनीतिक प्राथमिकताको अंग हो । जनवरी २०१५ मा चीनले बाँकी चीनसँग तिब्बतलाई र नेपाल, भारत, भुटानलाई तिब्बतसँग जोड्ने एउटा र तिब्बत, म्यानमार, बंगलादेश र भारत जोड्ने अर्को आर्थिक कोरिडोर निर्माण गर्ने उद्देश्यले हिमालय आर्थिक क्षेत्र परियोजनाको कार्यान्वयन सुरु गरेको छ । चीनको विश्वव्यापी रूपमा प्रतिष्ठित चाइना सीएएमसी इन्जिनियरिङ कम्पनी ले काठमाडौंरसुवा जोड्ने एक सय २१ किलोमिटर लामो रेलमार्ग निर्माणको प्रस्तावसमेत नेपाल सरकारसमक्ष राखिसकेको छ । चीनले ल्हासासिगात्से हुँदै नेपालको पूर्व, पश्चिम र मध्य गरी तीन विन्दुबाट नेपाल, भुटान र भारतलाई रेलमार्गद्वारा जोड्ने लक्ष राखेको छ । पूर्वमा सिक्किम, भुटान र तिब्बत जोड्ने चुम्बी उपत्यकाको यादोङसम्म आउने रेलमार्गले भुटान र भारतका साथै पूर्वीनेपाल लाभान्वित हुने अवस्था छ । पश्चिममा नेपालभारत चीन सीमाको ताक्लाकोटसम्म आउने र मध्य नेपालमा केरुङसम्म आउने त्यस्तो रेलमार्गको निर्माण सन् २०२० सम्म सम्पन्न भइसक्नेछ । त्यसपछि मूलतः केरुङ र त्यसपछि यादोङ र ताक्लाकोटसम्म आउने चिनियाँ रेलमार्गसँग जोडिने राष्ट्रिय रेल संरचनाको माग आम नेपालीको माग बन्नेछ । यी तीनवटै रेलमार्गले निर्माण गर्ने आर्थिक, व्यापारिक र सामाजिक दबाबले नेपालको कुनै पनि सरकारलाई यो सञ्जालसँग नजोडिएर बस्ने सुविधा दिने छैन । ब्रिटिस दैनिक गार्जियनले गत वर्षको अप्रिलमा चिनियाँ अधिकारी र चिनियाँ समाचारपत्रहरूलाई उद्धृत गर्दै दिएको जानकारीअनुसार सगरमाथामुनि सुरुङ खनेर तिब्बतलाई नेपालसँग जोड्ने रेलमार्ग निर्माणको गृहकार्य पनि चीनले गरिरहेको छ । सन् २०२० सम्म उक्त परियोजना निर्माण सम्पन्न भइसक्ने लक्ष रहेको छ । यो मार्ग सम्भव भएको खण्डमा यसले दक्षिण एसियाको रणनीतिक भूगोल र भूराजनीतिलाई नै फरक गति, दिशा र परिभाषा दिनेछ । ओलीले चीनसँग गरेको पारवहन सन्धि र रेलमार्गसम्बन्धी सहमतिमा आम नेपाली जनताको आशा र सपना जडिएको छ । नेपालका लागि ती सन्धि र सहमतिहरूको आर्थिक र व्यापारिक महत्व मात्र नभएर मुलुकको आन्तरिक राजनीतिमा आफ्नो स्वामित्व स्थापना गर्ने तथा नेपालको सुरक्षा र स्थिरताबारे आश्वस्त हुने नेपाली जनताको लामो समयदेखिको उत्कट चाहना पनि त्यहाँ अभिव्यक्त भएको छ । तर प्रस्ट छ, नेपाली जनताको ड्रिम प्रोजेक्टको रूपमा रहेका ती सन्धि र सहमतिको कार्यान्वयनलाई कुनै सरकारले ढिलो बनाइदिन सक्छ, अस्वीकार गर्न सक्दैन । अर्को कुरा, विश्वको महाशक्तिको हैसियत आर्जन गरिरहेको चीनका लागि हिमाल वारपारका रेलमार्गहरूको व्यापारिक र आर्थिक महत्ववसँगै तिनले उसको लागि विराट् भूराजनीतिक र रणनीतिक अर्थ पनि बोकेका छन् । हिमालय दक्षिणमा चीनको बलियो रणनीतिक उपस्थिति नभएकैले नेपालको प्रभुसत्ता र स्वतन्त्रता संकुचित हुन पुगेको अनुभव गरिरहेका नेपालीलाई हिमाल छिचोलेर गुड्ने रेल उनीहरूको राष्ट्रिय सुरक्षा र स्वतन्त्रताका आड र भर हुन् । अबका दिनमा यसलाई छेकिराख्न कसैलाई सम्भव छैन । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
स्थानीय संरचना,"बहुदल पुनस्र्थापनापछि पनि राज्यको संरचना उही नै रह्यो । नाम परिवर्तन र अधिकार, कार्य क्षेत्रमा केही कटौतीबाहेक यस्ता संरचनाको गठनमा ठूलो फरक आएन । केही गाविस गाभेर नगरपालिका घोषणा हुँदा गाविसको संख्या केही घट्यो र नगरपालिकाको संख्या केही बढ्यो । वडाहरूको संख्या भने प्रशस्त घटे । कति गाविस भइरहेकै नगरपालिकामा विलिन गरियो । तर बहुदलले स्थानीय संरचना सञ्चालन गर्न सकेन । त्यसैले स्थानीय सरकारको मान्यता पाएका यस्ता संरचनामा नेतृत्वमा निर्वाचित प्रतिनिधिले जिविस सभापति संगठन खोलेर जानुपर्ने अवस्था आयो । यो अवस्था भनेको प्रतिनिधिसभा वा राष्ट्रियसभा सदस्य संघ खोलेजस्तै थियो । पञ्चायतले छोडेर गएको चार हजार २३ गाउँ पञ्चायतमा ३६ हजार २ सय ७ वडा अनि २९ नगर पञ्चायत र प्रत्येक नगर पञ्चायतमा घटीमा ११ बढीमा ३३ वडालाई सरदर १५ वडा मान्दा ४ सय ३५ वडा थिए । २०७२ असोज १ गते संविधान तयार भइसकेपछि यो संख्या ३ हजार १ सय ५७ गाविस र त्यसका २८ हजार ३ सय २३ अनि २ सय १७ नगरपालिका र सरदर १५ वडाले ३ हजार २ सय ५५ मा थिए । सुधारिएको पञ्चायतभन्दा पहिलेसम्म वडाबाट र गाउँबाट निर्वाचितहरूले क्रमशः जिल्ला अनि अञ्चल र राष्ट्रिय पञ्चायत बनाउने गर्दथे । सुधारिएको पञ्चायतपछि राष्ट्रिय पञ्चायत भने अलग्गै निर्वाचन हुन थालेको थियो । वडा तहको आधारमा गाउँ वा नगर तह स्थानीय सरकारको तल्लो तह थियो । त्योभन्दा माथि जिल्ला अनि अञ्चल र केन्द्र गरेर चार तहको राज्य संरचना थियो । पाच विकास क्षेत्र भने आआफ्नो क्षेत्रमा पर्ने अञ्चलबीच समन्वय गर्ने भूमिकामा थिए । विकास र अन्य योजनाको निमित्त अनि प्रशासनिक छरितोपनको निमित्त आएको विकास क्षेत्र भने संरचनागत भन्दा सहजकर्ताको रूपमा थिए । त्यसैले पाँच तह नभनेर चार तह नै भन्दा उपयुक्त हुन्छ । चारै तहमा निर्वाचित प्रतिनिधि हुनुपर्ने मान्यता भए पनि लामो समयसम्म पनि निर्वाचित प्रतिनिधिविहीन भएकाले यी संरचना केवल केन्द्रीय सरकारको लाचर छायामा परिणत भएका छन् । भर्खर युवावस्था पुग्दै गरेका नागरिकले त यस्ता निकायमा निर्वाचन भएको देख्न पाएका पनि छैनन् । त्यसैले सीमित गरिएको अवस्थामा पनि गाविस तथा नगरपालिकाको अधिकार कति थियो भन्ने अनुभव हुने कुरै भएन । कुनै बेला यस्ता तल्ला निकाय नै शासन व्यवस्थाका आधार थिए । केन्द्रका धैरै अधिकार विकेन्द्रीकृत भएर तलसम्म आएका थिए । यस्ता निकायलाई न्यायको समेत अधिकार थियो । यस्ता धेरै अधिकार निर्वाचित पदाधिकारी नहुदा निलम्बनमा परेका हुन सक्छन् । आफ्नो आवश्यकताअनुसारको कार्य केन्द्रले गरोस् भनेर वडादेखि लैजाने पद्धतिमा वर्तमानमा पनि बिरालो बाधेर श्राद्ध शैलीमा खानापुरी हुँदैछ । निर्णय प्रक्रियामा जनसहभागिता रूप बदलेर परियोजनामा जनताको आर्थिक सहभागितामा रूपान्तर भएको छ । वर्तमान संविधानको अनुसूची ८ मा तोकिएको स्थानीय तहको अधिकार सूचीमा सहकारी संस्था, एफएम सञ्चालन र धनीपुर्जा वितरण जस्ता केही मात्र थप हुन् । यस्ता अधिकारमा सोवापतको र भइरहेकोमा थप केही शीर्षकको राजस्वमा पनि स्थानीय तहको हक उल्लेख गरिएको छ । पञ्चायतमा उपभोग गरिसकेका यस्ता अधिकार उपभोग गर्न र सोअनुसारको कर्तव्य गर्न खासै कठिन नहुनुपर्ने हो । प्रदेशको अवधारणा नौलो भए पनि अधिकारसम्पन्न स्थानीय तह नेपाली समाजको निमित्त नौलो होइन । केन्द्र, प्रदेश र स्थानीय गरेर तीन तहको व्यवस्था गर्दा स्वतः पहिलेका तह हट्न गएका छन् । अर्थात् विकास क्षेत्रको परिवर्तित रूप प्रदेश भएर त्यसमा मुख्यमन्त्रीसहितको मन्त्रिमण्डलले हाक्ने प्रदेश सरकार रहने हो । यस व्यवस्थाअन्तर्गत अञ्चल र जिल्लाको अवधारणा समाप्त भएको छ । संविधानको धारा २२० जिल्लासभा र जिल्ला समन्वय समिति पहिलेको जिल्लाको हैसियतमा भन्दा आलंकारिक हैसियतको छ । यसलाई न कुनै अधिकार न कुनै कर्तव्य नै तोकिएको छ । केवल जिल्ला हटेको आभास नपरोस् भनेर राखिएको जस्तो मात्र आभास हुने गरेर जिल्ला सभा राखिएको छ । केन्द्र, प्रदेश र स्थानीय तीन तह स्पष्ट किटान भएको र त्यही तीन तहलाई नै अधिकार बाडफाँट भएकाले जिल्ला सभा पहिलेको जिविस सभापति संघकै हैसियतमा हुने निश्चित छ । त्यसैले पुनर्संरचना आयोगले हालै चर्चामा ल्याएको ५ सय ६५ स्थानीय संरचनामा जिल्लाको उल्लेख आएको छैन । बरु कुटिलतापूर्ण तरिकाले यो ५ सय ६५ संख्या हाल कायम रहेको ३ हजार ३ सय ७४ स्थानीय निकाय गाभेको हैन, बरु ७५ जिल्लालाई तोडेर थपेको हो भनिँदैछ । यो कुरा सत्य हो भने २०७२ असोज ३ गतेसम्म कायम रहेका स्थानीय संरचना कता हराए ? स्मरणीय छ, तीमध्ये केही त जन्मेको जम्मा दुई दिन मात्र भएको थियो । अनि अर्को प्रश्न छ, संविधानले धारा २२० मा भनेको जिल्ला सभा कसरी बन्छ ? यो संविधानअनुसारको प्रशासनिक एकाइ जिल्ला बन्नै सक्दैन, बरु निर्वाचन क्षेत्र निर्धारण भएपछि त्यो एकाइ भने बन्ला । यसै गरेर संघीय निवाचन क्षेत्र र प्रादेशिक निर्वाचन क्षेत्र दुई एकाइ भए पनि ती राज्यका संरचना राख्ने आधार भने हुँदैनन् । संविधान जारी गर्नुभन्दा केही पहिले हतारमा बनाइएका नगरपालिकासहित २१७ नगरपालिका ५ सय ६५ हुन्, घट्ने हुन् कि कायम रहने हुन् । कायम रहेमा गाउँपालिकाको संख्या ३ सय ४८ मात्र रहनेछन् । यो संख्या पहिलेको गाविसको संख्याभन्दा करिब १० गुणा थोरै हो । पञ्चायतले छोडेको ३६ हजार ६ सय ४२ वडा घटेर रहेका ३१ हजार ५ सय ७८ वडा कायम हुने हुन् वा ती घट्ने हुन् । सीधा हिसाब गर्दा त प्रस्तावित गाउपालिकामा ३ हजार १ सय ३२ र नगरपालिकामा ३ हजार २ सय ५५ वडा हुन आउँछ । यसको कुल ६ हजार ३ सय ८७ वडा हुन्छ । यो प्रस्तवित संरचनाले तथ्यांकमा नेपाल सहरै सहरको मुलुक देखिन्छ । गाउँमा भन्दा नगरमा १ सय २३ भन्दा ज्यादा वडा भएको मुलुक । जनसरोकार र जनचासो धरै हुने संरचना न केन्द्रीय हो न प्रादेशिक । हरेक साँझबिहान, मर्दापर्दा सबै बेलामा चाहिने संरचना भनेको वडा नै हो । यही वडा १० गुणाले घटेर टाढिएको अवस्थामा कसरी तल्लो तहसम्म राज्यको पहुच बढएको दम्भ गर्ने ? संविधानले संघीय र प्रादेशिक सरकार मात्र कल्पना गरेको छ । त्यसै गरेर स्थानीय सरकार र त्यहाँ मन्त्रिमण्डलको परिकल्पना गरेको छैन । स्थानीय तहलाई तोकिएका अधिकार तथा कर्तव्य पूरा गर्नलाई प्रादेशिक सरकारले जस्तो अलगअलग कार्यालय खोल्न आवश्यकता छैन । आफ्नो यो निक्र्यौलको बचाउ गर्न आयोगले पेस गरेका तर्क हास्यास्पद छन् । ७५ जिल्लालाई तोडेर ५ सय ६५ स्थानीय निकायको कल्पना गरेको भन्ने तर्क गर्दा संविधानको धारा २२० पढ्न नै नभ्याएको जस्तो लाग्छ । यो एक संविधानको प्रावधानअनुसार गठन भएको आयोगको निमित्त शोभनीय कुरा हैन । संविधानले आलंकारिक रूपमा भए पनि जिल्लासभाको कल्पना गरेको अवस्थामा त्यो जिल्ला मासेर स्थानीय निकाय बनाउने कुरा संविधानको उल्लंघन हो भन्ने बुझिएमा कसो होला ? स्थानीय तहलाई तोकिएका अधिकार तथा कर्तव्य पूरा गर्नलाई प्रादेशिक सरकारले जस्तो अलगअलग कार्यालय खोल्न आवश्यकता छैन । मालपोतको निमित्त गरिएको पहिलेको व्यवस्थामै केही साधन र स्रोत थप्दा जग्गाधनी पुर्जा वितरण गर्न सक्छ । तथ्यांक संकलन, अनुमति प्रदानलगायत प्रकृतिका काम पञ्चायतकालदेखि नै गाउँ र नगरले गर्दै आएका हुन् । त्यसैले गाउँ र नगरले यो काम गर्न सक्दैनन् । त्यसैले कम बनाउनुपर्छ भन्ने पत्याउन सकिने कुरै हैन । बरु तल्लो तहको अधिकार पनि खोस्दै आफैले प्रयोग गर्दै आएको बानी बसेका केन्द्रीय नेताहरूको वर्चस्व धेरै संरचना हुँदा गुम्न जाने खतरा हुन्छ ।यो पुनर्संरचनामा थपिने भनेको संरचना, खर्च आदि प्रदेशमा मात्र हो । जहाँ सरकार बनाउनुपर्यो, प्रादेशिक प्रहरी, स्थानीय तहमा यस्तो थप केही गर्नुपर्ने आवश्यकता छैन । केही कर्मचारी तथा भौतिक कुरा थप्नुपर्ने हुन सक्ला । त्यो पनि आवश्यक नपर्न सक्छ किनभने धेरै नगरपालिका कर्मचारीको अत्यधिक संख्याले तलब नै खुवाउन नसक्ने भएको कोकोहोलो गर्दैछन् । यी अधिकार थपसँगै राजस्वको नयाँ शीर्षक पाउनाले बरु त्यो समस्या पनि हल हुन्छ ।"
क्रिष्टियानो रोनाल्डो विश्वकै नम्बर वान खेलाडी हुन्,"काठमाडौंः बार्सिलोनाका पूर्वकप्तान जाभीले अर्जेन्टिना तथा बार्सिलोनाका खेलाडी लियोनल मेसी विश्वकै सर्वोत्कृष्ट खेलाडी भएको बताएको दुई दिन बित्न नपाउँदै रियल मड्रिडका स्टार खेलाडी मार्सेलोले त्यसको खण्डन गरेका छन्। मार्सेलोले आफ्ना साथी क्रिष्टियानो रोनाल्डो विश्वकै नम्बर वान् खेलाडी भएको दाबी गरेका छन्। मार्सेलोले रोनाल्डो विश्वकै नम्बर वान् खेलाडी भएकोमा कुनै शंका नभएको समेत बताएका छन्। च्याम्पियन्स लिग फुटबल अन्तर्गत रोनाल्डोको बाल्यकालको क्लब स्पोर्टिङविरुद्धको खेलअघि कुराकानी गर्दै मार्सेलोले भने,सवैले रोनाल्डोको बारेमा कुरा गर्न चाहन्छन्। शंका छैन कि उनी विश्वकै नम्बर वान् (उत्कृष्ट) खेलाडी हुन्। मैले हेरेक दिन रोनाल्डोले मेहेनत गरेको हेरिरहेको छु, मलाई लाग्छ ऊ नै विश्वकै उत्कृष्ट खेलाडी हो र धेरै मानिसहरुले पनि यही सोच्छन्। ऊ धेरै मेहेनत गर्न चाहने खेलाडी हो, मार्सेलोले भने। रोनाल्डो अझै धेरै वर्ष फुटबल खेल्न सक्ने बताउँदै मार्सेलेलो भने,ऊ अझै तन्नेरी नै छ।"
वावरिन्काले जिते यूएस ओपन,"न्युयोर्कः वर्षको अन्तिम ग्रान्डस्लाम टेनिस प्रतियोगिता यूएस ओपनको पुरुष एकलतर्फको उपाधि स्विट्जरल्यान्डका स्टान वावरिन्काले जितेका छन् । वावरिन्काले आइतबार राति भएको खेलमा साबिक विजेता नोभाक जोकोभिचलाई ३१ को सेटमा पराजित गर्दै उपाधि हात पारेका हुन् । सर्बियाका जोकोभिच विश्व वरीयताको पहिलो स्थानमा आसीन खेलाडी हुन् । विश्व वरीयताको तेस्रो स्थानमा रहेका ३१ वर्षीय वावरिन्काले यूएस ओपनको उपाधि जितेको यो पहिलो पटक हो । समग्रमा भने उनको यो तेस्रो ग्रान्डस्लाम उपाधि हो । प्रतिस्पर्धात्मक फाइनल खेलमा वावारिन्काले जोकोभिचलाई ६७ (१), ६४, ७५, ६३ अंकले पराजित गरेका हुन् । फाइनल खेलपछि जोकोभिचले समेत वावरिन्काको प्रशंसा गरे । उनी उत्कृष्ट खेलाडी हुन् । उनी मानसिक रूपमा समेत कडा प्रतिस्पर्धी हुन्, जोकोभिचले भने । वावरिन्का यूएस ओपनको उपाधि जित्ने पछिल्लो ४६ वर्षयताकै सबैभन्दा बढी उमेरका खेलाडी बनेका छन् । यसअघि सन् १९७० मा अस्टेलियन खेलाडी केन रोसवालले ३५ वर्षको उमेरमा यूएस ओपनको उपाधि जितेका थिए । फाइनलको यात्रा तय गर्न जोकोभिचले मैदानमा नौ घन्टामात्रै खर्चिएका थिए भने वावरिन्काले त्यसको दोब्बर १८ घन्टा समय लगाएका थिए । अघिल्ला दुई चरणको खेलमा विपक्षी खेलाडीले चोटका कारण वाक ओभर दिएपछि जोकोभिच सहजै अघि बढेका थिए । उपाधि जितेपछि निकै हर्षित देखिएका वावरिन्काले उपाधिसम्म पुग्न आफूले मैदानमा निकै मेहनत गरेको प्रतिक्रिया दिए । इमानदारीपूर्वक भन्नुपर्दा मैदानमा मैले निकै मेहनत गरेँ र आफ्नो सबै क्षमता खर्चिएँ, खेलपछि वावरिन्काले भने । फाइनल खेल चार घन्टासम्म चलेको थियो । वावरिन्काले जोकोभिचविरुद्ध पाएको १७ ब्रेक प्वाइन्टमध्ये १४ अवसरमा सफलता प्राप्त गरेका थिए । खेलको अन्त्यतिर जोकोभिचले मेडिकल सहयोगसमेत लिनु परेको थियो । यूएस ओपनको उपाधिसँगै वावरिन्काले जोकोभिचसँगको आफ्नो हेड टु हेड नतिजामा समेत सुधार ल्याएका छन् । वावरिन्काले जोकोभिचविरुद्ध अहिलेसम्मको २४ प्रतिस्पर्धामध्ये पाँचमा जित हात पारेका छन् । वावरिन्काले थोरै भए पनि जोकोभिचविरुद्ध महŒवपूर्ण अवसरमा जित हात पारेका छन् । वावरिन्काले यसअघि सन् २०१४ को अस्टेलियन ओपनको क्वार्टरफाइनल र सन् २०१५ को फ्रेन्च ओपनको फाइनलमा जोकोभिचलाई हराउँदै उपाधि कुम्ल्याएका थिए । महिला एकलतर्फको उपाधि भने जर्मन खेलाडी एन्जेलिक केर्बरले जितेकी थिइन् ।"
यो सिजन ला लिगाको उपाधि उचाल्छौंः रोनाल्डो,"काठमाडौंः च्याम्पियन्स लिग फुटबलका पछिल्ला तीन संस्करणमा दुईवटा उपाधि उचालेको रियल मड्रिडले स्पेनिस लिग ला लिगामा भने त्यो लय समात्न सकेको छैन। स्टार खेलाडीहरुले भरिएको रियल मड्रिडले पछिल्लो पटक ला लिगा फुटबलको उपाधि सन् २०१११२ मा जितेको थियो। तर, त्यस यता उसले ला लिगा फुटबलको उपाधि उचाल्न सकिरहेको छैन। रियल मड्रिडले रोनाल्डोबिना नै खेलेका खेलमा जित हात पार्दै ला लिगामा राम्रो सुरुवात गरेको छ। रियल मड्रिडका स्टार खेलाडी क्रिष्टियानो रोनाल्डोले यो सिजन ला लिगा फुटबलको उपाधि आफ्नो क्लबले उचाल्ने दाबी गरेका छन्। चोटमुक्त भएर भर्खरै खेलमा फर्किएका रोनाल्डोले यो सिजनको उपाधिको प्रमुख दाबेदार टोली रियल मड्रिड नै भएको बताए। रोनाल्डोले भने,मैले क्लबबाट सवै खाले उपाधि उचाल्न चाहन्छु। त्यसमा अझ भन्ने हो भने ला लिगाको उपाधि उचाल्न मन पर्छ र त्यो चाहन्छु। रोनाल्डोले रियलको सुरुवात राम्रो भएकाले टिमको लयलाई कायमै राख्दै उपाधि उचाल्ने गरी खेल्ने बताए। रोनाल्डोले भने,यो ठूलो प्रतिस्पर्धा हो। खेल धेरै खेल्नु पर्छ। तर, मलाई विश्वास छ यो वर्ष हामीले ला लिगा जित्छाैं। ३१ वर्षीय पोर्चुगिस् खेलाडी रोनाल्डोेले रियल मड्रिडजस्तो विश्वकै ठूलो क्लबबाटै व्यवसायिक फुटबल करियर टुंग्याउन चाहेको समेत बताएका छन्।"
नेपालले जमकालाई हरायो,"काठमाडौं: अजरबैजानमा जारी ४२ औं चेस ओलम्पियाडको नवौं चरणको खेलमा सोमबार नेपालको पुरुष टोलीले जमैकालाई निकै रोचक भिडन्तबीच २५१५ ले पराजित गरेको छ । नेपाल १२७ औं र जमैका ११५ औं स्थानमा रहेका टोली हुन् । नेपाल पाकिस्तान, श्रीलंका, दक्षिणी कोरियालगायत ३४ वटा राष्ट्र रहेको डी समूहमा नौ अंकसहित दोस्रो स्थानमा छ । दसौं चरणको खेलमा चाइनिज ताइपेईलाई पराजित गरेमा नेपालको पुरुष टोलीले पदक हात पार्ने निश्चित छ । महिला टोलीले पाकिस्तानसँग २२ को बराबरी खेल्दै अंक बाँड्यो । महिला टोलीको पाँच अंक छ । पुरुषतर्फ नवौं चरणको खेलमा विलमलाल श्रेष्ठ र क्षितिज भण्डारीले जित हात पारे । पहिलो बोर्डमा २०९९ रेटेड केशव श्रेष्ठले २२३८ रेटेड इलियट वारेनसँग बराबरी खेले । यसैगरी २०३४ रेटेड सजिन महर्जन २११७ रेटेड डेमन डेभवर्टसँग पराजित भए । आठौं चरणको खेलमा इन्टरनेसनल मास्टर (आईएम) लाई पराजित गरेका २०१३ रेटेड क्षितिजले तेस्रो बोर्डमा खेलेर २१६१ रेटेड र्मोर्ने मलाकुलाई हराए । क्षितिजले यो जितसँगै क्यान्डिडेट मास्टर (सीएम) को उपाधि पनि हात पारेका छन् । चौथो बोर्डमा २०१७ रेटेड विलमले २०७४ रेटेड विल्सन ब्रन्डनलाई हराए । विलमको यो आठ खेलमा छैटौं जित हो । प्रतियोगितामा उनको व्यक्तिगत अंक सात पुगेको छ । नेपालको पुरुष टोलीले १० औं चरणको खेलमा चाइजिज ताइपेईसँग प्रतिस्पर्धा गर्नेछ । महिला स्पर्धामा भने नेपाली टोलीले पाकिस्तानसँग बराबरी खेल्यो । नेपालकी सिन्दिरा जोशी र सुजना लोहनीले जित हात पारे । अस्मिता अधिकारी र शान्ता थापा भने पराजित भए । सुजनाको सात खेलमा यो पाँचौं जित हो । उनी दुई खेल बाँकी रहँदा नेपालको पहिलो डब्लूएफ उपाधि हात पार्ने खेलाडी बन्नबाट केवल एक अंक टाढा छिन् । नेपालको महिला टोलीले १० औं चरणको खेलमा लेसेथोको सामना गर्नेछ ।"
