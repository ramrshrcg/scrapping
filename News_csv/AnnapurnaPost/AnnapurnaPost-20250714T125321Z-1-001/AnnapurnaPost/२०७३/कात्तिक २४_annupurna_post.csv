शीर्षक,विवरण
कम्युनिस्ट समाप्त पार्ने षड्यन्त्र !,"गत साता राजधानीमा सम्पन्न एउटा कार्यक्रममा एमाले नेता माधवकुमार नेपालले नेपालमा कम्युनिस्ट समाप्त पार्न षड्यन्त्र भइरहेको छ भन्ने अभिव्यक्ति दिएछन् । त्यति मात्र नभएर उनले यस किसिमको षड्यन्त्र बाह्य शक्तिद्वारा भइरहेको तर्फ संकेतसमेत गरेका रहेछन् । सो अभिव्यक्ति दिने क्रममा उनले अमेरिकाले रूससँग राम्रो सम्बन्ध राख्यो, तर उसले राम्रैसँग त्यहाँबाट कम्युनिस्टहरूलाई समाप्त पारिदियो भन्नेसमेत उल्लेख गरेछन् । नेता नेपालले यो बिल्कुलै सत्य कुरा गरेका छन्, तर यो पूर्ण सत्य भने होइन । कारण नेपालमा कम्युनिस्ट समाप्त पार्ने कार्य जति कम्युनिस्टविरोधी र विदेशी शक्तिहरूबाट भइरहेको छ, त्यत्तिकै कम्युनिस्टहरूबाट समेत भइरहेको छ । सो यथार्थप्रति नेपालको ध्यान नपुगेको होइन । नेपालले जानीजानी उक्त कुरा प्रकट नगरेका हुन् । नेपालका कम्युनिस्टहरूको गलत व्यवहार र कार्यशैलीकै कारण नेपाली जनताको व्यापक समर्थन हुँदाहुँदै पनि उनीहरू यतिबेला राष्ट्रिय राजनीतिमा प्रभावहीन देखिन्छन् । प्रभावहीन कुन अर्थमा भने उनीहरू आफ्नो होइन, अरूको एजेन्डामा कार्य गरिरहेका छन् । यसो हुनुको प्रमुख कारण उनीहरूले सत्ता स्वार्थको फेरमा परेर कम्युनिस्ट मान्यतालाई व्यावहारिक रूपमा परित्याग गर्नु हो । नेपालमा २००६ सालमा स्थापित कम्युनिस्ट पार्टीको २०१५ सालको संसदीय निर्वाचनमा कमजोर प्रस्तुति रहेको भए पनि २०३६ सालको हाराहारीमा आइपुग्दा कम्युनिस्टहरू देशको प्रभावकारी र भरपर्दो राजनीतिक शक्तिको रूपमा स्थापित भइसकेका थिए । यसबीचमा तिनीहरूले झापा आन्दोलन, बर्रे र जुगेडी काण्ड जस्ता संघर्षशील कार्यक्रमहरूमार्फत आफूहरूलाई पञ्चायती निरंकुशताविरोधी सशक्त शक्तिको रूपमा चिनाउँदै व्यापक जनसमर्थन बटुल्न सफल भएका थिए । जसले गर्दा २०३२, २०३६ सालका विद्यार्थी आन्दोलनहरू होऊन वा २०४६ सालको जनआन्दोलन, कम्युनिस्टहरूले प्रभावकारी भूमिका खेल्न सकेका थिए । एवं प्रकारले २०६३ सालको निरंकुशताविरोधी आन्दोलनमा समेत उनीहरूको उल्लेखनीय भूमिका रह्यो । यसै सिलसिलामा २०४८ सालको आमनिर्वाचनमा एमाले प्रमुख प्रतिपक्षी र संयुक्त जनमोर्चा नेपाल संसद्मा चौथो राजनीतिक शक्तिको रूपमा देखा परे भने अन्य कम्युनिस्ट घटकहरूको समेत केही सिट संख्यासहित संसद्मा उपस्थिति रह्यो । यस प्रकार उक्त अवधिसम्म आइपुग्दा विभाजित एवं विखण्डित हुँदाहुँदै पनि कम्युनिस्ट आन्दोलन प्रभावकारी शक्तिको रूपमा स्थापित हुन पुगेको थियो । यसो हुनुको पछाडिको जिम्मेवार कारण नेपाली समाजमा व्याप्त निरंकुशता, गरिबी र नेपालमाथि प्रत्यक्षपरोक्षरूपमा भइरहने विदेशी (खासगरी भारतीय) हस्तक्षेपविरुद्ध कम्युनिस्टहरूले गर्ने गरेको सम्झौताहीन संघर्ष नै थियो । २००७ सालदेखि झन्डै ०५२५३ सम्म नेपाली कम्युनिस्टहरू राष्ट्रियता, जनतन्त्र एवं जनजीविकाको सवालमा दृढतापूर्वक संघर्षरत रहेका थिए । त्यसैले उनीहरू जनताका सच्चा मित्रका रूपमा स्थापित र परिचित थिए । नेपाली कम्युनिस्टहरूको उल्लिखित विषयप्रतिको प्रतिबद्धता एवं उनीहरूको जनतामाझ सकारात्मक छवि हुन पुगेकै कारण सन् १९९० ताका सोभियत संघ एवं पूर्वीयुरोपका मुलुकहरूबाट कम्युनिस्ट सत्ता ढल्दै गर्दा पनि नेपालमा कम्युनिस्टहरूको प्रभावमा कुनै असर परेन । त्यतिबेला सोभियत रूस एवं पूर्वीयुरोपका घटनाहरूबाट हौसिएको गिरिजाप्रसाद कोइराला नेतृत्वको कांग्रेस सरकार नेपालबाट कम्युनिस्टहरूलाई समाप्त पार्ने अठोटसहित व्यापक जनदमनमा उत्रिए पनि त्यसको कुनै प्रभाव परेन । उल्टै उनले सत्ताबाट बाहिरिनुपर्यो । गिरिजाप्रसादको त्यही कदम माओवादी विद्रोहको एउटा कारण बन्न पुग्यो । गिरिजाप्रसादको कम्युनिस्ट समाप्तिकै अभियानलाई मनमोहन अधिकारीको मुद्दामा सर्वोच्च अदालतले समेत साथ दिन खोज्दा नेपालको संसदीय शासन पद्धतिले थप विकृत स्वरूप धारण गर्न पुग्यो । त्यही संसदीय विकृतिले माओवादी विद्रोहलाई ऊर्जा प्रदान गरेको कुरा यहाँनेर बिर्सन मिल्दैन । तर विडम्बना, आफूविरुद्ध सर्वोच्च अदालतले दिएको निर्णयबाट सिर्जित फोहोरी राजनीतिबाट एमाले पार्टी जोगिन सकेन । सरकार बनाउने र त्यसलाई टिकाउने खेलमा लागिरहँदा एमाले पार्टी सुरासुन्दरी काण्ड, सांसद खरिदबिक्री र राष्ट्रघाती महाकाली सन्धिमा समर्थन जनाउने हदसम्म उत्रिन पुग्यो । यसै निरन्तरतामा एमाले पार्टी, पार्टी कार्यालयबाट अन्तर्राष्ट्रिय कम्युनिस्ट नेताहरूको फोटो हटाउने निर्णयसँगै पार्टीको नाम परिवर्तन गर्ने प्रस्तावमा छलफल गर्ने तहसम्म ओर्लन पुग्यो । यसरी प्रतिस्पर्धाको माध्यमबाट जनवाद स्थापनाको लक्ष्यसहित अगाडि बढेको नेकपा (एमाले) सत्ता स्वार्थको प्रतिस्पर्धामा नराम्रोसँग रुमलिन पुग्यो । सत्ता प्राप्तिकै अभियानमा श्रेष्ठता हासिल गर्न भ्रष्टाचार, कमिसनतन्त्र, राष्ट्रघात जस्ता कुरामा समेत आफ्नो संसदीय प्रतिद्वन्द्वी कांग्रेसलाई चुनौती दिने स्थितिमा पुग्यो । फलतः राष्ट्र, जनता अनि जनवादजस्ता कुरा देखाउने दाँतमा परिणत हुन पुगे । यसरी समाजवाद प्राप्तिको शान्तिपूर्ण मार्गले अवसरवादको चरम विकृत स्वरूप ग्रहण गर्न पुग्यो । एमालेको संसद्वादमा पतनपश्चात् आफूलाई क्रान्तिकारी माक्र्सवादको प्रतिनिधि ठान्ने पार्टी नेकपा (एकताकेन्द्र पछि माओवादी) ले प्रारम्भ गरेको जनयुद्ध प्रति इमानदार वामपन्थीहरूसँगै कांग्रेस र एमालेको भ्रष्ट एवं राष्ट्रघाती क्रियाकलापबाट असन्तुष्ट राष्ट्रवादीहरूको व्यापक समर्थन देखा पर्यो । तर यसलाई नेपाली कम्युनिस्ट आन्दोलनको थप विडम्बना मान्नुपर्छ, राष्ट्रियताको संरक्षण र सामाजिक परिवर्तनसँग सम्बन्धित विषयहरूलाई अघि सार्दै प्रारम्भ गरिएको जनयुद्ध लाई हजारौं नागरिकहरूको त्याग र बलिदान (सहादत, घाइते, बेपत्ता र विस्थापन) पश्चात् राष्ट्रघातमा पुर्याएर विसर्जन गरियो । यस प्रसंगमा आश्चर्यजनक कुरो त के देखा पयो भने त्यस किसिमको कार्य अरू कसैले नभएर जनयुद्धको नेतृत्व गर्नेहरूबाटै हुन पुग्यो । यसबीच जनयुद्ध को विषयलाई लिएर छिमेकी भारतले दोहोरो भूमिका खेल्यो । एकातिर उसले माओवादी दमन गर्न सरकारी पक्षलाई हतियार एवं प्राविधिक र सैन्य तालिम दिने कार्य गर्यो भने अर्कोतर्फ माओवादी नेतृत्वलाई संरक्षण, आवश्यक सैन्य सामग्री एवं लडाकुहरूलाई तालिम दिने कार्य गरेको कुरा पछि गएर पुष्टि हुन पुग्यो । हुन त यस किसिमको हर्कत गर्नेहरूमा भारत एक्लो शक्ति थिएन रहेछ । युरोपेली युनियन र त्यसमा आबद्ध कतिपय मुलुकहरूले समेत यसैखाले दोहोरो भूमिका निर्वाह गरिरहेका रहेछन् । तापनि भारतको भूमिका नेपालको स्वतन्त्र अस्तित्व एवं राष्ट्रिय सार्वभौमसत्तालाई चुनौती दिने खालको रह्यो । त्यति मात्र नभएर युरोपेली युनियनलगायतका पश्चिमी मुलुकहरू संविधानमा आफ्ना केही आग्रह थोपर्न सफल भएपछि हाल त्यति सक्रिय देखिँदैनन् भने भारतले नेपाललाई भुटानीकरण हुँदै सिक्किमीकरण गर्ने आफ्नो दीर्घ प्रयासलाई निरन्तरता दिइरहेको छ । भारतीय राष्ट्रपति प्रणव मुखर्जीको हालैको नेपाल भ्रमण त्यसकै पछिल्लो कडीको रूपमा रहेको पुष्टि भएको छ । यसरी क्रान्तिको नाममा राष्ट्रियता एवं राष्ट्रिय स्वाभिमानलाई तिलाञ्जली दिन पछि नपर्ने हदसम्म नेपालका कम्युनिस्टहरू उत्रिएको देख्दा नेपालको कम्युनिस्ट समर्थक जनमत आश्चर्य एवं विस्मयमा परेको देखिन्छ । उल्लिखित कुराबाहेक नेपाली कम्युनिस्टहरूभित्र हिजोका दिनहरूमा कहिलेकाहीं क्रान्तिप्रतिको आत्मगत चाहनास्वरूप उद्दण्ड क्रियाकलाप गर्नेजस्तो उत्ताउलो प्रवृत्ति देखिन्थ्यो भने अब त्यो प्रवृत्तिले क्रान्तिको नाममा लुटपाट एवं तस्करी गरेर सम्पत्ति कमाउने दिशा अख्तियार गरेको देखिन्छ । क्रान्तिको नाममा हतियार बोकेर सर्वसाधारण नागरिकबाट जबर्जस्ती चन्दा असुल्ने, जनताको सम्पत्ति लुटपाट गर्ने अनि तस्कर, जालीफटाहा एवं भ्रष्टाचारीहरूबाट कमिसन लिने र तिनको घरलाई आ श्रय स्थलको रूपमा प्रयोग गर्ने कार्य जनयुद्ध कै क्रममा हुने गरेको समेत अब आएर प्रकट हुन पुगेको छ । जसको प्रभावले यतिखेर उत्पादनमूलक कार्यमा लाग्नेहरूको संख्या घट्दै गई राजनीति र क्रान्तिको नाममा लुटिखानेहरूको संख्यामा वृद्धि भएको पाइन्छ । कम्युनिज्म एउटा वर्गीय दर्शन हो । वर्गीय यस अर्थमा कि यसले नहुने र गरिखानेहरूको पक्षपोषण गर्दछ । यसले कामदार वर्गउपर हुने शोषणको विरोध गर्दछ । तर यतिखेर नेपालका कम्युनिस्टहरूले राजनीति वा क्रान्तिको नाउँमा गरिखाने वर्गलाई लुटी खान सिकाउने गरेका छन् । यसरी गरी खाने वर्गलाई लुटी खाने वर्गमा परिणत गरेपछि कम्युनिस्ट राजनीतिको आधार नै समाप्त हुन पुग्छ । कम्युनिस्ट विचार नै बाँच्न सक्दैन । त्यसैगरी नेपालको वर्तमान कम्युनिस्ट नेतृत्व, चाहे क्रान्तिको नाममा होस् वा शान्तिपूर्ण राजनीतिको, राजनीति गरिरहँदा उनीहरूको जोड जनताउपर हुने भेदभाव, थिचोमिचो र शोषणको विरोध गर्नु नभएर जुनसुकै उपायबाट होस् धन कमाउनु, त्यसकै बलमा शक्ति आर्जन गर्नु र यसरी आर्जित शक्तिलाई कायम राखिराख्नु रहेको पाइन्छ । यसरी उनीहरू वर्गीय शोषणको अन्त्यको लागि नभएर आफ्नो वर्ग उत्थानको लागि लागिपरेको देखिन्छ । क्रान्ति सम्पन्न गर्ने होऊन् वा संसदीय राजनीति गर्नेहरू होऊन्, दुवैखाले कम्युनिस्ट नेताहरूको साझा आदर्श सम्पत्ति कमाउने भएको छ । यस उद्देश्य परिपूर्तिको लागि तिनीहरूले राष्ट्रिय सम्पत्तिको ब्रह्मलुट एवं विदेशीहरूको दलालीसम्म गर्न पछि परेका छैनन् । निजी सम्पत्तिको अवधारणालाई नै समाप्त पारेर उत्पादनका साधनहरूमाथि सामूहिक स्वामित्वको लागि लागिपर्नेहरूको यस किसिमको व्यवहारले कम्युनिस्ट दर्शनको मर्ममै प्रहार हुन पुगेको छ । त्यसैगरी हिजोका दिनहरूमा (कम्तीमा २०५२ अघि) मुलुकमा राष्ट्रियता, जनतन्त्र एवं जनजीविकाका सवालहरू प्राथमिकताका साथ उठाउने कम्युनिस्टहरू यतिबेला आएर सत्ता स्वार्थको लागि ती सवालहरूलाई बेवास्ता गर्ने मात्र होइन, तिनको विरुद्ध लागिपर्ने गरेका छन् । यो प्रक्रिया खासगरी एमालेले महाकाली सन्धि र नागरिकता विधेयकमा समर्थन जनाउने गरी संसद्मा आफूलाई प्रस्तुत गरेपछि प्रारम्भ भएको हो । पछिल्लोपटक बाह्रबुँदे सहमति, अन्तरिम संविधानको निर्माण हुँदै हालको अवस्थासम्म आइपुग्दा (भारतीय नाकाबन्दीविरुद्ध ओली अडानबाहेक) यहाँका संसद्वादी वामपन्थी पार्टीहरूमा को बढी भारतको नजिक पुग्ने भन्ने विषयमा प्रतिस्पर्धा हुने गरेको छ । यस किसिमको प्रतिस्पर्धामा माओवादीको गति अस्वाभाविक रूपमा तीव्र रहेको पाइन्छ । राष्ट्रियतासम्बन्धी विषयलाई प्रमुख माग बनाएर जनयुद्ध प्रारम्भ गर्ने र भारतकै विरुद्ध सुरुङ युद्ध जस्तो उद्दण्डता प्रस्तुत गर्नेहरू नै भारतको दलाली गर्ने कुरामा अग्रपंक्तिमा रहनुले उक्त पार्टीको पतनको प्रक्रियालाई स्पष्टरूपमा देखाउँछ । एवं रीतले जनतन्त्रको सवालमा ध्यान दिँदा यतिबेला कम्युनिस्टहरूलाई संविधान एवं कानुनद्वारा प्रदत्त अधिकारहरूको संरक्षण र तिनको उपयोग गर्ने वातावरण तयार गर्नको लागि प्रयत्नशील हुने कुरोसँगसम्म कुनै चासो रहेको देखिँदैन । रह्यो कुरा जनजीविकाको । देशमा यतिबेला काम गर्ने होइन, लुट्न सक्ने योग्य ठानिने परिपार्टीको विकास भएको छ । जुन कुरामा कम्युनिस्ट हरूको समेत उत्तिकै योगदान रहेको छ । यसै कुरालाई आत्मसात गर्न पुगेकाले हिजो जनताका जनजीविकाका सवाल जोडदार रूपमा उठाउने कम्युनिस्टहरू ती विषयप्रति बेसरोकार हुन पुगेका छन् । पञ्चायत अवधिभर महँगी, अभाव, कालोबजारी, मुद्रा अवमूल्यन, भ्रष्टाचार, खाद्य पदार्थमा मिसावट (सम्झौँ, विकीरणयुक्त दूध काण्ड) जस्ता सवालमा जुलुस र आन्दोलन गर्ने कम्युनिस्ट पार्टी एवं तिनका जनवर्गीय संगठनहरूलाई आज ती र त्यस्ता सवालहरू उठाउने कुरामा कुनै चासोसम्म रहेको देखिँदैन । अहिलेकै अवस्थालाई हेरौँ, भूकम्पपीडितहरूलाई राहत वितरण गर्ने सवालमा पार्टीहरूले कुनै चासो राखेको पाइँदैन । बरु उल्टै उनीहरूको ध्यान त्यस्तो रकम कसरी आफ्नो पक्षमा पार्ने भन्ने विषयमा केन्द्रित रहेको देखिन्छ । निष्पक्ष छानबिन हुने हो भने राहत रकमको दुरुपयोग गर्ने कार्यमा कम्युनिस्ट पार्टीहरूसँग सम्बन्धित संस्था एवं संगठनहरू (जनवर्गीय एवं गैरसरकारी) नै बढी संलग्न रहेको तथ्य फेला पर्नेछ । यसो भनिरहँदा कम्युनिस्टहरू बेठीक अनि अरू ठीक भन्न खोजिएको अर्थ नलागोस् । यहाँ कम्युनिस्टहरूको विकृत चिन्तन र कार्यशैलीका बारेमा मात्र टिप्पणीसम्म गर्न खोजिएको हो । यसरी देशलाई चौतर्फीरूपमा लुट्ने र देशका दुस्मनहरूको इशारामा परिचालित हुनेहरूमध्येमा कम्युनिस्ट पार्टीसम्बद्ध नेता कार्यकर्ताहरूनै अग्रणी रहने अवस्था सिर्जना भएपछि कम्युनिस्टहरूलाई समाप्त पार्न के अरू कसैले षड्यन्त्र गरिरहनुपर्छ र ? अहं त्यसको आवश्यकता नै पर्दैन । विचार गरौं त, कम्युनिस्ट विरोधीहरूले सराप्दै र दमन गर्दैमा कम्युनिस्टहरू सकिने भए चीन, भियतनाम, लाओस, कोरिया र क्युबाबाट समेत कम्युनिस्टहरू समाप्त भइसकेका हुने थिए । कम्युनिस्टहरूले आफूहरूमा व्याप्त हिनता, संकीर्णता र जडसूत्रवादी चिन्तन एवं कार्यशैलीलाई त्याग्दै आफ्नो भूमिकालाई बढाउने आँट गर्नसके भने निश्चय पनि राष्ट्रिय राजनीतिमा नयाँ विकल्पको रूपमा स्थापित हुन सक्ने छन् । अनि ल्याटिन अमेरिकी देशहरूमा कम्युनिस्टहरूले जुन किसिमको जनसमर्थन प्राप्त गरेका छन्, त्यो सम्भव हुने थिएन । नेपालको अवस्था पनि अहिलेको जस्तो नभएर बिल्कुलै भिन्न हुने थियो । रूस एवं पूर्वीयुरोपका मुलुकहरूबाट कम्युनिज्मको समाप्ति बाह्य प्रयासबाट मात्र नभई त्यहाँको कम्युनिस्ट नेतृत्वको व्यवहार र कार्यशैलीका कारण सम्भव भएको हो । ठीक त्यसै रूपमा यतिबेला नेपाली कम्युनिस्टहरू पनि ती मुलुकका गोर्वाचोभ र चाउचेस्कु जस्ता नेताहरूको नक्कल गरिरहेका छन् । जसरी गोर्वाचोभ आफ्नो दुस्मन अमेरिकाको बहकाउमा लागेर अमेरिकालाई मनपर्ने खालको कम्युनिस्ट बन्न खोज्यो, नेपाली कम्युनिस्टहरू पनि भारतले मन पराउने कम्युनिस्ट बन्न खोज्दैछन् । त्यसैगरी जसरी चाउचेस्कु भ्रष्टाचारको पर्याय बन्यो, नेपाली कम्युनिस्टहरू पनि त्यही मार्गको अनुसरण गरिरहेका छन् । यसलाई नेपाली जनताको उदारता सम्झनुपर्दछ, कम्युनिस्ट नेताहरूले यसखाले विकृतिहरू वरण गर्दागर्दै पनि उनीहरूले यहाँका कम्युनिस्ट पार्टीहरूलाई रुचाएका छन् । तर यहाँनेर के कुरामा प्रस्ट हुनु जरुरी छ भने यसो गरेर नेपाली जनताले कम्युनिस्ट नेताहरूको गलत व्यवहारलाई समर्थन गरेका होइनन् । उनीहरूले कम्युनिस्ट विचार र आदर्शलाई समर्थन गरेका हुन् । तर अब आफूहरूले कम्युनिस्ट विचारलाई समर्थन गरिरहँदा कम्युनिस्ट नामधारीहरूले उक्त समर्थनलाई दुरुपयोग गरेको प्रति नेपाली जनता अनभिज्ञ छैनन् । यसो हुँदाहुँदै पनि भ्रष्ट एवं राष्ट्रघातीहरूले जनसमर्थन पाइरहनुको पछाडि दुइटा कारण छन् । एक त, कम्युनिस्ट विचारप्रति समर्थन र विश्वास राख्ने जनमतले कुनै सकारात्मक विकल्प पाउन सकेको छैन । त्यसैले नेपाली जनताले विद्यमान कम्युनिस्ट पार्टीहरूलाई हिङ नभए पनि हिङ बाँधेको टालो रूपमा लिएका छन् । दोस्रो, कथित कम्युनिस्ट नेतृत्वले जनसमुदायको एउटा पंक्तिलाई समेत भ्रष्टीकरण गरिरहेको छ । यसबाट सार रूपमा कम्युनिस्ट विचारलाई नोक्सान पुगे पनि बाह्यरूपमा कम्युनिस्टहरूको प्रभाव देखिन पुगेको छ । जसले गर्दा नेपालमा विदेशीहरूको व्यापक षड्यन्त्र र प्रयास हुँदाहुँदै र यहाँका कम्युनिस्टहरू कम्युनिस्ट आदर्शबाट विचलित हुँदाहुँदै पनि नेपालबाट उनीहरूले चाहेअनुरूप कम्युनिज्मप्रतिको जनताको आस्था र भरोसा घटिरहेको छैन । नेपालमा कम्युनिस्ट विचारलाई कमजोर तुल्याउने कार्य बाह्य आक्रमण र विरोधबाट भन्दा आन्तरिक घूसपैठ र विचलनबाट बढी भइरहेकोमा शंका छैन । यो कुरा कथित कम्युनिस्ट पार्टीहरूको नेतृत्वमा कस्ता व्यक्तिहरू पुगेका छन् ? तिनको कार्यशैली कस्तो छ ? भन्ने कुरा हेर्दा थाहा पाउन सकिन्छ । कम्युनिस्ट पार्टीको नेतृत्वमा कम्युनिस्ट आदर्शविरोधी, विदेशी दलाल एवं जातिवादीहरूको दह्रो पकड रहेको स्पष्ट देखिन्छ । त्यस्ता तत्वहरूको जोड सकेसम्म कम्युनिस्ट पार्टीलाई आफ्नो चाहनाअनुरूप सञ्चालन गर्ने, त्यसो हुन नसके त्यसलाई विभाजन गरेर कमजोर तुल्याउने र अन्तिम प्रयासको रूपमा अब कम्युनिस्ट सिद्धान्तको सार्थकता रहेन भन्दै आफूले कम्युनिस्ट विचार परित्याग गरी नयाँ स्वरूप धारण गरेको घोषणा गर्दै कम्युनिस्ट विचारविरोधी भावना जगाउने रहेको छ । नयाँ शक्ति नामको एउटा डप्फाले यसै किसिमको प्रयत्न जारी राखेको छ । यसै सन्दर्भमा एमाले पार्टीभित्र धेरै अघिदेखि समयसमयमा पार्टीको नाम परिवर्तन गर्ने (कम्युनिस्ट नराख्ने) भनी प्रस्ताव आउने गरेको र त्यस्तो प्रस्ताव नेपाली जनताको ठूलो हिस्सा कम्युनिस्ट विचार समर्थक रहेकाले पार्टीको नाम परिवर्तन गर्ने अवस्था अझै आइसकेको छैन भन्दै पाखा लगाउने गरेको कुरालाई समेत स्मरण गर्नुपर्ने हुन्छ । यस प्रकार नेपालमा कम्युनिस्ट विचारविरुद्ध कम्युनिस्टविरोधी एवं कथित समर्थकहरूबाट दोहोरो प्रहार भइरहेको छ । यति झेल्दाझेल्दै पनि नेपालमा कम्युनिज्म जनअनुमोदित विचारको रूपमा बाँचिरहेको छ । तर यस किसिमको अवस्था धेरै समय कायम रहने छैन । यस सन्दर्भमा सकारात्मक पक्ष के रहेको छ भने नेपालमा कम्युनिस्ट विचारलाई इमानदारीपूर्वक आत्मसात गर्नेहरूको संख्या पनि कम छैन । यथार्थ के हो भने यतिबेला तिनीहरू अवसरवादीहरूका सामु निर्धा र निमुखा जस्ता भएका छन् । तिनीहरूले आफूहरूमा व्याप्त हीनता, संकीर्णता र जडसूत्रवादी चिन्तन एवं कार्यशैली त्याग्दै आफ्नो भूमिकालाई बढाउने आँट गर्न सके भने निश्चय पनि राष्ट्रिय राजनीतिमा नयाँ विकल्पको रूपमा स्थापित हुन सक्नेछन् । त्यसको लागि उनीहरूले नेपाली परिवेशअनुकूलको कार्यक्रमसहित अगाडि आउनुपर्ने हुन्छ । त्यसमै नेपालको राष्ट्रियता र राष्ट्रिय सार्वभौमसत्तासँगै नेपाली कम्युनिस्ट आन्दोलनको भविष्यसमेत निर्भर गर्नेछ ।"
"राजनीति होइन, अब विकास","देशको भविष्यमाथि लागेको कालो बादल हटेको छैन । देशको राजनीति स्वाभिमानयुक्त नेपालको निर्माण गर्न अग्रसर रहेको पनि छैन । एकजनालाई हटाएर एकजना प्रधानमन्त्री बने । त्यसबेला संसद्मा उनले भनेका थिए, राजनीति सम्भावनाहरूको खेल हो ।' लागेको थियो उनले सम्भावनाहरू थुप्रै बोकेर आएका रहेछन् । तर उनको चार महिनाले देखाएका सम्भावना समाप्त भएको जस्तो लाग्छ । चीनलाई जोड्ने नाका सडकहरू जोडतोडले बन्लान् भन्ने लागेको थियो, तर वर्तमान सरकारको त्यसतर्फ त कुनै ध्यानै गएन । भूकम्पपीडित जनताले राहत पाउने ठूलाठूला सपना बाँडिएका थिए, त्यसमा पनि केही भएन । सार्कको कन्तबिजोक भयो । प्रधानमन्त्री यसका अध्यक्ष थिए, त्यसमा पनि कतै कूटनीति नामको चरा देखिएन । चीनले एक पेटी एक सडक' को नीतिअन्तर्गत नेपालमा लगानीको ठूलो सम्भावना व्यक्त गरेको थियो, त्यसमा पनि केही भएन । चीनसँग महत्वपूर्ण सम्झौताहरू भएका थिए, ती पनि धुलोले पुरिए । त्यसो भए राजनीति सम्भावनाहरूको खेल कसरी भयो त ? ' भारतीय राष्ट्रपति आए । उनले जनकपुरको यात्रा गरे र जानकीको दर्शन गरे । उनी गए । अनि नेपाली कांग्रेसका सभापति भारत गए । सामाजिक सञ्जालमा कुरा आए, उनले त्यहाँ दलाई लामाको अनलाइन भाषण सुन्नेछन् र दलाई लामाको कथित सरकारका प्रतिनिधिलाई भेट्नेछन् । सरकारका प्रधानमन्त्रीले हेक्का राख्नुपर्ने हो, यसले देशलाई भूकम्पको अर्को धक्का निर्माण गर्नेछ । यसले प्रधानमन्त्रीमाथि लागिरहेको भारतभक्ति' को आरोप पनि प्रमाणित गर्नेछ । देउवाले के गर्छन्, त्यो महत्वपूर्ण होइन, देउवाको यस कार्यप्रति सरकारको दृष्टिकोण के हो, त्यो महत्वपूर्ण हुनेछ । अब यस्ता कुराको चर्चामा समय बिताउनु आवश्यक छैन जस्तो लाग्छ । प्रधानमन्त्री को हुन् वा अरू नेता को हुन्, त्यो उनीहरूले जान्ने कुरा हो । उनीहरू देशविरोधी हुन् भने उनीहरूको इतिहास कलंकित हुनेछ । उनीहरू देशवादी रहेछन् भने इतिहासले त्यसको सही मूल्यांकन गर्नेछ । मकै खाने बाँदरको नश्ल, उत्पत्ति र प्रकारका बारेमा छलफल गरेर मकैबाली नास हुन दिनु बुद्धिमानी होइन । बुद्धिमानी मकैबाली जोगाउनु हो । अब एउटा कुरा स्थापित भइसकेको छ, वर्तमान प्रधानमन्त्री आफ्नो र देश दुवैका लागि असफल भइसक्नुभयो । जुन बेला उहाँ प्रधानमन्त्री बन्नुभयो, त्यो समय उहाँ र देश दुवैका लागि ठीक समय थियो । भारतसँग विश्वासको प्रवर्धन हुन सकेन, चीनसँगको विश्वास धरासायी हुँदैछ । यस पृष्ठभूमिमा हामीले अब उप्रान्त सत्ताकेन्द्रित राजनीतिको छलफल र चर्चा बन्द गर्नुपर्छ । अब देशमा स्वाभिमान, राष्ट्रियता, राष्ट्रिय एकता र आर्थिक समृद्धिको अभियानको मात्र चर्चा गर्नुपर्छ । सकारात्मक दृष्टिकोणले मात्र नकारात्मक मान्यताहरूको पराजय गर्न सकिन्छ । हिजो देश कुट (विष) नीतिबाट ग्रस्त थियो अब बौद्धिकताबाट निर्देशित हुनुपर्छ । हो, यसो गर्न सजिलो छैन । दलदलमा यात्रा गर्दा असफलताले नै टाउको पहिला उठाउँछ । तर हिम्मत र लगनशीलता मानिसका त्यस्ता गुण हुन्, जसले मानिसलाई बाँदरबाट मानिस पनि बनाए र मानवीय सभ्यताको इतिहास पनि लेखे । नेपालको वर्तमान समाज हेर्दा के देखिन्छ भने मानिसहरू निराशाको चरम तहबाट गुज्रिरहेका छन् । मानिसका सोचहरू दिग्भ्रमित भएका छन् । मानिसमा अहंकारहरू व्याप्त छन् र ती अहंकार र विश्वास जीवनको असुरक्षा र भयबाट सिर्जना भएका छन् । यस्तो मनोविज्ञान बोकेका मानिस अत्यन्त व्यक्तिवादी र स्वार्थी हुन्छन् । यिनै व्यक्तिवादी चरित्र र स्वार्थले मानिसलाई अराजक बनाउँछ । यस मनोविज्ञानभित्र तीन खालका परिणाम जन्मिन्छन् भन्ने नेपालको अहिलेको अवस्थाले देखाइरहेको छ । पहिलो मानिस राजनीतिप्रति विरक्ति व्यक्त गर्छ । यस विरक्तिले तीन खालका मानिसलाई समेटेको हुन्छ । एकखाले मानिस समस्याबाट पलायन गर्ने प्रवृत्तिका हुन्छन् । तिनीहरू युरोप र अमेरिकाको डीभी र पीआरको लाइनमा उभिन्छन् । तिनीहरूलाई रोक्न सम्भव हुँदैन । उनीहरूसँग अनेक बहाना हुन्छन् । मानिस मरेपछि कपाल छोड्ने जुम्राको चरित्र नै हो । दोस्रो खालका मानिसहरू स्वार्थी र पीडक' हुन्छन् । उनीहरू यही अराजकताबाट फाइदा लिन्छन् । उनीहरू अर्काको पीडामा आफ्नो भविष्यको निर्माण गर्न लालायित हुन्छन् । उनीहरू अपराध गर्न, भ्रष्टाचार गर्न, देशमा विदेशीलाई चलखेलमा आमन्त्रण गर्न र यस्तै अनैतिक काममा संलग्न हुन्छन् । जुकाहरूले रगत चुस्नु उनीहरूको चरित्र नै हो । देशमा जुम्रा पनि हुन्छन् र जुकाहरू पनि हुन्छन् । यसलाई अस्वाभाविक मानिँदैन । अर्काथरी मानिस हुन्छन्, जो देशको माया पनि गर्छन् । देशका बारेमा चिन्तित पनि हुन्छन् । जुम्रा र जुकाबाट प्रभावित पनि हुँदैनन् । तर आफू अगाडि आएर नेतृत्व गर्न लाज मान्छन् । उनीहरू अर्काकाको मुख हेर्छन् । अर्कैले सार्वजनिक काम गरोस्, आफू आफ्नै व्यक्तिगत संसारमा सीमित रहन पाऊँ भन्ने कामना गर्दछन् । तर समयको कालखण्डले उनीहरूलाई यसरी बसिरहन दिँदैन । इतिहासको गर्भमा लुकेका घटनाहरू छन् । ती घटनाले निर्माण गरेको इतिहासको धार र वर्तमानको बहाब बदल्ने समय अहिले हो । त्यसैले अब आवाजको एकता बन्नैपर्छ । नेपाल यसै कालखण्डमा आइपुगेको छ । राजनीतिक पार्टीभित्रका यस्ता मानिस, नागरिक समाजभित्रका यस्ता मानिस, व्यवसायीहरूभित्रका यस्ता मानिस र आम जनताभित्रका यस्ता मानिसको संयुक्त आवाज अब फुट्नु आवश्यक छ । के तपाईं इमानदार नेता हो ? के तपाईं जालसाजमा संलग्न हुनुहुन्न ? के तपाईं गुटबन्दीमा लाग्नुभएको छैन ? तपाईंलाई लाग्छ तपाईं इमानदार हुनुहुन्छ, जालप्रपञ्चमा लाग्नुभएको छैन, तपाईं गुटका तानाबाना बुन्नु हुन्न भने अगाडि आउनुहोस् भविष्यले तपाईंलाई आह्वान गरिरहेको छ । तपाईं त्यस्तो मानिस होइन भने तपाईंको इतिहास कलंकित हुनेछ । तपाईंलाई तपाईंकै सन्तानले थुक्नेछन् । प्रत्येक बुद्धिजीवी, प्रत्येक व्यवसायी, प्रत्येक नागरिक समाजका सदस्य र प्रत्येक जनतालाई यिनै प्रश्न हुन् । देशको इतिहास र विकास दुवै जनताले निर्माण गरेका हुन् । त्यसैले नेपालको इतिहास र विकास दुवैको निर्माण गर्ने दायित्व हाम्रो हो । भैंसीले दूध दिएन भने त्यसलाई पिट्नु वा सराप्नुको तुक छैन । यात दूध नखाई चित्त बुझाउनुपर्छ, यात दूध दिने भैंसी खोज्नुपर्छ । भैंसी बिरामी रहेछ भने उपचार गर्नुपर्छ । भैंसी घाँस पनि खान्छ, भकारा पनि हग्छ दूध दिँदैन भने त्यसलाई छोड्नु नै राम्रो हो । असल मानिसहरू सकारात्मक सोच र सक्रिय पाखुरा लिएर कर्म क्षेत्रमा आएपछि आहालमा जमेको विशाक्त पानीलाई डिल फोडेर बाहिर फ्याँक्न सकिन्छ र त्यस दुर्गन्धित आहाललाई माछापोखरी बनाउन सकिन्छ । त्यसो नगर्दासम्म भ्यागुताहरू गोहीको इशारामा माछाहरूमाथि अत्याचार गर्न छोड्दैनन् । भ्यागुताहरू गोहीको भरोसा गर्न पनि छोड्दैनन् र पोखरीलाई आहालमा बदल्न पनि छोड्दैनन् । के हामी नेपाली नेपाल बनाउन सक्छौँ ? केही दिनअगाडि चिलिमे जलविद्युत् आयोजनाको उत्पादन गुहभित्र प्रवेश गरेर हेर्दा अनि त्यो सम्पूर्ण संरचना नेपाली इन्जिनियरहरूले बनाएको भन्ने थाहा पाउँदा उनीहरूप्रति गौरव लाग्यो । चिलिमे बनाउने नेपालीले नेपालकै पैसाले सयौं चिलिमे बनाउन सक्छन् । राष्ट्रको लागि चुपचाप र गुमनाम काम गरिरहेका प्राध्यापकहरू, वकिलहरू, चिकित्सकहरू, इन्जिनियरहरू, वैज्ञानिकहरू, व्यवसायीहरू कसैले मूकदर्शक नबन्नुहोस् । आफ्नो क्षमता र प्रतिभाहरूलाई दुनियाँका सामुन्ने राख्नुहोस् । हो, अहंकारबाट जोगिनुहोस् र उपियाँ र उडुसले तपाईंका शरीरमा बास गर्लान्, होस गर्नुहोस् । एकजना प्रसिद्ध लेखकले भनेका छन्, जासुसी गर्ने र राष्ट्रघातीको इतिहास कहिल्यै लेखिँदैन ।' अर्का एकजनाले लेखेका छन्, वर्तमानमा स्वेच्छाचारी हुनेलाई इतिहासले दण्डित गर्छ ।' इतिहासको निर्माण कहिल्यै व्यक्तिले गर्दैन । व्यक्ति त इतिहासको पात्र मात्र हो । इतिहासको निर्माण घटनाहरूले गर्छन् । नेपालको आजको यो अवस्थाको सिर्जनामा इतिहासको गर्भमा लुकेका घटनाहरू छन् । ती घटनाले निर्माण गरेको इतिहासको धार र वर्तमानको बहाब बदल्ने समय अहिले हो । त्यसैले अब आवाजको एकता बन्नैपर्छ । हुम्लाको हिल्साबाट पारीपट्टि चीनको स्वशासित क्षेत्र तिब्बतको पुराङ काउन्टी छ । त्यहीँ एउटा आधुनिक तरकारी फार्म छ । त्यो भूभागमा कुनै बिरुवा उम्रिँदैन । तर त्यहाँ बनाइएको तरकारी फार्मले वर्षको एक अरबको तरकारी उत्पादन गर्छ । विसमतामा सिर्जना गर्न सक्ने क्षमता मानिसमा छ । तिब्बतमा गुराँसको फूलबाट बनाइएको जुसले कोकोकोला प्रतिस्थापित भएको छ । नेपालमा गुराँसबाट सडक धुन पुग्ने जुस उत्पान गर्न सकिन्छ । केवल हामी सत्ताकेन्द्रित राजनीति, हाम्रो जुम्रा प्रवृत्ति र कम्भकर्ण स्वभावले गरिब बनाएको छ । हामी हाम्रो देश बनाउन सक्छौँ । अहिलेसम्म भएका नोक्सानीका पूर्ति पनि गर्न सक्छौँ । हामीसँग केवल इमानदारी र आफैंमाथि भरोसाको अभाव छ । तर हामी समयको पल्लो छोरमा पुगिसकेका छौं, अब देउरालीमा बसेर सुस्ताउने समय छैन ।"
हात्ती र गधा चिन्हमा तपाईं कता ?,"साताका पाँच दिन अमेरिकामा बस्नेहरु हाड घोट्छन, बाँकी दुई दिन कार्ड घोट्छन् । फेसबुकको एउटा बहुचर्चित भनाई यो आलेख लेखिरहँदा मतदान केन्द्रहरू तयार पारिइरहेको, प्रेसमा छापिइरहँदा गधा र हात्तीबीच मतदान भइरहेको हुनेछ । पत्रिका वितरण होउन्जेल मतदान सकिएको मुचुल्का गर्ने तयारी हुनेछ र त्यसलगत्तै मतपरिणाम निस्कन थाल्नेछ ! किनभने यो संयुक्त राज्य अमेरिकाको राष्ट्रपतीय चुनाव हो, जहाँ मतदान हुन समय लाग्छ, मतगणना गर्न लाग्दैन । प्रविधिले मतगणना तीव्र गतिमा गरिदिन्छ । अमेरिकाको राष्ट्रपतिको चुनाव खासमा पोहोर यतिखेरदेखि नै चर्चा र विवादमा छ । तर अचम्मलाग्दो कुरा के छ भने त्यतिखेरदेखि नै राष्ट्रपतिका दुईजना उम्मेदवार डेमोक्रेटिक पार्टीकी हिलारी क्लिन्टन र रिपब्लिकन पार्टीका डोनाल्ड ट्रम्प मात्रै छन् झैं प्रचार गरिएको छ । संसारभर र स्वयं अमेरिकामा पनि यी दुई प्रतिस्पर्धीको मात्र खबर प्रकाशित भइरहेको छ । तर अमेरिकाको पैंतालीसौं राष्ट्रपति चुन्ने यो चुनावमा दर्जन बढी उम्मेदवारहरू चुनावी मैदानमा छन् । अरू उम्मेदवारबारे न कसैलाई जान्नेसुन्ने रुचि छ न त सञ्चारमाध्यमले तिनको कतै चर्चापरिचर्चा नै गरेका छन् । सबैजना अन्य उम्मेदवारबारे कुहिराको काग झैं बनेका छन् । अमेरिकाको कम्युनिस्ट पार्टीमा लामो समय महासचिव रहेका गसको हालको जीवनी पढ्दा थाहा पाएँ, उनी स्वयं कैयौंपटक राष्ट्रपतिको चुनावमा उम्मेदवार बनेका रहेछन् । त्यसो भए अरू पार्टी पनि त होलान् अमेरिकामा र तिनले पनि राष्ट्रपतिको चुनावमा आआफ्ना घोषणापत्रसहित उम्मेदवारी दिएका होलान् भन्ने जान्न मन लाग्यो । पन्ध्र बढी राष्ट्रपतिका उम्मेदवार इन्टरनेटको सहारामा गुगलमा खोजें । नभन्दै हात्ती चुनाव चिन्ह भएको रिपब्लिकन पार्टी र गधा चुनाव चिन्ह भएको डेमोक्रेटिक पार्टीबाहेक अन्य पार्टीले पनि उम्मेदवारी दिएका रहेछन् । तिनलाई थर्ड पार्टी भनिँदो रहेछ, जसमा लिबरेटेरियन पार्टीले गेरी जोन्सन, ग्रिन पार्टीले जिल स्टेम, कन्स्टिच्युसन पार्टीले डारेलकास्ट, रिफर्म पार्टीले रोकिडेलालाई उम्मेदवार बनाएका रहेछन् । त्यसबाहेक स्वतन्त्र उम्मेदवारको रूपमा अन्य दसजनाले निर्वाचनमा उम्मेदवारी दिएका छन् । अमेरिका असल शासक, कुशल प्रशासक र विधिको शासनले मात्र अचम्मको होइन, यहाँको निर्वाचन पनि अचम्मको छ । हामीकहाँ वा अन्यत्र आमचुनावमा जसले बढी मत ल्याउँछ, उसैले चुनाव जित्छ भनेजस्तो महाशक्ति अमेरिकामा हुँदैन । कसरी हुन्छ अमेरिकी चुनाव ? प्राडाधारी प्राध्यापकहरूलाई सोध्दा पनि सटिक जवाफ आउन सकेन । त्यसपछि मात्र निर्वाचन आयोगका पूर्व प्रमुख आयुक्त नीलकण्ठ उप्रेतीलाई सम्पर्क गरी सोध्दा उनले वास्तविक अमेरिकी चुनाव प्रक्रियाबारे बताए र महाशक्ति राष्ट्रको चुनावी खेला खोतले ! आजको अमेरिकाको चुनावमा धेरैवटा चुनाव भइरहेका छन् । संसद्को दुवै सदनको चुनाव पनि भइरहेको छ । अमेरिकाका पचास राज्य (साना हुन् वा ठूला) बाट २२ का दरले सिनेट (माथिल्लो संसद्) मा एक सय, हाउस अफ रिप्रिजेन्टेटिभ (तल्लो सदन) मा ४३५, वासिंगटन डिसीबाट ३ जना गरेर ५३८ जनाको लागि मतदान भइरहेछ । यसैलाई इलेक्टोरल कलेज भनिन्छ । यसमा जसले जित्छ, जितिसकेपछि उसको विपक्षीले पाएको मत पनि जित्नेकै खातामा जोडिन्छ । अनि राष्ट्रपतिको चुनाव जित्न जुन पार्टीले ५३८ मध्ये बहुमत ल्याउँछ, त्यही पार्टीको राष्ट्रपतिको उम्मेदवारले चुनाव जित्छ । जर्ज बुसको बेलामा अलगोरले राष्ट्रपति निर्वाचनमा जनताको प्रत्यक्ष मत धेरै पाए पनि इलेक्टोरल भोट (५३८) मध्ये धेरै बुसले जितेकाले बुस नै अमेरिकाको राष्ट्रपति बनेको कारण यही थियो । उप्रेतीले अमेरिकी प्रणाली नबुझेकालाई पर्ने अप्ठेरो प्रस्ट्याउँदै भने, त्यसैले राष्ट्रपतिका उम्मेदवारमध्ये जसले जति प्रत्यक्ष भोट ल्याउँछ उसले चुनाव जित्छ भन्ने होइन अमेरिकामा । हाम्रो राष्ट्रिय सभा र राष्ट्रपतिको चुनाव जस्तै परोक्ष तरिकाले अमेरिकाको राष्ट्रपतिको चुनाव हुन्छ । मतदाता कति ? अमेरिकाको जनसंख्या ३२ करोड रहेको छ भने मतदाता २० करोड । तर अमेरिका त्यहाँका रेड इन्डियन भनिने रैथाने वासिन्दाको वर्चस्वको होइन, आप्रवासीहरूको मुलुक हो । मेहनत नै अमेरिकाको पर्याय हो । त्यसैले भनिन्छ, सातामा पाँच दिन अमेरिकीले हाड घोट्छन्, बाँकी दुई दिन कार्ड घोट्छन् ! कोलम्बसले अमेरिका पत्ता लगाएपछि रेड इन्डियनहरू युरोपियनहरूबाट खेदीखेदी नारायणहरि बनाइए । अमेरिका पुग्ने गोराहरूले अफ्रिकाबाट काला जातिलाई दासको रूपमा ल्याएर काममा लदाए । त्यसले गर्दा कालाको संख्या अमेरिकामा कम छैन । अहिले त नेपालीहरू पनि अमेरिकामा ६ लाख पुगिसके भनिन्छ । अमेरिकाको जनसंख्याको कुरा गर्दा सुरुमा अमेरिकामा आउने गोराहरू अहिले अल्पमतमै पुगेका छन् । तीन पुस्ता बस्नेको गन्ती गर्ने हो भने बत्तीसमध्ये पच्चीस करोड एसिया, मध्य अमेरिका र अफ्रिकाका आप्रवासी छन् र सात प्रतिशत मात्र तीन पुस्ता अगाडिदेखि बसोवास गर्ने आप्रवासी छन् । पैंतालीसौं राष्ट्रपतिको चुनाव अमेरिकी राष्ट्रपतीय चुनाव हुन थालेको १७१ वर्ष भइसकेको छ अर्थात् सन् १८४५ देखिको निरन्तरता हो, आज भइरहेको निर्वाचन । आजको चुनावले संयुक्त राज्य अमेरिकाको पंैतालीसौं राष्ट्रपति चुन्नेछ । हरेक चुनावमा रिपब्लिकन र डेमोक्रेटिक पार्टीबीच प्रतिस्पर्धा हुने भएकाले संसारभरका मानिसलाई भ्रम परेको छ, अमेरिका दुई दलीय व्यवस्था भएको मुलुक हो र यहाँ रिपब्लिकन र डेमोक्रेटिक दलका हात्ती र गधा चुनाव चिन्हबीच प्रतिस्पर्धा भइरहन्छ ! यही भ्रमले गर्दा अमेरिकी समाजमा आफ्नै महफ्व र विशिष्टता भएका अन्य उम्मेदवारहरूको चर्चा अमेरिकाबाहिर बिरलै हुने गर्छ । स्वास्नी मानिसप्रति संकुचित अमेरिकाका अन्य चुनावभन्दा यसपालिको चुनाव संसारभर अत्यधिक चासो र उत्सुकताका साथ हेरिने अर्को एउटा कारण पनि छ र त्यो हो, पहिलोपल्ट हिलारी क्लिन्टन राष्ट्रपतिको निर्वाचनमा उम्मेदवार बनेकी छन् । यसले गर्दा संसारभरका महिलाहरूको चासो मात्र होइन, पुरुषहरूको पनि उत्तिकै उत्सुकता अमेरिकी चुनावले सिर्जना गरेको छ । हुन पनि सबैभन्दा बढी प्रजातन्त्र, मानव, महिला अधिकारको चर्चा गर्ने अमेरिकामा किन ४४ पटक पुरुष बन्दा पनि एकजना महिला राष्ट्रपति बन्न सकेनन् ? संसारभरकै अल्पविकसित मुलुकमा महिला अधिकारका क्षेत्रमा खर्च गरिरहेको अमेरिकामाथि सदावहार प्रश्न हो यो, अरू देशका महिलालाई राजनीतिमा सहभागी गराउन किन अमेरिकीहरू खर्च गर्छन् ? पहिला आफ्नै देशमा एकजना महिला राष्ट्रपति बनाएर देखाऊन् ! यसो भन्दा अमेरिकीहरू लाजले भुतुक्क हुन्थे । हुन पनि भाले डाँको भएका साँढे जस्ता अमेरिकीहरू महिलालाई अगाडि बढेको पटक्कै रुचाउन्नन् । यसको उदाहरण खोज्न अन्यत्र जानैपर्दैन । दुइपटक यिनै हात्ती र गधा चुनाव चिन्हधारीले उपराष्ट्रपतिमा महिलाहरू (जेराल्डिङफेरारो र अलास्काकी गभर्नर पालिन) लाई उठाएका थिए तर पुरुषवादी अमेरिकीहरूले महिला उठाउने भन्दै राष्ट्रपतिका पुरुष उम्मेदवारलाई नै चुनावमा हराइदिए ! यति संकुचित छन् अमेरिकीहरू स्वास्नीमानिसप्रति ! हिलारी र ट्रम्प प्रतिस्पर्धा आज भइरहेको राष्ट्रपति निर्वाचन पनि गधा चुनाव चिन्ह भएकी उम्मेदवार हिलारी क्लिन्टन र हात्ती चिन्ह भएका डोनाल्ड ट्रम्पका बीचमै हराएका जस्ता छन् अन्य उम्मेदावारहरू चुनाव जित्ने प्रतिस्पर्धामै छैनन् । हिलारी रोधाम क्लिन्टनको जन्म २६ अक्टोबर १९४७ मा भएको हो । बाबु हग रोधाम सामान्य व्यापारी र आमा डोराथी होवेल रोधाम गृहिणी थिइन् । हिलारीका दुई भाइ छन् । बाल्यकालमा दुःख, पीडा देखेभोगेकी न्यूनमध्यम परिवारकी हिलारी विध्वंसकारी दोस्रो विश्वयुद्धपछि जन्मेकी थिइन् । युद्धले थङथिलो भएको समयमा जन्मिएकाले कति संघर्ष गर्नुपर्छ माओवादी जनयुद्ध र विदेशी सेनामा भर्ती भएका सन्तानको पीडा नेपाली परिवारलाई दोहोर्याइरहन पर्दैन । हिलारीले द लिभिङ हिस्ट्री भन्ने आत्मकथामा लेखेकी छन् । सन् १९६० मा १४ वर्षकी किशोरी हिलारीले जोन अफ केनेडी राष्ट्रपतिको चुनाव उठेका, घरघरमा भोट माग्दै कुराकानी गरेको, आफ्नै बाबु केनेडीको प्रचारमा हिँडेको र आफैं त्यो चुनावमा सहभागी भएको चर्चा पुस्तकमा छ । अमेरिका मात्र होइन, नेपाल भ्रमण गरेको बेला उनलाई लागेका कुरा साइलेन्स इज नट स्पोकन हेयर भन्ने शीर्षकमा लेखेकी छन् । एल युनिभरसिटीको ल स्कुलमा पढेकी हिलारीको भेट यही पढिरहेका बिल क्लिन्टनसँग भएको थियो, जो पछि अमेरिकाको राष्ट्रपति भए । राष्ट्रपतिकी पत्नीका रूपमा प्रथम महिला भई हिलारी ह्वाइट हाउसमा दुई कार्यकाल बसिन् । बिल र हिलारी क्लिन्टनकी मात्र एक छोरी छन् । वकिल, सिनेटर हुँदै राष्ट्रपतिकी उम्मेदवार बनेकी हिलारी यसअघिको राष्ट्रपतिको निर्वाचनमा डेमोक्रेटिक पार्टीभित्र वर्तमान राष्ट्रपति बाराक ओबामासँगको प्रतिस्पर्धामा पराजित भएकी थिइन् । बाराकले प्रतिद्वन्द्वी हिलारीलाई विदेशमन्त्री बनाए । यसपालिको राष्ट्रपति निर्वाचनमा पार्टीभित्र बर्नी स्यान्डर्ससँग प्रतिस्पर्धा गरी हिलारी अमेरिकी राष्ट्रपतिको लागि प्रथम महिला उम्मेदवार बनिन् । डोनाल्ड जोन ट्रम्प राजनीतिक अनुभव भएका व्यक्ति होइनन् । उनी धनाढ्य अमेरिकी व्यापारी हुन् । हिलारीभन्दा एक वर्ष पहिला जुन १९४६ मा जन्मिएका ट्रम्प धनाढ्य अमेरिकी पे्रड ट्रम्प र आमा म्यारी आन्ना न्याक्लिडका छोरा हुन् । खासमा ट्रम्पका बाबु जर्मनवंशका ड्रम्ट हुन् तर उनले आफ्नो थर ड्रम्टलाई ट्रम्प बनाएपछि उनका सन्तानले पनि ट्रम्प नै लेख्न थाले । डोनाल्ड जोन ट्रम्पले सन् १९६८ मा युनिभरसिटी अफ पेन्सलभानियाबाट अर्थशास्त्रमा स्नातक गरे । व्यापार व्यवसायमा लागे । यिनी टीभीको टक सो द एपरेन्टिस का सञ्चालक पनि रहे । यिनले तीनवटा विवाह गरे, जसबाट पाँच सन्तान छन् । दुई उम्मेदवारबीच भिन्नता वर्ष दिनदेखिको अमेरिकी निर्वाचनको क्रममा दुवै उम्मेदवार भिन्न रूपमा प्रस्तुत भएका छन् । भद्दा, अशोभनीय प्रचार अमेरिकामा पनि भयो । तर उम्मेदवारको परख मतदाताले गरिरहँदा रहेछन् ।पूर्वपरराष्ट्रमन्त्री महेन्द्र पाण्डेका सल्लाहकार आश्विन पुडासैनीले भने, हिलारी शालीन र सौम्य रूपमा अगाडि देखा परेकी छन् भने ट्रम्प म धनी छु र दुनियाँलाई देखाइदिन्छु भने झैं जोदाहा ताल देखाइरहे । पुडासैनीले थपे, नसुहाउँदो किसिमले हात्ती मैमत्त देखियो तर गधा शालीन र सभ्य ! यो नै कानुनी राज भएको अमेरिकामा खास बल हो । कूटनीतिक क्षमता र सरलता भएकी हिलारीसँग नेपाल र नेपाल जस्ता अतिकम विकसित र भूपरिवेष्ठित मुलुकले लाभ लिन सक्छन् । किनभने उनी मानव, महिला, बालअधिकार, गरिबी र विपन्नताविरुद्ध लड्ने अभियन्ता पनि हुन् । हुन पनि कुनै भाषण, डिबेट र प्रचार अभियानमा दम्भ प्रदर्शन र गालीगलोज गर्न ट्रम्प कहिल्यै पछि परेनन् । जसले गर्दा धेरै विवादमा फसे । धेरै मत सर्वेक्षणमा पछाडि परेको होहल्लामा पनि कत्ति डग्मगाएनन् । आफ्नो स्वभाव बदलेनन् । झन् आक्रामक बनिरहे । यही स्वभावले उनलाई चुनावको दिन आउँदा सर्वेक्षणमा धेरै माथि पनि आइपुगे । महिलामाथि ट्रम्प जाइलागिरहे, खुट्टा भए जुत्ता नाथे कतिकति ? पोप फ्रान्सिसलाई थर्र्काए । जर्ज बुसलाई ट्विन टावर ढाल्दाका राष्ट्रपति भनेर गिल्ला गरे । छिमेकी मेक्सिकोले अमेरिकालाई ड्रग, अपराधी, बलात्कारी पठाएको दोषारोपण मात्र गरेनन्, सिमानामा उसकै खर्चमा अग्लो पर्खाल लगाउँछुसम्म भने । पत्रकारलाई होच्याए । प्रतिस्पर्धी हिलारीलाई बाथरुमकी भनेर उल्याए । कूटनीतिक क्षमता र सरलता भएकी हिलारीसँग नेपाल र नेपाल जस्ता अतिकम विकसित र भूपरिवेष्ठित मुलुकले लाभ लिन सक्छन् । किनभने उनी मानव, महिला, बालअधिकार, गरिबी र विपन्नताविरुद्ध लड्ने अभियन्ता पनि हुन् । ट्रम्प अलि सन्की रूपमा प्रस्तुत भएकै हो, तर अमेरिकी चुनावका मसिना कुरा नियालिरहेका अर्का एक नेपाली राजनीतिक विश्लेषकले भने, ट्रम्पको शक्ति नै डाङडुङ हो । न गभर्नर न त सिनेटर भएको व्यक्ति एकैपटक राजनीतिमा आएको छ, उसले सामना गर्नुपर्ने प्रतिपक्षी पोलिस्ड छिन् अनि के ट्रम्प भद्र बनेर यहाँसम्म आउन सक्थ्यो ? असम्भव । तर ट्रम्पले सधैं आफूलाई आक्रामक बनेर चर्चामा ल्याइरह्यो । खासमा उसले रिपब्लिकन पार्टीका खर्राटहरूलाई पाखा लगाउँदै आफूलाई स्थापित गर्यो । गोरा धनी र याड्की अमरिकीका मनका कुरा ओकल्यो । उनले थपे, अमेरिकी कति असहिष्णु छन् भन्ने देख्नु भएन, बाराक ओबामाले दुईपल्ट शपथ ग्रहण गर्नुपर्यो । कारण सामान्य छ, बाराक हुसेन ओबामा भनेर गरेको शपथ ग्रहणलाई अमेरिकीले मानेनन् र पछि हुसेन हटाएर शपथ ग्रहण गर्नुपर्यो । नेपालीले के सिक्ने ? राष्ट्र हाँक्ने नेता चुनिँदा चारैतिरबाट हेरिनुपर्दो रहेछ भन्ने शिक्षा हाम्रो लागि महत्वपूर्ण देखियो । खुला तर्क, विचार, नीति कार्यक्रम र धारणा सार्वजनिक रूपमा एउटै मञ्चबाट उठाउनाले कुन उम्मेदवार केका लागि भन्ने स्पष्ट हुने रहेछ । निर्वाचन खर्च पारदर्शी रूपमा प्रचार अभियानदेखि नै सार्वजनिक गर्नुपर्ने रहेछ । अमेरिकामा सरकार परिवर्तनपछि राजनीतिक नियुक्ति एकैपटकमा दसौं हजारमा हुने रहेछ । नेतृत्व परिवर्तन हुँदा संरचना नै परिवर्तन हुनाले गाँजेमाजे ताल स्वतः हट्ने रहेछ । दलभित्रै प्रतिस्पर्धा हुँदा अमेरिकीहरू गुटउपगुट बनाउनेतर्फ होइन, प्रतिस्पर्धीलाई आफ्नै शक्तिशाली मन्त्री बनाउँदा पो रहेछन् । ओबामाले हिलारीलाई त्यसैले विदेशमन्त्री बनाए, उनी पनि राजी भइन् । तर पार्टीभित्र एमालेमा ओली अध्यक्ष र प्रधानमन्त्री बन्दा माधव नेपाललाई विदेशमन्त्री बनाएको भए ? अथवा कांग्रेस सभापति शेरबहादुर अबको ६ महिनामा प्रधानमन्त्री बनेपछि के रामचन्द्र पौडेललाई आफ्नो मन्त्री बनाउलान् ? संविधानमै आमनिर्वाचनको मिति तोकेर निर्वाचन आयोगलाई अमेरिकीहरू तम्तयार रहँदा रहेछन् । हाम्रोमा निर्वाचन आयोग नै पूर्ण बनाइएको खै ? संविधानमा बजेट ल्याउने मिति तोकिएकाले असहज अवस्थामा पनि बजेट आयो तर कहिले निर्वाचन मिति तोक्ने ? स्थानीय निर्वाचन कहिले ? यही तालले ०७४ माघ ८ भित्र निर्वाचित संसद् बनिसक्ला त ? अहिलेसम्म हाम्रा नेताले दुई दिनकी रानी झैं, डोली चढी नै गरेका छन् । अब अमेरिकी चुनावबाट केही शिक्षा लेलान् कि ?"
नेपाल विजेता बन्दै सेमिफाइनलमा,"काठमाडौः नेपाल मलेसियामा जारी एएफसी सोलिडारिटी कप फुटबल प्रतियोगिता' को सेमिफाइनलमा प्रवेश गरेको छ । मलेसियाको कुचिङस्थित नेगेरी स्टेडियममा मंगलबार भएको समूहगत चरणको आफ्नो दोस्रो तथा अन्तिम खेलमा नेपालले ब्रुनाईलाई ३० गोलले हराउँदै सेमिफाइनलमा पुगेको हो । नेपालले ब्रुनाईसँग १० वर्षअघिको हारको बदलासमेत लिएको हो । समूह एमा नेपालले दुई खेलबाट चार अंक जोड्यो । उपविजेता हुँदै सेमिफाइनल पुगेको ब्रुनाईले दुई खेलबाट तीन अंक बटुल्यो । यसअघि नेपाल र ब्रुनाईबीच सन् २००६ को एएफसी च्यालेन्ज कपमा भिडन्त भएको थियो । समूहगत चरणकै उक्त खेलमा नेपाल ब्रुनाईसँग २१ गोलले पराजित भएको थियो । त्यतिबेला नेपालका लागि टासी छिरिङले गोल गरेका थिए । यसपटक ब्रुनाईविरुद्ध तीनवटै गोल स्ट्राइकरले गरे । नेपाली अग्रपंक्ति सम्हालेका विमल घर्तीमगर, नवयुग श्रेष्ठ र भरत खवास गोल गर्न सफल भएका हुन् । खेलको सुरुआतदेखि नै ब्रुनाईविरुद्ध आक्रामक शैलीमा उत्रिएको नेपालले पहिलो हाफको इन्जुरी समयमा खाता खोलेको थियो । नेपालका लागि पहिलो गोल नवयुगले गरे । हेमन्त गुरुङले डीबक्स बाहिरबाट गरेको सशक्त प्रहार ब्रुनाईका रक्षकले क्लियर गर्ने प्रयास गरे पनि बल नजिकै रहेका नवयुगको खुट्टामा पुगेको थियो । नवयुगको पहिलो प्रहार विपक्षी गोलरक्षकले रोक्ने प्रयास गरे पनि उनी आफैंले रिबाउन्डमा गोल गर्दै नेपालको खाता खोले । १० को अग्रतापछि थप जोसिएको नेपालले दोस्रो हाफमा उत्कृष्ट खेल पस्कियो । खेलको ७२ औं मिनेटमा भरत खवासले गोल गर्दै टोलीको उत्साह थप बढाएका थिए । विमल घर्तीमगरले प्रहार गरेको कर्नरमा सुजल श्रेष्ठले हेडमार्र्फत दिएको बललाई भरतले पहिलो टचमै आकर्षक रूपमा जाली चुमाएका थिए । लगत्तै ब्रुनाईको कडा प्रहारलाई नेपालका रक्षक रविन श्रेष्ठले विफल पारदिएका थिए । नेपालले ८० औं मिनेटमा पेनाल्टीमार्फत तेस्रो गोल गरेको थियो । नेपालका लागि तेस्रो गोल विमल घर्तीमगरले गरे । ब्रुनाईका खेलाडीले विमललाई डीबक्सभित्र जर्सीमा तानेर लडाएपछि पाएको पेनाल्टीलाई उनले नै सदुपयोग गरे । पहिलो हाफमा केही अवसर बनाएको ब्रुनाई दोस्रो हाफमा भने निराश देखिएको थियो । समूहमा नेपाल पहिलो खेलमा टिमोर लिस्टेसँग गोलरहित बराबरीमा रोकिएको थियो । यसअघि नै सेमिफाइनलमा स्थान बनाएको ब्रुनाई तीन अंकका साथ समूह उपविजेता बन्यो । ब्रुनाईले पहिलो खेलमा टिमोर लिस्टेलाई ४० गोलले हराएको थियो । । सेमिफाइनलमा नेपालको प्रतिद्वन्द्वी तय भइसकेको छैन । नेपालले मंगोलिया, लाओस र मकाउमध्ये एकसँग प्रतिस्पर्धा गर्नेछ । नेपालको सेमिफाइनल कात्तिक २७ गते हुनेछ । खेलपछि नेपालका प्रशिक्षक ग्योतुकी कोजीले खेल जिते पनि खेलाडीको प्रदर्शनबाट आफू सन्तुष्ट नरहेको बताए । अस्तिको भन्दा आजको मैदान धेरै राम्रो थियो । खेलाडीले सोचेको जस्तो खेल्न सकेनन् । सेमिफाइनलमा पुगेकाले आगामी खेलमा आजको भन्दा थप राम्रो गर्नेछौं', कोजीले भने । नेपालका कप्तान विराज महर्जनले भने टोलीका सबै खेलाडीले मेहनत गरेर खेलेको प्रतिक्रिया दिए । पहिलो खेलमा गोल गर्न नसक्दा दुःख लागेको थियो । आज सबैले ईख लिएर खेल्यौं,' विराजले भने । ब्रुनाईका प्रशिक्षक कोन ओहसोनले टोलीका महत्वपूर्ण खेलाडी घाइते हुँदा राम्रो खेल्न नसकेको बताए । हाम्रो ६ जना खेलाडी घाइते थिए । रक्षापंक्तिको कमजोरीका कारण हामीले गोल खाएका हौं । सेमिफाइनलमा पुगिसकेकाले खेलाडी बढी आत्मविश्वासी भए । यस हारले हाम्रो टोलीलाई थप सचेत गराएको छ । सेमिफाइनलमा हामी राम्रो गरेर देखाउनेछौं,' कोनले भने । आठ महिनापछि तेस्रो औपचारिक प्रतियोगिताका रूपमा सोलिडारिटी कप खेल्न मलेसिया गएको नेपाली टोली लगातार तेस्रो प्रतियोगिताको उपाधि जित्ने लक्ष्यमा छ । फाइनल खेल कात्तिक ३० गते खेलिनेछ । एएफसीले एएफसी च्यालेन्ज कप आयोजना गर्न छाडेपछि त्यसैको सट्टामा यस वर्षदेखि सोलिडारिटी कप आयोजना गर्न लागेको हो । एएफसीले सन् २०१८ को विश्वकप छनोट र सन् २०१९ को एसिया कप छनोट चरणबाट बाहिरिएका टोलीलाई सोलिडारिटी कपमा सहभागी गराउन लागेको हो । विश्वकप छनोटका लागि भएको प्रारम्भिक छनोट खेलमा नेपाली टोली भारतसँग पराजित हुँदै बाहिरिएको थियो । नेपाली राष्ट्रिय टोलीले आठ महिनापछि औपचारिक प्रतियोगितामा सहभागिता जनाउन लागेको हो । नेपालले आठ महिनाअघि बंगलादेशको ढाकामा सम्पन्न बंगबन्धु गोल्डकप र भारतको गुवाहाटीमा सम्पन्न १२ औं दक्षिण एसियाली खेलकुद (साग) को उपाधि जितेको थियो ।"
विगत सम्झेर झस्किएको ब्राजिल,"रियो दी जेनेरियोः आफ्नै घरेलु मैदानमा दुई वर्षअघि आयोजित विश्व कप फुटबलको सेमिफाइनलमा ब्राजिलियन टोली बलियो प्रतिद्वन्द्वी जर्मनीसँग ७१ गोलले पराजित भयो । त्यो हारले ब्राजिललाई उपाधिबाट विमुख त गरायो नै, सँगसँगै वर्षौंदेखि विश्व फुटबलमा दबदबा कायमै गर्दै आएको ब्राजिलियन फुटबललाई लामो समयसम्म भुल्न नसकिने पीडा पनि दियो । सन् २०१४ को विश्व कप सुरु हुनुअघि घरेलु टोली ब्राजिललाई विश्वभरका लाखौं फुटबलप्रेमीले उपाधिको बलियो दाबेदारका रूपमा लिएका थिए । तर सेमिफाइनलमै जर्मनीसँग ७१ गोलले पराजित भएपछि ब्राजिलियन फुटबलमा लामो समयसम्म नमेटिने दाग लाग्न पुग्यो । खेलमा हारजित स्वाभाविक भए पनि त्यो खेलमा जर्मनीको अगाडि ब्राजिलियन टोली विश्व फुटबलमा भर्खरै बामे सर्दै गरेको टोलीझैं निरीह देखिएको थियो । उक्त नतिजापछि घरभित्रमात्र होइन, विश्वव्यापी रूपमा ब्राजिलियन फुटबलको तीव्र आलोचना भयो । उक्त नतिजाको विषयलाई लिएर विभिन्न तर्कवितर्क अघि सार्दै ब्राजिलियन फुटबल महासंघदेखि लिएर प्रशिक्षक र खेलाडीसम्म आआफ्नो बचाउमा लाग्नु त सर्वाधिक पाँच पटकको विश्व कप उपाधि विजेताका लागि झनै उदेकलाग्दो क्षण थियो । आगामी शुक्रबार विश्व कप छनोट फुटबल प्रतियोगितामा ब्राजिलले अर्को बलियो दक्षिण अमेरिकी प्रतिद्वन्द्वी अर्जेन्टिनाको सामना गर्दैछ । संयोगले त्यो खेल त्यही रंगशालामा परेको छ, जहाँ सन् २०१४ को विश्व कपको सेमिफाइनलमा ब्राजिललाई जर्मनीले लज्जास्पद हारको स्वाद चखाएको थियो । त्यतिबेला जर्मनीसँग पराजित भएपछि मिनेइरो रंगशालामा ब्राजिलले कुनै पनि बलियो प्रतिद्वन्द्वीसँग भिडन्त गर्न लागेको यो पहिलो पटक हो । त्यसैले यतिबेला ब्राजिलको फुटबलमा जर्मनीसँगको त्यो नमिठो हारको चर्चापरिचर्चा फेरि सुरु भएको छ र ब्राजिलियन टोली पनि आफ्नो इतिहासबाट केही त्रसित देखिएको छ । पक्कै पनि जर्मनीसँग नमिठो पराजय भोगेको त्यही रंगशालामा बलियो प्रतिद्वन्द्वी अर्जेन्टिनासँग विश्व कप छनोट खेल्नु पर्दा केही त्रास त हुन्छ नै', ब्राजिलियन टोलीका प्रशिक्षक टिटे भन्छन्, तर, यसबीचमा दुई वर्षभन्दा बढी समय व्यतीत भइसकेको छ र यसबीचमा हामीले इतिहासबाट धेरैभन्दा धेरै शिक्षा पनि लिएका छौं ।' अर्जेन्टिनाविरुद्घको खेलका लागि आफूहरूले गतिलो तयारी गरेको दाबी गर्दै प्रशिक्षक टिटेले उक्त खेलका लागि आफ्ना सबै खेलाडी तयार रहेको बताए । यसैगरी ब्राजिलियन टोलीका मिडफिल्डर रेनाटोले त अझ एक कदम अघि बढेर अर्जेन्टिनाविरुद्घको नतिजालाई राष्ट्रियतासँग जोड्दै टोलीका सबै सदस्यलाई उक्त खेलप्रति गम्भीर हुन सुझाव दिएका छन् । उनले भनेका छन्, त्यो हार वा जित हाम्रा लागिमात्र होइन, सिंगो राष्ट्रको हार वा जित हुनेछ ।' रियो दी जेनेरियोभन्दा तीन सय ५० किलोमिटर उत्तरमा रहेको मिनेइरो रंगशालामा ब्राजिल र अर्जेन्टिनाबीचको खेल हुँदा ६२ हजार सिट खचाखत भरिने अनुमान खेल अधिकारीले गरेका छन् । दक्षिण अमेरिकी क्षेत्रको विश्व कप छनोट प्रतियोगितामा टिटेले प्रशिक्षकको जिम्मेवारी सम्हालेयता आफ्ना पछिल्ला चारवटै खेलमा जित हात पार्दै ब्राजिल २१ अंकसहित समूहको पहिलो स्थानमा छ । हालसम्म १० खेल खेलेको ब्राजिलले ६ जित, तीन बराबरी र एक हारको नतिजा निकालेको छ । सहभागी सबै टोलीले १०१० खेल खेलिसकेका छन् । २० अंक हात पार्दै उरुग्वे दोस्रो स्थानमा छ । यसैगरी १७ अंकसहित इक्वेडर तेस्रो, समान अंक भएको कोलम्बिया चौथो, १६ अंकसहित चिली पाँचौं, समान अंक भएको अर्जेन्टिना छैटौं, १५ अंकसहित पाराग्वे सातौं, ११ अंकसहित पेरु आठौं, चार अंकसहित बोलिभिया नवौं र दुई अंकसहित भेनेजुएला १० औं स्थानमा आसीन छन् । जर्मनीविरुद्घको खेलमा सहभागी अधिकांश खेलाडी अहिले ब्राजिलियन टोलीमा छैनन् । त्यतिबेला जर्मनीविरुद्घको खेलमा टोलीमा रहेका रियल म्याड्रिडका मार्सेलो, म्यानचेस्टर सिटीका मिडफिल्डर फर्नान्डिन्हो र ग्वान्झोउ एभरग्रानेडका मिडफिल्डर पाउलिन्हो भने अर्जेन्टिनाविरुद्घको खेलमा पनि मैदानमा देखा पर्नेछन् । चेल्सीका विंगर विलियनले भने अर्जेन्टिनाविरुद्घ नखेल्ने सम्भावना छ । जर्मनीविरुद्घको खेलमा टोलीमा रहेका चेल्सीका डिफेन्डर डेभिड लुइज र एट्लेटिको मिनेरियोका स्ट्राइकर फ्रेडले भने अर्जेन्टिनासँग खेल्ने छैनन् । हामी जुन रंगशालामा जर्मनीसँग नराम्ररी हार्यौं त्यही रंगशालामा अर्को सुखद इतिहास रच्ने अवसर पनि हो यो', अर्का ब्राजिलियन खेलाडी पाउलिन्हो भन्छन्, शुक्रबार हुने खेलको नतिजा कस्तो आउला, अहिले नै किटान गर्न सकिँदैन तर, हामी अर्जेन्टिनाविरुद्घ उत्कृष्ट प्रदर्शन गर्दै आफ्ना समर्थकमाझ गतिलो छाप छाड्ने भने सफल हुनेछौं ।' अर्का ब्राजिलियन डिफेन्डर रोड्रिगो काइयो पनि अर्जेन्टिनाविरुद्घको खेलमा ब्राजिलले सुखद नतिजा निकाल्ने दाबी गर्छन् । यो नयाँ ब्राजिल हो त्यसैले हाम्रा समर्थकले मैदानमा हाम्रो खेल हेरेर आफैं मूल्यांकन गर्नेछन्', रोड्रिगो भन्छन् । सन् २०१४ को विश्व कपमा जर्मनीले ब्राजिललाई हराउँदा रोड्रिगोले भर्खरै व्यावसायिक फुटबलमा पाइला टेकेका थिए । विश्व कप छनोट खेलमा सहभागी हुन बार्सिलोनाका दुई प्रभावशाली खेलाडी लियोनल मेसी र नेमार बुधबार ब्राजिल आइपुग्ने अनुमान गरिएको छ । मेसी र नेमारले एउटै क्लबबाट व्यावसायिक फुटबल खेले पनि यी दुवैको राष्ट्रिय टोली भने फरक छन् । मेसी अर्जेन्टिनाका आशाका केन्द्र हुन् भने नेमारबाट ब्राजिलियन समर्थकले उत्कृष्ट प्रदर्शनको आशा गरेका छन् । अर्जेन्टिनाका प्रशिक्षक एड्गार्डो बाउजाले भने सन् २०१८ मा रुसमा आयोजना हुने विश्व कपमा आफ्नो टोलीको सहभागितालाई लिएर चिन्ता व्यक्त गर्दै आएका छन् । त्यसैले उनले ब्राजिलविरुद्घको खेललाई निकै महत्वका साथ लिएका छन् । छनोट प्रतियोगिताको तालिकामा हाम्रो स्थान खासै सन्तोषजनक छैन, त्यसैले पनि मैले ब्राजिलसँगको खेललाई गम्भीर रूपमा लिएको छु', उनले भनेका छन् । अर्जेन्टिनी टोली सन् २०१४ को विश्व कपको फाइनलमा जर्मनीसँग १० गोलले पराजित भएको थियो । अर्जेन्टिनाले विश्व कप छनोटको अर्को खेल नोभेम्बर १५ तारिखमा कोलम्बियासँग खेल्नेछ । दक्षिण अमेरिकी क्षेत्रबाट विश्व कपमा चारवटा टोली सिधै छनोट हुनेछन् । अंकतालिकाको पाँचौं स्थानमा आउने टोलीले भने विश्व कपमा छनोट हुन प्लेअफ खेल्नु पर्नेछ ।"
