शीर्षक,विवरण
जनताको मन जित्नैपर्ने भयो ?,"नेपालमा अनेक परिवर्तन भए । एकतन्त्रीय शासनबाट बहुलवादी लोकतन्त्र आयो । एउटा राजपरिवारको रहस्यमय हत्या भयो । दुई सय ४० वर्ष पुरानो राजतन्त्र हटाइयो । राजाको हुकुमबाट बन्ने गरेको संविधान जनताबाट निर्वाचित संविधानसभाबाट संविधान बन्यो । १७ हजारको ज्यान लिएको युद्ध नजितेको व्यक्ति देशको हाकिम भयो । हिंसाबाट शक्ति कब्जा गर्र्ने बाटो लागेका कम्युनिस्टहरू लोकतान्त्रिक निर्वाचनबाट सरकारमा आए । प्रजातन्त्रका अगुवा भएको दल जसले कम्युनिस्टलाई पहिलो सत्रू ठान्ने गर्दथे उनीहरूकै पिछलग्गु भए । ती नेताहरू जसले एकअर्कालाई मार्न बम हानेका थिए र एक अर्काको टाउकोको मूल्य तोकेका थिए, तर सत्ताका साझेदारी भए । एउटा नेता जसले भारतको नागरिकले भन्दा चर्को स्वरमा भारतको समर्थन गर्दथे उनी राष्ट्रवादी निस्किए । अर्का नेता जसले भारतसित लड्न ट्रेन्च खन्न लगाएका थिए उनै नेतालाई भारतको आशीर्वाद प्राप्त भएको पनि देखियो । यी सब परिवर्तन कसरी हुन सक्यो भन्दा जनताको बलबाट सम्भव भयो भन्ने भनाइ छ । के अब नेपालको सत्तामा आउन अथवा परिवर्तन ल्याउन जनताकै मन जित्नुपर्ने भयो ? यसको माने के नेपालको प्रजातन्त्र उर्फ लोकतन्त्र यति बलियो भयो कि जनताको मन नजिति केही गर्नै नसकिने भयो ? यसो भएको हो भने राम्रै भयो । प्रजातान्त्रिक पद्धति राम्ररी नचलेको बेला पूर्व राजा ज्ञानेन्द्रले एकलौटी शासन चलाएर हेरेका थिए । त्यसबेला आफूले गर्न खोजेको र गरेको कुरा जनताका अगाडि राम्ररी बुझाउन नसकेकाले असफल भएको स्वीकार गरेका छन् । सत्ताबाट बाहिर भएपछि उनले जनताको मन जित्ने प्रयत्न गरेका छन् । जनताको इच्छाअनुसार नै देशको शासन र भविष्य निर्धारण हुने कुरा दोहोर्याएका छन् । उनी जहाँजहाँ जान्छन् त्यहाँ जनताको भीड लाग्ने गरेको छ । त्यस्तो भीडको आकार दिनहुँ बढिरहेको पनि देखिन्छ । जनताको इच्छा प्रबल भयो भने कुनै दिन राजतन्त्र फर्किने छ भन्नेमा उनको आशा छ र त्यो आशामा विश्वास गर्ने मानिसहरूको समूह पनि बढ्दै गएको छ । यसको सारांश यही निस्कन्छ कि राजाले राजा हुनका लागि जनताको मन जित्नुपर्ने नै रहेछ । यो पनि एउटा राम्रै कुरा हो । जनताको मन जित्नु नै पर्ने रहेछ भन्ने केपी शर्मा ओलीको प्रधानमन्त्रीकालमा पनि देखियो । उनले आन्तरिक प्रशासनमा के गर्न सके र के गर्न सकेनन् भन्ने कुरा विवादित नै रहेको छ तर भारतको सम्बन्धमा उनले राष्ट्रिय स्वाभिमानलाई जोगाएको भने निर्विवाद भएको छ । भारतले लगाएको महिनौं लामो नाकाबन्दीले नेपाली जनताले दुःख पाएको सबैले देखेको, अनुभव गरेको र व्यहोरेको तथ्य हो । दुःख पाए पनि यसको कारण प्रधानमन्त्री ओली होइनन् भन्ने धेरैले महसुस गरेका हुन् र त्यसैकारणले उनको विरुद्ध कुनै आन्दोलन भएन । यसको बदलामा धेरै नेपालीको मन उनले जिते । यसैकारण उनले सत्ताबाट हार खाए पनि नेपाली जनताको मन जितेर गए । यो त एउटा राजनीतिज्ञको लागि ठूलो उपलब्धि हो । यसबाट उनले महाकाली सन्धिमा भारतप्रति देखाएको झुकाउ र समर्थनबाट लागेको दाग पनि मेटाएका छन् । भनाइको मतलब एकपटक गल्ती गरे पनि जनताको मन जित्न सके जनप्रिय हुन सकिने रहेछ भनेर साबित भयो । यो पनि राम्रै भयो । नेपालमा टड्कारो रूपमा देखिएको यो तथ्यबाट सबभन्दा पहिले प्रधानमन्त्री पुष्पकमल दाहालले सिक्नुपर्ने हो । नेपालको राजनीतिमा अनेक नेताहरूलाई प्रधानमन्त्री बनाउँदै हिँड्दै गएका दाहालले आफैं प्रधानमन्त्री हुन भारतको पछि लागेको पनि देखियो । प्रधानमन्त्री मात्र भएर जनताको मन जित्न नसकिने रहेछ भन्ने अनुभव त पहिलो पटक उक्त पदमा जाँदा नै भइसकेको हो । अहिले धेरै होसियार र अनुभवी भएको छु भनेर उनले आफैं दाबी गरेका छन् । यसैको आधारमा ओलीको उदाहरणबाट अवश्य सिक्लान् भन्ने धेरैले आशा गरेका छन् । दाहाल भारतको निर्देशन र योजनाअनुसार प्रधानमन्त्री भएकै हुन भने पनि सत्तामा पुगिसकेपछि भारतको आदेश पालन गरिहाल्नुपर्ने कुनै वाध्यता छैन । उनले पनि ओलीले जस्तै नेपाल र नेपालीको स्वाधिनता र सार्वभौमिकताको सवालमा अडिन सक्छन् । भारतसित राम्रो सम्बन्ध हुनु भारतको चाहना पुरा गर्ने होइन बल्कि नेपालको चाहना पुरा गराउने हो भनेर उनले साबित गर्न सक्छन् । ओलीले चीनसित गरेको सम्झौतालाई अगाडि बढाउने बचन उनले संसद्मै दिइसकेका छन् । उनले आफ्नो कार्यकालमा आफूले दिएको बचन मात्र राख्न सके भने नेपाली जनताले उनलाई पनि ओलीलाई जस्तै काँधमा बोक्ने छन् । यदि यसपालि उनी राष्ट्रियताको सवालमा चुके भने आउँदो चुनाउमा (यदि समयमा भयो भने) उनको दल तेस्रो मात्र होइन दसौं दर्जामा ओर्लने छ । आखिर दस वर्षको युद्धले नदिएको फल नेपाली जनताले शान्ति प्रकृयामा आएपछि पहिलो दलको रूपमा जिताएका थिए । त्यो बेला बुद्धि नपुर्याएकोले दोस्रो संविधानसभाको निर्वाचनमा तेस्रो दलको श्रेणीमा झरेको थियो । यसबाट आखिर सत्तामा आउन जनताको मन जित्नैपर्ने सत्य प्रष्ट भएकै छ । हामीले हेर्दा त राम्रै भएको छ । उनको दृष्टिमा कस्तो देखिएको छ सो कालान्तरमा देखिहालिने छ । नौ महिनापछि नेपाली कांग्रेससित भएको भनिएको भद्र सहमतिअनुसार शेरबहादुर देउवा नयाँ प्रधानमन्त्री हुने भएका छन् । यो पटक उनलाई काम गर्न निक्कै असजिलो पर्नेछ । किनभने उनीलाई राजतन्त्रअन्तर्गत काम गर्ने अनुभव छ तर गणतन्त्रअन्तर्गत काम गर्ने मौका मिलेको छैन । उनलाई निर्वाचनको घोषणा गर्ने अनुभव छ तर निर्वाचन गराएर देखाउने अनुभव छैन । तर संयोगवस भद्र सहमतिअनुसार र नयाँ संविधानअनुसार राष्ट्रिय र प्रादेशिक निर्वाचन गर्ने गराउने उनकै कार्यकालमा हुने समझदारी भएको छ । त्यसैले उनको प्रधानमन्त्रीय कालमा यी राष्ट्रिय मुद्दाहरू सम्पन्न होलान् भनेर शंका लाग्ने गरेको छ । अझ त्यो भन्दा पनि कठिन उनलाई भारत र चीनसितको सम्बन्धमा हुनेछ । महाकाली सन्धि उनकै प्रधानमन्त्रीयकालमा भएको थियो । त्यो बेला सबै ठूला दलहरू जुटेका थिए । त्यसमा पनि उनीभन्दा सिपालु अरू नेताहरूले यस सन्धिको समर्थन गरेका थिए । तर आज परिस्थिति बदलिएको छ । नेपालको राष्ट्रिय हितविपरीत कुनै पनि योजना भारतलाई सुम्पनु अब सजिलो छैन । ओलीले राष्ट्रिय हित कसरी जोगाउन सकिन्छ र राष्ट्रिय स्वाभिमान कसरी संरक्षण गर्न सकिन्छ भन्ने परम्परा बसालेर गएका छन् । आफूलाई अप्ठेरो पर्ला भनेर पुष्पकमल दाहालले प्रधानमन्त्री हुनेबित्तिकै फास्ट ट्र्याक सडक नेपालले आफैं बनाउने, ओलीले घोषणा गरेका विकासका अरू कार्य पनि अगाडि बढाउने र चीनबाट रेल ल्याउने प्रतिज्ञा गरिसकेका छन् । नेपालको राष्ट्रिय हितविपरीत कुनै पनि योजना भारतलाई सुम्पनु अब सजिलो छैन । ओलीले राष्ट्रिय हित कसरी जोगाउन सकिन्छ र राष्ट्रिय स्वाभिमान कसरी संरक्षण गर्न सकिन्छ भन्ने परम्परा बसालेर गएका छन् । यो हदसम्म देउवा जान सक्लान् र जालान् भन्ने लाग्दैन । किनभने उनको आत्मबल दाहालको जस्तो बलियो छैन । अहिलेसम्मको हाम्रो बुझाई यस्तै छ । तर जनताको मन जित्नैपर्ने रहेछ भन्ने तथ्य त उनले पनि देखेकै छन् । अब त अलिकति तलमाथि पर्नेबित्तिकै अर्को चुनावमा पहिलो दलबाट धेरै तल खस्किने छ । जनताको मार पर्ला भन्ने यो डर पनि रामै्र हो । हामीले हेर्नुपर्ने के छ भने यो ओली परम्परा राजनीतिमा कायम रहोस् । राम्रो काम गरेका शासकहरूलाई जनताले राम्ररी सम्झने गरेकै छन् । पूर्व पश्चिम राजमार्ग थालनी गरेको र कोदारी राजमार्ग बनाएको राजा महेन्द्रलाई प्रजातन्त्र खोसेको भनेर गाली गरे पनि राष्ट्रिय हित र स्वाभिमानलाई बढाएको भनेर सबैले सम्झने गरेका छन् । बाबुराम प्रधानमन्त्री हुँदा गरेका र गर्न नसकेका कामको लागि जति गाली गरे पनि काठमाडौं र अरू सहरको सडक विस्तार गरेको उपलब्धिका लागि राम्ररी सम्झने गरेकै छन् । केपी शर्मा ओलीले पनि चीनसित गरेको पारवहन सम्झौता र भारतीय दबाबको सामना गरेको तथ्यलाई पछिसम्म पनि सम्झनेछन् । यदि नेपालमा अहिले या संविधानले तोकेको समयभित्र निर्वाचन हुने भएमा ओली र उनको दलले भारी मत ल्याएर जित्ने छन् । त्यही कारणले पनि नेपालमा तोकिएको समयमा चुनाव हुन गाह्रो छ । आखिर नेपाली जनताको मन कसले जितेको छ भनेर राजनीतिकर्मीहरूले नबुझ्ने होइन । अझ राम्ररी बुझ्नैपर्ने कुरा के हो भने नेपालमा एउटा बलियो जनमत तयार भएको छ । सो जनमतले राष्ट्रियता के हो र कहाँ छ भन्ने कुरा बुझेको छ । यसले यो पनि थाहा पाइसक्यो कि नेपालका राजाहरूले जनताको मन राम्ररी जित्न नसके पनि राष्ट्रिय स्वाभिमान जोगाएर राखेका थिए । यतिसम्म कि राजा ज्ञानेन्द्रले एकलौटी शासन चलाएको बेला अनेक गल्ती गरेको ठहरिए पनि सार्वभौमिकतामा कुनै आँच पुर्याएनन् । बरु बाह्रबुँदे सम्झौताका हस्ताक्षरकर्ताले नेपालको सार्वभौमिकता दिल्लीलाई बुझाइदिए । जनताले नेपालको भारत र चीनसित कस्तो सम्बन्ध छ र कस्तो हुनुपर्छ भनेर पनि बुझेका छन् । यसले नेपालमा अरू मुलुकहरूको गतिविधि कस्तो छ र कसरी चलिरहेको छ भनेर पनि बुझेका छन् । आउने दिनहरूमा कुनै पनि राजनीतिक दल या नेताले जनतालाई झुक्याउन सक्ने छैन । नेपालमा दलीय होस् या निर्दलीय, कुनै पनि व्यवस्थाअन्तर्गत आउने शासकले यो कुरा बुझ्नुपर्छ । जनताको मन जित्नैपर्र्ने रहेछ र उनीहरूको मन कसरी जित्न सकिन्छ भन्ने कुरा नेपालको राजनीतिमा स्थापित भयो भने हामी सबैको कल्याण हुन्छ । यही सत्यको विजय होस् ।"
भारतको नेपाल नीति,"विसं २०७२ असोज ३ मा (२० सेप्टेम्बर २०१५) नेपालमा संविधान जारी भएपछि भारतले नेपालमाथि करिब पाँच महिना अघोषित नाकाबन्दी लगायो । भारतीय सरकारले अन्तर्राष्ट्रिय समुदायलाई, नेपाललाई र भारतभित्रै पनि नेपालमाथिको नाकाबन्दीको विरोध गर्नेहरूलाई आफूले नाकाबन्दी नलगाएको बरु नेपालभित्रकै मधेसवादी दलहरूले जारी संविधानको विरोध गर्दै गरेको आन्दोलन र नाकाकेन्द्रित धर्नाका कारण नेपालमा इन्धन र अरू सामानहरू पठाउन नसकेको बतायो । मधेसवादी दलहरूले संविधान मधेसी, जनजाति र अन्य सीमान्तकृत वर्गविरोधी भएकाले नाकाबन्दी भारतले गरेको नभएर आफूहरूले गरेको आन्दोलन र नाकाकेन्द्रित धर्नाको कारणले नाकाबन्दी भएको भन्दै भारतलाई चोख्याउने प्रयत्न गरे । मधेसवादी दलहरूले संविधानको विरोध गर्नुको कारण बुझ्न सकिए पनि भारतले किन नाकाबन्दी लगायो भन्नेमा धेरै सर्वसाधारण र पढेलेखेका नेपालीमा पनि अस्पष्टता र मनोगत बुझाइ पाइन्छ । नेपालभारत सम्बन्धलाई दीर्घकालीन रूपमा रूची लिने तर धेरैजसो पत्रपत्रिकामात्र पढेर विचार निर्माण गर्ने नेपालीमा पनि धेरै किसिमका मत पाइन्छन् । एकथरिले भारत कहिल्यै नेपालको भलो चाहँदैन भन्ने तर्क गर्छन् भने कतिपयले भारत नेपालमा नियन्त्रित अस्थिरता (भारतको नियन्त्रणमा भएको अस्थिरता) चाहन्छ भन्छन् । भारतको नेपालप्रतिको दृष्टिकोण व्याख्या गर्न भुटानीकरण, फिजीकरण र सिक्किमीकरण जस्ता शब्द पनि प्रयोग गरिन्छन् । अर्काथरि मानिसहरू भने भारतका परम्परागत र अरू सुरक्षा चासोहरूलाई नेपालले बुझ्न र सम्बोधन गर्न नसकेको, नेपालका हरेक समस्याको दोष भारतलाई देखाउने गरेको र नेपालको प्रभावकारी, अनि ज्ञान र सुक्ष्म रणनीतिहरूमा आधारित व्यवहारिक भारतनीति नभएकाले नेपालभारत सम्बन्धमा देखिने समस्यामा नेपाल पनि धेरै हदसम्म दोषी छ भन्छन् । यसरी भारत नेपालमा के चाहन्छ र किन ती चाहना राख्छ भन्नेमा सर्वसाधारण जनतादेखि पठित मानिसहरूमा पनि विभिन्न किसिमका बुझाई रहेका पाइन्छन् । प्रभाव क्षेत्रमा नेपालः व्याख्या र व्यवहार भारत दक्षिण एसियाका मुलुकहरू, खासगरी नेपाल र भुटानलाई आफ्नो प्रभावक्षेत्रका मुलुक ठान्छ । नेपाललाई प्रभाव क्षेत्रको मुलुक ठान्ने हुनाले नेपालको विदेशनीति, सुरक्षा लगायत अरू कतिपय घरेलु विषयहरूमा पनि भारतको रूचीअनुसार नेपाल चलोस् भन्ने भारतीय चाहना देखिन्छ । यही उपनिवेशकालीन प्रभाव क्षेत्रको अवधारणाका कारण भारत नेपालको आन्तरिक राजनीतिक विकासक्रममा पनि केही स्वामित्व खोज्छ र नेपालले भारतलाई विश्वासमा नलिई गरेका मुख्य निर्णयलाई समर्थन नगर्नुको मुख्य कारण पनि यही हो । संविधान जारी भएपछि भारत नेपालसँग बेखुसी हुनुको मुख्य कारण नेपालको संविधान निर्माणको क्रममा आफूलाई स्थान नदिइएको भन्ने भारतीय बुझाइ नै हो । भारतले नेपालप्रतिको आफ्नो दृष्टिकोण व्याख्या गर्न धेरैजसो उपनिवेशकालीन भूराजनीतिक दृष्टिकोण र शब्दावलीहरू प्रयोग गर्दै आइरहेको छ । प्रभावक्षेत्र (स्फियर अफ इन्फ्लुएन्स), बफ्फर स्टेटको रूपमा नेपालको व्याख्या र नेपालका हिमालहरू पनि भारतको सुरक्षा प्रणालीका प्राकृतिक किल्लाहरू हुन् भन्ने भारतीय नीति (हिमालयन फ्रन्टियर पोलिसी)ले त्यस्तै उपनिवेशकालीन दृष्टिकोण बुझाउँछन् । जवाहरलाल नेहरूको पालादेखि अहिलेसम्मका भारतीय शासक, नीतिनिर्माता र बुद्धिजीवी पनि नेपाललाई प्रभाव क्षेत्रको मुलुक भन्दै यहाँको आन्तरिक मामलामा पनि भारतले रूची लिनु आवश्यक ठान्छन् । नेपालको राजनीतिक, आर्थिक, सामाजिक विकासलाई पनि भारतले आफ्नै सुरक्षा दृष्टिले हेर्ने र अथ्र्याउने रणनीति अबलम्बन गरेको छ । यसकारण भारत नेपालको आन्तरिक राजनीतिक विकासक्रममा पनि आफ्नो महत्त्वपूर्ण भूमिका होस् भन्ने चाहन्छ र नेपालले भारतलाई विश्वासमा नलिई लिने 'स्वतन्त्र' निर्णयहरू वा भारतलाई बेवास्ता गरिएका ठानिएका निर्णयलाई समर्थन गर्न हिच्किचाउँछ । कतिपय अवसरमा विरोध पनि गर्छ । कहिलेकाहीँ आफूसँग भएका स्रोत र साधनहरू प्रयोग गरेर त्यस्ता निर्णयहरूलाई असफल बनाउन लाग्छ । यस्तो सोच भारत सन् १९४७ (विसं २००४) मा स्वतन्त्र हुँदादेखिको हो र अहिले पनि यसमा बदलाव आएको छैन । यसमा उनीहरूको तर्क हुने गर्छ'नेपाल र भारतको सीमा खुला छ र भारतीय सुरक्षा चासोलाई नेपालले सम्बोधन गर्ने स्रोत र क्षमता नेपालसँग छैन ।' प्रभावक्षेत्रको यही बुझाई र अन्य भूराजनीतिक कारण देखाउँदै भारत नेपालका हरेक गतिविधिलाई सुरक्षाको दृष्टिकोणले हेर्न र नेपालको आन्तरिक राजनीतिक विकासक्रमले भारतको सुरक्षामा असर पार्ने भन्दै यसमा चासो देखाउँछ र परेको खण्डमा हस्तक्षेप गर्न उद्यत हुन्छ । सन् १९४७ ताका भारत स्वतन्त्र हुँदा र कम्युनिस्ट चीनबाट वास्तविक सुरक्षा खतरा हुँदा त्यो दृष्टिकोण ठीक थियो होला, तर सन् १९९० को दशकपछि चीनको विदेशनीतिमा विचारभन्दा पनि व्यवहारिकतामा आधारित भएपछि भारतबाट यो पुनर्विचार गरिनुपथ्र्यो र नेपालले भारतलाई यस्तो नीति पुनर्विचार गर्न सक्रिय रूपमा झक्झकाउन सक्नुपथ्र्यो । भारतमा बढ्दै गएको पानीको समस्या र नेपालमा पानीको प्रचुरता, खुला सीमाका कारण भारतलाई हुनसक्ने सुरक्षा खतरा, दक्षिण एसियामा क्षेत्रीय नेतृत्व लिँदै विश्वशक्ति बन्ने भारतीय चाहना, नेपालसँगको सम्बन्धलाई बदलिँदो परिवेशमा व्याख्या गर्न र बुझ्नु वैकल्पिक अवधारणाको कमीका कारण पनि भारत नेपाललाई आफ्नो प्रभावबाट बाहिर नजाओस् भन्ने चाहन्छ । भारतको सैनिक, आर्थिक र ज्ञानको शक्तिको कारणले भारत नेपाललाई आफ्नो प्रभावक्षेत्रमा पर्ने व्याख्या गर्न र त्यसलाई व्यवहारमा पनि कायम राखिरहन सफल भइरहेको छ । नेपालका नेताहरूको शक्तिमा पुग्न र टिकिरहन जसरी पनि भारतलाई रिझाउनुपर्छ भन्ने मनोविज्ञानले पनि भारतलाई नेपालको आन्तरिक मामलामा चासो लिइरहन प्रेरित र उत्साहित गर्छ । प्रभावक्षेत्रको अवधारणामा आधारित भएर भारत नेपालमा व्यवस्था परिवर्तन गर्न र सरकार परिवर्तन गर्न भूमिका खेल्नेदेखि लिएर नीति निर्माणमा प्रभाव पार्ने, नेपालका विकास निर्माणका परियोजनामा भारतीय कम्पनीहरूलाई ठेक्का दिन लबिङ गर्ने र नेपालको राजनीतिमा सूक्ष्म व्यवस्थापन गर्नसमेत उद्यत देखिएको छ । यस्तो व्यवहार ०७ अघिदेखि अहिलेसम्म पनि निरन्तर देखिन्छ र भारतको नेपालनीतिमा तत्कालै परिवर्तन नआएकाले भविष्यमा पनि भारतबाट यस्तै व्यवहारको अपेक्षा गर्न सकिन्छ । अन्तर्राष्ट्रिय राजनीतिमा प्रभावक्षेत्र अन्तर्राष्ट्रिय राजनीतिमा विश्वका तुलनात्मक रूपमा शक्तिशाली राष्ट्रहरूले आफ्नो भूभाग वरिपरिका राष्ट्रहरूलाई पनि आफ्नो प्रभाव क्षेत्रको रूपमा घोषित वा अघोषित रूपमा व्याख्या गर्छन् र ती राष्ट्रहरूको आन्तरिक राजनीतिक विकासक्रममा पनि रूची राख्छन् । ती प्रभाव क्षेत्रमा पर्ने भनेर व्याख्या गरिएका मुलुकहरूमा आफूविरुद्धका गतिविधि नहोउन्, आफ्नो रूचीहरूका विरुद्धमा काम गर्ने शासकहरू नहोउन् र आफ्नाविरुद्ध गतिविधि गर्ने 'बाह्य शक्तिहरू'को उपस्थिति प्रभाव क्षेत्रमा नहोस् भन्नेमा उनीहरूको विदेशनीति केन्द्रित हुन्छ । प्रभावक्षेत्रमा पर्ने भनेर व्याख्या गरिएका मुलुकहरूको विदेशनीति, सुरक्षानीति र आन्तरिक राजनीतिमा पनि प्रभाव पार्ने काम शक्तिशाली राष्ट्रहरूले गर्छन् । प्रभाव क्षेत्र भनेर व्याख्या गर्नु र त्यस्तो प्रभाव क्षेत्रलाई कायम राखिरहनु राष्ट्र शक्तिशाली र प्रभावशाली हुनुको परिचायक मानिन्छ । क्षेत्रीय शक्ति र विश्वशक्ति हुन उद्यत राष्ट्रहरूले पनि प्रभावक्षेत्र कायम गर्नुपर्छ भन्ने अन्तर्राष्ट्रिय सम्बन्ध अध्ययनका केही प्रभावशाली सिद्धान्तहरू पनि छन् । पञ्चायतकालमा राजा महेन्द्र र वीरेन्द्रले 'स्वतन्त्र' परराष्ट्र नीति लिएको धेरै देशहरूसँग द्विपक्षीय सम्बन्ध राखेको र भारतलाई विश्वासमा नलिई अन्तर्राष्ट्रिय संघ संस्थाहरूमा नेपाल सहभागी भएको भारतले मन पराएको थिएन । उदाहरणका लागि संसारको सबैभन्दा शक्तिशाली राष्ट्र संयुक्त राज्य अमेरिकाले विश्वको हरेक कुनामा हुने राजनीतिक विकासक्रमलाई आफ्नो रूचीको विषय ठान्छ । तर अमेरिकाले उत्तर र दक्षिण अमेरिकी महादेशलाई भौगोलिक सामिप्यताको कारणले आफ्नो विषेश प्रभाव क्षेत्रको रूपमा मान्छ । यो अमेरिकाको दोस्रो विश्वयुद्धकालदेखिकै नीति हो । उत्तर र दक्षिण अमेरिकाका देशहरूमा सकेसम्म कम्युनिस्ट शासनहरू स्थापित नहोउन् भन्ने अमेरिकी चाहना थियो । बरु कम्युनिस्टहरूलाई दमन गर्ने र अमेरिकाको रूचीलाई सम्बोधन गर्ने सैनिक शासनहरूलाई अमेरिकाले समर्थन गरेको थियो । अमेरिकी विदेशनीतिमा यो प्रभाव क्षेत्रको अवधारणा यति शक्तिशाली थियो कि सन् १९६२ मा तत्कालीन सोभियत संघले क्युबामा अमेरिकालाई लक्षित गरेर आणविक अस्त्रहरू राख्न खोज्दा अमेरिका र सोभियत संघ आणविक युद्धको संघारमा पुगेका थिए । अमेरिकाले शीतयुद्धकालमा क्युबामाथि धेरै वर्ष लगाएको नाकाबन्दी, दक्षिण अमेरिकाका देशहरूका आन्तरिक राजनीतिमा खेलेको प्रत्यक्ष सक्रिय भूमिका, शीतयुद्धकालमा र पछि निकारागुवा, पनामा, हाइटीलगायतका देशहरूमा सत्तापलटलगायत आन्तरिक राजनीतिमा खेलेको प्रत्यक्ष भूमिका अमेरिकाको यही प्रभाव क्षेत्रको अवधारणामा आधारित थिए । शीतयुद्धकालमा अमेरिका, सोभियत संघ, चीनलगायत शक्तिशाली राष्ट्रहरूका आआफ्नै प्रभाव क्षेत्रहरू थिए । शीतयुद्धपछि पनि अमेरिका, रूस, चीन, भारत, साउदी अरेबिया, नाइजेरियालगायत राष्ट्रहरूले घोषितअघोषित रूपमा आफ्ना प्रभाव क्षेत्र भनेर बुझिएका क्षेत्रमा हुने विकासक्रमप्रति चासो देखाउने र हस्तक्षेप गर्ने गरेका छन् । उत्तर आधुनिकवाद, उत्तर संरचनावाद र माक्र्सवादबाट प्रभावित क्रिटिकल थेओरी (आलोचनावादी सिद्धान्त ) ले यस्तो दृष्टिकोणलाई शक्तिशाली राष्ट्रहरूले कम शक्तिशाली राष्ट्रहरूमाथि हैकम र दबदबा कायम राखिरहन जानीजानी रणनीतिक रूपमा प्रयोग गर्ने दृष्टिकोण मान्छन् । यस्ता आलोचनावादी सिद्धान्तकारहरूले यस्ता बहसहरूलाई कायम राखेर आफ्नो भूमिका र आम्दानी बढाउन शक्तिशाली राष्ट्रका राजनीतिज्ञ, सेना, प्राज्ञिक क्षेत्र र समाचारमाध्यमहरूको 'अपवित्र' गठबन्धन बनेको हुन्छ भनेका छन् । नेपालभारत सम्बन्धको सन्दर्भमा पनि पवित्रअपवित्र जे भने पनि जानेर वा नजानेर भारतका राजनीतिज्ञ, नीतिनिर्माता, प्राज्ञिक वर्ग र सञ्चारमाध्यमको ठूलो तप्का नेपाललाई आफ्नो पञ्जाबाट फुत्किन दिनु हुँदैन भन्ने मान्यता राख्छ । भारतको शिक्षा र सञ्चारमाध्यमले पनि नेपाल, भुटानलगायतका मुलुकलाई नियन्त्रणबाहिर जान नदिन नहुने जनमत तयार गरिरहेका हुन्छन् । नीति र व्यवहारमा निरन्तरता सन् १९४७ अगाडि भारतमा बेलायती औपनिवेशिक शासनका बेला भारतका अंग्रेज शासकहरूले नेपाललाई आफ्नो प्रभाव क्षेत्रको मुलुकको रूपमै बुझ्थे । नेपालका तत्कालीन राणाशासकहरूले भारतका बेलायती शासकहरूलाई खुसी पार्ने नीति अँगालेका थिए । कहिल्यै पनि सूर्य नअस्ताउने साम्राज्य ओगटेर बसेको बेलायती शासकसँग निहुँ खोजेरभन्दा मिलेरै आफ्नो शासन सत्ताको सुरक्षा गर्न सकिन्छ भन्ने उनीहरूको बुझाइ थियो । वास्तवमा तत्कालीन सन्दर्भमा नेपालका लागि त्यो व्यवहारिक र बुद्धिमतापूर्ण विदेश नीति नै थियो होला । अंग्रेजहरूसँग लडाइँमा उत्रिएका भीमसेन थापाले नेपालको ठूलो भूभाग गुमाउने गरी सन् १८१५१८१६ मा (बिसं १८७२) सुगौली सन्धि गर्नुपर्यो भने जंगबहादुर राणाको शासनकालमा सुगौली सन्धिमा गुमेकामध्ये नयाँ मुलुक (हालको बाँके, बर्दिया, कैलाली र कञ्चनपुर) नेपाललाई प्राप्त भयो । यो चानेचुने उपलब्धी होइन । राणाकालमा बेलायती शासकलाई खुसी पार्ने, शासन सत्ता लम्ब्याउने, सकेसम्म बाहिरी विश्वबाट अलग राख्ने सचेत प्रयासहरू भए । भारत स्वतन्त्र भएपछि पनि विविध भूराजनीतिक कारणहरूले गर्दा भारतले नेपालको आन्तरिक राजनीतिमा चासो लिन र हस्तक्षेप गर्न छोडेन । २००७ कात्तिकमा राजा त्रिभुवन राजगद्दी त्यागेर सपरिवार भारत पलायन हुँदा होस् वा त्यसै वर्ष राजाराणाकांग्रेस त्रिपक्षीय सहमति हुँदा होस् भारतले भूमिका खेलेको थियो । २००७ सालदेखि २०१७ साल बीचको नेपालको राजनीतिक अस्थिरताको बेला भारतले नेपालको उत्तरमा चीनको तिब्बतसँगको सीमामा भारतीय सैनिक चेकपोस्टहरू राखेको पनि थियो, जुन पछि कीर्तिनिधि विष्ट प्रधानमन्त्री हुँदा सन् १९६९ (विसं २०२६)मा हटाइयो । त्यसबेला पनि भारतले नेपालले भारतको सार्वजनिक रूपमा बेइज्जत गरेको भन्दै नाकाबन्दी गरेको थियो । भारतमा बढ्दै गएको पानीको समस्या र नेपालमा पानीको प्रचुरता, खुला सीमाका कारण भारतलाई हुनसक्ने सुरक्षा खतरा, दक्षिण एसियामा क्षेत्रीय नेतृत्व लिँदै विश्वशक्ति बन्ने भारतीय चाहना, नेपालसँगको सम्बन्धलाई बदलिँदो परिवेशमा व्याख्या गर्न र बुझ्नु वैकल्पिक अवधारणाको कमीका कारण पनि भारत नेपाललाई आफ्नो प्रभावबाट बाहिर नजाओस् भन्ने चाहन्छ । विसं २०१५ को प्रथम बहुदलीय निर्वाचनपछि बनेको प्रथम जननिर्वाचित प्रधानमन्त्री बीपी कोइरालाले 'स्वतन्त्र' परराष्ट्र नीति अँगालेकाले चीन , पाकिस्तानलगायत राष्ट्रहरूसँग सम्बन्ध बढाएकाले र नेपालको अन्तर्राष्ट्रिय सम्बन्ध व्यापक बनाएकाले भारत खुसी थिएन । त्यसैले तत्कालीन भारतीय प्रधानमन्त्री जवाहरलाल नेहरूले राजा महेन्द्रलाई प्रधानमन्त्री बीपी कोइरालालाई हटाएर सुवर्णशमशेरलाई प्रधानमन्त्री बनाउन 'ग्रिन सिग्नल' दिएका थिए भनेर विभिन्न विद्वानहरूले पनि लेखेका छन् । तर त्यही मौका छोपेर, राजा महेन्द्रले बीपीलाई मात्र हटाएनन् कि प्रजातन्त्रकै गला निमोठे । पञ्चायतकालमा राजा महेन्द्र र वीरेन्द्रले 'स्वतन्त्र' परराष्ट्र नीति लिएको धेरै देशहरूसँग द्विपक्षीय सम्बन्ध राखेको र भारतलाई विश्वासमा नलिई अन्तर्राष्ट्रिय संघ संस्थाहरूमा नेपाल सहभागी भएको भारतले मन पराएको थिएन । पञ्चायतकालमा पनि भारतले नेपाललाई प्रभावक्षेत्र बाहिर जान नदिन, भारतलाई विश्वास नलिई स्वतन्त्र निर्णयहरू नलिन, सुरक्षा र विदेश नीतिमा भारतसँग समन्वय गर्न निरन्तर दबाब दिएकै हो । सन् १९६५ (विसं २०२२) मा नेपालभारतबीच भएको नेपालले आफूलाई चाहिने हतियारहरू सकेसम्म भारतबाटै किन्नुपर्ने सहमति, कालापानीमा भारतीय सेना आएर बसेको थाहा पाउँदा पनि राजा महेन्द्रले विरोध गर्न नसक्नु पनि भारतीय शक्तिको प्रभाव मान्नुपर्छ । भारत र चीनबीच सन् १९६२ (विसं २०१९) मा भएको सीमायुद्धमा भारतको शर्मनाक पराजयपछि भने भारतले केही समय नेपाललाई चिढ्याउन चाहेन । त्यहीमाथि पञ्चायतकालमा राजाको एकतन्त्रीय अधिनायकवादी शासन, अशिक्षा, परम्परागत समाजका कारण गरिबी हुँदाहुँदै पनि नेपालमा एक किसिमको सामाजिक र राजनीतिक स्थिरता रह्यो । बढी चिढ्याउँदा नेपाल चीनको नजिक हुन जाने सम्भावनाका कारणले भारतले नेपालमा धेरै सुक्ष्म व्यवस्थापन भने गर्न पाएन । तर भौगोलिक बनावटका कारणले भारतमाथि सिर्जित निर्भरताका कारण नेपालको विदेशनीति, सुरक्षानीति र कतिपय अवस्थामा आन्तरिक राजनीतिक र आर्थिक विकासक्रममा भारतको प्रभाव भने प्रत्यक्ष वा परोक्ष रूपमा रह्यो, पञ्चायतकाल पनि त्यसको अपवाद रहेन । क्रमशः"
बाबुआमाको सेवाः आत्मसन्तुष्टिको पाटो,"२०२१ सालका भूमिसुधार सुब्बा पचहत्तरबर्से माधव श्रेष्ठ म्हैपीमा सात आनाको कम्पाउन्डमा रहेको आफ्नो घरमा ताल्चा लगाएर निःसहाय सेवा सदन (वृद्धा श्रम) बानेश्वरमा बसेको पाँच वर्ष भयो । उनका एक मात्र सन्तान आजसम्म भेट्न आएका छैनन् । तर उनी गोकर्णे औंसी अर्थात् बाउको मुख हेर्ने दिन बिहान शुद्ध भएर पितृलाई तर्पण दिन्छन् र छोराको उन्नति एवं प्रगतिको लागि कामना गर्छन् । मासिक १६ हजार भत्ता बुझ्ने माधव आश्रममा बसे पनि खाना खाएवापत मासिक तीन हजार रुपैयाँ आ श्रमलाई तिर्छन् अनि तीनजना निसहाय बालबालिकालाई छात्रवृत्तिमा पढाइरहेका छन् । नेसनल कलेजमा आईएको अन्तिम परीक्षा आउन मात्र ६ दिन बाँकी हुँदा कक्षाकोठामै आएको भूमिसुधार सुब्बाको जागिरमा प्रवेश गरेका माधव एकचालीसबर्से जागिरे जीवन नियाल्दै रमाएर भन्छन् बाराको निजगढ र डुमरवानामा त पहिलो भूमिप्रशासक भएरै काम गरें, अहिलेसम्म मेरै डिसिजनले त्यहाँ काम गरिरहेको छ । त्यतिबेला २४२५ सालतिर बस्तीमा आगो लगाउँदा त्यहाँका महिला नांगै हेटौंडामा प्रहरी चौकी घेर्न पुगेका थिए । कैलालीमा त आँखाले भ्याएसम्म जमिन लेउ पैसा दिनुपर्दैन भनेका थिए, न्युरोड डुलेर बस्न छोडेर त्यस्तो हिलोमा को बस्छ ? नेपालका धेरै गाउँबस्ती डुल्दा देखेको एउटा सत्य छोरी भएको घर सफासुग्घर र व्यवस्थित हुन्छ जतिसुकै पैसावाल भए पनि छोरा भएको घर जहाँतहीँ फोहोर र अस्तव्यस्त । त्यसमा पनि राना थारुहरूको संस्कार राम्रो छ । छोरीहरू खुल्न सक्छन्, छोराहरू लजाउँछन् । ३२ वर्षको उमेरमा विवाह बन्धनमा बाँधिएका माधवका श्रीमती र एक इन्जिनियर छोरा छन् । उनी भन्छन् भावनाले होइन मेरो कमाइ देखेर विवाह गरेकी श्रीमतीले माइतीको व्यवस्थापनमा मात्रै ध्यान दिइनँ, छोरालाई मप्रति नकारात्मक भावनाको वीजारोपण गरिन् । त्यो घर पनि उनकै नाममा छ । मैले आफ्नो नाममा सम्पत्ति राखिनँ, २१ वर्षसम्म त म एक्लै त्यही घरमा बसेर पकाएर खाएँ । एक दिन राति बत्ती निभेको बेला घरअगाडिको गड्डामा परी खुट्टा भाँचियो । संसारका कुनै पनि बाउआमाले आफ्ना छोराछोरी नराम्रो होस् भनेर सोच्दै सोच्दैनन् । व्यवहारमा रिसारिस गर्नु अलग कुरा हो । जिउँदालाई खुसी पार्ने र मरेकालाई तर्पण दिने सन्तानलाई मात्र सन्तुष्टि प्राप्त हुन्छ । आर्मी अफिसर भतिजोले उपचारमा सहयोग गरे र उनैको सहायताले यहाँ आएर बसेको छु । यहाँ आएदेखि त्यो घरमा फर्केर गएको छैन । सामान कुहियो होला । यहाँ खान लाउन र बस्न सबै सुविधा छ, तर मनमा शान्ति छैन । एउटा छोरी मात्र भइदिएको भए घर यसरी अस्तव्यस्त हुँदैनथ्यो । सबै तहवह मिल्थ्यो, तर नानी, मेरो छोराको नामचाहिँ नलेखिदिनुस् है । साँढे चार बीस हिउँद काटेका विराटनगर सुन्दरपुर ७ गछियाका खडानन्द सापकोटा चार वर्षदेखि सोही आ श्रममा आ श्रय लिइरहेका छन् । दुई छोरा, दुई छोरी, एक श्रीमती र आठवटा नातिनातिनाका धनी सापकोटा दुई छोरीको विवाहपछि दुई भाइ छोरालाई अंश भागबन्डा गर्दा जेठाको भागमा परेका थिए । कान्छाको भागमा परेकी बूढी अहिले पनि त्यहीँ छिन् । तीन वर्षपछि जेठो छोरो धन कमाउन साउदी गयो । त्यसको एक वर्षपछि जेठी बुहारीले बुबा, घरमा खानेकुरा छैन, पैसा पनि छैन, अब म तपाईंलाई पाल्न सक्दिनँ भनी । त्यही वचन यो मुटुमा वाण लाग्यो, घर छोडें । परिवारका सबैलाई थाहा छ नानी, म यहाँ छु भनेर, तर कोही पनि भेट्न आएका छैनन् । बरु गाउँलेहरू मलाई भेट्न आउँछन् । त्यो जेठो बसेको घरघडेरी हामी बूढाबूढीको जिउनी मेरै नाममा छ । बुहारीको वचनले वाण लागेर घर छोडेर आएँ । बस्नलाई यहाँ ढुक्क छ, तर सम्पत्ति र सन्तान छोडेर आएपछि मनमा चौबीसै घन्टा उनीहरूकै याद आउँछ । बाउको मुख हेर्ने औंसी आउँदै छ, उनीहरू मलाई वास्तै गर्दैनन् । म आ श्रममा बसे पनि बिहान सधैं पितृलाई सम्झेर जल चढाउँछु । म यहाँ बसे पनि सिरियस भयो भने यहाँबाट फोन गर्छन् त्यतिबेला छोरो आएर अन्तिम संस्कार र किरिया गरिदिए हुन्थ्यो । नौ दसक हिउँदबर्खा पार गरेका काभ्रे दाप्चा १ छत्रेबहालका कृष्णचन्द्र श्रेष्ठ छोडेको स्थान र सन्तानको याद गर्दैनन् । बरु दैनिक राति एक बजे उठेर स्नान गरी परमात्माको याद गर्छन् । न त उनलाई बितेको जिन्दगीप्रति गुनासो छ, न त बिताउन बाँकी जीवनको पिर नै । उनलाई एउटै मात्र पिर छ, अरूले कमाएर दिएको भिक्षा खाइरहेको छु, त्यो कसरी कटाऊँ ? हुन त तीन छोरा, तीन छोरीसहित १५ जना नातिनातिनाका धनी कृष्णचन्द्रको नाममा आफू बसेको घडेरी अहिले पनि आफ्नै नाममा छ । छोराको दबाबका कारण त्यसलाई बेचेर दानदक्षिणा गर्न पाउँदैनन् । सुस्तरी पीडाको पोको खोल्दै कृष्णचन्द्रले भने अरूको भन्दा मेरो कहानी बेग्लै छ । तीन छोरीको विवाह गरेँ । छोराहरूलाई जो भएको बाँडिदिन्छु, लिन आउनू भन्दा तीनैजनाले हामीलाई केही पनि चाहिँदैन भनेर छोडपत्रको कागज नै गरिदिए । बूढी र ममात्रै त्यो घरमा बस्दै आएका थियौँ । बूढीलाई प्यारालाइसिस भयो । पाँच वर्षसम्म बूढीलाई एक्लै स्याहारेँ । कोही फर्केर आएनन् । अन्तिम अवस्थामा ए अब तिमीहरूकी आमाको अन्तिम अवस्था आयो । आमालाई एकपटक मुख देखाउन आओ भनेर खबर पठाएँ, तर आएनन् । बितिसकेपछि पनि खबर पठाएँ । मलामी जम्मा भइसकेपछि पनि तीन घन्टा कुरेर बसेँ, आएनन् । घाटमा गएर पनि गाउँलेले फोन गरे, दागबत्ती दिनलाई भ्याउँछ कि भनेर कुरेर बस्यौं । नआएपछि मैले दागबत्ती दिएँ । लासको धुवा उड्न सुरु भएपछि तीनैजना छोरा एकैचोटी आएर हामी नआईकन कसले दागबत्ती दिएको भनेर हल्ला गर्न थाले । कान्छो क्रिस्चियन छ । माहिलोले पनि किरिया गर्दिन भन्यो । बल्लबल्ल गाउँलेले सम्झाएर जेठो र माइलोलाई किरियामा बसाएँ । आमाको किरिया सकेपछि कान्छोले जाउँ बा भन्यो, गएँ । १० दिन बितेपछि बुहारीले पाल्न सक्दिनँ भनी । छोराहरूले नपालेपछि बरु एउटा मान्छे पालेरै बसौँला भनेको घर जल्यो । त्यसपछि छोरीहरूकहाँ गएर तीन वर्ष बसेँ । छोरीको जस्तो मन ज्वाइँको हुँदैन, म जान्छु भन्दा छोरीहरूले मा दुःख गरिराखेका थिए । फुपूकी छोरीको सहयोगले यहाँ आएर बसेको छु । घर जलेपछि घडेरी मात्रै छ । अहिले भूकम्पपीडितको लागि राहत बाँडिराखेको छ । मलाई त्यो घडेरी देऊ बा, म घर बनाउँछु भनेर जेठो छोरो धाइरहेको छ । दुइटा त मुखै देखाउँदैनन् । छोरीहरू बेलाबेलामा भेट्न आउँछन् । मैले भनिदिएको छु, म मरेपछि किरिया कर्म केही पनि गर्नुपर्दैन । जिन्दगी भनेको केही होइन रहेछ, परमात्माको भजनबाहेक । पहिला यो विचार नै आउँदैन । मेरी श्रीमती, मेरा छोराछोरी, व्यापारव्यवसाय भन्दै बित्दो रहेछ जब सबैले छोड्छन् । अनि परमात्मामा एकचित्त हुँदो रहेछ यो मन । अन्त्यमा तीनैजना वृद्धाले एकै स्वरमा भने बाउआमाले भोगेर आएको अनुभवका आधारमा दिएको अर्तीलाई जमानाअनुसार मिलाएर हिँड्न सके जहाँ गए पनि जीवन सरल हुन्छ । संसारका कुनै पनि बाउआमाले आफ्ना छोराछोरी नराम्रो होस् भनेर सोच्दै सोच्दैनन् । व्यवहारमा रिसारिस गर्नु अलग कुरा हो । जिउँदालाई खुसी पार्ने र मरेकालाई तर्पण दिने सन्तानलाई मात्र सन्तुष्टि प्राप्त हुन्छ । निसहाय सेवा सदनमा बस्दै आएका ४० जना वृद्धवृद्धामध्ये ३४ जना वृद्धा र ६ जना वृद्ध छन् ।"
कृषि आधुनिकीकरणको रटान,"सन् २००६ मा विश्व बैंकले नेपालमा कृषि क्षेत्रमा श्रम गर्ने र साना किसान गरिबीको चंगुलमा फस्दै गरेको तथ्य औंल्याएको थियो । त्यसपछि नेपालमा सरकार फेरिएर नयाँनयाँ कृषिमन्त्री मात्रै फेरिएनन्, विकास योजनाका 'मोडेल' पनि उसैगरी एकपछि अर्को फेरिए । तर, यतिबेला १४औं योजनाको आधारपत्र तयार पारिसक्दा पनि यो क्षेत्र जहाँको त्यहीं छ । सुधारको आकडामा नगन्य मात्रै सुधार आएको छ, जसलाई हाम्रो सन्दर्भमा सुधार मान्न सकिँदैन । सिंगो अर्थतन्त्र नै कृषिमा आधारित रहेको मुलुकमा कृषि क्षेत्रमा हुने लगानी र त्यसको सदुपयोगले मात्रै जनताको जीवनस्तर उकास्ने हैसियत राख्छ । भलै नेपालमा कृषि क्षेत्रलाई मनग्य रकम विनियोजन गर्ने काम मात्रै भएको छ । त्यसो हुनु विडम्बनापूर्ण मात्रै होइन, राज्य संयन्त्रको निकम्मापन पनि हो । मुलुकको चरम राजनीतिक संक्रमणलाई झेलेको तेह्रौं त्रिवर्षीय योजनाले कृषि क्षेत्रको वार्षिक औसत वृद्धिदर ४५ प्रतिशत पुर्याउने लक्ष्य लिएको थियो, तर प्रक्षेपित लक्ष्यमा २२२ प्रतिशत मात्रै हासिल भयो । यसपटक भारतीय नाकाबन्दी र भूकम्पलाई दोष दिएर नेतृत्व पंक्ति पन्छिएला, भलै त्यति मात्रै हाम्रो कृषिको रूपान्तरणमा देखिएको समस्या होइन । आन्तरिक समस्या नाकाबन्दीभन्दा कयौं गुणा कहालिलाग्दा छन् । क्षेत्रगत विकास पनि हुन सकेका छैनन् । कृषि क्षेत्रमा लामो समयदेखि विद्यमान समस्याको रणनीतिक पहिचान पनि हुन नसकी जस्ताका तस्तै छन् । नेपालले अर्थतन्त्रलाई आत्मनिर्भर तुल्याउने दाउमा हालसम्म अवलम्बन गरेका आर्थिक नीति तथा कृषि नीतिको पुनरावलोकन र खासगरी कृषि क्षेत्रमा विनियोजन हुने बजेटको खर्च गर्न सक्ने संस्थागत क्षमताको विस्तारीकरणविना कृषि क्षेत्रको रूपान्तरणको सवाल आउँदा दिनमा थप पेचिलो बन्दै जानेमा कत्ति पनि शंका छैन । अघिल्लो आर्थिक वर्षमा २९ प्रतिशतले बढेको कृषि क्षेत्रको उत्पादन दर चालू आवमा भने जम्मा १९ प्रतिशतले बढ्ने अनुमान सरकारको छ । यहाँनेर, पारम्परिक ढाँचाको नेपाली कृषि क्षेत्रको रूपान्तरणको लागि कुनै एक पक्षलाई ध्यान दिएर मात्रै पुग्ने देखिँदैन । संरचनागत रूपमै कृषि प्रणालीको रूपान्तरण जरुरी छ । अघिल्लो आवमा ६ प्रतिशतमा कृषि कर्जा पाउने जनाइएको थियो, भने यसपटक पाँच प्रतिशतमै बैंकबाट कृषि कर्जा पाउने प्रावधान पनि रहेको छ । तर त्यसको लाभ प्राप्त गर्नको लागि भने किसानलाई धेरै अप्ठ्यारा छन्, त्यसबारे राज्यको नीति मौन प्रायः छ । यसैबीच, खेतीयोग्य जमिन बाँझो राखेमा उत्पादनको २५ प्रतिशत जरिवाना तिनुपर्ने नीतिगत पक्ष नरहेको त होइन । तर त्यसको प्रभावकारिता प्रवद्र्धन गर्ने संयन्त्र खोइ त सरकारसँग ? कृषि क्षेत्र रूपान्तरणसुधारको लागि नीतिगत तहमा केही बहस नभएका त होइनन् । भलै, नेपाललको कृषि प्रणालीको सुधारको लागि जति तदारुकता देखाइनुपर्ने हो त्यो छैन । कृषि शिक्षा प्रवद्र्धनका साथै यस क्षेत्रको लागि पर्याप्त अध्ययन र अनुसन्धान पनि हुन सकेका छैनन् । जनसंख्या बढ्दो छ र त्यसको लागि आवशयक खाद्यजन्य आधारभूत आवश्यकताको परिपूर्ति हुनुपर्ने हुन्छ । कृषि क्षेत्रमा न त निजी क्षेत्रलाई आकर्षित गर्न सकिएको छ, न त सार्वजनिक क्षेत्रको उल्लेख्य ध्यान नै पुगेको छ । चौधौं त्रिवर्षीय योजनाको आधारपत्रले कृषि क्षेत्र रूपान्तरण गर्ने ध्यये नबोकेको त होइन, तर संरचनागत सुधार हुन नसक्नु नै खास समस्याको जड हो । कृषिको दिगो विकासको लागि आवश्यक नीतिगत आधार र मार्ग स्पष्ट मात्रै नभएको होइन, कृषि उत्पादनमा आत्मनिर्भरता बढाउने रणनीतिकसहितको विशेषीकृत जिल्ला तथा उत्पादन पकेट क्षेत्रको अवधारणालाई तदारुकताका साथ आत्मसात गर्नेतर्फ राज्य सेलाएकै छ, तातेको छैन । त्यसो त कृषि पर्यटनको विकासमा सहकार्य गर्ने गरी युवालाई आकर्षित गर्नेदेखि कृषि उद्यमीको मनोबल बढाउने खालको रणनीतिक योजना सरकारसँग छैन । मागअनुरूपको कृषि अनुसन्धान प्रविधिको विकास गर्नको लागि थुप्रै कठिनाइ छन् । व्यावसायिक दक्षताको विकास पनि उत्तिकै पेचिलो समस्याको जड हो । विगतका वर्षमा जसरी यो वर्ष पनि कृषि क्षेत्रले दोहोरिँदा समस्या झेलेकाले कुल खाद्यान्न उत्पादनमा खासै वृद्धि हुने सम्भावना छैन । सरकारी तथ्यांकले त्यही भन्छ । कृषि क्षेत्रबाट उपलब्ध हुने खाद्य सुरक्षा तथा रोजगारले नेपालको अर्थतन्त्रमा गतिलै प्रभाव राख्ने गर्छन् 'दीर्घकालीन कृषि विकास योजना, २०५४' ले कृषि क्षेत्रको सुधारको लागि त्यस्तो कुनै रणनीतिक पहल गर्न सकेन । अपेक्षित नतिजा निकाल्न नसकेपछि राष्ट्रिय कृषि नीति, २०६१ र राष्ट्रिय कृषि व्यवसाय नीति, २०६३ भन्दा धेरै माथि उठेर कृषि विकास रणनीति (एडीएस) तर्जुमा गरी कार्यान्वयनको चरणमा गइ पनि सकेको छ । जसले आगामि पाँच वर्षभित्र देशका अधिकांश खेतीयोग्य जमिन सिञ्चित गर्ने अठोट लिएको छ । कृषि क्षेत्रबाट आर्थिक प्रगतिमा योगदान गर्ने प्रतिबद्धता पनि जनाएको छ, सरकारले । कृषिलाई उत्पादनशील बनाउन सक्ने थुप्रै आधार तथा सम्भावना दुवै छन् । तर पनि कृषिलाई सम्मानजनक पेसाको पंक्तिमा उभ्याउन सक्ने क्षमताको विकास भने हुन सकेको छैन । किनभने त्यसको लागि सरकारसँग ठोस नीतिगत आधार नै छैनन् । तुलनात्मक रूपमा पछिल्ला केही वर्षयता कृषि उद्यमतर्फ तुलनात्मक रूपमा आकर्षण बढेको ठम्याउन त सकिन्छ । युवा वर्गको चाख पनि देखिन्छ । तर सरकारको अकर्मण्यताले युवालाई पूर्णतः यस क्षेत्रबाट उद्यमशीलताको प्रवद्र्धन गर्न सकिन्छ भन्नेमा आश्वस्त तुल्याउन सकिने 'स्किम' छैन, जसबाट हतोत्साहको अवस्था सिर्जना हुन पुगेको देखिन्छ । नेपालको कुल जमिनमध्ये २६ लाख ४१ हजार हेक्टर खेतीयोग्य जमिन रहेको सरकारी तथ्यांक छ । तर तीमा सिँचाइ सुविधा उपलब्ध हुन सकेको छैन । सरकारी तथ्यांक हेर्ने हो भने देखिन्छ, आजसम्म वर्षभरि नै सिञ्चाइ सुविधा उपलब्ध भएको क्षेत्रफल सरदर ४० प्रतिशतको हाराहारीमा मात्रै छ । पूर्णरूपमा कृषिमा आधारित नेपालको अर्थतन्त्रको विकास नगरीकन नेपालीको विकास गर्छु भन्नु तर्कसंगत देखिँदैन । चालू आर्थिक वर्षको लागि नेपालको कृषि क्षेत्रको आधुनिकीकरण र यान्त्रिकीकरण गर्नको लागि पर्याप्त बजेट विनियोजन गरिएको छ । तर रकम आफैंमा साधन होइन । त्यसको लागि रकमको नतिजामुखी उपयोगको जरुरत पर्दछ र खर्च गर्नको लागि चुस्त संयन्त्र पनि चाहिन्छ । नेपालमा आजसम्म त्यस्तो संयन्त्रको संरचना निर्माण हुन सकेको छैन । यतिखेर, नागरिकको सान्निध्यताको मर्मलाई केन्द्रमा राखेर सामाजिक न्यायमा आधारित भएर भूमि र भूमिस्रोतको वितरण गर्दै भूमि व्यवस्थापनलाई रणनीतिक तुल्याउनु र भूमि प्रशासनलाई मानव संसाधन र प्रविधिले सम्पन्न बनाउनु सबैभन्दा पेचिलो चुनौती हो । भूउपयोग नीति, २०७२ को रणनीतिक कार्यान्वयनका साथै मझौला तथा साना सिँचाइ प्रणालीलाई स्वशासित सिँचाइको रूपमा विकास गर्न पनि उत्तिकै जरुरी छ । निजी र सहकारी क्षेत्रको आपसी सहकार्यमा करार खेतीमा ध्यान दिँदै वातावरणमैत्री कृषि प्रणलीको विकासमा सरकारले ठोस कदम चाल्न सक्नुपर्छ । निर्यात गर्न सकिने बालीको उत्पादन र प्रशोधनलाई वैज्ञानिक तुल्याउन ठोस कार्ययोजना तर्जुमा गर्न र खाद्यान्नजन्य पोषणको कमी हुने वा खाद्य असुरक्षित क्षेत्रमा कृषिजन्य उत्पादनलाई प्राथमिकीकरण गर्नेदेखि जनचेतनाजन्य कार्यक्रम सञ्चालन गर्न पनि उत्तिकै जरुरी देखिन्छ । त्यसैगरी, जलवायु परिवर्तनका नकारात्मक असर न्यूनीकरण गर्ने अनुकुलन कार्ययोजना खोइ त सरकारसँग ? ओली सरकारका कृषिमन्त्रीले केही गरी पो हाल्छन् कि भन्ने अपेक्षा पनि देखिन्थ्यो । अब प्रचण्ड सरकारका कृषिमन्त्रीको ज्ञानले अघिल्ला मन्त्रीको कामलाई कसरी निरन्तरता दिने हुन्, थाती रहेका कामलाई कसरी अघि बढाउने हुन् त्यो त हेर्न बाँकी नै छ । तर एउटा तर्कचाहिँ के गर्न सकिन्छ भने कृषि मन्त्रालयमा जबसम्म कृषिको आधारभूत ज्ञान भएका व्यक्ति जाँदैनन् तबसम्म कृषिको विकासमा न त उल्लेख्य नतिजा देखिनेवाला छ, न त कृषिको विकासको राटान लगाएजसरी निर्वाहमुखीबाट व्यवसायीमुखी बनाउन नै सकिन्छ । नेपालको कृषि क्षेत्रमा विद्यमान जल्दोबल्दो समस्याको रूपमा सिँचाइको कहालीलाग्दो अभाव रहेको छ । नेपाली कृषि क्षेत्रको आधार भनेको मनसुन नै हो । मनसुनले यहाँको कृषि अर्थतन्त्रको लगाम खिचिरहेको तथ्यलाई भने नीति निर्माण तहबाट कमै मात्र हेक्का राख्ने गरिएको पाइन्छ । किनभने त्यस्ता समस्याको हल गर्नको लागि आवश्यक व्यवस्थापकीय आयाम विकास गर्नेतर्फ सरकारी नजर चनाखो कत्ति पनि छैन । सिँचाइ ऐनको तर्जुमा गरेर यस्ता समस्या निमिट्यान्न नपारेसम्म हामीले कृषि आधुनिकीकरणको नारा जति रटे पनि त्यसको नतिजाको ग्राफ चढ्नेवाला छैन ।"
जुडो खेलाडी फुपुल्हामु खत्री सम्मानित,"काठमाडौँ: सांस्कृतिक युवा समूहले तीजको अवसरमा जोडो खेलाडी फुपुल्हामु खत्री र युवा अभियान्ता भीम लामालाई सम्मान गरेको छ । बुधबार आयोजित तीज विशेष कार्यक्रममा कृषि राज्यमन्त्री राधिका तामाङले खत्री र लामालाई सम्मान गरिन् । खेलकुद क्षेत्रबाट राष्ट्रको नाम चिनाउन सफल भएकी जुडो खेलाडी खत्रीले भारतको सिलोङमा सम्पन्न भएको १२ औँ साग खेलमा स्वर्णपदक हासिल गरेकी थिइन । त्यस्तै, लामा सामाजिक क्षेत्रमा क्रियाशिल युवा अभियान्ता हुन् । सम्मानमा फोहोमैला व्यवस्थापनबाट सरसफाइमा विशेष योगदान तथा स्वरोजगार सिर्जना गरी युवा रोजगारी बनाउन सफल समाजसेवी बबरमान तामाङलाई पनि सम्मान गरिएको छ । भूकम्पपीडित महिला तथा बालबालिकालाई निःशुल्क दर खुवाएर कार्यक्रम सञ्चालन भएको थियो । कार्यक्रमका प्रमुख अतिथि राज्यमन्त्री तामाङले नेपाली कला र संस्कृतिलाई जर्गेना गर्न सबै लाग्नु पर्ने बाताइन् ।"
उत्कृष्ट कर्मचारी सम्मानित,"काठमाडौंः राष्ट्रिय खेलकुद परिषद् (राखेप) ले आफ्नो ५३ औं वार्षिकोत्सवका अवसरमा बुधबार उत्कृष्ट कार्य गर्ने आफ्ना ६ जना कर्मचारीलाई सम्मान गरेको छ । सम्मानित हुने कर्मचारीमा प्रशासनतर्फ सर्वोत्कृष्ट परिषद् सेवा पुरस्कारबाट मोरङ जिल्ला खेलकुद विकास समितिका प्रमुख देवराज कटवाल, उत्कृष्ट परिषद् सेवा पुरस्कारबाट कर्मचारी प्रशासन शाखाका नायब सुब्बा सुकुमार थापा र परिषद् सेवा पुरस्कारबाट आर्थिक प्रशासन शाखाकी लेखा अधिकृत ज्ञानु घिमिरे रहेका छन् । कटवाललाई २५ हजार, थापालाई १५ हजार र घिमिरेलाई १० हजार रुपैयाँसहित सम्मानपत्र प्रदान गरियो । यसैगरी प्राविधिकतर्फ सर्वोत्कृष्ट परिषद् सेवा पुरस्कारबाट कञ्चनपुर जिल्ला खेलकुद विकास समितिका भलिबल सहायक प्रशिक्षक जगदीशप्रसाद भट्ट, उत्कृष्ट परिषद् सेवा पुरस्कारबाट बाँके जिल्ला खेलकुद विकास समितिका जुडो प्रशिक्षक दलबहादुर गुरुङ र परिषद् सेवा पुरस्कारबाट उदयपुर जिल्ला खेलकुद विकास समितिकी कबड्डी सहायक प्रशिक्षक पार्वती राई पुरस्कृत भए । उनीहरूले पनि सम्मानपत्रसँगै क्रमशः २५ हजार, १५ हजार र १० हजार रुपैयाँ पुरस्कार पाए । सोही अवसरमा परिषद्मा २५ वर्ष सेवा पूरा गरेका ११ जना कर्मचारीलाई दीर्घ सेवा पदकबाट सम्मान गरियो । २० वर्ष सेवा अवधि पूरा गरेका एक सय ३६ जनालाई परिषद् सेवा पदकबाट सम्मान गरियो । सोही अवसरमा ६ जना खेलकुद पत्रकारलाई पनि सम्मान गरियो । राखेपबाट सम्मानित हुने खेल पत्रकारहरूमा अन्नपूर्ण पोस्ट् राष्ट्रिय दैनिकका रोशन राउत, नयाँ पत्रिका दैनिकका श्रीलोचन राजोपाध्याय, कान्तिपुर दैनिकका विनोद पाण्डे, नागरिक दैनिकका प्रकाश तिमल्सिना, द हिमालयन टाइम्सका फोटो पत्रकार उदीप्तसिंह क्षेत्री र कान्तिपुर टेलिभिजनका प्रदीप लेखी छन् । पत्रकारलाई जनही पाँच हजार रुपैयाँ र सम्मानपत्र प्रदान गरियो । कर्मचारी र पत्रकारलाई युवा तथा खेलकुदमन्त्री दलजित श्रीपाली, राखेपका सदस्यसचिव केशवकुमार विष्ट, खेलकुद मन्त्रालयका सहसचिव चूडामणि पौडेललगायतले पुरस्कृत गरे । कार्यक्रममा मन्त्री श्रीपालीले सातौं राष्ट्रिय खेलकुद निर्धारित समयमै पूर्वाञ्चलमा हुने बताए । उनले राखेपमा राम्रो काम गर्ने कर्मचारीलाई पुरस्कृत र काम नगर्नेलाई दण्डित गर्ने नीति अवलम्बन गरिने बताए । सदस्यसचिव विष्टले राखेपको तत्कालको अर्जुन दृष्टि सातौं राष्ट्रिय खेलकुद सफल पार्नु रहेको बताए । राखेपले आफ्नो ५३ औं वार्षिकोत्सवका अवसरमा तीन दिन विभिन्न गतिविधि र रक्तादान कार्यक्रम आयोजना गरेर मनाएको हो । वार्षिकोत्सव कार्यक्रम ७५ वटा जिल्ला खेलकुद विकास समिति र पाँचवटै क्षेत्रीय खेलकुद विकास समितिमा पनि मनाइएको छ ।"
ब्राजिलियन खेलाडी डेभिड लुइस फेरि चेल्सी फर्किने,काठमाडौंः दुई वर्ष अघि चेल्सी छोडेर पेरिस सेन्ट जर्मेन (पीएसजी) क्लबसँग आबद्ध भएका ब्राजिलियन फुटबल डेभिड लुइस पुनः इंल्याण्ड फर्किने भएका छन्। पुरानै क्लब चेल्सी फर्कन लुइसले लण्डन आएर मेडिकल जाँच समेत गराइसकेका छन्। २९ वर्षीय खेलाडी लुइस केही दिनमै औपचारिकरुपमा चेल्सी आइपुग्नेछन्। चेल्सीले लुइसलाई ४५ मिलियन युरोमा पीएसजीबाट किनेको अन्तर्राष्ट्रिय सञ्चारमाध्यमहरुले जनाएका छन्। कति वर्षे सम्झौतामा लुइस चेल्सी फर्किन लागेका हुन् भन्ने कुरा बाहिर आएको छैन। यसअघि लुइसलाई चेल्सीले सन् २०१४ मा ५० मिलिडन डलरमा पीएसजीलाई बेचेको थियो।
आईसीसीको उच्च टोली नेपाल आउँदै,"काठमाडौंः पदाधिकारीबीचको आन्तरिक झगडा, दुई कार्यसमितिबीचको आधिकारिकता विवाद, पछिल्लो पाँच महिनायता अन्तर्राष्ट्रिय क्रिकेट काउन्सिल (आईसीसी) को निलम्बनलगायत कारणले लामो समयदेखि अन्योलग्रस्त नेपाली क्रिकेटले चाँडै निकास पाउने सम्भावना देखिएको छ । घरेलु खेलकुदको सर्वोच्च संस्था राष्ट्रिय खेलकुद परिषद् (राखेप) को पहलमा नेपाली क्रिकेटको समस्या समाधानका लागि अन्तर्राष्ट्रिय जिम्मेवार निकाय आईसीसी गम्भीर देखिएको छ । त्यसका लागि आईसीसीको उच्चस्तरीय टोली आगामी आइतबार (सेप्टेम्बर चारमा) नेपाल आउने भएको छ । राखेपले गरेको पहलपछि आईसीसीका प्रमुख कार्यकारी डेभिड रिचर्डसनसहितको तीन सदस्यीय उच्चस्तरीय टोली नेपाल आउन लागेको हो । आईसीसीले राखेपलाई पठाएको पछिल्लो पत्रअनुसार आईसीसी टोलीमा प्रमुख कार्यकारी रिचर्डसनसँगै आईसीसीमा एसोसिएट्स सदस्य राष्ट्रहरूका अध्यक्ष इमरान ख्वाजा र आईसीसी अधिकारी अमर शेख छन् । टोलीले आइतबार नै प्रधानमन्त्री पुष्पकमल दाहाल र खेलकुदमन्त्री दलजित श्रीपालीसँग भेट गर्ने इच्छा व्यक्त गरेको छ । रिचर्डसनले राखेपका सदस्यसचिव केशवकुमार बिष्टलाई सम्बोधन गरी लेखेको पत्रमा प्रधानमन्त्रीसँगको भेटलगत्तै एउटा कार्यदल गठन गर्ने प्रस्ताव गरेका छन् । यो कार्यदलले क्यानको जारी ऐनको समीक्षा गरी नयाँ ऐनको मस्यौदा गर्नेछ । रिचर्डसनका अनुसार आईसीसीकै अधिकारीको नेतृत्वमा रहने उक्त कार्यदलले बनाएको ऐनअनुसार नै क्यानमा नयाँ नेतृत्वका लागि स्वतन्त्र र निष्पक्ष निर्वाचन गरिने पत्रमा उल्लेख छ । प्रधानमन्त्री र खेलकुदमन्त्रीलाई भेटी हामी आईसीसीकै अधिकारीको नेतृत्वमा एउटा कार्यदल बनाउनेछौं, रिचर्डसनले पत्रमा लेखेका छन्, उक्त कार्यदलले क्यानको वर्तमान ऐनको समीक्षा गर्नेछ र नयाँ ऐनको मस्यौदा गर्नेछ । सोही ऐनअनुसार क्यानको नयाँ नेतृत्वका लागि स्वतन्त्र र निष्पक्ष निर्वाचन हुनेछ । रिचर्डसनले पत्रमा आफ्नो नेपाल भ्रमण र कार्यदल गठनलाई आईसीसीमा नेपाल क्रिकेट संघ (क्यान) को सदस्यता पुनः प्राप्तिको महŒवपूर्ण कदमसमेत भनेका छन् । नेपाली क्रिकेटको नियमनकारी निकाय क्यान पछिल्लो ९२ दिनयता आईसीसीको निलम्बनमा छ । क्रिकेट पदाधिकारीबीचको आन्तरिक विवादसँगै जन्मिएको दुई समानान्तर संस्थाका कारण क्यान गत वैशाख १२ गते आईसीसीको निलम्बनमा परेको हो । निवर्तमान अध्यक्ष टंक आङ्बुहाङलगायत केही सदस्यको विरोध हुँदाहुँदै एक समूहले साधारणसभामार्फत चतुरबहादुर चन्दको नेतृत्वमा निर्वाचित समिति बनाएको थियो । तर राखेपले जिल्ला प्रतिनिधि छनोट पारदर्शी नभएको र आफ्नो निर्देशनविपरीत साधारणसभा गरेको भन्दै रमेश सिलवालको नेतृत्वमा तदर्थ समिति गठन गरेको थियो । दुई समानान्तर समिति अस्तित्वमा आएसँगै क्यान थप विवादित बनेको थियो । सोही कारण आईसीसीले नेपाली टोलीलाई अन्तर्राष्ट्रिय सहभागिताको अनुमति दिने तर क्यानलाई निलम्बन गर्ने निर्णय गरेको थियो । क्यानका यी दुई समितिलाई अदालतले समेत काम गर्न रोक लगाएको छ । आधिकारिकताका विषयमा निर्वाचित समितिले दायर गरेको रिट अझै पनि अदालतमा विचाराधीन छ । नेपाली क्रिकेटको यही अवस्थाबारे अध्ययन गर्न आईसीसीको टोली गत जुलाई पहिलो साता पनि नेपाल आएको थियो । त्यतिबेला आईसीसीको टोली नेपाली क्रिकेटसँग सम्बद्ध र सरोकारवालाहरूसँग छलफल गरेर फर्किएको थियो । रिचर्डसनले राखेपलाई पठाएको पछिल्लो पत्रमा नेपाली क्रिकेटको समस्या समाधानका लागि आईसीसी टोलीको अघिल्लो नेपाल भ्रमण पनि निकै फलदायी बनेको उल्लेख गरेका छन् । उनले आफ्नो आसन्न भ्रमणसमेत सोही कारण सम्भव भएको जनाएका छन् । गत जुलाईमा आईसीसी टोलीले नेपाली क्रिकेटका सम्बद्ध र सरोकारवालाहरूसँग गरेको छलफल निकै फलदायी बनेको छ, उनले पत्रमा भनेका छन्, मैले सोही फलदायी प्रयासलाई निचोडमा पुर्याउन आफ्नो भ्रमण तय गरेको हुँ । विश्वास छ यो भ्रमण पनि सोचेजस्तै सफल हुनेछ । राखेपका सदस्यसचिव बिष्टले आईसीसी टोली आउने तय भइसकेको जानकारी दिए । नेपाली क्रिकेटको समस्या समाधानका लागि आईसीसीको टोली आइतबार नेपाल आउँदै छ, सदस्यसचिव बिष्टले भने, उहाँहरूले यही भ्रमणमा क्रिकेट समस्या समाधानका लागि ठोस निर्णय गर्ने जनाउनुभएको छ । आईसीसीले प्रस्ताव गरेको कार्य दल गठनका लागि राखेप र आईसीसीबीच समझदारी देखिए पनि त्यसमा रहने सदस्य र त्यसको स्वरूपबारे भने टुंगो लाग्न बाँकी छ । आईसीसीले पत्रमा आफ्नो नेतृत्वमा नेपाली क्रिकेटका सरोकारवालाहरूलाई समेटेर कार्यदल बनाउन प्रस्ताव गरेको छ । तर सदस्यसचिव बिष्टले सबैसँग सल्लाह गरेर सहमतिमा कार्यदल गठन गरिनु पर्ने जनाएका छन् । आईसीसीले आफ्नै किसिमले कार्यदल गठन गर्ने प्रस्ताव गरेको छ तर त्यसमा हामीले हाम्रो पनि सल्लाह हुनुपर्छ भनेका छौं । कार्यदल कस्तो बनाउने भन्ने विषय र त्यसमा रहने व्यक्तिका सम्बन्धमा हामी र सरोकारवाला सबैसँग छलफल हुनुपर्छ भनेका छौं, सदस्यसचिव बिष्टले भने, कार्यदल बनाउने सम्बन्धमा सहमति भइसकेको छ, कसरी बनाउने भन्नेबारे अझै छलफल हुँदैछ ।"
