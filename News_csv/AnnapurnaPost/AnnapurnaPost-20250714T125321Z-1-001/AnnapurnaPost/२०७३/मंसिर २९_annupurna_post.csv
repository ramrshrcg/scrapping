शीर्षक,विवरण
राजनीतिक नेतृत्वप्रतिको जनआक्रोश,"गत साता सामाजिक सञ्जाल एवं टीभी च्यानलहरूमा एउटा खबर प्रसारित भयो । त्यो थियो नयाँ शक्ति पार्टीका नेता बाबुराम भट्टराईलाई पोखरामा एकजना विबद्यार्थीले जुत्ता प्रहार गरेको घटना । अर्को दिन भट्टराईमाथि जुत्ता प्रहार गरिएको नभई उनीविरुद्ध कालो झन्डा प्रदर्शन मात्र गरिएको रहेछ भन्ने सुनियो । यसैबीच भट्टराईले ट्विट्मार्फत सञ्चारमाध्यमप्रति लक्षित गर्दै पोखरा कार्यक्रममा एकजना व्यक्तिले कालो झन्डा देखाएको प्रसंगलाई अनावश्यक प्रचारबाजी गर्नेहरूले आफूलाई अनेकौं व्यक्तिहरूले सोही कार्यक्रममा इज्जत र सम्मान गरेको विषय भनी प्रसारण नगर्नु दुःखद र पूर्वाग्रही व्यवहार हो भन्ने सार्वजनिक गरेछन् । भट्टराईलाई उनका समर्थकहरूले जयजयकार गरेको भनाइ प्रसारण नगरेर एकजना असन्तुष्ट नागरिकले कालो झन्डा प्रदर्शन गरेकोलाई प्राथमिकता साथ प्रसारण गर्ने कार्यको पछाडि सञ्चारमाध्यमहरूको के उद्देश्य थियो, त्यो छुट्टै छलफलको विषय होला । जुत्ता प्रकरणसँग सम्बन्धित अर्को के पनि छ भने जतिबेला सञ्चारमाध्यममा भट्टराईमाथि जुत्ता प्रहार भएको समाचार प्रसारण भइरहेको थियो, त्यसै अवधिमा एउटा टीभी च्यानलको जनअभिमत कार्यक्रममा मत व्यक्त गर्नेहरूले भट्टराई (नेता) लाई कथित जुत्ता प्रहार गरिएको विषयलाई गलत भनेनन् । उनीहरूले त्यस किसिमको कार्यलाई राजनीतिक नेतृत्वको भ्रष्ट, जनविरोधी, राष्ट्रघाती क्रियाकलापविरुद्ध स्वाभाविक प्रतिक्रिया हो भन्दै यस्तै अवस्था रहिरहेमा भविष्यमा जनताले राजनीतिक नेताहरूविरुद्ध खुकुरी प्रहार गर्न पछि पर्ने छैनन् सम्म भने । जनताद्वारा व्यक्त यस किसिमको विचारलाई सामान्य मान्न मिल्दैन । किनभने यो पूर्वाग्रहवश व्यक्त नभएर राजनीतिक नेतृत्वको व्यवहारबाट सिर्जित प्रतिक्रिया थियो । राजनीतिक नेताहरूप्रति नेपाली जनताद्वारा आक्रोश प्रकट गरिएको यो नौलो घटना भने होइन । यसअघि एमाले नेता झलनाथ खनाल, कांग्रेस नेता सुशील कोइराला एवं माओवादी नेताहरू झक्कुप्रसाद सुवेदी र पुष्पकमल दाहालमाथि कार्यकर्ता एवं जनताद्वारा थप्पड एवं कुर्सी प्रहार भएको थियो । अनि भट्टराई घटनामा जस्तै उनीहरूका समर्थकहरूले त्यस किसिमको प्रहार गर्नेलाई कुटपिट गरी प्रहरीलाई जिम्मा लगाउने कार्यसमेत गरेका थिए । त्यसो गर्दा पनि नेतृत्वविरुद्ध आक्रोशका घटना रोकिएका छैनन् । अझ कुरो यतिमै टुंगिदैन । यस सम्बन्धमा चर्चा गरिरहँदा, यसरी एक्लो र निहत्था नागरिक नेतामाथि जाइलाग्ने कार्य एउटा व्यक्तिको सनक हो वा राजनीतिक नेतृत्वले गर्ने व्यवहारलाई दण्डित वा नियन्त्रित गर्ने प्रयास भन्नेबारेमा स्पष्ट हुनुपर्छ । कारण जनता नेताहरूका व्यवहारबाट आजित भएर आफैँ तिनीहरूलाई भौतिक रूपबाट दण्डित गर्न अगाडि सरेका हुन् भने यो गम्भीर विषय हो । यसबारे नेतृत्वले नचाहिने तर्क झिकेर आफूलाई निर्दोष र आक्रोश व्यक्त गर्नेहरूलाई सनकी एवं अपराधी साबित गर्न खोज्नुभन्दा समयमै सचेत हुनु र आफ्ना राष्ट्र एवं जनविरोधी गतिविधि सच्याउन आवश्यक छ । हुन त नेपाली समाजमा हिजोआज नागरिकहरूले सहनुपरेका अपमान र व्यथाहरू हेर्ने हो भन्ने राजनीतिक नेताहरूको विरोधमा प्रकट भइरहेका यस किसिमका घटनाहरूलाई सामान्य र स्वाभाविक मान्नुपर्दछ । यतिबेला नेपाली समाज असहिष्णु र अराजक बन्न पुगेको छ । जसको प्रत्यक्ष मार सर्वसाधारणले व्यहोर्नु परिरहेको छ । यो प्रवृत्ति कुनै एक क्षेत्रमा मात्र नभएर समाजको हरएक क्षेत्रमा देख्न पाइन्छ । जसको परिणाम समाजको जुनसुकै क्षेत्रका सदस्यहरू तर्क र औचित्यमा भन्दा हठ, बल र जबर्जस्तीमा विश्वास गर्ने भएका छन् । कहीँकसैले अर्कोलाई सम्मान र इज्जत गर्दैन । यो कुरा यातायातका साधनहरूमा यात्रा गर्दा बढी देख्न पाइन्छ । त्यहाँ यातायातकर्मीहरूद्वारा यात्रुहरूप्रति अशिष्ट व्यवहार, गालीगलौज र बल प्रयोगजस्ता कुरा सामान्य हुने गर्दछन् । यही अवस्था उपभोक्ताहरूले बजारबाट उपभोग्य वस्तु खरिद गर्दा पनि भोग्नुपर्ने हुन्छ । अझ नागरिकले सरकारी कार्यालयबाट कुनै सेवा वा काम लिँदा कर्मचारीहरूबाट खेप्नुपर्ने अपमानको कुरा गरिसाध्य छैन । राष्ट्रसेवक भनिने कर्मचारीहरूले नागरिकलाई सेवा प्रदान गर्दा अपमान गर्ने मात्र नभई उनीहरूबाट रीसवत नलिई कुनै कार्य नै गर्दैनन् । एवं प्रकारले राजनीतिक पार्टी एवं तिनका जनवर्गीय संगठनका सदस्यहरूले चन्दा एवं आर्थिक सहयोग लिन सर्वसाधारण एवं पेसाकर्मीहरूलाई तर्साउने, जबर्जस्ती गर्ने कार्य गर्दछन् । कहाँसम्म भने गुन्डा एवं आपराधिक समूहका सदस्यहरूले व्यापारी, व्यवसायी, पेसाकर्मी र नागरिकलाई तर्साएर रकम असुल्ने गरेका घटनाहरू सामान्य हुने गरेका छन् । उनीहरूले यी सबै कार्य राजनीतिक दलका नेताहरूको आडभरोसामा गरिरहेका हुन्छन् । तर दलका नेता एवं सदस्यहरूले जनताका पक्षमा आवाज उठाउँदैनन् । बरू उल्टै प्रहरी कारबाहीमा मारिएका डनहरूलाई सहिद घोषणा गर्ने र सार्वजनिक स्थलमा तिनको सालिक राख्न माग गर्ने गर्दछन् । यी र यस किसिमका क्रियाकलापले राजनीतिक नेताहरू कुन उद्देश्यको लागि परिचालित छन् भन्ने प्रस्ट हुन आउँछ । समाजमा विशेष स्थान ओगट्नेहरू नै जनतालाई प्रताडित गर्ने कार्यमा संलग्न हुन थालेपछि जनता तिनीहरूप्रति आक्रोशित हुनु स्वाभाविकै हुन जान्छ । कथित नेतृत्वको यस किसिमको व्यवहारका दुईखाले परिणाम देखिन्छन् । एउटा, यसले नेपाली समाजको तल्लो तहसम्म असहिष्णुतालाई संस्थागत गरेको छ । जनताको आक्रोशले भयानक स्वरूप ग्रहण नगर्दै राजनीतिक नेतृत्वले आफ्नो आचरण एवं कार्यशैली सुधार्ने र समाजमा कुनै पनि स्वरूपमा जनतामाझ भेदभाव गर्ने, अव्यवस्था फैल्याउने, उनीहरूमाथि बल प्रयोग गर्ने र उनीहरूलाई सताउने कार्य रोक्नेतर्फ लाग्नुपर्दछ । यसबाट शान्ति र सद्भाव विशेषता मानिएको नेपाली समाजमा अशान्ति र असहिष्णुताले प्रवेश पाएको छ । दोस्रो, आजसम्म यस किसिमको हिंसात्मक प्रवृत्तिबाट जनता मात्र पीडित हुने गरेको भए पनि अब यसको दिशा राजनीतिक नेतृत्वतर्फ निर्देशित हुन लागेको छ । दलीय नेताहरूप्रति जनताले बेलाबेलामा प्रदर्शन गर्ने आक्रोशलाई यसैको प्रमाणको रूपमा लिनुपर्ने हुन्छ । उल्लिखित विषयसँगै हामीकहाँ राजनीतिक नेतृत्वले सत्ता स्वार्थसिद्धिको लागि नांगो रूपमा विदेशीको दलाली गर्ने गरेको छ, जुन नेतृत्वको हरएक क्रियाकलापबाट प्रकट भइरहन्छ । उनीहरूले देशभित्रका आन्तरिक विषयमा समेत विदेशीहरूलाई हात हाल्ने अवसर प्रदान गरेर स्वाभिमानी नेपाली जनताको नजरमा आफूलाई नराम्रोसँग गिराएका छन् । त्यति मात्र नभएर दुई निकट छिमेकी राष्ट्रहरूबीच समान सम्बन्ध कायम गर्नुको सट्टा एउटाको पिछलग्गु भई अर्कोलाई चिढाउने कार्य गरेर नेपालको छवि अन्तर्राष्ट्रिय रूपमै अविश्वसनीय तुल्याएका छन्, जुन राष्ट्रवादी विरासत बोकेका नेपाली जनताले सहने कुरै भएन । नेपाली जनतालाई लागेको थियोदेशमा प्रजातन्त्र स्थापना भएपछि राजनीतिक नेतृत्व राष्ट्र एवं जनताप्रति उत्तरदायी हुनेछ, राज्य कानुनद्वारा शासित हुनेछ अनि जनताले समान व्यवहारको अनुभूति गर्नेछन् । तर विडम्बना, राजनीतिक नेतृत्व जनइच्छाविपरीत आफूले गरेको राजनीतिक लगानीको उच्च मुनाफा लिन ज्यान छोडेर लाग्न पुग्यो । उनीहरूले यसो गर्ने क्रममा राष्ट्र सबैको साझा हो भन्ने मान्यतासमेत झूटो साबित गर्दै राष्ट्रिय सम्पत्तिमा केही व्यक्तिको एकाधिकार कायम गर्दैछन् । उनीहरू राष्ट्रिय सम्पत्तिमा ब्रह्मलुट मच्चाउँदै छन्, जुन कार्यमा समाजविरोधी एवं राष्ट्रविरोधीहरू तिनीहरूका मतियार भएका छन् । दलीय नेतृत्वको यस किसिमको व्यवहार राष्ट्रप्रेमी जनहरूलाई सह्य हुने कुरै भएन । यसको परिणाम जनआक्रोशको रूपमा प्रकट हुन पुगेको छ । अहिलेको स्थितिमा सुधार नआउने हो भने यसले अझ विकराल रूप लिन सक्छ । तर पराइहरूको फन्दामा नराम्रोसँग जेलिएको दलीय नेतृत्वलाई यसप्रति कुनै चासो रहेको पाइँदैन । हुन त सरकारी तलब, भत्ता र सुविधा उपभोग गर्दै सरकारद्वारा उपलब्ध गराइएका सुरक्षाकर्मीहरू र आफ्ना पाल्तु गुन्डाहरूको सुरक्षा घेराभित्र रहेर राष्ट्र एवं जनविरोधी क्रियाकलापमा संलग्न नेताहरूलाई आफूहरूले जस्तोसुकै हर्कत गरे पनि कसैले केही गर्न सक्दैन भन्ने लागेको हुन सक्छ । तर अब जनताको धैर्यले सीमा नाघिसकेको छ । राजनीतिक शक्तिको बलमा हुने आपराधिक क्रियाकलापलाई सहन र छुट दिन जनता तयार देखिँदैनन् । त्यसैले जनताको आक्रोशले भयानक स्वरूप ग्रहण नगर्दै राजनीतिक नेतृत्वले आफ्नो आचरण एवं कार्यशैली सुधार्ने र समाजमा कुनै पनि स्वरूपमा जनतामाझ भेदभाव गर्ने, अव्यवस्था फैल्याउने, उनीहरूमाथि बल प्रयोग गर्ने र उनीहरूलाई सताउने कार्य रोक्नेतर्फ लाग्नुपर्दछ । जनताको भावनालाई सम्मान गर्नेहरूले जनताबाट असुरक्षित महसुस गर्नुपर्ने कुरै छैन । किनभने त्यस्तो नेतृत्वको सुरक्षा जनताले नै गर्दछन्, तर समाजलाई अपराधीकरण गर्न खोज्ने र जनतालाई असुरक्षित तुल्याउनेहरू भने आफैं असुरक्षित भइरहेका हुन्छन् । व्यापक सुरक्षा घेराभित्र रहँदारहँदै पनि समयसमयमा नेताहरूले जनआक्रोशको सिकार बन्नुपरेका घटनाहरूले यसैलाई प्रदर्शित गर्दछ । कथित राजनीतिक नेतृत्वले यसबाट केही शिक्षा लिन्छ वा अझ ठूला र खतरनाक घटनाहरूलाई निम्त्याउँछ ? यो भने हेर्न बाँकी छ ।"
संशोधनमा जनमत नबिर्स,"कांग्रेस माओवादी गठबन्धन सरकारले व्यवस्थापिकासंसद्मा संविधान संशोधन प्रस्ताव दर्ता गरेपछि नेपाली राजनीति सघन अन्तरविरोधको सुरुङमा प्रवेश गरेको छ । संविधान कार्यान्वयन कि संशोधन भन्ने बहस चलिरहेको समयमा प्रधानमन्त्री पुष्पकमल दाहालले हठात दोस्रोपटक संशोधन प्रस्ताव प्रस्तुत गरेपछि नेपाली राजनीतिमा अन्योल चुलिएको छ । प्रमुख प्रतिपक्षी दल एमाले र सीमांकन हेरफेरसहित संविधान संशोधनको वकालत गरिरहेका आन्दोलनरत मधेसवादी दलहरूलाई विश्वासमा नलिई ५ नम्बर प्रदेशको सीमांकन हेरफेर प्रस्तावले राष्ट्रियता र सामुदायिक सद्भाव धरापमा परेको छ । यद्यपि मधेसकेन्द्रित दलहरू संशोधन प्रस्तावमा परिमार्जन भए आफूहरू त्यसको पक्षमा उभिन सक्ने बताएका छन । समस्या नै नभएको प्रदेशमा पहाड र मधेसलाई छुट्ट्याउने गरी प्रस्तावित सीमांकनको विरोधमा बुटवलमा बृहत् जनप्रदर्शन भएको थियो । तराईमधेसलाई क्रमशः मुलुकबाट अलग गर्ने भारतीय चालबाजी र आन्तरिक रूपमा ठूला दल र नेताहरू त्यसको मतियार बनिरहेको दृश्य सार्वजनिक भइरहेको छ । भारतीय संस्थापनबाट नेपालको आन्तरिक मामिलाको सानो सन्दर्भ संविधान संशोधन प्रस्तावलाई ठूलो महत्त्वका साथ स्वागत र राजदूत रञ्जित रेको काठमाडौंमा खुलेआम अस्वाभाविक चलखेलले राष्ट्रप्रेमी नागरिकहरूलाई पीडाबोध भएको छ । रेले भोज र बैठकहरू आयोजना गरेर मधेसकेन्द्रित दलहरूलाई संशोधन प्रस्तावको पक्षमा सहमत गराउन प्रयास गरिरहेको सञ्चारमाध्यमबाट सार्वजनिक भइरहेको छ । उनी प्रधानमन्त्री दाहाललाई संशोधन प्रस्ताव अघि बढाउन आश्वस्त बनाइरहेका छन् । दाहालले व्यवस्थापिकासंसदभित्रका सहयात्री दलहरूको मात्रै होइन, आफ्नै दलभित्रको विश्वाससमेत गुमाउँदैछन् र सत्तारूढ प्रमुख दल कांग्रेसभित्र पनि त्यही हाल छ । राष्ट्रियता, भौगोलिक अखण्डता र जातीय एवम् सामुदायिक सद्भावका निम्ति योभन्दा ठूलो चुनौती के हुन सक्ला ? सदियौंदेखिको एकात्मक निरंकुश राजतन्त्रात्मक व्यवस्थाले सिंगो मुलुक र नेपाली जनता शोषण, उत्पीडन र गरिबीको मारमा रुमल्लिनुपरेको यथार्थ हो । त्यो मारमा मधेसीहरू परे, कर्णालीवासी परे र विभिन्न भूभाग र अधिकांश श्रमजीवी जनता परे । यो अवस्थाको समूल अन्त्यको लागि नेपाली जनताले झन्डै सात दसक विभिन्न चरणमा आन्दोलन गरे । अन्ततः ०६२६३ को जनक्रान्तिले विद्यमान सबैखाले शोषण, उत्पीडन र बेथितिहरूको अन्त्य गर्दै सबै नागरिकले स्वतन्त्रता, अधिकार र समृद्धिको वाहक र अंशियार बन्ने वातावरणको लागि संघीय लोकतान्त्रिक गणतन्त्र स्थापना भएको हो । यसलाई संस्थागत गर्नेभन्दा पनि यसले सिर्जना गरेको खुकुलो वातावरणलाई दुरुपयोग गरेर मुलुक बर्बादै बनाउने हर्कत सुरु भए । अत्यन्त प्रतिकूल परिस्थितिमा संविधानसभाको निर्वाचन भयो, पहिलो विघटन भएर दोस्रोका लागि निर्वाचन भयो । दोस्रो संविधानसभाले अनेकन प्रतिकुलता र बाह्य हस्तक्षेपको पर्वाह नगरी संविधान निर्माण गरी जारी गर्यो । प्रत्यक्ष अलावा समानुपातिक समावेशी आधारमा चुनिएको संविधानसभाको ९० प्रतिशत मतले निर्माण गरेको संविधान घोषणा हुन नदिन कोसिस गरियो, असफल बनाउन प्रयास गरियो र कार्यान्वयन हुनै नदिने प्रयास जारी छ । मधेस बन्द, नाकाबन्दी र भारतीय हस्तक्षेपको प्रभाव चिर्दै केपी ओली नेतृत्वको सरकारले राष्ट्रियता, सार्वभौमिकता, सामाजिक न्याय र आर्थिक समृद्धिको संवाहकको रूपमा आफूलाई प्रस्तुत गर्दै अघि बढ्दाको अवस्थामा त्यसविरुद्ध सत्ता सहकार्यमै रहेको माओवादी र प्रमुख प्रतिपक्षमा रहेको कांग्रेसबीचको अप्राकृतिक सम्बन्ध अघि बढ्यो । त्यसको सूत्राधारको रूपमा उही भारत, राजदूत रे र मधेसकेन्द्रित दलहरू बने । माओवादी अध्यक्ष दाहाल प्रधानमन्त्रीको लोभमा फसे, फगत त्यसैको लागि लाचारी र दलालीको पराकाष्ठा उठाए । डेढ वर्षभित्र तीनवटा निर्वाचन गरेर संविधान कार्यान्वयनको पक्षमा दृढतापूर्वक उभिनुपर्ने युगीन जिम्मेवारी छोडेर कसैको स्वार्थसिद्धिको लागि नेपाल र नेपालीलाई उचित सावित नहुने प्रावधानहरूलाई लिएर संविधान संशोधनमा अघि बढे । असन्तुष्ट भनिएका मधेसकेन्द्रित दलहरूको मागमा नरहेको कहिले अंगीकृत नागरिकता त कहिले प्रदेशको सीमांकनका विषयहरूमा संशोधन प्रस्ताव प्रस्तुत गर्न तम्सिए । चर्को दबाबपछि अंगीकृतबाट दाहाल पछि हटे । संविधान संशोधन प्रस्तावको कारण सिंगो ५ नम्बर प्रदेश आन्दोलित भयो । बुटवलको जनप्रदर्शन ०६२६३ जनआन्दोलनको पूर्वसन्ध्यामा भएको प्रदर्शनको पुनरावृत्ति भएको छ । एमालेले त्यस समयमा बुटवलमै गरेको शक्ति प्रदर्शनले त्यो जनआन्दोलनलाई मार्गप्रशस्त गरेको थियो । आज त्यहाँका जनता कुनै पनि पार्टीको मर्यादा त्यागेर अखण्ड ५ नम्बर प्रदेशको पक्षमा उभिएका छन् । सत्तारूढ दलका प्रभावशाली नेताहरू कांग्रेस नेता चन्द्र भण्डारी अनि माओवादी केन्द्र नेता टोपबहादुर रायमाझी संविधान संशोधनको विरोधमा एमाले र जनताको साथमा रहेका छन् । कसैको इशारामा उसैको रणनीति पूरा गर्नको लागि मधेस र पहाडलाई अलग गराउने गेमप्लान नेपाली जनताले बुझेका छन् र यसको विरोधमा देशभरका नागरिकहरू जुर्मुराइरहेका छन् । भुसको आगो झैं भारतप्रतिको आक्रोश बढिरहेको छ र त्योभन्दा बढी राष्ट्रघात गर्ने पात्र र दलहरूप्रति आक्रोश चुलिँदो छ । यसको गम्भीर समीक्षा र हिसाबकिताब हुने नै छ । संविधान संशोधन प्रस्तावले सिर्जना गरेको राष्ट्रिय संकट समाधानको लागि राष्ट्रपतिले सर्वदलीय बैठक बोलाई सबै दलहरूलाई मिलेर अघि बढ्न आग्रह गर्नुभएको छ, तर दलहरू राष्ट्रपतिको आग्रहप्रति कत्ति गम्भीर देखिँदैनन् । व्यापक जनदबाबको कारण हुनुपर्छ, व्यवस्थापिकासंसद्मा रहेको चौथो ठूलो दल राष्ट्रिय प्रजातन्त्र पार्टी संशोधन प्रस्तावको विपक्षमा उभिएको छ । मधेसकेन्द्रित दलहरूले संशोधन प्रस्तावको स्वामित्व लिन तयार छैनन् । भारतीय राजदूतको प्रभावमा परेर समर्थन गरे मात्र हो अन्यथा उनीहरू संशोधन प्रस्तावको विपक्षमा छन् । यस्तो अवस्थामा मुलुकलाई थप द्वन्द्वमा पर्न नदिन सरकारले उक्त प्रस्तावलाई थाती राख्नु वा फिर्ता लिनुको विकल्प छैन । चाहे मधेसी हुन्, चाहे पहाडी सबै मिलेर बस्ने ५ नम्बर प्रदेशका जनताको मनोभावनाको सम्मान गर्नुपर्दछ । मधेसकेन्द्रित दलहरू पनि सबैखाले भ्रम र अतिवादबाट मुक्त हुनु जरुरी छ । संस्थापन र मूलधारका राजनीतिक दलहरू पनि विगतका विभेद र समस्याबिना आग्रहपूर्वाग्रह हल गर्न तयार हुनुपर्दछ । फिजीकरण, भुटानीकरण र सिक्किमीकरणको खेलको सबैखाले दलाली र मतियारीबाट आत्मघाती अभिप्राय र क्रियाकलापबाट मुक्त हुने बाटो पहिल्याउनुपर्दछ । अबको १५ महिनामा तीनवटा निर्वाचनहरू हुन सकेन भने मुलुक गम्भीर संवैधानिक दुर्घटनामा पर्नेछ । त्यसैले अहिले संविधान र प्रदेश सीमाको संशोधन छोडेर संविधान कार्यान्वयनको लागि प्रमुख दलहरूको सहमतिमा कार्यसूची तय गरेर अघि बढ्नुको विकल्प छैन । संविधान निर्माण र घोषणाको समयमा दलहरूले जुन सदासयता र एकता प्रदर्शन गरेका थिए । संविधान कार्यान्वयन र आवश्यकता र औचित्यताको आधारमा संशोधनका लागि त्योभन्दा एक कदम अघि बढ्न आवश्यक छ । आफ्ना मामिलामा आफैँ निर्णय गर्न सक्ने सामथ्र्यसहित त्यही स्वरूप वा अझ उन्नत स्तरको एकतामार्फत जनताबीच जाँदा र जनमतको फैसलाअनुसार काम गर्दा नै मुलुकको विद्यमान संकटको हल हुनेछ ।"
"खबरदार, शिक्षाको बिरुवा ननिमोठ !","एउटा प्राचीन भनाइ नै छ, सानोभन्दा सानो वृक्ष जोगाउन पनि अनेक दुःखकष्ट सहनुपर्छ । त्यसलाई हुर्कन नदिन अनेक तत्त्व वाधाअवरोध बनेर आउँछन् । निमोठेर फ्याँक्न चाहनेहरू समाजमा कम छैनन् । अवरोधहरूबाट बच्यो भने मात्र त्यो वृक्ष हुर्कन्छ । त्यसमा फूल लाग्न थाल्छ । त्यही फूल चिचिला बन्छ । अनि फल चुँड्नेहरू उद्यत् हुन थाल्छन् । फल झन् आकर्षक बन्दै जान थाल्छ । फल पाक्न थालेपछि त त्यो चित्ताकर्षक नै देखिन थाल्छ । त्यसपछि त्यो आकर्षक, बास्नादार, रसिलो र गुणकारी फल नचाहने कोही हुँदैन । त्यसलाई बेचेर पैसा कमाउन चाहने दलाल, व्यापारी र त्यो रुख भएको जमिनमै कब्जा जमाएर हडप्न चाहनेहरूको संख्या अझ बढी देखिन्छ । यही वृक्षको जस्तो हालतमा यतिखेर काठमाडौं विश्वविद्यालय परेको छ । पच्चीस वर्षअघि यो विश्वविद्यालय स्थापना भइरहँदा अरू पनि विश्वविद्यालयहरू खुल्न सक्थे । तिनको नाम यो विश्वविद्यालयको काठमाडौं रहेजस्तै भक्तपुर, ललितपुर वा जुम्ला, हुम्ला वा डोल्पा वा तराई, मधेस वा ताप्लेजुङ, पाँचथर र इलाम विश्वविद्यालय नै हुन सक्थ्यो । काठमाडौं विश्वविद्यालय खुलेजस्तै अरू विश्वविद्यालय खुलेनन् । तर जब काठमाडौं विश्वविद्यालयरूपी बिरुवा हुक्र्यो र फूल फुलेर ढकमक्क भयो । फल लाग्यो । देश विदेशमा यो विश्वविद्यालयको हररर बास्ना चल्न थाल्यो तब यो फूल र फलरूपी काठमाडौं विश्वविद्यालय टिप्न चाहनेहरूको संख्या नपत्याउने गरी देखिन थालेको छ । काठमाडौं विश्वविद्यालयरूपी फल र फूल यतिखेर धेरैलाई चाहिएको छ । केयूसँग जोडिएपछि राष्ट्रिय, अन्तर्राष्ट्रिय र स्थानीय रूपमा धेरै इज्जत, प्रतिष्ठा पाइन थालेकाले नै संवेदनशील क्षेत्र र विराधीहरूलाई काठमाडौं विश्वविद्यालय, यसको नेतृत्व चाहिएको हो । केयूको रसपान गर्न नै यस वरिपरि झिँगा भन्कन लागेको हुनुपर्छ । काफल पाकेपछि चरीहरू बोटवरिपरि झुम्मिन थाले झैं केयूमा चरीहरू झुम्मिन थालेका छन् । कहिल्यै नदेखिएका चरा मात्र होइन, घरपालुवा जनावर पनि काफल खान लोभिइरहेछन् । कतिपय त काफलको बोट ढाल्नै उद्यत् देखिँदै छन् । तर काठमाडौं विश्वविद्यालय त्यत्तिकै यो अवस्थामा आइपुगेको होइन । यसका संस्थापकहरूले मेहनत, पसिनाको सुनकोसी बगाएका छन् । जीवनको सम्पूर्ण ज्ञान र इमानदारी यसैको श्रीवृद्धिमा लगाएकाले नै देशकै जेठो त्रिभुवन विश्वविद्यालय ओरालो लागिरहँदा काठमाडौं विश्वविद्यालय उच्च स्थान बनाउँदै ख्याति कमाइरह्यो । काठमाडौं विश्वविद्यालयका योजनाकार संस्थापक उपकुलपति प्राध्यापक डा सुरेशराज शर्मा हुन् । डा शर्मा दुई दसकसम्म केयूको प्रमुख रहे । उनले नै यो विश्वविद्यालयको जग हालेर यसलाई फैलाएका हुन् । उनले बिदा लिएपछि चार वर्षअघि प्राध्यापक डा रामकण्ठ मकाजु केयूका उपकुलपति बने । उनको पहिलो कार्यकाल गत आइतबार सकियो, सोमबारदेखि केयूको भीसी पद रिक्त रहेको छ । न मकाजुको कार्यकाल थपियो न त नयाँ भीसी नै पद बहाल भए । किन काठमाडौं विश्वविद्यालयजस्तो जीवन्त संस्थाको भीसी बनाउने विवाद उत्पन्न भयो ? त्रिभुवन विश्वविद्यालयजस्तै यो पनि उपकुलपतिविहीन के कारणले हुन पुग्यो ? सर्वत्र यही सवाल उठिरहेछ ! जवाफ सरल छ । राजनीतिक भागबन्डा र सत्तामा हुनेहरूको स्वार्थको सिकार बन्न पुगेको हो केयू ! सर्वमान्य भनाइ नै छ, बौद्धिक र प्राज्ञिक बेइमानी भएको देश उँभो लाग्दैन । महत्त्वपूर्ण कुरा के भने प्राज्ञिक र बौद्धिक मानिसले सेतोलाई सेतो र कालोलाई काल भन्न सक्दैन भने त्यो बौद्धिकता पनि उँभो लाग्दैन । डा गोविन्द केसी पटकपटक आमरण अनशन बसेर शिक्षा र स्वास्थ्यको आधारभूत कुरा उठाइरहेछन् । झट्ट सुन्दा उचित जस्तै लाग्छ तर केसीलाई ठडाएर, उनका वरिपरि बस्नेहरूले सिन्डिकेट चलाई कमाउधन्दा मौलाइरहेछन् तर अर्को पक्ष जो रोकिएको छ, उसलाई यसबाट बेफाइदा भइरहेको छ, एक प्राध्यापकले भने । आफ्नो कुरा प्रस्ट पार्न उनले थपे, स्वास्थ्य र शिक्षामा सिन्डिकेट छ र माफिया हाबी छ । गोविन्द केसीको पक्षमा लाग्नेहरू, जसले लाइसेन्स पाएर मेडिकल शिक्षाको सिन्डिकेट चलाउँदै ब्रह्मलुट गरिरहेका छन्, उनीहरू केसीलाई अनसन राख्न उकास्छन् । यसले नै उनीहरूको लुटको दोकान सुरक्षित राख्छ । कुरा प्रस्ट छ, ती प्राध्यापकले समस्या औंल्याउदै भने मेडिकल सम्बन्धन जसले दिलाउँछ, उसले अहिले दश करोड रुपैयाँ पाउँछ । मेडिकल शिक्षाको मात्र के कुरा, कलेजको मात्र दिलाउन सके २०२५ र स्कुलको दिलाउन सके १२१५ लाख बजार भाउ पुगेको छ । यही बजार भाउ बढाबढमा काठमाडौं विश्वविद्यालयलाई नै पारिएको कारण हो, उपकुलपति नियुक्तिमा ढिलाइ र अन्योल । तर डा रामकण्ठ मकाजु जस्ता व्यक्तिलाई यो घानमा पारेर गाल्न खोज्नेहरू नै यो घटनामा उदांगिएर पर्दाफास भइरहेका छन् । किनभने मकाजु धुलिखेल अस्पतालका स्वप्नद्रष्टा र कुशल व्यवस्थापक हुन् । छँदाखाँदाको विदेशको जागिर छोडेर उनी ०५० सालमा नेपाल आए र आफ्नै गाउँ धुलिखेलमा साथीभाइसँग अलीअली पैसा जम्मा गर्दै अहिलेको चार सय ७६ बेडको अत्याधुनिक धुलिखेल अस्पताल स्थापना गरेका हुन् । माकजुले धुलिखेलकै डा राजेन्द्रप्रसाद कोजुँलाई सरकारी जागिर छोडेर गाउँमै सामुदायिक अस्पताल चलाउन सहमत गराउँदै चल्न थालेको यो अस्पतालमा अहिले एक सय ५० डाक्टर कार्यरत छन् । राजधानीका ठूला भनिने अस्पताल मात्र होइन, देशभरबाटै बिरामीको जाँचबुझ निम्ति सहयोग लिन आउँछन् । मेडिकल कलेजको रूपमा काठमाडौं विश्वविद्यालयसँग सहकार्य गरेर मेडिकल स्कुल चलिरहेको छ । यहाँबाट हरेक वर्ष ७५ जना एमबीबीएस, नर्सलगायतले शिक्षा पाइरहेका छन् । सरकारले पैसा तिरेर डाक्टरी पढाइरहेको टिचिङ अस्पतालबाहेक यो मेडिकल कलेज नै सबैभन्दा सस्तो हो । यहाँ अहिले ३२ लाख ९० हजारमा एमबीबीएस पढाइ भइरहेको छ । सरकारी बजेटमा चलेको अस्पताल होइन यो । सुरुमा पाँच, त्यसपछि दस, पच्चीस र अहिले चालीस रुपैयाँ तिरेर बिरामी अस्पतालमा रजिस्टर गरेपछि उसले जुनसुकै डाक्टरलाई जचाउन पाउँछ । स्पेसलिस्टले हेरे पनि पैसा त्यही हो, अतिरिक्त तिर्नुपर्दैन । गाउँबाट आएका बिरामीले उपचार नगराई फर्कन नपरोस् भनेर डाक्टरहरू साँझसम्म नै बस्छन् र बिहान नौ बजेदेखि साँझ ६ बजेसम्म ओपीडी खुलिरहन्छ । यति लामो समयसम्म ओपीडी खुल्ने देशको यो मात्र एक अस्पताल हो । भर्ना भएर बेडमा राखेको बिरामीले दैनिक दुई सय ५० रुपैयाँ तिर्नुपर्छ । यो शुल्कभित्र बिरामीलाई चार छाक खाना र डाक्टरले जाँचेको र नर्सले सेवा गरेको पनि पर्छ । भर्ना हुने वा जाँचबुझ गराउन आउने सहर वा गाउँका बिरामीले अस्पतालबाट एउटै सेवा पाउँछन् । यहाँ क्याबिनको व्यवस्था पनि छैन । यति ठूलो अस्पतालमा जम्मा एउटा क्याबिन छ र त्यसमा अरू बिरामीबाट अलग्याउनुपर्ने बिरामीलाई मात्र राखिन्छ । यो अस्पताल सञ्चालनको अवधारण डा रामकण्ठ मकाजुको हो । यहाँ धनी, गरिब, दुःखी, सुखी, धेरै तिर्ने र तिर्न नसक्ने बिरामी भनेर वर्गीकरण गरिँदैन । बिरामी आएपछि पैसा डिपोजिट गर अनि मात्र उपचार गरिन्छ पनि भनिँदैन । बिरामीको तुरुन्त उपचार सुरु गरिहालिन्छ । पैसा ? पैसामा हामी कसैलाई पनि जबर्जस्ती गर्दैनौं । सकेसम्म जुटाउ भनिन्छ । हामीलाई विश्वास छ, अहिलेसम्म पैसा भएर पनि नतिरेको उदाहरण यहाँ छैन, डा कोजुले भने । हुँदै नभएकोलाई हामी निःशुल्क गर्छौं । गैर नाफामूलक संस्थाको रूपमा स्थापित यो अस्पतालमा कार्यरत डाक्टर, कर्मचारीको संख्या हजार बढी छ । सबैले तलब सुविधा पाउँछन् । डा कोजुले भने, मकाजु भन्नुहुन्छ दैनिक अस्पताल खर्च बिरामीले तिरेको पैसाबाट चलाउनुपर्छ र भौतिक पूर्वाधार र उपकरणको लागि हामी बाहिरबाट सहयोग खोज्छौं । यसको अर्थ हो, नेपालीको पसिनाले उत्पादन भएका सामान नेपाली पैसाले नै किन्नुपर्छ र विबदेशीले बनाएका सामान किन्न उनीहरूकै पैसा उपयोग गर्नुपर्छ । अस्पतालका डाइरेक्टरदेखि नर्स, विद्यार्थी मात्र होइन, बिरामीहरूले पनि एउटै भान्छामा पाकेको एउटै खाना खाने हुनाले यहाँ विभेद होइन, समता देखिन्छ । ०७२ वैशाखको भूकम्पमा यो अस्पतालले गरेको उपचारलाई उदाहरणीय मानिन्छ । सरकारले पनि हामीले दिएको सेवालाई हेरेर यो भेगको हब नै भन्यो धुलिखेल अस्पताललाई । तीन हजार घाइतेको उपचार यो अस्पतालबाट भयो । डाक्टरनर्सले दिनरात नभनी काम गरे । अचम्म यहाँ एकजनाको पनि मृत्यु भएन । एकदुईको हातखुट्टा भने काट्नुपर्यो । त्यतिबेलाको अवस्थाबारे बताउँदै डा कोजुले भने, भुइँचालो गएको एक घन्टाभित्रै हामीले युद्धस्तरमा उपचार सुरु गर्यौं । अस्पताल मानिसहरूले टनाटन भरियो । पैसा सामान कहाँबाट ल्याउने ? मैले डा मकाजुसँग प्रश्न गरें, उहाँले तत्कालै जवाफ दिनुभयो, अस्पतालको भण्डार खोल । यस्तो बेलामा दाजुभाइ दिदीबहिनीलाई सहयोग गर्न सक्दैनौं भने यो अस्पताल किन चाहियो ? नेपालकै नमुना अस्पताल बनाउन मात्र होइन, डा सुरेशराज शर्माले केयू छाडेपछि अब यो विश्वविद्यालय पनि खत्तम हुन्छ । त्रिभुवन र अन्य विश्वविद्यालय झैं यो पनि ओरालो लाग्छ, बिग्रन्छ र दलदलमा फस्छ भन्नेहरूका भनाइलाई गलत सावित गर्दै मकाजुले आफ्नो उपकुलपतित्वमा विश्वविद्यालयलाई झन् परिमार्जन गर्दै राम्रा काम अगाडि बढाए । केयूलाई विवादरहित रूपमा चलाएर देखाए । केयूको साख जोगाउँदै अझ सुदृढ बनाए । नयाँ कार्यक्रम थपसमेत गरे । केयूको बाईसौं दीक्षान्त समारोहमा उपकुलपतिको आसनबाट बोल्दै डा रामकण्ठ मकाजुले भनेका थिए, प्रत्येक विद्यार्थीको मस्तिष्कमा सार्थक सपनाहरू भरिदिने र असम्भव देखिएका कामलाई सम्भव बनाउन सहयोग गर्ने ठाउँ नै मैले कल्पना गरेको विश्वविद्यालय हो । जहाँ पढाएको विषयको भन्दा गरेका कामको बढी मूल्य हुन्छ र सबै विधाका मानिस बसेर प्राज्ञिक बहस गर्ने वातावरण हुन्छ । जसले समुदायमा गाभिएर रोजगार सिर्जना गर्छ र समाज परिवर्तनमा अमूल्य योगदान पुर्याउँछ । जसले आपसमा हातेमालो गरेर सहयोग गर्ने संस्कार बसाउँछ र समाजमा मिलिजुली बसेका मानिसबीच फाटो नल्याई एकअर्काको अझ नजिक ल्याउँछ । जहाँ विशेषज्ञ र विद्वान्हरूको जस्तै दिनहुँ माटोमै रहेर परि श्रम गरिरहने विपन्न किसानको पनि सम्मान हुन्छ । जहाँ संसार परिवर्तन गर्ने खालको भाषण गरेर पनि काम नगर्ने मान्छेको सट्टा काखमा नानी च्यापेर नदीको किनारमा ढुंगा फुटाइरहेकी गरिब महिलाको श्रमको महत्त्व हुन्छ । जसले विदेशमा श्रमिक बनेका हजारौं युवाको हितको लागि भनेर गरिने फोस्रा गफको सट्टा त्यस्ता युवाहरूले बगाएका पसिनालाई बढी महत्त्व दिन्छ । यसकै लागि आफ्नो टिमले गाउँ र विद्यार्थी मैत्री विश्वविद्यालय बनाउने अवधारणाअनुरूप काम गरिरहेको डा मकाजुले घोषणा गरेका थिए । उनले केयू रजतजयन्ती अवधारणा २०३० तयार गरेर ६ वटा अवधारणा, गुणस्तर, प्रभाव, समता, विश्वस्तरीय संलग्नता, नवीनता, केयूको ब्रान्डको रूपमा पहिचान बनाउन इतिहासका साक्षी मात्र होइन, इतिहास रच्ने महत्त्वाकांक्षी योजना अगाडि सारेका थिए । यति नै बेला उनले कवि रवीन्द्रनाथ ठाकुरको कालजयी कविता सुनाए जहाँ दिमाग डर, भयबिीना रहन्छ, त्यो शिर उच्च रहन्छ जहाँ ज्ञान स्वतन्त्र हुन्छ, त्यहाँ सिंगो संसार नै सानासाना सिमानाका पर्खालले विभाजित हुँदैन ।  भावानुवाद । समाधान के ? केयू उपकुलपतिको नियुक्तिको यो प्रसंगको समाधान निम्न पाँच बुदा हुन सक्छ, एक प्राज्ञिकले बताए  डा मकाजुको म्याद सकियो, थप एक कार्यकाल उनले सुरु गरेको र गर्न लागेका सुधारका काम पूरा गर्न देऊ, माओवादी स्वार्थ पूरा गर्ने सर्तमा होइन ।  स्वतन्त्र रूपमा काम गर्न दिँदैनन् भने म बन्दिनँ उपकुलपति भन्ने घोषणा गर डा मकाजु ।  केयूलाई सम्बन्धनको व्यापारबाट मुक्त राख्ने हो भने राजनीतिक हस्तक्षेपबाट मुक्त राख्दै स्वतन्त्र, प्राज्ञिक संरचनाको योजना विधि र कार्य प्रणाली बनाऊ । यहीअनुरूपको नयाँ प्रक्रियामा जाऊ ।  शिक्षामन्त्री धनीराम पौडेल, पूर्व उपकुलपति डा सुरेशराज शर्मा र पूर्वसभामुख दमननाथ ढुंगानाको उपकुलपति सिफारिस समितिले पेस गरेको नामलाई दायाँबायाँ नगरी तत्काल नियुक्त गर ।  पाँचौं विकल्पको रूपमा माथिको कुनै एक विकल्प कार्यान्वयन गर । यसबाट केयूको साख जोगिन्छ । प्राज्ञिक मर्यादा कायम हुन्छ र सिफारिस गर्न गठन भएको सिफारिस समितिका सदस्यहरूको पनि हाम्रो सिफारिस सही भएकोले त्यो कार्यान्वयन हुनुपर्छ भन्ने उत्तरदायित्व पनि सुनिश्चित हुने देखिन्छ ।"
पत्रकारिताको पाठ्यक्रममा भद्रगोल,"कुनै पनि विषयको पाठ्यक्रम विगतको सिकाइबाट परिष्कृत, वर्तमानका अभ्यासहरूमा आधारित र भविष्य उन्मुख हुनुपर्छ । अर्थात् एउटा खास विषय अध्ययन गरेको व्यक्तिको जीवनकालभरि पाठ्यक्रमले मजबुत पृष्ठभूमि तयार पार्न सक्नुपर्दछ । यस अर्थमा विद्यार्थीको भविष्यको मार्गचित्रण गर्ने दस्ताबेज हो पाठ्यक्रम, जसको लागि विषयविज्ञ, शिज्ञाविद् र राष्ट्रिय नीतिनिर्माताहरूको गहन छलफल र गम्भीर गृहकार्य आवश्यक पर्दछ । यस्तो महत्त्वपूर्ण काममा संलग्न हुने अवसर पाउनु भनेको प्राज्ञिक प्रतिष्ठा र गौरवको विषय हो । तर नेपालमा पाठ्यक्रम निर्माणलाई सामान्यतः औपचारिकता निभाउने परम्पराको रूपमा लिइन्छ । पाठ्यक्रमको मस्यौदा तयार गर्ने समिति र त्यसलाई स्वीकृत गर्ने निकाय पाठ्यक्रममा भएका गम्भीर लापरबाहीलाई वास्ता गर्दैनन् । विषय शिक्षकहरूले व्यक्तिगत वा समूहगत रूपमा आवाज उठाउँछन्, तर त्यसलाई गम्भीरतापूर्वक सुनिदिने निकाय छैन । अर्कोतिर, त्यस्ता टिप्पणीहरूलाई पाठ्यक्रमका मस्यौदाकारहरूले इगोका रूपमा लिने गरेकाले हत्तपत्त टिप्पणी गर्न पनि हिच्किचाउनुपर्ने अवस्था छ । परिणामस्वरूप समयसापेक्ष र भविष्यलाई सुहाउँदो शिक्षा लिनबाट विद्यार्थीहरू वञ्चित भइरहेका छन् । पाठ्यक्रममा हुने यस्तो बेथितिको ज्वलन्त उदाहरण हो, कक्षा ११ र १२ भएको आमसञ्चार र आमसञ्चार र पत्रकारिताको पाठ्यक्रममा भएको भद्रगोल । पत्रकारिता छिनछिनमा अपडेट भइरहनुपर्ने विषय हो । यसको पाठ्यक्रम पनि हरेक वर्ष नियमित रूपमा अपडेट हुनुपर्ने हो । तर, तत्कालीन उच्च माध्यमिक शिक्षा परिषद्ले पत्रकारिताको पाठ्यक्रम लागू गरेको डेढ दसकपछि आमसञ्चार र पत्रकारिता विषयको पाठ्यक्रम परिमार्जन भयो । झट्ट हेर्दा यो कुनै निम्न माध्यमिक तहमा पढ्ने विद्यार्थीले शिक्षकलाई बुझाएको गृहकार्यजस्तो लाग्छ । यसमा विषयवस्तु, प्रस्तुति, हिज्जे, व्याकरणलगायतका सयौं त्रुटि छन्, जसका लागि यो पाठ्यक्रम तयार पार्ने र त्यसलाई आँखा चिम्लेर स्वीकृत गर्ने दुवै पक्ष जिम्मेवार छन् । यो पाठ्यक्रमलाई त्रुटिहरूको पिरामिड भने फरक पर्दैन । कक्षा ११ को पाठ्यक्रममा जम्मा ८३१ शब्द छन्, जसमा हिज्जेसम्बन्धी कम्तीमा आठवटा, ठाउँ छोड्ने वा जोड्नेसम्बन्धी १२ वटा, ठूलो वा सानो वर्णसम्बन्धी तीनवटा, गलत शब्द प्रयोग पाँचवटा र अन्य व्याकरणीय त्रुटि (जस्तैः बहुवचन, अर्थ नखुल्ने वा अपूरा वाक्य, दोहोरिएका र हटाउनुपर्ने शब्दसमेत) ११ वटा छन् । त्यसैगरी कक्षा १२ को पाठ्यक्रममा जम्मा ७१२ शब्द छन्, जसमा हिज्जेसम्बन्त्री त्रुटि तीन, ठाउँ छाड्ने वा जोड्नेसम्बन्धी त्रुटि ४६, अनावश्यक शब्द ९, व्याकरणसम्बन्धी अन्य त्रुटि कम्तीमा चारवटा छन् । कक्षा ११ को पाठ्यक्रमको सुरुमै छ एकाइ जनाउन 'सिक्स' लेख्नुपर्ने ठाउँमा 'सेक्स' भएको छ । अमेरिकी सञ्चारविद् लास्वेलको हिज्जेलाई छुट्ट्याएर 'लास वेल' बनाइएको छ भने अंग्रेजीमा एउटै लेखिने 'न्युजपेपर' शब्दलाई न्युज र पेपरमा छुट्ट्याइएको छ । 'बडी' लेख्नुपर्ने ठाउँमा 'ब्वाइज्' लेखिएको छ । उल्टो पिरामिड ढाँचाको समाचार लेखन जनाउन 'प्यारामेडिकल' लेखिएको छ, जबकि पछिल्लो शब्दको अघिल्लो अवधारणासँग गोरु बेचेको साइनोसमेत लाग्दैन । प्यारामेडिकल शब्द चिकित्सा र औषधी विज्ञान क्षेत्रसँग सम्बन्धित छ । पाठ्यक्रममा ठूलो वर्णको मनलाग्दी प्रयोग गरिएको छ । एकरूपता छैन । उदाहरणका लागि कक्षा ११ को पाठ्यक्रमको एकाइ ४ मा रहेको 'न्युज राइटिङ' मा राइटिङ शब्द सानो वर्णबाट सुरु भएको छ भने त्यसलगत्तै तल्लो युनिटमा 'एडिटोरियल राइटिङ' मा राइटिङ शब्दको आर क्यापिटल छ । लेआउटमा समेत कुनै बुँदा अगाडि, कुनै पछाडि छ भने क्रमांक राख्दासमेत कुनै बुँदामा थोप्लो दिइएको छ त कुनैमा नम्बर राखिएको छ । अब विषय वस्तुले समेटेको क्षेत्र र त्यसको प्रस्तुतिका बारेमा कुरा गरौं । कक्षा ११ को पहिलो एकाइमा आमसञ्चार र पत्रकारिताको परिचय भने पनि पत्रकारिताको बारेमा केही पनि समेटिएको छैन । यसै एकाइमा रेखीय र गैररेखीय सञ्चारबारे उल्लेख छ । एरिस्टोटल र लास्वेलले प्रतिपादन गरेका दुई उदाहरणसमेत राखेर रेखीय सञ्चारलाई प्रस्ट्याउने प्रयास पाठ्यक्रमले गरेको छ भने गैररेखीय सञ्चारको लागि कुनै मोडेल प्रस्ताव गरेको छैन । यसले विद्यार्थीको सिकाइलाई असन्तुलित बनाउँछ । एकाइ ६ मा प्राक्टिकम युनिटमा दिइएका निर्देशनहरू स्पष्ट छैनन् । विद्यार्थीहरूलाई व्यक्तिगत र सामूहिक कार्य गर्नु भनिएको छ, तर त्यो कति लामो हुने, कस्तो संरचनाको प्रयोग गर्ने, कुनै शैली अपनाउने, विषयवस्तुको सारांश लेख्ने हो कि विश्लेषणात्मक लेख लेख्ने हो भन्ने उल्लेख छैन । यसले विद्यार्थीलाई मात्रै होइन, शिक्षकलाई समेत अलमल पार्छ । सामान्यतः पाठ्यक्रम कति पृष्ठ वा शब्दको हुनुपर्छ भनेर सीमा तोकिएको हुँदैन । पाठ्यक्रम निर्माताले लक्षित उद्देश्यहरू हासिल गर्न र शिक्षकविद्यार्थीको सहजताको लागि जतिसुकै लामो पनि बनाउन सक्छन् । त्यसैले यति शब्दमा सीमित हुनुपरेकाले यस्तो पाठ्यक्रम बन्यो भनेर उम्कन पाउने अवस्था हुँदैन । कक्षा ११ को शिक्षणसिकाइ रणनीति भन्ने खण्डमा 'ह्युरिस्टिक मेथड' प्रयोग गर्ने उल्लेख छ, जसलाई समस्या समाधान विधि भन्न सकिन्छ । यस विधिअन्तर्गत शिक्षकले विद्यार्थीहरूलाई विभिन्न व्यावहारिक समस्या देखाइदिने र विद्यार्थीले त्यो समाधान खोज्ने अभ्यास गर्दछन् । तर यो पाठ्यक्रम परम्परागत शिक्षककेन्द्रित शिक्षण प्रक्रियामा आधारित छ । विभिन्न विषयमा शीर्षकहरू दिइएका छन् र तिनको सामान्य परिचय दिने गरी पाठ्यक्रम तयार पारेको देखिन्छ । तर हरेक शीर्षकमा केकस्ता व्यावहारिक समस्या पहिचान गर्ने र त्यसलाई समाधान गर्न शिक्षकहरूले विद्यार्थीहरूलाई कसरी परिचालन गर्ने भन्ने उल्लेख छैन । पाठ्यक्रममा ती सबै समेट्न नसकिए विषयगत शिक्षण निर्देशिका (टिचिङ म्यानुअल) को व्यवस्था पनि गर्न सकिन्छ, तर त्यो हालसम्म उपलब्ध छैन । त्यतिञ्जेल यो पाठ्यक्रम अध्ययनअध्यापनमा संलग्न सबै कुहिरोको कागसरह हुनेछन् । पाठ्यक्रमले तय गरेका उद्देश्यहरू र पाठ्य विषयवस्तुमा तालमेल छैन । उदाहरणको लागि कक्षा ११ को पाठ्क्रमको साधारण उद्देश्य विद्यार्थीहरूलाई पत्रकारिता र आमसञ्चार शिक्षाका पछिल्ला अभ्यासहरूबारे परिचित गराउनु रहेको छ । तर ११ र १२ को समेत पाठ्यक्रममा अनलाइन पत्रकारिताबारे एउटा शब्दसमेत उल्लेख छैन । बरू एकैचोटि चौथो एकाइमा 'सोसल मिडियाको प्रयोग' बारे पठाउने उल्लेख छ । रमाइलो कुरा के छ भने दुवै पाठ्यक्रममा सिफारिसमा गरिएका पुस्तकहरू कम्तीमा १२ वर्ष पुराना छन्, जसमा अनलाइन वा सोसल मिडियाको छनकसमेत छैन । दुवै कक्षाको पाठ्यक्रममा प्रेस एवं सम्पादकीय स्वतन्त्रताका बारेमा कहीँकतै उल्लेख छैन तर पत्रकारिता कानुनका बारेमा उल्लेख छ । प्रेस स्वतन्त्रताको अवधारणाबारे विद्यार्थीलाई जानकारी नदिई पत्रकारिता सिकाउन खोज्नु भनेको पत्रकारिताको मूल मर्मलाई बेवास्ता गर्नु हो । राजनीतिक भाषामा भन्नुपर्दा यो पाठ्यक्रम पश्चगमन उन्मुख छ, जसले विद्यार्थीलाई भूतकालतर्फ फर्काउँछ र समयसान्दर्भिक रूपमा दक्ष बनाउन सक्दैन । यसअघिको पत्रकारिता विषयको पाठ्यक्रम पनि भद्रगोल थियो । विषयको नाउँ आमसञ्चार र पत्रकारिता भनिए पनि पाठ्यक्रमभित्र पत्रकारिताको अवधारणा बुझाउने कुनै खण्ड थिएन । त्यसैगरी समाचारको अवधारणा भन्ने एकाइको सुरुमा रिपोर्टरको परिचय राखिएको थियो भने रिपोर्टिङसम्बन्धी एकाइमा समाचारका अवधारणा थिए । विषय शिक्षकहरूले आवश्यक परिमार्जनको लागि उच्च शिक्षा परिषद्को ध्यानाकर्षण गराए पनि विभिन्न औपचारिकता र झन्झटहरूले त्यो सम्भव भएन । पहिलो पाठ्क्रम लागू भएको डेढ दसकपछि नयाँ पाठ्यक्रम लागू हुँदैछ तर त्यो पहिलेभन्दा त्रुटिपूर्ण र भद्रगोल छ । डिजिटल प्रविधिले संसारको कुनै पनि स्थानमा कस्तो शिक्षा पद्धति अवलम्बन गरिएको छ, कसरी पाठ्यक्रम तयार हुन्छ र त्यसमा सरोकारवालाहरूको कस्तो भूमिका रहन्छ भन्ने घरै बसेर पनि थाहा पाउन सकिन्छ । तसर्थ सरोकारवालाहरूलाई थाहै नदिई मैले जे लेखें, त्यही पाठ्यक्रम हो भन्ने धङ्धङीबाट 'प्राज्ञिक' भइखाएकाहरूले मुक्त हुन आवश्यक छ । पाठ्यक्रमको विकास र सुधारको लागि खुला छलफल हुँदैनन् । औपचारिकताको लागि सुझाव लिइटोपल्ने चलन छ, तर छलफलमा दिइएका सुझावहरूलाई बेवास्ता गर्ने, पाठ्यक्रमको अन्तिम खाकामा छलफलै नगरी स्वीकृत गर्ने परिपाटीको सिकार अहिलेको पाठ्यक्रम बनेको छ । आफूले जति जानेको छ, त्यही ठीक भन्ने लिंडेढिपीले पत्रकारिताको गुणात्मक विकासलाई अवरुद्ध पार्छ ।"
बाल समर्थकको मेसीलाई भेट्ने सपना साकार,"दोहाः लियोनल मेसी उनको सबैभन्दा मन पर्ने फुटबल खेलाडी । समग्रमा भन्नुपर्दा मेसी उनको आदर्श अनि भविष्यमा मेसीजस्तै चर्चित फुटबलर बन्नु एकमात्र सपना । स्पेनिस क्लब बार्सिलोनाबाट व्यावसायिक फुटबल खेल्ने अर्जेन्टिनी खेलाडी मेसीका अन्धसमर्थक भए पनि एक वर्ष अघिसम्म अफगानिस्ताका यी ६ वर्षे बालकले वास्तविक जीवनमै आफ्नो सपनाको नायकलाई भेटने कल्पनासम्म गरेका थिएनन् । उनका लागि मेसी केवल दन्त्यकथाका पात्र थिए । एक वर्षअघिसम्म प्लास्टिकले बनेको मेसी लेखिएको अर्जेन्टिनी राष्ट्रिय फुटबल टोलीको जर्सी लगाएर कलिला हातमा फुटबल बोकी यताउता दौडने तिनै अफगान बालक मुर्तजा अहमादीको मेसीलाई भेट्ने सपना मंगलबार नाटकीय रूपमा साकार भयो । २९ वर्षीय मेसी अहिले कतार भ्रमणमा छन् । उनी बार्सिलोनाका तर्फबाट कतारी क्लब अल आहलीसँग मैत्रीपूर्ण फुटबल खेल्न कतार आएका हुन् । बार्सिलोनाको कतार भ्रमणको यही अवसरलाई सदुपयोग गर्दै सन् २०२२ को विश्वकप आयोजक समितिले मुर्तजालाई मेसीसँग भेट्ने अवसर जुराइदिएको हो । विश्वकप आयोजनाका लागि कतार उपयुक्त स्थल नरहेको र यस क्षेत्रमा फुटबलको गतिलो वातावरण नरहेको भन्दै विभिन्न क्षेत्रबाट विरोध भइरहेका बेला मुर्तजालाई प्रतिनिधि पात्रका रूपमा अघि सारेर विश्वकप आयोजक समितिले विश्व खेलवृत्तमा एउटा गतिलो सन्देशसमेत दिन खोजेको छ। त्यसैले पनि मेसी भनेपछि हुरुक्कै हुने मुर्तजाको विषयमा जानकार विश्वकप आयोजक समितिका पदाधिकारीहरूले उनलाई मेसीसँग भेटाउन अफगानिस्तानबाट कतार पुयाए । आफ्ना बालसमर्थकको विषयमा पहिले नै जानकारी पाएका मेसीले पनि मुर्तजालाई भेट्नासाथ पहिले हात मिलाए अनि उनलाई बोकेर तस्बिर खिचाउँदै भलाकुसारी पनि गरे । मेसीलाई भेट्न खेलाडी बसेको होटेलमा पुग्दा पनि मुर्तजाले मेसीको नाम अंकित बार्सिलोनाकै जर्सी लगाएका थिए । अन्ततः मैले मेरो हिरोलाई भेटेँ, मेरो सपना साकार भयो, मेसीलाई भेटेपछि निकै प्रफुल्ल देखिएका मुर्तजाले भने । पाँचपटक विश्व फुटबलका सर्वोत्कृष्ट खेलाडी घोषित भइसकेका मेसीसँगै मुर्तजा रंगशाला पनि पुगे । मैत्रीपूर्ण खेल सुरु हुनुअघि मेसीसँग मैदानभित्रै पुगेका मुर्तजाले खेल हेर्न उपस्थित हजारौं समर्थकलाई अभिवादन पनि गरे । यसै वर्षको प्रारम्भमा प्लास्टिकको झोलालाई काटेर नीलो र सेतो रङका धर्साहरू तानी बनाइएको मेसीको नाम अंकित अर्जेन्टिनी टोलीको जर्सी लगाएर मुर्तजाले आफ्नै घरछेउमा फुटबल खेलिरहेको तस्बिर विभिन्न सामाजिक सञ्जालमा भाइरल भएपछि मुर्तजा एकाएक चर्चामा आएका थिए । त्यसको केही समयपछि मेसीले आफ्नो हस्ताक्षर गरेर अर्जेन्टिनाको राष्ट्रिय टोली र बार्सिलोनामा आफूले लगाउने जर्सी मुर्तजालाई उपहार पठाएका थिए । मुर्तजाका पिता मोहम्मद आरिफ अहमादीका अनुसार आफ्नो छोरा फुटबल र मेसीको पछाडि एकहोरिएपछि मुर्तजालाई अपहरण गर्ने धम्कीसहितका फोन पनि आउने गरेका थिए । यसरी बारम्बार धम्की आउन थालेपछि आफूहरू घरबार छाडेर अन्यत्र बसाइँ सर्नुपर्ने अवस्था उत्पन्न भएको पनि उनले बताए । यसरी बारम्बार धम्कीयुक्त फोन आउन थालेपछि त्यति बेला हाम्रो जीवन निकै कष्टकर बनेको थियो, मुर्तजाका पिताले भनेका छन् ।"
