शीर्षक,विवरण
"संस्कृति जोगाऔँ, विकृति तिरस्कार गरौँ","हिन्दु धर्मसंस्कृतिको नाममा केही यस्ता विकृति समाजमा व्याप्त छन् जसलाई समयमै परिशोधन, परिमार्जन गरिएन भने हिन्दु धर्मको महानता नै धुमिल गराउने कारकतत्त्व सावित हुन पुग्छ । 'पशुबलि' तिनीहरूमध्येको एउटा यस्तो विकृति हो जुन नेपाली समाजमा अझै पकड लिएर फैलिरहेको छ । हिन्दु धर्मसंस्कृति मान्ने जनसमुदाय विश्वका विभिन्न मुलुकमा छन् । भारत, बर्मा, पाकिस्तान, बंगलादेश, थाइल्यान्ड, इन्डोनेसिया, अमेरिका, बेलायत आदि देशहरूमा रहेका हिन्दु धर्मावलम्बी समुदायमा यस्तो परम्परा उहिल्यै हटिसके । नेपालमा यो परम्परा रहनुमा मुख्यतः अज्ञानता, सामन्तवादी संस्कार, सोच, झुकाव एवं कर्मभन्दा भाग्यमा विश्वास गर्ने मनोवृत्तिले पनि बढाउन मद्दत गरेको छ । धर्मको मूल अर्थ सुकर्म बिर्सेर वा कर्मकाण्डीय पक्षलाई मात्र शताब्दीयौँदेखि महत्त्व प्रदान गरिएको कारणले पनि धर्म भनेको सत्य, इमानदारी, अनुशासन, दया, माया, करुणा, अहिंसा, परसेवा भन्ने कुरा चटक्कै बिर्सिदिएकाले पनि हुन सक्छ, साँचो धर्मको रूपभन्दा भिन्न स्वरूपलाई धर्मको नाम दिन थाल्यौँ । यसैको कारण हो कि आज धर्म भन्नासाथ कर्मकाण्ड र विधिविधानका पक्षमात्र अघि आउन थाले ज्ञान, भक्ति र साँचो उपासना पक्ष विस्मृत बन्दै गयो । निष्पक्ष भएर भन्ने हो भने 'धर्म' को महत्त्व, गौरव र शालीनतालाई नै पशुबलि परम्पराले कस्तो मोडमा धकेलिदिएको छ भने धर्मप्रति मानिसलाई वितृष्णा उत्पन्न गराउन बाध्य पारेकोतर्फ समयमै विचार पुर्याउनु जरुरी छ । नेपालमा विभिन्न धर्म, संस्कृति एवं भाषाभाषीमाझ अनेकौँ किसिमका आआफ्नै प्रकारका रीतिस्थिति एवं परम्परा छन् । हरेक दिन, तिथि, महिना एक किसिमले चाडबाड र पर्वकै रूपमा विभिन्न सन्देश लिएर आइरहेका हुन्छन् । पितृपक्षको समाप्तिलगत्तै नेपालीहरूले धुमधामसँग मनाउने दसैं र त्यसको झन्डै दुई हप्तापछि तिहार र त्यसपछि छठ पर्व आउँदैछ । देशविदेश गएका नेपालीसमेत दसैंतिहार र छठमा घर फर्कने प्रतीक्षामा बसिरहेका हुन्छन् । आफन्त, कुलकुटुम्बहरूसँग भेटघाट गर्ने, आशीर्वाद थाप्ने, मनोरञ्जन गर्ने पर्वको रूपमा दसैंतिहार नेपालीहरूबीच प्रसिद्ध छ । वर्षभरि जेजति जोहो गरिन्छ त्यो दसैंतिहार, म्हपूजा र छठकै लागि भनी साँच्ने चलनले पनि दसैंतिहारको महत्त्व झल्किन्छ । विजयादशमीको धार्मिक, सांस्कृतिक एवं दार्शनिक महत्त्व अति नै छ । नवरात्रिभरि शक्तिस्वरूपा देवी दुर्गाको विविध स्वरूपहरूको आराधना गरी आफूमा भएका काम, क्रोध, लोभ, मोह, मद, मात्सर्यजस्ता दुर्गुणहरूलाई त्याग्न सक्ने शक्ति अर्थात् सबैभन्दा पहिले आफूमाथि नै विजयप्राप्त गर्न सक्ने शक्ति जगज्जननी महादुर्गा, महालक्ष्मी र महासरस्वतीबाट प्राप्त होस् भनी प्रार्थना गरी ती अवगुणहरूमाथि विजय प्राप्त गर्ने साधनाको रूपमा बडादसैंलाई लिइने भए पनि कालान्तरमा यो 'पशुबलि' गर्ने मुख्य पर्वजस्तो बन्न गएको कसैबाट छिपेको छैन । जसको कारण विजयादशमीभित्र अन्तर्निहित महान् अर्थहरू बिर्संदै र भुल्दै गई अहिले 'खसीबोकापर्व' को रूपमा विकास हुँदै जानु दुःखद् छ । 'धर्म' को महत्त्व, गौरव र शालीनतालाई पशुबलि परम्पराले कस्तो मोडमा धकेलिदिएको छ भने धर्मप्रति मानिसलाई वितृष्णा उत्पन्न गराउन बाध्य पुर्याएकोतर्फ समयमा सचेत हुन जरुरी छ । नेपालका कतिपय सरकारी निकायहरू दसैंतिहारताका भेडाच्यांग्रा भित्त्याउने वा कोत, मौलोहरू तथा देवीपीठहरूमा बोका, राँगाहरूको बन्दोबस्तमा आफ्नो शक्ति, ऊर्जा र बजेटलाई अपव्यय गरिरहेको लाजमर्दो स्थिति छ । यस स्थितिमा के नयाँ नेपालको परिकल्पना सम्भव होला ? नयाँ नेपाल गलत परम्पराको निरन्तरताले होइन, असल विचार, असल दृष्टिकोण र तिनको सफल र जिम्मेवारपूर्ण कार्यान्वयनबाट मात्र सम्भव छ भन्ने कुरा बिर्सन हुने बेला छैन । कोतपूजा, निशानपूजा, झन्डापूजा आदि नाम दिई पशुबलिमा प्रत्येक वर्ष सरकारी बजेट खर्च गरी पुजारी, रैरकमी, हाकिमकर्मचारीमा बाँडचुँड गरी लिनेखाने गलत प्रचलनको परिप्रेक्ष्यमा अबका दिनमा निश्चित रूपले पशुबलिको साटो मठमन्दिर, गुम्बाविहार आदि धार्मिकसांस्कृतिक सम्पदाहरूको संरक्षण, संवद्र्धन एवं अन्य रचनात्मक कार्यतर्फ त्यस्तो बजेटलाई लगाउनेतर्फ सोच्नु जरुरी देखिन्छ । दसैं पूजाको नाममा प्रत्येक कार्यालयमा भएका मोटर, मोटरसाइकल, इन्जिन आदिमा 'पशुबलि' जस्तो पाशविक कार्य गर्न बजेट छुट्ट्याउने संसारमा कतै नभएको चलन नेपालमा विद्यमान रहिरहे हामी अज्ञानान्धाकारमा नै हुनेछौँ भन्नेमा शंका छैन । हवाईजहाज, मोटर, मोटरसाइकलहरू बन्छन् विदेशमा, त्यसलाई पेट्रोल, मोबिल चाहिन्छ भन्ने त संसारका सबैलाई अवगत छ तर त्यसले राँगो, बोका, हाँस, कुखुरा आदि पशुपक्षीको रगत खान्छ भनेर हाम्रै केही बुझक्कड धर्मशास्त्रज्ञ र संस्कृतका महापण्डित सम्झने केही कर्मकाण्डीय नामधारी पण्डितहरूलाई मात्र थाहा छ, जसको कारण यो हिंसा, हत्यालाई प्रोत्साहित तुल्याउने, अमानवीय परम्परा तथाकथित परम्परा र संस्कृतिको रूपमा समाजमा विद्यमान छ । हाम्रो देशमा बलिको नाममा निरपराध पशुपक्षीहरूको हत्या गरेर धर्म कमाउन खोज्ने विकृत परम्परा बढ्दै गइरहेको देखिनु धार्मिक, आध्यात्मिकका साथै मानवीय, स्वास्थ्य एवं संवेदनाको दृष्टिकोणले पनि उपयुक्त छ भन्न मिल्दैन । दसैं, तिहारलगायत विभिन्न तिथिपर्वहरूमा देवीदेवताका नाममा उनैका निरपराध, लाटासोझा सन्तानस्वरूप पशुपक्षीहरूलाई बलि दिने चलनले हाम्रा पवित्र मन्दिर एवं तीर्थस्थलहरू अपवित्र बन्दै गइरहेकोतर्फ वास्तविक धर्ममा आस्था राख्ने, मठमन्दिर, पूजास्थल एवं तीर्थस्थलहरू शान्तिदायक, पवित्र र सद्भावको अनुपम स्थल हुनुपर्छ भनी विश्वास राख्ने बहुसंख्यक आस्थावान्हरूका लागि पीडादायक भइरहेको तर्फ कसले, कहिले ध्यान दिने ? यसतर्फ विचार पुर्याउनु समीचीन हुनेछ । पशुबलिका कारण मन्दिरमा हुने दुर्गन्धित अवस्था र 'सत्, चित् र आनन्द' को अनुभूति त्यहाँ उपलब्ध हुन नसक्ने कारणले कतिपय मन्दिरहरू वास्तविक भक्तजन, तीर्थयात्री, दर्शनार्थीहरूबाट ओझेल पर्दै गएको यस सन्दर्भमा अझ मननीय छ । पशुको होइन, आफैंभित्र लुकेर रहेका पशुताको बलि आवश्यक छ भनेर कहिले बुझ्ने ? असल संस्कृति, जसले व्यक्ति, परिवार, समाज र राष्ट्रको महिमालाई बढाउँछ, व्यक्तिको आत्मिक विकास गर्छ त्यस्तो संस्कृतिको संरक्षण, संवद्र्धन र प्रवद्र्धन हरहालतले गर्नु सबैको कर्तव्य हो पशुबलिलाई प्रोत्साहित तुल्याउने काम एकातिर राष्ट्रका विभिन्न अंगले अर्कोतर्फ देववाणी संस्कृतका केही विद्वान् सम्झनेहरू पशुपक्षीको जन्म नै वलिको लागि भएको तथा बलिले पशुपक्षीको मुक्ति हुने गलत धारणा बाँड्नमा उहाँहरू व्यस्त देखिनुहुन्छ । निरपराध, निरीह र अबोध पशुपक्षीलाई मार्नु, काट्नु, हत्या गर्नु कसरी 'मुक्ति' हुन सक्छ ? दिग्भ्रमित तुल्याउने यस्तो गलत विचार बेलाबेलामा सुनिनु लाजमर्दो कुरा हो । हिन्दु धर्मका मानिने कुनै पनि ग्रन्थ चाहे त्यो आगम होस् चाहे निगम जहाँ पशुबलिको कुरा आउँछ त्यहाँ 'बलि' शब्द विम्ब एवं प्रतीकात्मक रूपमा आएका छन् । समग्रमा यसलाई बढाउने होइन कसरी हटाउने भन्ने सन्दर्भमा मात्र प्रसंगवश चर्चा आएका छन् । पशुपक्षी आदि कुनै पनि प्राणीको हिंसालाई पापकर्मको रूपमा त्यहाँ बताइएको छ । अहिंसा नै परम धर्म हो, जहाँ यो धर्म छ त्यहाँ नै जय, कल्याण छ, 'अहिंसा परमो धर्मः यतो धर्मस्ततो जय' (महा शान्तिपर्व २७२।२), अहिंसा नै धर्मको लक्षण हो भनी वेदले प्रमाण दिन्छन्, 'अहिंसा लक्षणं धर्म वेद प्रामाण्य दर्शनात्' (महा अनु ११), मासु खाने धर्म विशिष्ट होइन, 'मांसस्या भक्षणो धर्मो विशिष्ट इतिः न श्रुति' (महाभारत) जस्ता एकदुई होइन हजारौँ वचनहरू पशुबलिलगायत हिंसाको विपक्षमा रहेको उल्लेख गर्न सकिन्छ । वाराहपुराणमा भनिएको छ, 'अहिंसा परमश्चैव सर्वभूत दयापरः' अर्थात् अहिंसा नै श्रेष्ठ धर्म हो, जो सबै प्राणीहरूमा दया राख्छ त्यही मनुष्य परम धर्मात्मा हो । अझ शास्त्रहरूले 'त्यजेद्धर्म दयांहिनं' भनी प्राणी मात्रहरूप्रति दयाहीन देखिने धर्मलाई त्यागे पनि आपत्ति नहुनेसम्मका कुरा गरेका पाइन्छन् । यसको अर्थ हुन्छ दया नै धर्म हो अर्को अर्थमा भन्ने हुन्छ । धर्मसंस्कृतिको संरक्षण, संवर्धनका लागि २०२१ सालमा गठन भएको गुठी संस्थानले परम्पराअनुसार गर्नुपर्ने धेरै काम छन् । तिनीहरूमा राजगुठी या अमानत गुठीअन्तर्गतको मठमन्दिर, ढुंगेधारा, सत्तल, धर्मशाला, यात्रापर्वहरूको संवर्धन गर्नु पनि हो । यहाँ बताइरहनु परोइन कि तिनीहरूको अवस्था केकस्तो छ ! तर वर्षको करिब डेढदुई करोड रुपैयाँ पशुबलिमा खर्च भइरहेको आँकडा गएको साल एउटा सरकारी दैनिकमा प्रकाशित भएको थियो । मठमन्दिर, गुम्बाविहार जस्ता सम्पदाहरू भत्किएर, बिग्रिएर नास भइरहनु अनि हिंसाभावलाई बढाइचढाइ गर्न मद्दत पुर्याउने पशुबलिले निरन्तरता पाइरहनु कहाँसम्म उचित होला ? के यसलाई हाम्रा मूर्तअमूर्त धार्मिकसांस्कृतिक सम्पदाहरूको संरक्षण, संवद्र्धनमा लगाउनुपर्ने बेला भएन ? यसबाहेक माथि उल्लेख गरेजस्तो निसानपूजा, कोतपूजा, मोटरपूजा आदिमा हुने खर्चको कुरा गर्ने हो भने अरू करोडौँको खर्च वर्षभरि भइरहेको छ । शान्तिका अग्रदूत, अहिंसाका पूजारी भगवान् गौतमबुद्ध जन्मेको एवं अनेक मन्त्रद्रष्ट्रा ऋषिमहर्षिहरूको जन्मभूमि, कर्मभूमि र धर्मभूमिमा धर्मान्धता, रुढीबूढी र अन्धविश्वासलाई बढावा मिल्ने पशुबलिलाई निरन्तरता दिने विचार, धारणा र कार्य कतिसम्म जायज होला स्वयं आफ्नो बुद्धिविवेकको प्रयोग गरी मनन गरौं । विश्वको सर्वोत्कृष्ट तथा बुद्धि, विवेक र धर्मले ओतप्रोत भएको सम्झिने मानिसबाट धर्म, संस्कृति, परम्परा आदिको नाममा निरपराध पशुपक्षीहरूको बलि दिने गलत प्रचलनले मानवता कता गइरहेको छ ? मानिसको बुद्धिविवेक किन सुषुप्त अवस्थामा छ ? चेतनाको स्तर जागृत गर्नुपर्ने बेला भएन र ? 'बलि' यो संस्कृत शब्द हो । यसको अर्थ हुन्छ त्याग अर्थात् अर्पण गर्नु । स्वाभाविक रूपले प्रश्न उठ्छ केको त्याग ? शास्त्रको स्पष्ट उद्घोष छ'कामक्रोधलोभदयः पशव' अर्थात् मानिसमा दुर्गगुणको रूपमा रहेका काम, क्रोध, लोभ, मोह आदि पशु हुन् तिनलाई अर्पण गरिदिनुपर्छ । हरेक मानिसको लक्ष परमतत्त्वको प्राप्ति हो, भगवद् साक्षात्कार, ईश्वर साक्षात्कार गर्न वाधा बनेर रहेका काम, क्रोधादि अवगुणहरूलाई हटाउनु 'बलि' को रहस्य हो । तर ती सारा दुर्गुण जस्ताको तस्तै रहने, तिनलाई हटाउने न कुनै प्रयत्न न कुनै प्रयास, मात्र निरीह, अबोध प्राणीहरूको हिंसा गर्ने जुन परम्परा रहेको छ त्यो मात्र जीब्रोको स्वाद र पेटभरणको लागि अझ स्पष्ट भनौँ मांसभक्षणको लागि देवीदेवतालाई साक्षी बकाउने काम भइरहेको छ । बुद्धि र विवेकको कारण सर्वोत्कृष्टताको श्रेणीमा परेको मानिसले पशुजगत्माथि गरेको अन्याय, अत्याचारमाथि कुनै न कुनै रूपले अंकुश लगाउँदै नजाने हो भने हत्या, हिंसा र पाशविक कृत्यहरू अरू बर्बर र जर्जर बन्दै जाने कुरामा शंका छैन । मठमन्दिर एवं देवीदेवताको नाममा पशुबलि दिने परम्पराको अन्त्य गरी पशु अधिकारको सुरक्षाका साथै मठमन्दिरहरूलाई साँच्चैको शान्ति, सद्भाव र आनन्दको स्थल बनाउन सके ब्रह्माण्डीय उष्णता कम गर्ने दिशामा समेत नेपालले ठूलो योगदान गरेको ठहर्छ । यसको लागि चेतना जगाउने काममा सरकारको स्पष्ट नीतिका साथै सरकारी संयन्त्रहरूको समान भागिदारी रहनु जरुरी छ । यजुर्वेदमा कतिसम्म स्पष्ट पारिएको छ, 'पशून् पाहि मा हिंस्यात् सर्वाणि भूतानि' अर्थात् पशुहरूको रक्षा गर कुनै पनि प्राणीलाई नमार । तन्त्रसाहित्यको महान् ग्रन्थ मानिने महानिर्वाणतन्त्रमा भनिएको छ दकामक्रोधौ विघ्नकृतौ बलि दत्ता जपं चरेत' अर्थात् काम, क्रोध यी दुवै पशुहरू ठूला विघ्नकारी छन्, ती पशुहरूलाई विनाश गर्न काम, क्रोधलाई नै बलिदान गरिदिनुपर्छ । साँच्चै भन्ने हो भने काम, क्रोध, लोभ, मोह, मद्, मात्सर्य नै पशु हुन्, जसले मानिसलाई अज्ञान र अन्धकारमा धकेल्छ र ज्ञान प्राप्तिबाट विमुख गराउँछ । यसरी बलि दुर्गुणहरूको हुनुपर्नेमा निरिह पशुपक्षीको हुनु कति दुःखलाग्दो छ । 'या देवी सर्वभूतेषु मातृरूपेण संस्थिता । नमस्तस्यै नमस्तस्यै नमस्तस्यै नमस्तस्यै नमोनमः' भनी देवीलाई सम्पूर्ण प्राणीहरूकी आमा मान्ने शास्त्रीय वचनविपरीत उनैको अघिल्तिर उनैका सन्तानहरूको हत्या, हिंसा गरिदिनु कहाँको धर्म हो ? यस्तो कृत्यले संसारमा दया, माया, सहानुभूति, करुणा, आत्मीयता, प्रेम भन्ने कुरा साँचो रूपमा देख्न पाइएला ? त्यो कदापि सम्भव छैन । अर्को कुरा कसैलाई मार्नु धर्म बनिदियो भने अधर्म भन्ने कुरा संसारमा के नै पो बाँकी रहला ! विचारपूर्वक सोचौँ, यसमा चिन्तन गरौँ । हिन्दुशास्त्रहरूमा 'निग्रह' तथा वैकल्पिक बलिहरूको चर्चा प्रशस्त पाइन्छ । यदि कसैलाई देवीदेवतालाई केही अर्पण गर्न इच्छा लाग्यो भने आफूमा भएका अवगुणहरूकाम, क्रोध, लोभ, मोह, मद, मात्सर्यलाई अर्पण गरिदिनसक्नु पुरुषार्थ हो । होइन राजसी भावले केही वस्तु अर्पण गर्ने इच्छा लागे लौका, नरिवल, मूला आदि अर्पण गर्नु उपयुक्त मानिएको पाइन्छ । दिनानुदिन यसले प्रोत्साहन पाउँदै गएको त छ तर यसको प्रचारप्रसार जति हुनुपथ्र्यो त्यति हुन सकिरहेको छैन । विभिन्न देवदेवीका मन्दिरहरूबाहिर आजकाल नरिवल बिक्री गर्नेको संख्या बढ्दै जानु तथा सात्विक पूजापरम्पराले केही न केही महत्त्व पाउनु निश्चय पनि सुखद् छ । किनभने एउटा नरिवल चढाउनु भनेको प्रत्यक्ष्यतः एउटा पशु वा पक्षीले जीवन दान पाउनु हो । सारांशमा भन्नुपर्दा असल संस्कृति, जसले व्यक्ति, परिवार, समाज र राष्ट्रको महिमालाई बढाउँछ, व्यक्तिको आत्मिक विकास गर्छ त्यस्तो संस्कृतिको संरक्षण, संवद्र्धन र प्रवद्र्धन हरहालतले गर्नु सबैको कर्तव्य हो तर विकृतिलाई संस्कृति हो भनेर बढाउने र निरन्तरता दिने सोच बनाए व्यक्ति, परिवार, समाज, राष्ट्र र विश्वमै गलत सन्देश दिने हुन्छ जुन अन्ततोगत्वा कसैको लागि पनि हितकारी र कल्याणकारी हुँदैन । कुनै वेला सतीप्रथालाई धर्मको अभिन्न अंग मानेर सैयौं वर्षदेखि लाखौंलाख मातृशक्तिलाई जिउँदै चित्तामा जलायौँ, कुनै बेला दासप्रथालाई त्यसैगरी धर्मसंस्कृतिसँग जोड्यौं र कतिले दुःख पाए हुनन् अहिले सम्झँदा पनि आङ् जिरिंग हुन्छ । यसैले समयको कालखण्ड चिनेर विकृति हटाउनाले नै सबैको भलो र कल्याण हुन्छ ।"
"वर्णविन्यास विवाद: समस्या के, समाधान कसरी","अक्षर ब्रह्म हो । ब्रह्म नै अक्षर हो । ॐकार अक्षरलाई ब्रह्मा भनिएको छ । 'ॐ इतिकाक्षर ब्रह्म' भनी भगवद्गीतामा भनिएको छ । रामचरित मानसको पहिलो मंगलाचरण श्लोकमा तुलसीदासले भन्नुभएको छ वर्णानामर्थसंघानांरसानां छन्दसामपि । मंगलानांच कत्र्तारौवन्देवाणी विनायकौ ।।१।। अक्षर अर्थ समूह, रस छन्द र मंगल गर्ने सरस्वती र गणेशको म वन्दना गर्छु । वर्ण अर्थ समूह यी सरस्वती र गणेशकै रचना र स्वरूप हुन् । यस कारण वर्णको संरचना ॐकारको अर्थ र रहस्य परख गर्ने कुरा क्षमतावान् कार्य केवल सरस्वती र गणेशमै विद्यमान अणुपरमाणु त्रसरेणु न्युट्रोन, इलेक्ट्रोन र गडपार्टिकलको विश्लेषण गर्ने सूक्ष्मातिसूक्ष्म ज्ञान भएको सूक्ष्मदर्शीहरूबाट मात्र गर्न सकिन्छ । केवल भौतिकतामा रमेर हिँड्ने ज्ञानबन्धुहरूबाट त्यो काम सम्भव छैन । त्यस्ता ज्ञानबन्धुहरू जो अहिले हाम्रा विश्वविद्यालयमा, प्रज्ञाप्रतिष्ठानहरूमा र ठूलाठूला सरकारीगैरसरकारी प्रतिष्ठान एवं सरकारी तहका परियोजनामा रही राष्ट्रिय ढुकुटीमा डुबुल्की मारेर बसेका छन् ती विद्यावारिधि (पीएचडी) डिग्रीधारी डाक्टर, प्राज्ञ वा प्रबुद्धहरू धर्मसंकर, वर्णशंकर, जातिशंकर, कुलशंकर वंशशंकर, भाषाशंकर, आहारशंकर आदि अनेक शंकर दोष धारण गरी गैरजिम्मेवार बनिरहेका छन् । ती सबैले परस्पर विरुद्ध धर्म धारण गरिरहेकाले उनीहरूलाई शंकर भनिन्छ । त्यस्ता डेढअक्कली शंकरहरूले नै वर्णविन्यास विवाद सिर्जना गरेका हुन् र गरिरहनेछन् । आज नेपाली भाषामा वर्णविन्यासको जुन किसिमको विवाद चरमोत्सर्गमा पुगेको छ र आम नेपाली भाषाभाषीलाई चिन्तित तुल्याएको छ, त्यो तिनै वर्णशंकर विद्वान्हरूकै कारण हो । अहिलेसम्म वर्णविन्यास विवादमा देखिएका पात्रहरू कर्मले नभए पनि जातले ब्राह्मण हुन् । ब्राम्ह्णको भेषमा अक्षरलाई विकृत र विध्वंस गर्ने तत्व ब्रह्मराक्षसकै रूपमा देखिएका छन् । नेपाली भाषाभाषीहरूलाई आज अत्यन्तै आन्दोलित र आक्रोशित बनाएको उनीहरूको कर्म र कर्तृत्वले देखाइरहेको छ । अक्षर (वर्ण) ॐकारको रूप हो । ॐ वेदको जननी हो । वेद संस्कृत भाषाको जननी हो । संस्कृत नेपाली भाषाको जननी हो । संस्कृतमा र पछि नेपाली भाषामा काव्यशास्त्र, साहित्यशास्त्र, व्याकरण र शब्दकोशशास्त्र बन्दै आए । आजभन्दा ८० वर्षअघि टर्नर भन्ने व्यक्तिबाट नेपाली भाषाको पहिलो शब्दकोश बन्यो, जसमा नेपालीको अंग्रेजीमा अर्थ लेखिएको थियो । त्यसपछि नेपालीमै अर्थ भएको नेपाली भाषा प्रकाशिनी समितिबाट तयार गरिएको नेपाली शब्दकोश आयो । २०२० सालमा बालचन्द्र शर्माको नेपाली शब्दकोश प्रज्ञा प्रतिष्ठानबाट प्रकाशित भयो । ती सबै शब्दकोशहरू नेपाली हिज्जे र व्याकरणको समन्वय गरी बनाइएको थियो । यसले नेपाली शब्दकोशको अभावपूर्ति गर्दै आएको र नेपाली भाषाको काव्यशास्त्र र साहित्यशास्त्र एवं सबै प्रयोगमा एकरूपता र सहजताको अवस्था आएको थियो । त्यो कालखण्डसम्म नेपाली भाषामा वर्णविन्यासको कुनै विवाद उब्जिएको देखिँदैन । संस्कृत र नेपाली भाषाका शब्दकोशहरूको इतिहासमा सबै शब्दकोशहरू व्यावहारिक र जनमानसमा अनुमोदित वैज्ञानिक शृंखलाबद्ध रूपमा विकसित र लिपिबद्ध गरिएका विवादरहित रूपमा व्याकरण र वर्तनीको उपयुक्त व्यवस्थापनसहित प्रकाशित भएर भाषा, काव्य र साहित्यमा सुमधुरता, सौन्दर्य भर्दै कथ्य र लेख्य क्षेत्रमा महत्त्वपूर्ण योगदान पुर्याई भाषा लिपि, लेखन र कथनमा वैशिष्ट्य कायम गर्दै आइरहेको पाइन्छ । पहिलो शब्दकोश निघण्टुको व्यवस्थापन, निरुक्तकार यास्कको कुशलता संस्कृतमा पाणिको व्याकरण र शब्द व्यवस्था, अमर वाडाको अमरकोश विवादरहित शब्दकोशहरू प्रचलित हुँदै आए । वैदिककालको सबैभन्दा प्राचीनतम वेदऋग्वेदको १०२८ सुक्तका १०२८० ऋचाहरू र १० मण्डलहरू गृत्समदन, विश्वामित्र, वामदेव, अत्रि, भारद्वाज वशिष्ठ कण्व अंगिरा आदि ऋषिमुनीहरूले बनाएका ऋग्वेदमा भएका १०२८० ऋचाहरू र तीनमा रहेका एक लाख त्रिपन्न हजार आठ सय छब्बीस शब्दहरू र कुल चार लाख बत्तीस हजार अक्षरहरू रहेको उक्त ऋगवेदको यो बनोटमा आजसम्म कुनै पनि वर्णशब्दको उच्चारण र लेखाइमा कुनै शब्दकोश निर्माताले अहिलेको जस्तो सरलीकरण गर्ने र झर्रोवाद निकाली शब्द र अक्षरहरूलाई नै तोडमोड गर्ने दुस्साहस गरेको देखिँदैन । त्यस्तै प्राचीन प्रातिसाख्य शास्त्र पनि छ, जसले शब्द र वाक्यको उच्चारणको नियमन गर्छ । भनिन्छ ऋग्वेदको प्रातिशाख्य शौनक ऋषिले बनाए । शुक्ल यज्ञुर्वेदको प्रातिसाख्य कात्यायनले बनाए र कृष्ण यजुर्वेद र अथर्ववेदको पनि एकएक प्रातिसाख्य ऋषिमुनिहरूद्वारा तयार गरिएका थिए । हाम्रो वैदिक परम्परादेखि नै उच्चारण शास्त्रको प्रातिसाख्य कायम रहेको भाषिक अनुशासन पद्धतिमा हाम्रा त्रिविका केही स्वनामधन्य प्राज्ञ र प्रज्ञाप्रतिष्ठानकै भत्तावाला प्राज्ञहरू (ज्ञानबन्धु) ले नेपाली भाषालाई विकृत पार्ने अधिकार कुन शास्त्र, कानुन र परम्पराबाट प्राप्त भएको हो ? विनाआधार आफ्नो अहंकार तुष्टि वा स्वार्थपूर्तिको लागि यत्रो भाषिक र साहित्यिक क्षेत्रमा भदौरे राँगा र साँढे जस्ता बेलगाम सुन्दर बगैंचा कुल्चिन मिल्छ र ? त्रिभुवन विश्वविद्यालय नेपाली विभागका प्राध्यापकहरूबाट भाषा शंकरको रूप लिई नेपाली वर्णविन्यासलाई सरल, सहज, आधुनिक लेख्य र कथ्यमा सुसम्बन्ध र तादात्म्य कायम गर्ने र आवश्यक वर्ण मात्र कायम गर्ने अनावश्यक वर्ण हटाइदिने लेख्य रूपमा पनि अंग्रेजीको रोमन टाइपले सजिलोसँग लेख्न सक्ने गर्ने भनी उच्चारण वर्णमालामा ई, ऊ, ऐ, औ, अं, अः छवटा स्वरवर्ण र ञ, ण, श, ष, क्ष, त्र, ज्ञ सातवटा व्यञ्जन अक्षरहरू हटाई उच्चार्य वर्णमाला बनाइएको र त्यही आधारको व्याकरणसमेत बनाइएको, पाठ्यपुस्तक तयार गरी अध्ययनअध्यापन गराउँदै आम प्रयोगकर्तामा प्रवाहित र प्रभावित गरिँदै आएको र नेपाल प्रज्ञा प्रतिष्ठानमा सोही समूहका ज्ञानबन्धु प्राध्यापकहरू पुगेर नेपाली बृहत् शब्दकोश तयार गरी २०४० साल पुस १४ गते प्रथम संस्करण प्रकाशित गरिएको थियो । त्यसपछिको नेपाली बृहत् शब्दकोश २०७२ मा वर्तनीलाई पूर्णरूपले विकृत, अस्वाभाविक र अप्ठेरो उच्चारण नै गर्न नसकिने र नमिल्ने गरी संयुक्ताक्षरलाई छुट्ट्याएर केवल वर्णहरूको ताँती लगाएर शब्दहरूको वर्तनी नै नहुने गरी कुरूप अवस्थामा लेख्य मानक नै भ्रमित गरी शब्दकोश निर्माण भएको छ । त्यसमा द्व लाई द्व र ध्द लाई द्ध गरिएको ध, ब, व हरूको संयुक्ताक्षरी रूपलाई बिगारिएका अनेकौं विसंगतिपूर्ण शब्दवर्ण हाली शब्दकोशको रूपमा प्रस्तुत गरिएको छ । सो बृहत् शब्दकोशमा उक्तबमोजिम ६ स्वर र ७ व्यञ्जन नै हटाई सो स्वरव्यञ्जनका शब्दहरू नै नराखी संयुक्ताक्षर छोट्ट्याई अक्षरको खुट्टा काटी विरूपको शब्दकोश प्रकाशित भएको देखिन्छ । यसरी पाठयक्रम, पाठ्यपुस्तक, शब्दकोश र प्रयोगकर्ताहरूमा विकृति व्याप्त पार्दै उक्त १३ स्वर व्यञ्जन वर्णहरू हटाउने र संयुक्ताक्षरहरूको कथ्य र लेख्य दुवै हटाई संयुक्ताक्षरलाई खुट्टा काटेर विद्यालाई विद्या, बुद्धलाई बुद्ध, द्व, ध्द लाई द्ध लेख्ने त्यहीअनुसार हिज्जे (वर्तनी) गर्ने कुरा बलात् लादियो । यसरी नेपाली भाषामा चार दसकदेखि क्रमशः भाषा शंकरहरूबाट वर्ण अर्थ व्यवहार प्रयोग सबैलाई नष्ट भ्रष्ट पार्ने काम हुँदै आएबाट नेपाली भाषाभाषीलाई एक पूर्ण युगसम्म अँध्यारो र अन्योलको भुमरीमा घुमाइरहेको स्थिति छ । यो वैदिक धर्म, संस्कृति र नेपाली भाषा राष्ट्र, राष्ट्रियतामा सामाजिक एकता, राष्ट्रिय अक्षुण्णता र ऐतिहासिक परम्परा एवं शृखंलामाथि नै क्रुर आक्रमण र षड्यन्त्रको आभास देखिएको छ । यस्तो कार्यले युगौँसम्म नमेटिने नकारात्मकता र अन्योलपूर्ण स्थिति सिर्जना गरेको छ । वर्णविन्यासबाट सुरु आक्रमण र विषवमनको असरले त्यस समयबाट आज पचासौँ वर्षसम्मको नेपाली आयुलाई ध्वस्त पारेको छ । कथ्य र लेख्य बन्द गरी हातमुख थुनिएको छ । भाषा र त्यसका प्रयोगकर्तालाई नै अपांग बनाइएको छ । नेपाली भाषाको जननी भाषा नै संस्कृत भाषा हो । कति नेपालीमा प्रयोग हुने कति शब्दहरू तत्सम वा तद्भव के हो ? संस्कृत हो वा अन्य आगन्तुक भाषाबाट आएको हो भन्ने आम नेपाली भाषाको प्रयोगकर्ताहरूले छुट्ट्याइरहने र जान्ने विषय होइन । जुन भाषाबाट श, ष हटाइसकेको छ भने त्यसमा संस्कृतका बाँकी राखेर अरू आगन्तुक भाषा कायम गर्ने काम कसरी गर्न सकिन्छ ? संस्कृतकै शब्दमा पनि विकृत बानीले गर्दा श, ष अवश्य लेखिँदैन । श, ष वर्ण रहेको र संयुक्ताक्षर भएका संस्कृतका शब्दहरू नेपाली भाषामा ७५ प्रतिशतभन्दा बढी प्रयोगमा रहेका छन् नेपाली देवनागरी लिपिका वर्ण शब्दहरूको उत्भव नै संस्कृतबाट भएको छ । भगवद्गीता, श्रीमद्भागवद्, रामायण, पुराणहरू दुर्गा सप्तशती (चण्डी), अष्टाध्यापी रुद्री, यावत् वैदिक धार्मिक ग्रन्थहरू श, ष र संयुक्ताक्षरका छन् । नेपालीमा ती वर्णहरू हटाउनु भनेको वैदिक ग्रन्थ र शब्द वाक्य अर्थहरू नै बन्द गर्नु हो । यसले मूलतः वेद र सनातन शाश्वत धर्मलाई समाप्त गर्ने काम गरेको छ । यसरी नेपाली भाषा र यसको स्रोत वेद, उपनिषद्, वैदिक ग्रन्थ संस्कृत भाषाको मूल प्रवाह नै बन्द गर्ने र नेपाली भाषा अपांग अर्ध, अपूर्ण, अव्यावहारिक, अक्षम र सारहीन एवं तत्वहीन बनाई नेपाली भाषाभाषी समाप्त पार्ने कार्य गर्दै हिन्दु धर्म र संस्कृतिमाथि मन्द विष छोड्दै मृतप्रायः अवस्थामा पुर्याउने कुरा स्पष्ट देखिएको छ । यस्तो भाषा, साहित्य, कला, संस्कृतिलाई समाप्त गर्ने काम भारतमा अंग्रेज शासक मेकालेले गरेका थिए । उनले त्यस समय भारतमा एउटा यस्तो जातिको जन्म दिए, जो रगतले भारतीय थिए स्वभाव, विचार र काम व्यवहारले अंग्रेज । त्यसबेला मेकाले र उनीजस्तै अंग्रेज र ती विदेशी षड्यन्त्रकारीहरूबाट प्रभावित भारतीयहरूले पनि भारतको वैदिक, संस्कृति, भाषा र धर्मलाई आधारहीन, तुच्छ, भ्रामक र अतिशयोक्ति मानेर त्यसलाई छोड्ने, हटाउने, मेट्ने, काट्ने काम गर्दै गए । ती संस्कृति, धर्म, भाषा र देशका द्रोही कुलांघार थिए । आज यो वर्णविन्यास विवादमा हाम्रा ज्ञानबन्धु वर्णशंकर कथित प्राज्ञ, प्रबुद्धहरूमा त्यही भारतीय अंग्रेज रूप देखिएको छ । नेपाली भाषामा झर्रोवादको नारा दिई सुरु गरिएको आक्रमण आज वर्णविन्यास विवादबाट नेपाली भाषा, धर्म, संस्कृति, राष्ट्र र राष्ट्रिय एकता एवं अखण्डतामा विचलन, विकृति र विध्वंस गर्ने अपराधको रूपमा आइसकेको छ । यसलाई आम देशभक्त र राष्ट्रवादी नेपालीहरूले राम्रोसँग बुझिसकेका छन् । यी प्राज्ञ र प्रबुद्धको खोल ओडेका राष्ट्रघातीहरूप्रति राज्य, सरकार र आम नेपाली जनताले के गर्न सक्छन् र यो समस्याको समाधान कसरी गर्न सकिन्छ ? सबैको गम्भीर चासोको विषय हुन गएको छ । राज्यस्तरबाटै विशेष अनुसन्धान गरी समाधान यथाशीघ्र निकाल्नुपर्छ । भाषा, साहित्य, संस्कृति, धर्म र राष्ट्रिय स्वतन्त्रता एवं स्वाभिमानमा आँच आउने गरी भएका कार्यले राष्ट्रहित प्रतिकुल आचरण र कार्यमा राष्ट्रले कुनै पनि छुट दिई मौनता साँध्न नहुनेमा आम नेपाली एकमत रहेका छन् । नेपाल प्रज्ञा प्रतिष्ठानको नेपाली बृहत् शब्दकोशको छानबिन गर्ने भन्ने सामान्य निर्णयले मात्र अपराधको गुरुत्व घटाउन सक्ने अवस्था छ जस्तो देखिँदैन । यो विवाद सिर्जनाको पछाडिको कसको हात रहेको छ र कोको व्यक्ति, सरकार, देशीविदेशी कुनकुन शक्ति समूहहरू लागेका छन् । त्यसको यथार्थ चित्र जनसमक्ष आउनुपर्ने आवश्यकता छ । त्यसमा अपराधको गाम्भीर्यको अनुपातमा दोषीलाई परिणाम पनि भोग्नु, भोगाउनुपर्ने हुन्छ । विद्यमान कानुनका आधारमा हेर्ने हो भने पनि नेपालको संविधान २०७२ को धारा ५(१) मा नेपालको स्वतन्त्रता, सार्वभौमसत्ता, भौगोलिक अखण्डता, राष्ट्रियता, स्वाधीनता, स्वाभिमान नेपालीको हकहितको रक्षा, सिमानाको सुरक्षा, आर्थिक समुन्नति र समृद्धिहरू नेपालको राष्ट्रिय हितको आधारभूत विषय हुनेछन् भन्ने र उपधारा (२) मा राष्ट्रहित प्रतिकुलको आचरण र कार्य संघीय कानुनबमोजिम दण्डनीय हुनेछ भन्ने व्यवस्था गरिएको र धारा ६ र ७ मा मातृभाषा राष्ट्रभाषा र देवनागरी लिपिमा नेपाली भाषा नेपालको सरकारी कामकाजको भाषा हुनेछ भन्ने व्यवस्थाले नेपाली भाषा नेपालको स्वतन्त्रता, स्वाधीनता, स्वाभिमान नेपालीको हक, हित, समन्नुति र समृद्धि जस्ता आधारभूत कुरासँग जोडिएको विषय हो । यस्तो राष्ट्रहित प्रतिकुल नेपाली भाषालाई समाप्त गरी धर्म, संस्कृति, साहित्य र परम्परा ध्वंस गर्ने कार्य कानुनले दण्डनीय नै हुन जान्छ । यस्तो स्थितिमा राज्यविरुद्धको अपराध र सजाय ऐन २०४६ को दफा ३ मा व्यवस्था भएबमोजिम राष्ट्रिय एकतामा खलल पार्ने नियतले अव्यवस्था उत्पन्न गरेको, राष्ट्रिय एकतामा आघात पर्न सक्ने गरी कुनै विदेशी राज्य वा संगठित शक्तिसँग मिली कुनै षड्यन्त्र गरेको आधारमा जन्मकैदसम्मको सजाय हुने अपराधको रूपमा पनि प्रस्तुत वर्णविन्यास विवाद टुंगोमा पुर्याउन सकिने हुन्छ । यसका साथै पाठ्यपुस्तक, पाठ्यक्रम, शब्दकोश तयार गर्ने अध्ययनअध्यापन प्रचारप्रसार गरी जनमत तयार गर्ने र भविष्यको सक्षम, इमानदार, नैतिकवान्, देशभक्त जनशक्ति उत्पादन गर्ने अख्तियारी पाएकाहरूको उक्त कार्य बदनियतपूर्ण रूपमा राष्ट्रद्रोही राष्ट्रविरोधी तत्वसँग मिली अख्तियारको दुरुपयोग गरी राष्ट्रघात गरेको अपराधको रूपमा पनि प्रमाणित हुनसक्ने अवस्था विद्यमान छ । भाषा, साहित्य, संस्कृति, धर्म र राष्ट्रिय स्वतन्त्रता एवं स्वाभिमानमा आँच आउने गरी भएका कार्यले राष्ट्रहित प्रतिकुल आचरण र कार्यमा राष्ट्रले कुनै पनि छुट दिई मौनता साँध्न नहुनेमा आम नेपालीहरू एकमत रहेका छन् । यसका लागि राज्यव्यवस्था र सरकार नै सक्रिय भई समस्याको समाधान गर्नु आजको पहिलो आवश्यकता हो ।"
"भारत, पाकिस्तान र परमाणु युद्ध ?","जुलाई ८ मा भारतीय सुरक्षा फौजबाट कश्मीरको एउटा पृथकतावादी आन्दोलनको कमान्डर २२ वर्षीय बुरहान मुजफ्फर वानीको हत्यापछिको १० हप्ता लामो द्विपक्षीय भिडन्तमा पृथकतावादी र सर्वसाधारण गरी ८० जनाको मृत्यु भयो । सुरक्षा फौज र सर्वसाधारण गरी ११ हजारभन्दा बढी घाइते भए । सेप्टेम्बरसम्म आउँदा जनजीवन सामान्य हुँदै थियो । तर एक्कासि भारतीय कश्मीरको ग्रीष्मकालीन राजधानी श्रीनगरबाट एक सय दुई किलोमिटरको दूरीमा अवस्थित सीमावर्ती उरीमा रहेको भारतीय सैनिक अड्डामाथि पाकिस्तान अधिकृत कश्मीरबाट आएका पृथकतावादीहरूबाट भएको आक्रमणमा १८ जना भारतीय सुरक्षा अधिकारीहरूको हत्या भयो । त्यसले उत्पन्न गरेको तनावमाझ भारतको दाबीअनुसार गत बुधबारको मध्यरातदेखि बिहीबार बिहानसम्म भएको फौजी आक्रमणमा ३८ जना आतंककारी र दुई पाकिस्तानी सैनिकको मृत्यु भएको छ । सेप्टेम्बर २८ मा उक्त फौजी आक्रमणलाई भारतले पाकिस्तान अधिकृत कश्मीरको सीमाभित्र घुसेर गरिएको निश्चित लक्ष ताकेर गरिएको अचुक आक्रमण (सर्जिकल स्ट्राइक) भनेर दाबी गरेको छ । पाकिस्तानी सेनाले पाकिस्तानी भूभागभित्र त्यस्तो सर्जिकल स्ट्राइक नभएको तर सीमा क्षेत्रमा भारतीय सेनाबाट गोलाबारी भएको बताएको छ । कुनै सर्जिकल स्ट्राइकको लागि अत्यन्त दक्ष र त्रुटिरहित सूचना संकलन क्षमतासहित हवाई स्थल वा जलसेनाको संयुक्त कमानमा लक्षस्थलबाट प्रवाहित विद्युत् चुम्बकीय संकेतलाई अनुशरण गर्दै लक्षमा प्रहार गर्ने अत्याधुनिक आयुधसहितको असाधारण मानवीय रणकौशल आवश्यक हुन्छ । इजरायल संसारमै यस्तो विलक्षण र असम्भवप्राय सर्जिकल स्ट्राइकको क्षमता राख्ने देश हो । इजरायलपछि अमेरिका त्यस्तो अचुक प्रहार क्षमताको राष्ट्र मानिन्छ । अझै पनि शीतयुद्धकालीन सैनिक सिद्धान्तअनुसार संगठित भारतीय सेनासँग शत्रु राष्ट्रको सीमाभित्र घुसेर लक्षमा अचुक प्रहार गर्ने सामरिक क्षमता भएकोमा रणनीतिक विश्लेषकहरू शंका गर्छन् । सन स्नो र अभिजित सिंहले आआफ्ना लेखबाट गत सेप्टेम्बर ३० को दी डिप्लोम्याटमा त्यस्तो आशंका उल्लेख पनि गरेका छन् । भारतले त्यस्तो सर्जिकल स्ट्राइकबारे पूर्ण विवरण दिएको छैन, तर स्नोका अनुसार भारतले त्यस्तो क्षमता आर्जन गरेको हो भने त्यो आतंकवादविरुद्धको युद्धमा उसको ऐतिहासिक उपलब्धि हो । तर त्यो सर्जिकल स्ट्राइक हो वा सीमा क्षेत्रमा कुनै सम्भावित आक्रमणकारीको अड्डामा अनुमानका आधारमा गरिएको आक्रमण हो, विश्लेषकहरूले निर्णय गर्न सकेका छैनन् । भारतीय मिडिया र खास गरेर टेलिभिजन र सामाजिक सञ्जालहरूमा व्यक्त अति उत्साहले तत्कालको लागि त्यसको वस्तुनिष्ठ अध्ययनको सम्भावना क्षीण बनाएका छन् । भारतले दाबी गरेको त्यस्तो सर्जिकल स्ट्राइकलगत्तै पनि पाकिस्तानी रक्षामन्त्री ख्वाजा मुहम्मद आसिफले एउटा पाकिस्तानी टेलिभिजनलाई दिएको अन्तर्वार्तामा पाकिस्तानका आणविक हतियार शोभाको लागि नभएर मुलुकको रक्षाको लागि भएका बताए । पाकिस्तानको सुरक्षामा चुनौती आएमा पाकिस्तानले भारतलाई ध्वस्त पारिदिने चेतावनीसमेत उनले दिए । दक्षिण एसियाली मामिलाका विख्यात अमेरिकी विज्ञ स्टेफन पी कोहनले सम्बन्धमा सुधार नभए भारत र पाकिस्तानबीच आणविक युद्धको सम्भावना रहेको उल्लेख गरेका छन् । सेप्टेम्बर २३ मा पाकिस्तानी सेना प्रमुख राहिल सरिफले पनि पाकिस्तानले जुनसुकै मूल्यमा आफ्नो मुलुकको हरेक इन्च भूभाग रक्षा गर्ने घोषणा गरे । उनको आशय पनि प्रस्ट छआइपरेमा पाकिस्तानले आणविक हतियार प्रयोग गर्नेछ । आणविक क्षमताः पाकिस्तानको रक्षाकवच 'भारतले अणुबम बनायो भने घाँस खाएर होस् वा वा भोकै बसेर, पाकिस्तानले परमाणु बम बनाएरै छोड्नेछ । हाम्रो लागि अन्य कुनै पनि विकल्प मान्य छैनन् । अणुबमको उत्तर अणुबम मात्रै हो ।' आणविक हतियार विकाससम्बन्धी हरेक महत्त्वपूर्ण आलेख र ग्रन्थहरूले नछुटाउने माथिको बहुचर्चित भनाइ मार्च १९६५ मा मेनचेस्टर गार्जियनसँगको अन्तर्वार्तामा पाकिस्तानका तत्कालीन विदेशमन्त्री (पछि राष्ट्रपति र प्रधानमन्त्री) जुल्फिकर अली भुट्टोले भनेका हुन् । वास्तवमा पाकिस्तानको परमाणु क्षमताको मूल प्रेरणा नै भुट्टो थिए । परम्परागत सैन्य सामथ्र्यको बलमा भारतजस्तो ठूलो र शक्तिशाली मुलुकबाट पाकिस्तानको सुरक्षा सुनिश्चित नहुने भएकाले उनी विदेशमन्त्री भएदेखि नै परमाणु हतियारको विकासमा प्रतिबद्ध थिए । उनकै पहलमा सन् १९५६ मा परमाणु ऊर्जा आयोग पनि गठन भएको थियो । सन् १९६५ को युद्धमा भएको पराजय पाकिस्तानको आणविक कार्यक्रमको लागि थप ऊर्जा बन्यो । आणविक हतियारको इतिहास त्यसैगरी बनेको छ१९४५ मा अमेरिकाले परमाणु बम बनायो । सोभियत संघले त्यसलाई आफ्नो सुरक्षाको लागि गम्भीर चुनौतीको रूपमा बुझ्यो । अमेरिकाभन्दा चार वर्षपछि उसले पनि परमाणु बम बनायो । सोभियत संघले सुरुमा चीनलाई परमाणु हतियार विकास गर्न सहयोग गर्ने प्रतिबद्धता जनाएको थियो । तर पछि दुई मुलुकबीच राजनीतिक र रणनीतिक सवालहरूमा मतभेद बढ्दै गएपछि चीनलाई त्यस्तो हतियार विकासमा सहयोग गर्न अस्वीकार गर्दै जुन १९५९ मा चीनबाट आफ्ना सबै परमाणुसम्बन्धी प्राविधिज्ञहरूलाई फिर्ता बोलायो । अनि जुलाई १९६० मा माओत्से तुङले चिनियाँ वैज्ञानिकहरूलाई आफ्नै प्रयासमा अर्को आठ वर्षभित्र परमाणु बम विकास गरिसक्न अपिल गरे । तर चार वर्षमै चीनले पहिलो परमाणु बमको सफल परीक्षण गर्यो । सन् १९६४ मा ऊ दुनियाँको पाँचौं परमाणु शक्तिसम्पन्न राष्ट्र बन्यो । फिरोज हसन खानले पाकिस्तानको परमाणु बमसम्बन्धी पुस्तकमा लेखेका छन् चीनले परमाणु बम बनाएपछि पाकिस्तानका आणविक ऊर्जा आयोगका प्रमुख डा इस्रत हुसेन उस्मानीले विभिन्न कार्यक्रमहरूमा भनिरहे यदि संसारमा छैटौं परमाणु हतियारयुक्त राष्ट्र हुन्छ भने त्यस्तो सातौँ राष्ट्र पनि हुनेछ । उस्मानीको संकेत क्रमश भारत र पाकिस्तान थियो । सोभियत संघको सहयोगमा सन् १९७४ मा भारतले त्यो क्षमता आर्जन गर्यो । चीनको सहयोगमा पाकिस्तानले पनि सन् १९८४ मा आणविक युद्ध क्षमता आर्जन गर्यो । सोभियत संघ, चीन, भारत र पाकिस्तान सबैले परम्परागत सैन्य बलमा आफूभन्दा धेरै शक्तिशाली मुलुकसँगको सम्बन्धमा शक्ति सन्तुलन कायम राख्नकै लागि आणविक हतियारहरू विकास गरेका हुन् । स्पष्ट बुझ्नुपर्ने कुरा के हो भने समग्र सैन्य क्षमताका आधारमा भारत र पाकिस्तानबीच कुनै तुलनै हुन सक्दैन । राजनीतिक, आर्थिक र कूटनीतिक क्षमताका आधारमा पनि यी दुई मुलुकबीच आकाशपातालको अन्तर छ । पाकिस्तानले भारतसँग प्रतिस्पर्धा गर्नसक्ने भनेको आणविक हतियारका क्षेत्रमा मात्रै हो । यो पाकिस्तानको सुरक्षाको सबैभन्दा बलियो भर हो । त्यसैले उसले भारतका सबै मुख्य सहरहरूलगायत भारतका भित्री भूभागसम्म प्रहार गर्न सक्ने आणविक हतियारजडित क्षेप्यास्त्रहरू विकास गरेको छ । त्यति मात्रै नभएर भारतलाई लक्ष गरेर युद्ध मैदानमा मानिसको काँधबाट प्रहार गर्न सकिने र झोलामा बोकेर ओसारपसार गर्न सकिने ससाना आणविक हतियार पनि उसले विकास गरेको बताइन्छ । ट्र्याक्टिकल वा ब्याटलफिल्ड न्युक्लियर वेपन भनिने यस्ता हतियार लुकाएरछिपाएर जहाँसुकै लगेर प्रयोग तथा प्रहार गर्न सकिने भएकाले पाकिस्तानका यस्ता हतियारहरूको सुरक्षाबारे विश्वव्यापी रूपमा चिन्ता गर्ने गरिएको छ । भारतले पाकिस्तानलाई पराजित गर्न सक्छ । कमजोर र अस्थिर बनाउन सक्छ तर पाकिस्तान कमजोर हुँदै जाँदा पाकिस्तानका यस्ता ससाना आणविक हतियार स्वयं पाकिस्तानमा समेत कहर बर्साइरहेका इस्लामिक कट्टरपन्थीहरूका हातमा पुग्यो भने त्यसको पहिलो लक्ष भारत नै हुने देखिन्छ । भारतजस्तो शक्तिशाली मुलुकसँग निरन्तर तनाव र शत्रुताको स्थितिमा रहेको मुलुकले आफ्नो सुरक्षामाथि गम्भीर संकट आएको अनुभव गर्नेबित्तिकै आणविक हतियार प्रयोग गर्न सक्ने सम्भावना अस्वीकार गर्न सकिँदैन । आणविक हतियारः युद्धको साधन र शान्तिको सुरक्षण ११ मे १९९८ मा बिहान पौने ४ बजे भारतीय प्रधानमन्त्री अटलविहारी वाजपेयीले राजस्थानको पोखरान क्षेत्रमा जमिनमुनि तीनवटा आणविक परीक्षण गरेर भारत आणविक हतियारयुक्त राष्ट्र भएको घोषणा गरे । त्यसको दुई दिनपछि भारतले अर्को दुइटा त्यस्तै परीक्षण गर्यो । त्यसको १७ दिनपछि, बिहान तीन बजे पाकिस्तानले पाँचवटा त्यस्तै आणविक परीक्षण गरेको जानकारी प्रधानमन्त्री नवाज सरिफले दिए । दुई दिनपछि पाकिस्तानले अर्को एउटा परीक्षण गर्यो । भारतले भन्दा एउटा थप परीक्षण गरेर पाकिस्तानले आफ्नो आणविक क्षमता भारतको भन्दा कम नभएको जानकारी विश्व समुदायलाई दियो । भारतीय पत्रकार राज चेनगप्पाले आफ्नो पुस्तक 'वेपन्ज अफ पिस' मा लेखेका छन्पाकिस्तानको परीक्षणपछि अटल विहारी वाजपेयीले आफ्ना एक सहयोगीलाई भने, 'भारत र पाकिस्तान दुवै आणविक हतियारयुक्त राष्ट्र भए । अब दुवै मुलुकले आपसमा युद्ध धान्न नसक्ने भएकाले शान्तिको नयाँ युग प्रारम्भ भएको छ ।' स्मरणीय छ, सन् १९४७ मा एक दिनअघि र पछि गरेर स्वतन्त्र भएका भारत र पाकिस्तानले स्वतन्त्रतापछिको २४ वर्षमा मात्रै तीन युद्ध लडेका थिए । सन् १९९९ मा भारत र पाकिस्तान कारगिल युद्धमा थिए । अमेरिकी राष्ट्रपति बिल क्लिन्टनका निकट सहयोगी ब्रुस रिडेलले डेली बिस्टमा लेखेअनुसार ४ जुलाई १९९९ मा ह्वाइट हाउसमा राष्ट्रिय सुरक्षा सल्लाहकार सेमुयल बर्जर र सीआईएको ब्रिफिङअनुसार भारतको सैनिक दबाबमा अलिकति वृद्धि हुनेबित्तिकै पाकिस्तानले आणविक बम प्रहार गर्ने सम्पूर्ण तयारी गरेको थियो । सो जानकारी पाउनेबित्तिकै क्लिन्टनले तत्काल पाकिस्तानी प्रधानमन्त्री नवाज सरिफसँग सम्पर्क गरी कारगिलमा रहेका आफ्ना सेनालाई तुरुन्त फर्काइ तनाव अन्त्य गर्न दबाब दिएका थिए । त्यतिखेर अमेरिका पाकिस्तानमाथि विशेष प्रभाव राख्थ्यो र त्यसै भयो । आणविक युद्धको खड्गो टर्यो । भारतका सबैजसो भूभागलाई आफ्ना आणविक प्रहारको सीमाभित्र राखेको पाकिस्तानको स्थिरता भारतको पनि प्रमुख सरोकार हो । भारतीय प्रेरणा र प्रोत्साहनमा सिन्ध वा बलुचिस्तानमा उठ्ने पृथकतावादी वा त्यस्तै चरित्रको आन्दोलन बलियो हुँदै जाँदा पाकिस्तान सरकारले त्यसलाई समाधान गर्न सकेन र आन्तरिक अशान्ति र अराजकता बढ्दै गयो भने त्यहाँको राजनीतिमा इस्लामिक कट्टरपन्थीहरूको शक्ति र प्रभाव बढ्दै जाने स्वतसिद्ध छ । त्यस अवस्थामा पाकिस्तानको आणविक हतियार सुरक्षामा खलल पुग्न गई भारतलाई लक्ष गरी ती हतियारहरूको जथाभावी प्रयोग हुन सक्ने अवस्थालाई ठाडै अस्वीकार गर्न सकिँदैन । रूस र चीन दुवैको अमेरिकासितको सम्बन्धमा तनाव थपिँदै जाँदा क्षेत्रमा रूस, चीन र पाकिस्तानबीचको रणनीतिक निकटता भारत र अमेरिकाको लागि थप चुनौतीपूर्ण नबन्ला भन्न सकिन्न । अमेरिकाको चीन र भारतसँगको सम्बन्धको वर्तमान चरित्रले अमेरिकाको पाकिस्तानमाथिको प्रभाव अत्यन्त संकुचित बनाएको छ । ऊता पाकिस्तानको सुरक्षा र स्थिरता स्वयं चीनको दीर्घकालीन सुरक्षा हितसँग अभिन्न हुँदै गएको अवस्थामा पाकिस्तानमाथिको भारतको रणनीतिक दबाबले भारत र चीनलाई एकअर्काको सम्मुख उभ्याउने स्थिति बन्ने देखिन्छ । साथै रूस र चीन दुवैको अमेरिकासितको सम्बन्धमा तनाव थपिँदै जाँदा क्षेत्रमा रूस, चीन र पाकिस्तानबीचको रणनीतिक निकटता भारत र अमेरिकाको लागि थप चुनौतीपूर्ण नबन्ला भन्न सकिन्न । पाकिस्तानको भूमिबाट हुने कुनै आतंककारी आक्रमण सम्बन्धमा भारतका रणनीतिक विकल्पबारे जर्ज पर्कोभिच र टोबी डाल्टोनिनले दी वासिंटन क्वाटरलीमा लेखेका छन्पाकिस्तानले आफ्नो भूमिमा एउटा आणविक लक्ष्मण रेखा निर्धारण गरेको छ । निश्चित छ, भारतले त्यस्तो रेखा पार गर्नेबित्तिकै पाकिस्तानले उसका विरुद्ध आणविक प्रहार गर्न सक्छ । त्यस्तो आक्रमणबाट हुने क्षति कुनै पनि आतंककारी आक्रमणबाट हुने क्षतिभन्दा धेरै गुणा बढी हुने भएकाले भारतसँग त्यस्तो अवस्था आउन नदिनुको विकल्प छैन । पर्कोभिच र डाल्टोनिन के पनि उल्लेख गर्छन् भने सन् २००२ मा भारतीय संसद्मा भएको आतंककारी आक्रमणपछि भारतले पाकिस्तानसँगको सीमामा पाँच लाख सेना तैनाथ गरेको थियो । तर जब पाकिस्तानमाथि आक्रमणको अन्तिम निर्णय गर्ने समय आयो, समग्र स्थितिको मूल्यांकन गरेर भारत पछि हट्यो । त्यसैले भारतीय राजनीति र सञ्चार जगत्मा पाकिस्तानविरुद्ध जति आक्रोश पोखिए पनि भारतले पाकिस्तानमाथि ठूलो स्तरमा आक्रमण गर्ने सम्भावना छैन । उरी आक्रमणविरुद्ध उठेको आक्रोश शान्त पार्ने उद्देश्यले नै उसले सर्जिकल स्ट्राइकबारे त्यति धेरै उत्साह देखाएको र कूटनीतिक रूपमा एक्ल्याउने रणनीति अवलम्बन गरेको बुझ्न सकिन्छ । पाकिस्तानको पूर्ण आक्रोशलाई आमन्त्रण नगर्ने तर आफ्नो राष्ट्रिय जनमतलाई पनि सन्तुष्ट बनाइराख्ने उद्देश्यले नै उसले हालको आक्रमणलाई पाकिस्तानमाथि नभएर आतंककारीहरूको अड्डामा गरिएको सर्जिकल स्ट्राइक भनेको बुझ्न सकिन्छ । यो कुरा अमेरिकाले धेरै अघि बुझेको थियो । विभिन्न अमेरिकी स्रोतहरूलाई उल्लेख गर्दै एनबीसी न्युजको लागि रोबर्ट विन्ड्रेम र बिजिनेस इनसाइडरको लागि रिकी क्रेट्नरले तयार पारेको प्रतिवेदनअनुसार इस्लामिक कट्टरपन्थी र आतंककारीहरूका कारण पाकिस्तानमा अन्योल, अराजकता र अव्यवस्था बढ्दै गएको अवस्थामा पाकिस्तानका आणविक हतियारका भण्डारहरूमा ओसामा बिन लादेनमाथिको आक्रमण शैलीमा आक्रमण गरी त्यहाँ रहेका आणविक हतियारहरू आफ्नो नियन्त्रणमा लिनेबारे अमेरिकाले २००७ देखि नै गम्भीर गृहकार्य गरेको थियो । पछि आएर त्यस्तो आक्रमण योजनामा सम्बद्ध अधिकारीहरू के निष्कर्षमा पुगे भने एक ठाउँमा रहेका लादेनमाथि आक्रमण गरेर र नियन्त्रणमा लिएजस्तो विभिन्न स्थानमा लुकाइएका र कठोर अनुशासन तथा प्रशिक्षणबाट खारिएका २० हजारजति उच्च क्षमताका सिपाहीहरूको अत्यन्त कडा पहरा र निगरानीमा रहेका त्यस्ता सबै हतियार कब्जामा लिन सम्भव छैन । त्यस्तो प्रयास गरिए पनि कथम् कुनै स्थानमा लुकाइएर राखिएका हतियार छुटे भने ती हतियारबाट आमन्त्रण हुनसक्ने विनाशको अनुमान गर्ने नसकिने ठहर उनीहरूले गरे । त्यसमाथि आक्रमण अमेरिकाले गरे पनि पाकिस्तानलाई उक्त कार्य भारतले गरेको भन्ने लागेमा भारतमाथि त्यसको कहर झन् भयानक हुने स्वतसिद्ध थियो । माथिक सन्दर्भहरूको निष्कर्ष हो भारत र पाकिस्तानमा मानवीय समझ र विवेक भएका राजनीतिक र सैनिक नेतृत्व रहेसम्म आणविक युद्ध सम्भव छैन । तर आणविक क्षमतासहितको राष्ट्रको नेतृत्व सडकमा पोखिएका सस्ता र अनुत्तरदायी नारा घोकेर तथा मूढ कूटनीतिक तथा रणनीतिक अहंकारको बलमा गर्न खोजियो भने आणविक युद्ध हुँदै हुन्न भन्न सकिने अवस्था पनि रहेन । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
