शीर्षक,विवरण
कसरी निदाउन सक्छन् यी तीन दिदीबहिनी ?,"महिला हिंसाविरुद्धको सोह्रदिने अभियान सकिएको साता बित्न नपाउँदै १५ वर्षकी एक किशोरीको छाउपडी गोठमा जीवनलीला सकिएको छ । यसअघि गत मंसिर महिनामा अर्की एक्काईस वर्षकी युवतीको पनि छाउपडी गोठमै मृत्यु भएको थियो । छाउपडी गोठ रजवतीलाई थुन्ने त्यस्तो गोठ हो, जहाँ गाइभैंसीलाई पनि थुन्न सकिन्न तर रजवतीलाई सामाजिक सांग्लो बाँधेर थुनिन्छ । घरभन्दा टाढा झ्याल नभएको, मान्छे छिर्न मात्र सक्ने सानो खोपीमा सुदूर तथा मध्यपश्चिमका महिलालाई छोइछुतो देखाई बस्न बाध्य पारिने कुरीति कायम छ । अछाममा यही परम्परा पालना गर्ने क्रममा पुस २ गते यी दुइ किशोरीको इहलीला सकियो तर यी दुई मात्र छाउपडी गोठमा मर्ने चेलीहरू भने होइनन् । हरेक वर्ष दर्जनौं महिला छाउपडी गोठमा बलात्कृत मात्र होइन, नारकीय जीवन जीवन जिउन विवश छन् । अछाम गाज्रा ६ की तिरुवा र तिमिल्सेना ७ कि उपाध्याय छाउपडी मुक्त घोषणा गरिएको गाउँका वासिन्दा हुन् । यसले के संकेत गर्छ भने कानुनले वर्जित गरे पनि र छाउपडी जस्तो रुढिवादी कुरीतिबाट सिंगो गाउँ र जिल्लामुक्त भएको घोषणा गरेर सरकार, राष्ट्रिय तथा अन्तर्राष्ट्रिय गैरसरकारी संस्थाहरूले भोजभत्तेर भ्याइसके पनि छाउपडी प्रथा रोकिएको छैन । यो समाजमा अहिले पनि व्याप्त बनेर रहिरहेको छ । महिला छाउपडीको जाँतोमा पिसिइरहेका छन् । छाउपडी मात्र होइन, बोक्सी, लैंगिक हिंसा, चेलीबेटी बेचबिखन, बहुविवाह, कार्यस्थलमा हुने यौनजन्य दुव्र्यवहार, घरेलु हिंसा, दाइजो, तिलक, बालविवाह, बलात्कार, जबर्जस्ती वेश्यावृत्ति, भ्रूण हत्या, छोरा नपाएको निहुँमा बहुविवाहजस्ता हिंसा कानुनी रूपमा दण्डनीय भइसकेको वर्षौं भइसके पनि समाजमा यो अहिले पनि व्याप्त छ । किनभने यसलाई सामाजिक र पारिवारिक मान्यता प्राप्त छ । यसो नहुँदो हो त रोसनी तिरुवा र डम्बरा उपाध्यायले कलिलो उमेरमा मर्नुपर्ने थिएन । यो प्रसँग जोड्नुको कारण राष्ट्रपति विद्या भण्डारीको निमन्त्रणामा मंसिर २४ गते (९ डिसेम्बर) लैंगिक हिंसाविरुद्धको सोह्रदिने अभियानको सन्दर्भ पारेर डाकिएको कार्यक्रममा सहभागी हुनु पनि हो । त्यस दिनको कार्यक्रममा सम्पूर्ण महिला सांसदहरू मात्र आमन्त्रित थिएनन् कि प्रथम महिला राष्ट्रप्रमुखले व्यवस्थापिका संसद्की प्रथम प्रमुख ओनसरी घर्ती तथा सर्वोच्च अदालतकी प्रथम प्रधानन्यायाधिश सुशीला कार्की आमन्त्रित रहेको जानकारी पनि थियो । राज्यका तीन अंगमा रहेका तीन दिदीबहिनीलाई एकै थलो र एकै विषयको अझ महिला हिंसाविरुद्धको कार्यक्रमको आकर्षण उनीहरूका अनुभव, तर्कवितर्क तथा रणनीति र कार्यनीतिबारे मनग्य जानकारी पाउनु रहेको थियो । बिहान साँढे आठदेखि दिउँसो एक बजेसम्म चलेको त्यो कार्यक्रममा महिला हिंसासम्बन्धी डकुमेन्ट्रीलगायत महिला मन्त्रालयको प्रस्तुति, छानिएका सांसदहरूको भाषण तथा राज्यका तीनै अंगका तीन दिदीबहिनीहरूको समापन भाषण चलेको थियो । साँच्चै महिला हिंसाबाट मुक्तिको बाटो खुलेको सन्देश लिएर फुकेको बेलुनजस्तो बनेर फर्केको थिएँ म । घरपरिवार र साथीभाइहरूसँग महिला क्षेत्रमा भएका कामबारे चर्चा पनि चल्यो । तर पुस २ गते छाउपडी गोठमा भएको मृत्युबारे रेडियो सुनेँ । पत्रिका पढेँ । भाउन्न भयो । मंसिर ४ गते मृत फेला परेकी डम्बराले भोगेकी पीडा मनमा छँदै थियो । काभ्रेमा एक महिलालाई विद्यालयमा मानव मलमूत्र खुवाई खामोमा बाँधेर मारिएको खबर सम्झदा र आफ्नी आमाको निर्मम हत्याको त्रासदी सुनाउँदा आङ नै सिरिंङ भएर आयो । त्रासदीले दुई रात निदाउनै सकिनँ । कल्कलाउँदा र भर्खरै जीवन सुरुआत हुन थालेका किशोरीहरू आँखाअगाडि झलझली आइरहे । आमा बन्न सक्ने क्षमता प्रदर्शन गरेका किशोरीले त्यही कारण जीवन बिसाउनुपरेकोमा राज्यका तीन अंगमा भएका तीन दिदीबहिनी, आरक्षण बोकेर सांसद बनेकाहरू जुर्मुराएर सिंगो राष्ट्रलाई जागरुक बनाउन लाग्छन् भन्ने लागेको थियो । ताकि अरू रोसनीहरूले यस्तो अन्धविश्वासका कारण जीवन दिनुपर्ने छैन । यो सन्देश अब अभियानको रूपमा देशभर गुन्जिने अपेक्षा गरें । तर कहींकतै कोही चुइँक्क बोलेनन् । माखो मारेनन् ! धिक्कार छ । धन्न मिडिया, जसका कारण यो घटना बाहिर आयो । नत्र युवतीहरूको ज्यान लिने यो घटना पनि सामसुम हुने पो रहेछ ! न राजनीतिक दल, न त तिनका विबभिन्न भगिनी संघ र संगठनहरू, विदेशी सहयोगमा मौलाएका एनजीओआईएनजीओहरू चलायमान देखिए । न त रेडिकल महिलावादी चरित्रहीन चेलीहरूको समूह नै ब्रा र पेन्टीमा भद्दा प्रदर्शन गर्दै टुँडिखेलमा प्लेकार्ड बोकेर नै देखिए । गोविन्द केसीजसरी अन्सन बसेर महारोगरूपी छाउपडी र अन्य सांस्कृतिकसामाजिक कुरीतिविरुद्ध पनि कोही अनशन बस्न निस्केनन् । गाउँसहरबाट बोक्सी, छाउपडी, दाइजो, बालविवाह, बहुविवाह, छुवाछूत, चेलीबेटी बेचबिखन, तिलक, घरेलु हिंसाविरुद्ध जनअभियान सुरु गरेर जनचेतना बढाउँदै स्कुलकलेज, श्रमिककिसान, शिक्षक, मजदुर, महिला, व्यापारी, व्यवसायीहरूलाई सडकमा उतानै कसैले जाँगर देखाएन । देशमा कुरीतिविरुद्ध जागरण पैदा गराउने महाअभियान सुरु हुने आशा पनि चिसो भयो । सधैंका लागि सती प्रथा उन्मूलन भए झैं गणतन्त्र नेपालमा बाँकी रहेका कुरीतिहरू दिनानुदिन मासिँदै जानुपर्ने थियो तर तिनले अझै कति महिलाको ज्यान लिने हो ? यस्ता आशा किन पनि पलाएको थियो भने त्यो दिन तीन दिदीबहिनीहरू विद्या भण्डारी, ओनसरी घर्ती र सुशीला कार्कीले भनेका थिए, हामी सफल भयौं भने व्यक्ति सफल हुन्छौं सन्देश देशभर जानेछ तर हामी असफल भयौं भने महिला आन्दोलन असफल भएको प्रमाणित हुनेछ ! तर महिला हिंसाविरुद्धको त्यो दिनको भाषण भाषणमै सीमित रह्यो । ती दिदीबहिनी मात्र होइन, त्यस दिन राष्ट्रपति भवन थर्काउने गरी भाषण गर्ने पूर्वमन्त्री कमला पन्त, रेखा शर्मा तथा सांसद श्रीमाया थकाली, सरिताकुमारी यादव, कुन्तीकुमारी शाहीहरू प्नि रोशनी हत्यामा कतै सशक्त बनेर जुर्मुराएको पाइएन । कसरी यिनीहरू सोफामा गजधम्म परेर बस्न सकेका होलान् ? यिनलाई त रातभर निद्रा नलाग्नुपर्ने हो ! ओछ्यान बिझाउनुपर्ने हो । यस्ता घटना दोहोरिइरहँदा चिन्ताले यिनीहरू दुब्लाउनु पनि पर्ने हो, तर मोटाइ पो रहेछन् ! किन सामाजिक कुरीतिविरुद्ध लाग्ने यत्रो अवसरलाई पनि अभियानको रूप दिन उनीहरू अग्रसर नभएका होलान् ? एक समाजशास्त्रीले अनौठो जवाफ दिँदै भने, यो दक्षिण एसिया हो भन्ने कहिल्यै नबिर्सनुस् । नेपालको अहिलेका तीन दिदीबहिनीको कुरा उठाउनु हुन्छ, तर उनीहरूको अधिकारबारे जानकारी राखिराख्नुभएको छ ? जंगिदै उनले भने, तीनैजना कार्यकारी अधिकारयुक्त प्रमुख होइनन् । जबकि दक्षिण एसियामा पहिला श्रीलंका, त्यसपछि भारत अनि पाकिस्तान र बंगलादेशमा महिलाहरू पटकपटक कार्यकारी प्रमुख बनेर शासनमा पुगे । प्रधानमन्त्री राष्ट्रपति नै बने तर खै त्यहाँ महिला हिंसा न्यून भएको ? इन्दिरा गान्धी, बन्दरा नायके, बेनजिर भुट्टो, कुमारातुंगा, सेख हसिना र खालिदा जियाको शासनकालमा महिला हिंसाका जराहरू कहाँ काटिए ? उनले भने, सत्ताले होइन, जनताकहाँ पुग्ने आन्दोलनहरू भए भने पक्कै पनि जनसचेतना बढ्छ र त्यसले नै सामाजिक विकृतिहरूलाई व्यवस्थापन गर्न सक्छ । यस्तो गर्ने अवसर हाम्रा दिदीबहिनीहरूलाई कार्यकारी अधिकार नभए पनि संवैधानिक पदमा बसेर त्यसको तरिका बुझे भने नेपालमा उनीहरूले चाहेको परिवर्तनलाई यथार्थमा परिणत गराउन धेरै इनिसिएटिभ लिन सक्छन् तर उनीहरूलाई यो ज्ञान कसले दिने ? जागिर खाएर संवैधानिक प्रमुखहरूलाई राजनीतिदेखि प्रेससम्म र सुरक्षादेखि सामाजिक क्षेत्रका विदहौं भनेर घेरेर बस्नेहरूमा यस्तो स्किम भएको देखिएन । हुँदो हो त सावित गरेर देखाउने हुटहुटी देखिने थियो होला ! विश्वविद्यालयका अर्का प्राध्यापकले थपे, हाम्रो शिक्षा सुगारटाइको छ । अधिकांश मास्टर पढाउन होइन, जागिर खान शिक्षक भएका छन् । राजनीतिमा चुर्लुम्म डुबेका छन् । अरू त अरू भ्रष्ट कर्मचारीहरू सबैभन्दा राम्रोसँग सुशासनको व्याख्या गर्ने भएका छन् । तालिम दिन सक्छन् । महान् भ्रष्टहरू विदेशमा सम्म कार्यपत्र प्रस्तुत गर्न पुग्छन् । माफियाकरणले शासनसत्ता र सबैजसो संरचना आफूअनुकूल चलाइरहेको छ । जोसँग पैसा छ, उसैले यहाँको दुनियाँ हाँकिरहेको छ । अनि ऊ नै समाजको हिरो बनेर कब्जा गरेर बसिरहेको छ । सुशीला कार्कीले अलिकति भए पनि निर्मलीकरण गरिन् र अदालतको आचरण, व्यवहार सुधार्दै पैसाको चलखेल रोक्न सकिन् भने माफियाकरणबाट अलिकति भए पनि अदालत चोखिनेछ र प्रथम महिला प्रधानन्यायाधीश अदालतकी 'लक्ष्मीबाइ' बन्ने निश्चित छ । हुन पनि हाम्रा तीन निकायका महिला प्रमुखहरूलाई अहिलेका सामाजिक विकृतिले साँच्चै छुँदो हो भने सभामुख ओनसरी घर्ती उनले भनेजस्तै अग्निपरीक्षामै छन् । उनी सशक्त हुँदी हुन् त रोसनी तिरुवाको छाउपडीमा मृत्युको खबर आउँदासाथ सांसदहरूलाई रुलिङ गरेर सामाजिक विकृतिलाई ठेगान लगाउने कठोर कदम चाल्न अग्रसर गराउन सक्थिन् । सभामुख निरिह नभएकी भए प्रतिपक्षी नेता यस्ता जन्ड पाएकी छन्, तिनलाई जनताका काममा लदाउन सक्ने थिइन् । विपक्षी नेता ल्याउ बैकल्पिक कार्यक्रम भन्दै पूर्वसभामुख दमननाथ ढुंगानाले गिरिजाबाबु सरकार तपाईंको हो, संसद् सिंगै जनप्रतिनिधिको र विशेष गरेर प्रतिपक्षको हो भनेजस्तै प्रधानमन्त्री प्रचण्डलाई संसद्प्रति संवेदनशील र जिम्मेवार हुन लल्कार्न सक्ने थिइन् । संसद्लाई सुचारु बनाएर सदनलाई गतिशील बनाउने थिइन् । आफैं लाचारको थुप्रो बन्ने थिइनन् । बरु यो संविधान कसरी र कहिले कार्यान्वयन गर्छौ भनेर प्रधानमन्त्रीमार्फत पूरै सरकारका नेतालाई आफैंले बनाएको संविधानले मार्गदर्शन गरेका धाराहरू कार्यान्वयन गर्न तत्परतासाथ लगाउने थिइन् । चुनाव घोषणा गर्न आवश्यक विधेयक ल्याउ भनेर लल्कार्न सक्थिन् । सभामुखलाई ख्याल रहोस्, ०७४ माघ ७ गतेपछि नयाँ निर्वाचित संसद् आउनुपर्छ । यो संसद् जसको उनी नेतृत्व गर्दैछिन्, यसको आयु सकिँदै छ । त्यसपछि घर्ती पूर्व सभामुख बन्नेछिन् । कार्गेट र बालुवाटारको यात्रा मात्र बन्द हुने होइन, जनता जनार्दन हिँड्ने धुले सडककी यात्रु पनि हुनुपर्नेछ । त्यस्तै नेपालको इतिहासमा पहिलोचोटी महिलाको प्रतिनिधित्व गर्दै विद्या भण्डारीराष्ट्राध्यक्षको पदमा आसीन हुन पुगेकी छन् । तीन करोड नेपाली यसमा गौरवान्वित पनि छन्, तर पदीय आयु यिनको पनि १३ महिनामा सकिँदै छ । एमाले उपाध्यक्ष र मदन भण्डारीकी पत्नी भएर मात्र यिनी राष्ट्रपति भएकी होइनन् । विद्यार्थी आन्दोलनमा लागेकी महिला भएकीले महिला पीडा, दुःख, दर्द र कथाव्यथा छामेकी र व्यहोरेकी पनि छन् । तर यिनले बचेको कार्यकालमा वर्तमान र भूपू राष्ट्रपतिको सम्मानित भूमिका अहिले नै बनाउन सक्नुपर्छ । आइकन बनेर निस्कने बेला छ अहिले, जसले गर्दा सामाजिक रूपान्तरणमा गौरव गर्ने महिलाको रूपमा यिनले आफूलाई स्थापित गरून् । अनि मात्र यिनी सबैलाई शीतलता दिने राष्ट्रपति बनेर चन्द्रमाको रूपमा स्मरण भइरहने छिन्, सूर्यको रूपमा होइन । राष्ट्रपति विद्या भण्डारी त्यतिबेला देशको सर्वोच्च पदमा आसीन भइन्, जतिखेर राष्ट्रपति भनेको होच्याइने, केही न केहीको पद भनेर पूर्व प्रधानमन्त्री भएका व्यक्तिले सम्म बन्न नचाहने बताएका थिए । तर यो पदमा आएर ओ हो यो त गरिमामय पद पो रहेछ भनेर बनाउने अवस्थामा छिन् विद्या । यिनको जीवन लामो छ, त्यसको लागि राष्ट्रपतिलाई सम्मानित बनाउन पदको गरिमा बढाउने काम गर्न नै यिनले दिनरात नभनी अहिले काम गर्न सक्नुपर्छ, जुन गर्न प्रथम राष्ट्रपति चुके । यसमा विद्या भण्डारी सचेत भएर आजैदेखि सोच्नु र लाग्नुपर्नेछ । अनि मात्र शीतलनिवासको गरिमा स्थापित हुनेछ । यसो भयो भने उनले गरेको काम नजिर बन्नेछ र त्यो पुस्तौंपुस्तासम्म रहनेछ । जागिर खान मात्र भर्ती भएका सल्लाहकारको सल्लाहमा जसरी राष्ट्रपतिको आधा कार्यकाल बित्यो, यस्तो झल्याकझुलुक र फर्याकफुरुकले समय मात्र बित्छ, नजिर बन्ने काम हुन सक्दैन । राष्ट्रपतिको गरिमा पनि बढ्दैन । त्यसैले राष्ट्रपतिले उदाहरणको रूपमा भनौँ न, तत्कालै राष्ट्रपतिका वास्तविक सल्लाहकार प्रधानमन्त्री र विभागीय मन्त्रीहरूसँग रोसनी तिरुवाको छाउपडी गोठमा भएको हत्या र बोक्सीको निहुँमा मानव मलमूत्र खुवाइएका महिलाको अवस्था दोहोरिन नदिन केके गर्दैछौँ भन्दै पाँच विकल्प माग गर्दै सरकारलाई तीव्र गतिमा परिचालन गर्न ढिलाइ गर्नु हुँदैन । राष्ट्रका हरेक मुद्दामा राष्ट्रपति सशक्त र सक्रिय बन्नैपर्छ । प्रधानन्यायाधीश सुशीला कार्कीको कार्यकाल अत्यन्त छोटो छ । यिनले भ्रष्ट न्यायालय, महाभ्रष्ट प्रहरी प्रशासन र माफियाकरण भएको राज्यव्यवस्थालाई एकैपटकमा ठेगान लगाएर ट्र्याकमा ल्याइहाल भन्न गाह्रो छ किनभने लामो समयमा थुप्रिएको फोहोरको डंगुर हो यो । विगतमा न्यायपालिका राजसी ठाँटले निजी अभीष्ट पूरा गर्दै जिन्दगी बिताउने थलोको रूपमा रहँदै आएको थियो । छोटो समयमा आफ्नो छाप छोड्न, प्रधानन्यायाधीश कार्कीले रातभर व्यग्र भएर संवेदनशीलताका साथ काम गर्नुपर्ने देखिन्छ । केकति छाप छोड्न सक्लिन्, त्यो उनै जानून् तर यी देशकै प्रथम महिला प्रधानन्यायाधीश तास खेल्दिनन्, रक्सी खान्नन् र रामरमिता तथा भोजभतेर र मोजमस्तीमा रम्दिनन् भन्ने सुनिएको छ । न्यायालयमा केही सुधार गरेर यस्तै काविल व्यक्तिले देखाउन सक्छन् । यिनले देखाइन् र अलिकति भए पनि निर्मलीकरण गरिन् र अदालतको आचरण, व्यवहार सुधार्दै पैसाको चलखेल रोक्न सकिन् भने माफियाकरणबाट अलिकति भए पनि अदालत चोखिनेछ र प्रथम महिला प्रधानन्यायाधीश अदालतकी 'लक्ष्मीबाइ बन्ने निश्चित छ ।"
कुलमानले सञ्चार गरेको आशा,"ऊर्जा मन्त्रालयले संस्था सुदृढीकरणमा अवरोध पुर्याएको आरोपमा नेपाल विद्युत् प्राधिकरणका तीनजना सञ्चालकलाई बर्खास्त गर्दै तिनीहरूको स्थानमा नयाँ सञ्चालक नियुक्त गरेको समाचार सार्वजनिक भएको छ । यसअघि सरकारका तर्फबाट कुनै पदमा आसीन पदाधिकारीहरूलाई बर्खास्त गरेर सो स्थानमा नयाँ नियुक्ति गर्दा राजनीतीकरण र कमिसनको खेल देख्ने नेपालीहरूले विद्युत् प्राधिकरण सञ्चालक समितिमा गरिएको यो फेरबदललाई सकारात्मक रूपमा हेरेका छन् । पुष्पकमल दाहाल नेतृत्वको सरकारलाई आम नागरिकले लम्पसारवादी भनी आलोचना गरिरहेका बेला उनीमातहतकै एउटा मन्त्रालयले गरेको कार्यशैलीप्रति जनसमर्थन देखा पर्नु वर्तमान सरकारको लागि सुखद सन्देश मान्नुपर्छ । वर्तमान सरकारको कार्यशैलीप्रति व्यापक असन्तोष रहेका बेला ऊर्जा मन्त्रालयलाई प्राप्त जनसमर्थन पछाडिको कारण भने मन्त्रालयको समग्र कार्यशैलीमा देखा परेको प्रभावकारिता नभई मन्त्रालयले प्राधिकरणको कार्यकारी निर्देशक पदमा एक सक्षम र उपयुक्त व्यक्ति नियुक्त गर्नु रहेको पाइन्छ । देशमा जलविद्युत् विकासको व्यापक सम्भावना हुँदाहुँदै पनि जनताहरूले चरम विद्युत् कटौती व्यहोर्नु परिरहेको थियो । काठमाडौंवासीले दैनिक १८ घन्टासम्म विद्युत् कटौती व्यहोर्नु पर्दथ्यो । हिजोका दिनहरूमा विद्युत् कटौतीको मार बेहोरिरहँदा सबैको मानसिकता देशमा विद्युत् कटौती कम गर्न वर्षौं लाग्नेछ, जुन कार्यको लागि राष्ट्रले अझ बढी मात्रामा विद्युत् उत्पादन गर्नुपर्नेछ । अनि विद्युत् प्राधिकरणको विद्यमान संरचना एवं कार्यशैलीमा आमूल परिवर्तन हुनुपर्नेछ भन्ने रहेको पाइन्थ्यो । यसो हुनाले विद्युत् कटौतीलाई दैनिक जीवनयापनको एउटा आवश्यक सर्तको रूपमा स्विकार्दै सो अभाव पूर्ति गर्न वैकल्पिक उपायहरू अवलम्बन गर्नु बुद्धिमानी हुन सक्छ । हुन त यस अवधिमा विद्युत् कटौतीको मूल कारण खोज्नतिर नलागी समयमा विद्युत् महसुल नतिर्ने सरकारी कार्यालय एवं प्रतिष्ठानहरूको विद्युत् लाइन काट्न आफैं अघि सरेकाले एकजना मन्त्रीले निकै प्रशंसा बटुलेका थिए भने अर्का एकजना मन्त्रीलाई त विद्युत् योजना ठेक्काको रकम भुक्तानीमा अनियमितता गरेको आरोपमा अख्तियारले कारबाहीको लागि सिफारिससमेत गरेको थियो । तर उल्लिखित प्रयासहरू आंशिक र सतही मात्र रहेछन्, वास्तविक समस्या त विद्युत् वितरण कार्यमा गरिने अनियमितता वा बेइमानी रहेछ भन्ने कुरा प्राधिकरणको कार्यकारी निर्देशक पदमा प्राधिकरणकै कर्मचारी कुलमान घिसिङलाई नियुक्त गरिएपछि उनले कार्य प्रारम्भ गरेको छोटो समयमै प्रकट हुन गयो । घिसिङले आफू विद्युत् प्राधिकरणको निर्देशक पदमा नियुक्त भएको केही दिनमै काठमाडौं उपत्यकामा विद्युत् कटौतीलाई कम गरेर देखाइदिए । त्यति मात्र नभएर उनले मुलुकभर नै विद्युत् कटौती गर्न सकिने कुरासँगै देशमा विद्युत् विकासका लागि अपनाउनुपर्ने नीति एवं योजनाबारे आफ्नो धारणा नै सार्वजनिक गरिदिए । जुन कुराले एकातिर विद्युत् अभावको मार खेपिरहेको जनसमुदायबाट व्यापक समर्थन प्राप्त गर्यो भने अर्कोतिर यसले विद्युत् माफिया, कमिसनखोर एवं विद्युत् प्राधिकरणका भ्रष्ट कर्मचारीमाझ आतंक सिर्जना गर्ने काम गर्यो । परिणामतः हामी देख्दछौं, उपभोक्ता एवं जनसहकर्मीले घिसिङको कार्यशैलीप्रति विभिन्न रूपमा आफ्नो समर्थन व्यक्त गरिरहेका छन् । तर अर्कापट्टि जनविरोधीहरूले घिसिङको कार्यमा अवरोध सिर्जना गर्ने हेतुले आफ्ना प्रयास केन्द्रित गरेका छन् । यस क्रममा कसैले घिसिङको निर्देशक पदमा नियुक्तिको कुरालाई अदालतमा चुनौती दिने, कसैले घिसिङले सस्तो ख्यातिको लागि अल्पकालको निम्ति विद्युत् कटौतीलाई कम गरेका हुन्, तर लामो समय (अझ गर्मीयामतिर) मा यो कार्य प्रत्युत्पादक सावित हुनेछ भन्ने जस्ता प्रचारबाजी गर्ने गरेका छन् । प्राधिकरणभित्रकै विभिन्न पार्टी सम्बद्ध कर्मचारी संगठनहरूले घिसिङलाई कार्य सम्पादनमा असहयोग गर्ने गरेका कुरासमेत प्रचारमा आइरहेका छन् । यसै क्रममा पछिल्लो घटना प्राधिकरण सञ्चालक समितिका तीनजना सदस्यहरूले घिसिङको अभियानमा अवरोध सिर्जना गरेको प्रचारमा आएको थियो । जुन कार्यबापत मन्त्रालयले निजहरूसँग स्पष्टीकरण माग गरेको र उनीहरूको स्पष्टीकरण चित्तबुझ्दो नभएकाले निजहरूलाई बर्खास्त गरी उक्त स्थानमा नयाँ सञ्चालक नियुक्त गरेको सार्वजनिक भएको छ । मन्त्रालयले जुन पृष्ठभूमिमा पूर्वसञ्चालकलाई बर्खास्त गरी नयाँ सञ्चालकहरू नियुक्त गरेको छ, त्यसलाई सकारात्मक मान्नुपर्छ । यो नियुक्तिको पछाडिको वास्तविक उद्देश्य भने प्राधिकरणको आगामी दिनहरूको कार्यशैलीबाट प्रस्ट हुनेछ । आफ्नोविरुद्ध आफू कार्यरत संस्थाभित्रबाटै षड्यन्त्र र असहयोग हुँदाहुँदै पनि घिसिङले जुन दृढ अठोटका साथ कार्य गरिरहेका छन्, यसलाई उल्लेखनीय मान्नुपर्छ । यसले दुई कुरा प्रकट गर्छ । पहिलो, यसबाट उचित व्यक्ति उचित स्थानमा नियुक्ति भयो भने त्यसले सकारात्मक परिणाम आउने गरी कार्य गर्न सक्छ भन्ने पुष्टि भएको छ । यो प्रस्ट छैन, घिसिङ माओवादी समर्थक हुन् वा स्वतन्त्र ? तर उनको पृष्ठभूमि जेसुकै भए पनि उनले आफू उक्त पदको लागि योग्य रहेको प्रमाणित गरेर देखाएका छन् । उनले लोकमानहरूले दुषारापात गरिदिएका नेपाली जनका आकांक्षाहरूलाई उजिल्याउने काम गरेका छन् । त्यसैले उनको कार्यलाई जोकसैले पूर्वाग्रहरहित किसिमले समर्थन र सहयोग गर्नुपर्छ । यस्तो अवस्थामा कुलमानविरुद्ध षड्यन्त्र र उनलाई असहयोग गर्नेहरू घिसिङका नभएर राष्ट्रका शत्रु हुन् । दोस्रो, ऊर्जामन्त्रीबाट जुनसुकै किसिमले घिसिङको नियुक्ति भएको भए पनि यो सराहनीय कार्य भएको छ । त्यसको लागि उनको कार्य एवं निर्णय क्षमताको प्रशंसा गर्नुपर्छ । यससँगै मन्त्रीले घिसिङलाई उनको अठोट एवं दृष्टिकोणअनुरूप कार्य गर्ने वातावरण जुटाइदिनुपर्छ । त्यति मात्र नभएर मन्त्रीले विगतमा विद्युत् वितरणमा अनियमितता गरेर सर्वसाधारण जनताको हक मार्नेसम्मको कार्य गर्नेहरूविरुद्ध छानबिन गरी तिनीहरूलाई कारबाहीको दायरामा ल्याउनुपर्छ । त्यसो नगरेर विगतमा जे भयो भयो, त्यसलाई बिर्सेर नयाँ थालनी गर्नुपर्छ भन्ने तर्फमात्र जाने हो भने ती तत्त्व पुनः संगठित भई घिसिङ अभियानलाई विफल तुल्याउन पछि पर्ने छैनन् । यस प्रकार घिसिङको कार्यबाट नेपाली जनताले छोटो समयमै विद्युत् उपभोगमा भोग्नुपरेको असुविधाबाट राहत प्राप्त गरेका छन् । सर्वत्र विकृतिमाझ बाँच्न विवश नेपाली जनताबीच यसले नयाँ आशाको सञ्चार गरिदिएको छ । जुन कुराको श्रेय घिसिङलाई मात्र नभएर ऊर्जामन्त्रीलाई समेत जान्छ । यस कार्यको सिको दाहाल मन्त्रिपरिषद्का अन्य सदस्यहरूले गर्नुपर्छ । अनि मात्र यस्ता कार्यहरूले निरन्तरता प्राप्त गर्न सक्छन् । प्राधिकरणका कार्यकारी निर्देशकद्वारा भएको सकारात्मक कार्यलाई प्राधिकरणको घेरासम्म मात्र सीमित राख्नु हुँदैन । यसबाट सिंगो राष्ट्रले शिक्षा लिनुपर्छ । त्यो शिक्षा भनेकै यतिबेलासम्म हामीले राजनीति, प्रशासन, शिक्षा, सार्वजनिक सेवा जस्ता हरेक क्षेत्रमा 'राम्रो नभई हाम्रो (आफ्नो) मान्छे' लाई स्थान दिने कुरामा जोड दिँदै आएका छौं । यो अवस्था यतिमा मात्र सीमित नभएर पछिल्लो समयमा त्यस्ता स्थानहरूमा ठूलो मात्रामा रकम लिएर अक्षम एवं भ्रष्ट्र व्यक्तिलाई नियुक्ति गर्ने परिपाटीले समेत प्रश्रय पाउँदै आएको छ । जनसमुदायले झीनामसिना स्वार्थपूर्तिका निम्ति दलीय विकृतिहरूको समर्थन गर्नुको सट्टा घिसिङहरूको उदय र तिनीहरूले निर्बाध रूपमा देश र जनताको पक्षमा काम गर्न सक्ने वातावरण निर्माणतर्फ आफ्नो प्रयास र सजगता देखाउनुपर्ने हुन्छ । त्यसले मात्र नेपाल र नेपालीको मुहार फेर्न सघाउ पुग्नेछ । परिणामतः त्यस्ता क्षेत्रहरूमा वाञ्छित कार्य हुन नसक्ने, भ्रष्टाचारले प्रश्रय पाउने र तिनको गुणस्तर खस्किने अनि त्यस्ता क्षेत्रहरूप्रति इमानदार, योग्य र सक्षमहरू विमुख हुँदै जाने जस्ता परिणाम देखापर्ने गरेका छन् । यो अवस्था सरकारी एवं संवैधानिक निकाय, विश्वविद्यायलहरू एवं सरकारी स्वामित्वअन्तर्गतका प्रतिष्ठानहरूमा नियुक्तिका क्रममा देखापर्छ । जसले गर्दा ती निकायहरू ध्वस्तप्रायः हुन पुगेका छन् । यस किसिमको कार्यको लागि सीमित व्यक्ति वा पक्ष मात्र जिम्मेवार नभएर सिंगो राष्ट्र जिम्मेवार छ । यस किसिमको प्रवृत्ति हाम्रो राष्ट्रिय संस्कार बन्न पुगेको छ । अनि यस किसिमको कार्यशैली अपनाउनेबारेमा देशका सबै दलहरूमा समान सोचाइ रहेको पाइन्छ । सत्ता स्वार्थको निम्ति पक्ष र प्रतिपक्ष, जनपक्षधर र जनविरोधी, प्रजातन्त्रवादी र अधिनायकवादी अनि कहाँसम्म भने राष्ट्रवादी र राष्ट्रघाती कित्तामा ध्रुवीकृत हुन पुग्ने राजनीतिक दलको नेतृत्वबीच सरकारी, संवैधानिक र सार्वजनिक निकायहरूमा आफ्नालाई पदासीन गराई राष्ट्रिय सम्पत्तिको दोहन एवं ती निकायलाई बेकम्मा तुल्याउने सन्दर्भमा भने अस्वाभाविक सहमति हुने गरेको पाइन्छ । फरक कुन स्थानमा कसको हिस्सेदारी हुने भन्ने विषयमा मात्र रहने गरेको छ । घिसिङको नियुक्ति र कार्य तत्परताले उल्लिखित प्रवृत्तिलाई चुनौती दिने कार्य गरेको छ । यस अर्थमा यो सकारात्मक छ । यस किसिमको परिवेशमा घिसिङजस्तो सक्षम र दृढ इच्छाशक्ति भएको व्यक्ति कार्यकारी निर्देशक बन्न पुग्नुलाई विचित्रको संयोग मान्नुपर्छ । हुन त देशमा प्रजातन्त्र एवं जनमुखी व्यवस्था स्थापनाको लागि लामो त्याग र बलिदान गरेको नेतृत्वको पतनको वर्तमान अवस्थालाई देखेका नेपालीले घिसिङको वर्तमान कार्यशैली कति टिकाउ होला ? आशंकासमेत नगरेका होइनन् । तर यतिबेला त्यस किसिमका आशंकाहरूको आवश्यकता छैन । घिसिङलाई काम गर्ने अवसर दिनुपर्छ । त्यसैले यतिखेर स्वाभिमानी, न्यायप्रेमी एवं जनपक्षधर व्यक्ति एवं शक्तिहरूको जोड उनलाई त्यहाँ टिकाइराख्ने र निर्बाध रूपमा कार्य गर्न सक्ने अवस्था सिर्जना गरिदिने हुनुपर्छ । जुन कुरा सम्भव भए जनताले विद्युत् सेवा त प्राप्त गर्नेछन् नै, यसले 'उचित व्यक्ति, उचित स्थानमा' नियुक्त गर्ने परिपाटीको थालनीमा समेत बल पुर्याउनेछ । जुन कुरा राष्ट्र विकासको आधार सावित हुनेछ । थप रूपमा यस कुराले नेपाली समाजमा भ्रष्टाचार, मूल्यविहीनता र अराजकता मात्र नभएर अझै पनि सकारात्मक सम्भावना छन्, खाँचो तिनलाई प्रस्फुटित हुन अवसर दिनुपर्ने कुराको मात्र हो भन्ने देखाउँछ । भूकम्प पीडितहरूको पुनरुद्धार कार्यको लागि गठित राष्ट्रिय पुनर्निर्माण प्राधिकरणले केही गर्न नसकेको अवस्थामा धुर्मुससुन्तली जस्ता उत्साही युवा कलाकारको पहलमा भूकम्पपीडितलाई बस्ती निर्माण गरिदिएका उदाहरण हाम्रासामु छन् । त्यसैले यस्ता प्रतिभाहरूलाई हौसला दिन नेपाली समाज चुक्नु हुँदैन । यसको लागि जनसमुदायले झीनामसिना स्वार्थपूर्तिका निम्ति दलीय विकृतिहरूको समर्थन गर्नुको सट्टा घिसिङहरूको उदय र तिनीहरूले निर्बाध रूपमा देश र जनताको पक्षमा काम गर्न सक्ने वातावरण निर्माणतर्फ आफ्नो प्रयास र सजगता देखाउनुपर्ने हुन्छ । त्यसले मात्र नेपाल र नेपालीको मुहार फेर्न सघाउ पुग्नेछ ।"
विकासको लागि सञ्जीवनी,"विकास मानिस र ठाउँ दुवैको लागि राम्रोबाट अझ राम्रो अवस्थामा उकाल्न निरन्तर चलिरहने प्रक्रिया हो । प्रक्रियाबाट नतिजा हासिल गर्दै राम्रोबाट अझ राम्रो भएको देख्न, मापन गर्न र अनुभूति गर्न सकिन्छ । यसरी निरन्तर चलिरहने विकास प्रक्रियाको व्यवस्थापन मानिसको सिर्जनशील मस्तिष्कबाट रचना गरिएको विधि, उपाय र तरिकाद्वारा हुने गर्छ । विकास व्यवस्थापनलाई स्वरूप, शक्ति र गति दिन यसका सरोकारवाला अथवा साझेदार पक्षहरूको भूमिका अहम् हुन्छ । त्यसैले विकास साझेदारहरूको जानकारी हुन जरुरी हुन्छ । विकासको नतिजा, प्रतिफल वा लाभ हासिल गर्न विकास पुर्याउने र विकास पाउने पक्षहरूबारे यकिन हुन आवश्यक हुन्छ । नेपालको अनुभवमा विकास पुर्याउने पक्षमा सरकारी निकाय, गैरसरकारी निकाय, राजनीतिक दल, निजी क्षेत्र र समुदायमा आधारित संघसंस्था छन् । विकास पाउने पक्षमा जनता र ठाउँ पर्दछन् । विकास पुर्याउने भूमिकामा रहेका निकायहरूले विकास पाउने पक्षका जनताको सहभागितामा आवश्यकताको पहिचान, प्राथमिकता निर्धारण र आयोजनाको किटान गर्छन् । पछिल्ला वर्षहरूमा स्थानीय निकायहरू जिल्ला विकास समिति, नगरपालिका र गाउँ विकास समितिहरूको अगुवाइमा चौध चरणको सहभागितामूलक योजना प्रक्रिया अवलम्बन गरेर जनता र ठाउँको लागि विकाससम्बन्धी आवश्यकताको पहिचान, प्राथमिकता निर्धारण र आयोजना छनोट गर्ने गरिएको छ । विकास पुर्याउने पक्षले योजना, बजेट, कार्यान्वयन, अनुगमन र मूल्यांकनको चक्रलाई अभ्यासमा ल्याउँछन् । विकास पाउने जनताको पनि जिम्मेवारी रहन्छ । जनताको जिम्मेवारीमा विकाससम्बन्धी आयोजना माग गर्ने, प्राप्त गर्ने र लाभान्वित हुने कार्य पर्छ । यसरी विकास पुर्याउने र विकास पाउने पक्षमा निरन्तर स्थिर, सबल र सुदृढ सम्बन्ध भरहनुपर्छ । विकास पुर्याउने र पाउने पक्षको सम्बन्धलाई सघाउने र अवलोकन गर्ने पक्ष पनि विकास व्यवस्थापनमा आबद्ध भएको हुन्छ । विकासमा सघाउने पक्षमा अन्तर्राष्ट्रिय बहुपक्षीय वा द्विपक्षीय संघसंस्था वा सरकार र अन्तर्राष्ट्रिय गैरसरकारी संस्था पर्छन् । विकास हेर्ने वा अवलोकन गर्ने पक्षमा सञ्चार क्षेत्र, नागरिक समाज र नेसनल अडिट इन्स्टिच्युसन पर्दछन् । सघाउने पक्षले प्राविधिक, वित्तीय र क्षमता विकाससम्बन्धी सहयोग प्रदान गर्छ । अवलोकन गर्ने पक्षले पैरवी, सचेतना र निगरानीजस्ता कार्य गर्छ । यसरी विकास पुर्याउने, पाउने, सघाउने र अवलोकन गर्ने गरी चार पक्षको सम्बन्ध, सहकार्य र समझदारीबाट मात्र विकास व्यवस्थापन सम्भव, सक्रिय र सुचारु हुने भएकाले विकास साझेदारको रूपमा यिनै चार पक्षलाई चिनेर विकास व्यवस्थापन गर्दै जानुपर्छ । विकास आयोजना कार्यान्वयनमा अनिवार्य तत्त्वहरू नीति, कार्यक्रम, प्रक्रिया, संगठन, जनशक्ति, समय, स्रोत, मेहनत, विधि, प्रविधि, क्षमता आदि पर्ने भए पनि मूलतः विकास साझेदारहरूबीचको सोच, संवाद र सहकार्यले नै ती तत्त्वहरूको अन्तरघुलन, प्रतिफल र परिचय स्थापित हुने भएकाले मानव सम्बन्धलाई सकारात्मक रूपले सिँचन, पोषण र स्याहार गर्नुपर्छ । हरेक व्यक्तिको लागि प्रत्येक बिहानी सम्भावना नै सम्भावनाले भरिएको हुन्छ । तर बितेका दिनहरूको बढी स्मरण समीक्षानकारात्मक पक्षमा केन्द्रित मानसिकताले व्यक्ति भविष्यप्रति निराश, निस्तेज र निस्पृह भएको देखिन्छ । यो अवस्थाबाट बाहिर निस्कन निरन्तर रूपमा सम्भावना पहिल्याउने सोच र आशा जगाउने संवाद भइरहनुपर्छ । अहिलेको समाज सम्भावना पहिल्याउनेभन्दा समस्या औंल्याउनेमा केन्द्रित भएको देखिन्छ । हाम्रा नीति, विधि र तरिकाहरूले पनि सम्भावनाबाट समृद्धिको मार्गमा डोर्याउन सकेका छैनन् । केवल समस्याबाट समाधान दिन उद्यत् देखिन्छन् । यो स्थितिमा विकासले फड्को मार्न सक्दैन । विकासलाई जगाउन जनता जुटाएर, आशा जगाएर र गन्तव्य यकिन गरेरै यात्रा आरम्भ गर्नुपर्छ । कुनै पनि प्रणाली (सिस्टम) मा अगुवाइ गर्ने व्यक्तिको नेतृत्वदायी भूमिकाले उक्त प्रणालीको सञ्चालन स्तर निर्धारण हुन्छ । नेपाली समाजमा व्यक्तिको क्षमता (कम्पिटेन्स) बढ्दै गएको तर चरित्र (क्यारेक्टर) कमजोर बन्दै गएको प्रतीत हुन्छ । चरित्र पक्ष कमजोर हुँदा त्यसको असर नेतृत्व गर्ने व्यक्तिले सम्हाल्ने समूहमा समेत देखिन्छ । चरित्र पक्ष बलियो हुँदा आदर, सम्मान र विश्वास बढ्छ । जहाँ आदरसम्मानविश्वास बलियो हुन्छ, त्यहाँ संवादसमझदारीसहकार्यको सम्भावना हुन्छ । विकासको प्रतिफलमा जोकोही पनि लालायित हुन्छ । विकास प्रक्रिया बहुपक्षीय सहभागिताबाट क्रियाशील, गतिशील र नतिजामुखी हुने भएकाले यसमा संलग्न हुने व्यक्तिहरूका बीचमा निरन्तर संवाद भइरहनुपर्छ । संवादमा प्रकट हुने सकारात्मक दृष्टिकोणले मात्र सकारात्मक नतिजाको मार्गप्रशस्त गर्न सक्छ । मन्त्रालयको नीति योजना तहदेखि जिल्लामा स्थानीय विकास अधिकारीको हैसियतमा काम गरेको अनुभवका आधारमा पंक्तिकारको बुझाइ छ हामी नेपाली समाजका पात्रहरू नकारात्मक अभिव्यक्तिलाई अग्रस्थानमा राख्छौं, आफूलाई मनपर्ने कुरा अरूले मन पराइदिऊन् भन्ने अपेक्षा गर्छौं र समस्या समाधानमा अल्मलिन्छौं, तर सम्भावनालाई समृद्धिको बाटोमा हिँडाउन कम ध्यान दिन्छौं । यो परम्परागत शैलीले न त सम्बन्ध सुमधुर हुन्छ, न त आपसमा सिनर्जी पैदा हुन्छ, न त नतिजा हासिल हुन्छ । लोकतन्त्रको विशाल आयाममा समावेशी र सहभागिताले गतिलोसँग पकड जमाएको वर्तमान अवस्थामा सबैलाई मनपर्ने सोच, शैली र शिष्टता प्रकट हुनुपर्छ । तालिका र ताल (रुटिन र रिदम) मिलाएर मात्र सम्भव हुने विकास अभियानमा सञ्जीवनी भर्न मूलतः मानव मस्तिष्कको सिर्जनशीलता, विचार अभिव्यक्तिको शिल्पता र आपसी सम्बन्धको शिष्टता अपरिहार्य छ । मानवीय सम्बन्धबाट सिनर्जीसिर्जनासभ्यता विकास हुने भएकाले अबका दिनमा हाम्रो सोचाइ, बोली र व्यवहार हरेक व्यक्तिमा, ठाउँमा र विषयमा सम्भावना पहिल्याउने गरी केन्द्रित हुनुपर्छ । निर्वाचनका समयमा देख्न पर्ने प्रतिस्पर्धाको विषय दूरगामी प्रभाव पार्ने विकास आयोजना छनोटमा समेत प्रतिविम्बित हुने गरेका घटनाले अझै पनि नेपाली समाज विचार आफूलाई मन पर्ने र विकास सबैलाई मन पर्ने गरी रोज्न समर्थ हुन नसकेको आभास हुन्छ । विचारलाई नेतृत्वले अगुवाइ गर्ने हो । नेतृत्व पाँचपाँच वर्षमा फेरिन्छ । त्यसैले सुधारको सम्भावना भइरहन्छ । अतः विचारमा प्रतिस्पर्धा हुन स्वाभाविक हो । तर विकास एकपटक कार्यान्वयन भइसकेपछि त्यसले वर्षौं वर्ष नतिजा दिइरहन्छ । यसमा ठाउँसारी सम्भव हुँदैन । त्यसै कारणले राजनीतिमा प्रतिस्पर्धा, विकासमा सहमतिको संस्कार स्थापित हुन जरुरी छ । व्यक्तिहरू विकासका कुरा गर्दा राजनीतिमा जस्तो प्रतिस्पर्धात्मक रूपले प्रस्तुत हुने हो भने विकासको विषय भाँचिन्छ, टुक्रिन्छ र नासिन्छ । विकासका कुरा गर्दा अतीतको सिकाइ, संसारको देखाइ र भविष्यको आकांक्षाबाट निर्देशित, प्रेरित र उत्साहित भएर आफ्नो धारण, दृष्टिकोण वा मार्गचित्र प्रस्तुत गर्नुपर्छ । संवादका प्रत्येक विन्दुमा आशाको सञ्चार भइरहनुपर्छ । मानवीय सम्बन्धबाट सिनर्जीसिर्जनासभ्यता विकास हुने भएकाले अबका दिनमा हाम्रो सोचाइ, बोली र व्यवहार हरेक व्यक्तिमा, ठाउँमा र विषयमा सम्भावना पहिल्याउने गरी केन्द्रित हुनुपर्छ । लाइनीआलोचना र अवशानमा रमाउने प्रवृत्ति अन्त्य गर्नुपर्छ । निराशा, कुण्ठा र उदासीनता जीवन्तजीवनका शत्रु हुन् । यिनले डिप्रेसन र एग्रेसन बढाउँछन् । अबका दिन सिर्जनासिञ्चन र स्याहारको मार्गबाट जीवनलाई जीवन्त बनाउन उपयोग गर्नुपर्छ । यसैबाट प्रत्येक पलमा सेलिब्रेसन सम्भव छ । सेलिब्रेसनको मुडमा हुँदा मात्र सम्भावना पहिल्याउने सोच पलाउँछ, गजाउँछ र मौलाउँछ । सम्भावनाको चिन्तनले संवादमा तथ्य, तर्क, तस्बिर र तरिकालाई आकर्षक, रुचिकर र प्रिय बनाउन सघाउँछ । त्यसैबाट आशा जगाउने संवाद सम्भव हुन्छ । अतः विकास हामी सबैको चाहना हो । मानवीय र भौतिक विकासको शैशव अवस्थामा नेपाली समाज रहेको छ । यो अवस्थालाई किशोर, युवा हुँदै परिपक्व अवस्थामा पुर्याउन हाम्राबीचका सोच, समझदारी, शैली, शिष्टता र सीपलाई निखार्न, तिखार्न र नितान्त विकास मैत्री बनाउन आजैबाट थाल्नुपर्छ । असम्भव केही छैन ।"
वैकल्पिक शक्तिको खाँचो,"संविधान जारी भएपछि देशमा शान्ति, स्थिरता र समृद्धिको आशा गरेका आम नेपाली जनता अहिले निराश बन्दै गएका छन् । नेपाली कांग्रेस, एमाले र माओवादीलगायत ९२ प्रतिशत सभासद्बाट पारित गरी घोषणा गरिएको संविधान घोषणाको मसी नसुक्दै संविधानमा पहिलो संशोधन गरियो । डेढ वर्षको बीचमा फेरि विभिन्न धारा परिवर्तन गर्नुपर्ने बाध्यात्मक स्थिति भन्दै सरकारले संसद्मा दोस्रो संशोधन प्रस्ताव पेस गरेको छ । प्रमुख प्रतिपक्ष एमाले भने संविधानका कुनै पनि धारा परिवर्तन हुनै सक्दैन, गर्नुपर्दैन भनेर संसद् अवरोध गरिरहेको छ । एउटा अध्याय सकियो, अब विकास, समृद्धि र प्रगतिको पक्षमा नेपाल अघि बढ्छ भनी कुरी बसेका नेपाली जनता ठूला दल र तिनका नेताले सदन र सडकमा अहिले प्रदर्शन गरिरहेको नौटंकी र प्रतिष्ठाको लडाइँ देखेर दिक्क छन् । इतिहासको पहिलो चरणमा खण्डित राज्यलाई एकता गर्ने क्रममा र छिमेकी राष्ट्रसँगको युद्धको कारण नेपालीले शान्ति र समृद्धिको कल्पना गर्न पाएनन् । एकीकृत नेपाल निर्माण भोटचीन युद्ध र सुगौली सन्धिपश्चात् भने भूगोलको निम्ति झगडा भएन । त्यसपछि प्रजातन्त्र र गणतन्त्रका निम्ति निरन्तर आन्दोलन भए । राणा, निर्दलीय पञ्चायत शासन हुँदै शाह वंशीय राजतन्त्रको समेत अन्त्य भई अहिले संघीय गणतन्त्रात्मक संविधान जारी भइसकेको छ । संविधानका पानामा लेखिएका अधिकार हेर्ने हो भने हामी विश्वका प्रजातान्त्रिक र विकसित मुलुकको भन्दा कुनै कुरामा कम छैनौं, अधिकारसम्पन्न जनता भएका छौं । देशको शासन जनताकै छोराछोरीद्वारा गरिने राजनीतिक र संवैधानिक व्यवस्था अवलम्बन गरेका छौं । इतिहासदेखि नै सार्वभौम र स्वतन्त्र राष्ट्रका नागरिक छौं । प्राकृतिक, भौगोलिक, सांस्कृतिक, जातीय हरेक हिसाबले सम्पन्न राष्ट्रका नागरिक छौं । तैपनि हामी गरिबीको चपेटामा छौं । सधैं आन्दोलन, बन्दहडताल खेपिरहेका छौं । शान्ति र समृद्धिको अनुभूति गर्न पाएका छैनौं, किन ? यी प्रश्नको जवाफ खोज्दै जाँदा हामी के निष्कर्षमा पुग्छौं भने हाम्रा दल र नेताले राजनीतिक आन्दोलनको नेतृत्व गर्न सक्ने रहेछन् तर शान्ति, समृद्धि र विकासको नेतृत्व गर्न नसक्ने रहेछन् भन्ने प्रमाणित भएको छ । त्यति मात्र होइन, देशमा भ्रष्टचार र कुशासन बढ्दो छ, गरिबीले आक्रान्त छ । सानातिना विषयमा पनि स्वतन्त्र निर्णय नगरी विदेशीको इशारामा चल्ने, जनताको आवाज नसुन्ने प्रवृत्ति बढ्दो छ । सहमतिका नाममा प्रमुख दलहरू कांग्रेस, एमाले र माओवादीबीच भागबन्डाको राजनीति चलिरहेको छ । कहिलेकाहीँ यस्तोे अनुभूति हुन्छ, हामीले एउटा राजालाई हटाएर चारछ वटा भुरेटाकुरे राजा उत्पादन गर्यौं कि ? अनि अनूभुति हुन्छ, राष्ट्रवादी भावना कुल्चिएको, विकास र समृद्धि बिर्सिएर भ्रष्टाचार र कमिसनतन्त्रमा चुर्लुम्म डुबेको । हो, इतिहासको प्रजातान्त्रिक लडाइँमा कांग्रेस, एमाले, माओवादी सबैको आआफ्नो योगदान छ, त्यसको सम्मान गर्नुपर्छ । तर अहिले यी पार्टी र यिनको नेतृत्वले जनताले चाहेजस्तो नेतृत्व दिन भने नसकेको असली यथार्थ हो । यो आरोप वा अपमान होइन, जनताको भोगाइबाट निस्केको निष्कर्ष हो । यस्तो अवस्थामा मुलुकमा अब नयाँ सोच चिन्तन र नेतृत्वको खाँचो छ । कांग्रेस, एमाले र माओवादीले गर्न नसकेको काम गर्ने एउटा भरपर्दो वैकल्पिक प्रजातान्त्रिक राष्ट्रवादी शक्ति र नेतृत्वको खाँचो छ । त्यस्तो नेतृत्व र शक्ति जसले राष्ट्रियता मजबुत बनाओस्, संविधानमा प्रदत प्रजातान्त्रिक अधिकार जनताले अनुभूति गर्ने गरी प्रयोग गर्ने वातावरण बनाओस्, देशमा विकास, सुशासन, शान्ति र समृद्धि दिन सकोस् । आम जनताले यस्तै भरपर्दो वैकल्पिक प्रजातान्त्रिक राष्ट्रवादी शक्तिको आवश्यकता महसुस गरिरहेका बेला हालै राष्ट्रिय प्रजातन्त्र पार्टीका दुई घटक एकीकृत भएका छन् । इतिहासको छोटो समयमा धेरैपटक टुट र फुटको मार खेप्दै कठोर अनुभूति संगालेर सम्भवतः अन्तिमपटक एउटा भरपर्दो र बलियो राष्ट्रवादी प्रजातान्त्रिक शक्तिको खाँचो पूरा गर्नुपर्छ भनेर दुई पार्टी जुटेका होलान् । प्राप्त उपलब्धि संस्थागत गर्दै राष्ट्र निर्माण र समृद्धिका निम्ति आवश्यक र औचित्यपूर्ण रूपमा संविधानका धाराउपधाराको संशोधन, परिमार्जन र व्यवस्थापन गरी सम्पूर्ण नेपाली जातजाति, जनजाति, भाषाभाषी, भूगोल, मधेसतराईलाई संशोधन गर्ने एक सशक्त र भरपर्दो वैकल्पिक प्रजातान्त्रिक राष्ट्रवादी शक्ति निर्माण अहिलेको खाँचो हो । संसद्मा ३७ सिट बोकेर चौथो शक्तिशाली राप्रपा मुलुकको परम्परागत मूल्य र मान्यतालाई समुचित स्थान दिनुपर्ने मान्यता राख्दै विद्यमान सबै धर्मलाई राष्ट्रिय धर्म मानेर पहिचानको लागि हिन्दु राष्ट्र निर्माणको मूल एजेन्डा लिएर ओर्लिएको छ । राप्रपाले तीन महिनाभित्रै (अर्थात् फागुन महिनाभित्र) महाधिवेशन गरिसक्ने क्रमभंग गतिशीलता र महत्त्वाकांक्षी योजनाका साथ ७५ वटै जिल्ला कार्य समितिको एकता लगभग गरिसकेको अवस्थामा छ । विगतमा भएका कमीकमजोरीबाट पाठ सिकेर राज्य सञ्चालनका आफ्ना अनुभव, दक्षता र क्षमतालाई भरपूर प्रयोग गर्दै इतिहासबाट पछाडि पारिएका आदिवासी जनजाति, महिला, मधेस, अल्पसंख्यक मुस्लिमलगायत जातजाति र भूगोललाई यथोचित सम्मानका साथ उदार सोच, चिन्तन र व्यवहारका साथ अघि बढ्न सके विद्यमान संसद्मा चौथौ शक्तिको रूपमा रहेको राप्रपाले निर्णायक र प्रथम शक्तिको दाबा गर्नु अस्वाभाविक होइन । जनताको चरम निराशाले दलहरूप्रति वितृष्णा पलाएको बेलामा राप्रपा एक बलियो र भरपर्दो वैकल्पिक प्रजातान्त्रिक राष्ट्रवादी पार्टी बन्ने र बनाउन सक्ने राप्रपाको लागि यो अवसरसँगै कठिन चुनौती पनि हो । वैकल्पिक शक्ति आवश्यक छ, यो बन्नु र बनाउनुपर्छ यसको अपरिहार्य छ भनेर पूर्वमाओवादी प्रधानमन्त्री बाबुराम भट्टराई पनि नयाँ शक्ति नेपाल नामक पार्टी लिएर देश दौडाहामा हुनुहुन्छ । उहाँले खस, क्षेत्री, मधेस र आदिवासी जनजातिलाई प्राथमिकतामा राखेर नयाँ शक्ति निर्माण हुन्छ भन्ने सोचका साथ अगाडि बढेको देखिन्छ । प्रजातन्त्र, गणतन्त्र, जनतन्त्र र समृद्धिको नाममा इतिहासमा कांग्रेस, एमाले, माओवादीले ब्रह्मलुट गर्ने आजसम्म जुन छुट पाएका छन्, त्यसबाट वाक्क र दिक्क बनेका नेपाली जनताको शान्ति, समृद्धि र विकासको अधुरो सपना पूरा गर्ने महान् अभिभारा संसद्को चौथो शक्ति राप्रपाले निर्वाह गर्ने कि ? भर्खरै नयाँ शक्ति पार्टी बनेर जनताको माझमा आफ्नो पहिचान राख्दै हिँड्ने पूर्व माओवादी नेता डा भट्टराईले लिने ? वा सुषुप्त अवस्थाबाट उठेर अरू तेस्रो शक्ति पैदा हुने ! जनताको भावना र चाहना मृगतृष्णा होइन, समयको पदचापलाई कसैले छेक्न सक्दैन । आजसम्म प्राप्त उपलब्धि संस्थागत गर्दै राष्ट्र निर्माण र समृद्धिका निम्ति आवश्यक र औचित्यपूर्ण रूपमा संविधानका धाराउपधाराको संशोधन, परिमार्जन र व्यवस्थापन गरी सम्पूर्ण नेपाली जातजाति, जनजाति, भाषाभाषी, भूगोल, मधेसतराईलाई संशोधन गर्ने एक सशक्त र भरपर्दो वैकल्पिक प्रजातान्त्रिक राष्ट्रवादी शक्ति निर्माण अहिलेको खाँचो हो । जसले युगौंयुगदेखि जनताको अधुरो र अपूरा सपना पूरा गरोस् । देश सुन्दर, शान्त र समृद्ध बनोस् ।"
