शीर्षक,विवरण
"राजा, राजसंस्था र प्रजातन्त्र","राष्ट्रिय प्रजातन्त्र पार्टीको महाधिवेशनमा राजसंस्थाबारे निकै चर्चा भयो । यो विषय नेपालको राजनीतिमा अहिले चासो भएको छ । मलाई सम्झना छ, ०३४३५ सालतिर यसबारे बीपी कोइरालासँग केहीपटक भेट भएको थियो । त्यसबेला नेपालको विकासको सन्दर्भमा बीपी स्मल इज ब्युटीफुल' भन्ने किताबबाट प्रभावित हुनुहुन्थ्यो भने राजासँग मिलेर जाने उहाँको राजनीतिक लाइन थियो । एकपटक मैले सोधें, राजाले तपाईंलाई धेरै दुःख दिए किन फेरि मिल्ले कुरा गर्नुहुन्छ ।' उहाँको जवाफ सरल थियो । उहाँको भनाइ थियो, राष्ट्रिय एकता गर्न राष्ट्रिय चरित्र भएका संस्था चाहिन्छ । नेपालमा राजतन्त्रको राष्ट्रिय चरित्र छ, तर यसको उपयोग त्यही बेलामा मात्र गर्न सकिन्छ, जब यो पूर्ण संवैधानिक परिधिभित्र बस्न तयार हुन्छ ।' त्यसकारण बीपीले राजसंस्थालाई संवैधानिक परिधिभित्र राखे प्रजातन्त्र राष्ट्रिय एकता र विकासले नयाँ गति लिन्छ भन्ने धारणा राख्नुहुन्थ्यो । बीपीको भनाइमा संवैधानिक राजसंस्था यसको राष्ट्रिय चरित्रको कारणले आवश्यक छ । बीपीले यो आफ्नो विचार विभिन्न लेखहरूमा पनि मार्मिक ढंगले राख्नुभएको छ, जुन आज किताब पसलहरूमा पनि पाइन्छ । विडम्बना बीपीको यो विचारलाई समात्ने दल नेपाली कांग्रेस नभएर राप्रपा हुन पुगेको छ । जनआन्दोलन १ र २ २०४६ सालको जनआन्दोलन एक किसिमले प्रजातन्त्र, राष्ट्रियता र विकासमा राजसंस्थाको ठाउँबारे बीपीको विचारको व्यावहारिक अभिव्यक्ति थियो । यो संविधानले राजसंस्थाको राष्ट्रिय चरित्रलाई प्रजातन्त्र र विकासको पुरकको रूपमा राख्न खोजेको थियो । अन्ततोगत्वा यो मोडेल बेलायत या जापानको राजसंस्थाको दिशामा थियो । तर यो सम्भावनाको वास्तविक प्रयोग हुन पाएन । नेपाली कांग्रेसले थोरै समयमा आफू अलोकप्रिय हुने थुप्रै काम गर्यो । राजसंस्था, प्रजातन्त्र र आर्थिक विकासलाई एउटा शृंखलाको रूपमा हेर्नुको सट्टा प्रजातन्त्रसँग भ्रष्टाचारलाई नजिक बनाइदियो । जनतामा असन्तोष चुलिँदै गयो र यसको तानोलाई माओवादी मित्रहरूले समातेर विद्रोह सुरु गरे । दोस्रो जनआन्दोलनले पहिलो जनआन्दोलनको शृंखला अर्थात् राजसंस्था, प्रजातन्त्र र आर्थिक विकासबीचको अन्तरसम्बन्ध अस्वीकार गर्यो । यो नयाँ चिन्तनअनुसार राजसंस्थाको राष्ट्रिय चरित्र नभएर सिर्फ सामन्ती चरित्र मात्र छ । अर्थात् सामन्ती चरित्र भएको संस्थाले राष्ट्रियता, प्रजातन्त्र र विकासलाई सहयोग गर्न सक्दैन भन्ने ठहर गरियो । यो भनाइलाई कांग्रेसले पनि समर्थन गर्यो र यस अर्थमा बीपीको विश्लेषण समयसापेक्ष नभएको भनी घोषणा गर्यो । यसै परिवेशमा राष्ट्रपति हुने लोभमा गिरिजाप्रसाद कोइराला माओवादीलाई साथ दिन पुगे । जनआन्दोलोन २ पछि राजसंस्था, प्रजातन्त्र र विकासको सट्टा अब गणतन्त्र, प्रजातन्त्र र विकासको नयाँ चिन्तन देखा पर्यो । यस अर्थमा २०४६ को आन्दोलनपछि राजसंस्थाको राष्ट्रिय चरित्र हुन्छ भन्ने चिन्तन अस्वीकार गरियो । राजसंस्थाको राष्ट्रिय चरित्र गणतन्त्रबाट स्वतः प्राप्त हुने निर्णय गरियो । अर्थात् अब गणतन्त्र, प्रजातन्त्र र विकासको नयाँ सपना बाँडियो । विगत १० वर्ष देशमा राजनीतिक अस्थिरता, आर्थिक अराजकता र लुटतन्त्र अगाडि बढेको छ । सबै नेताहरू देशको अस्तित्वनै संकटमा परेको भनी भाषण गर्न थालेका छन् । हुन पनि नेपाल राज्य कमजोर हुँदै गएको छ भने देशका विभिन्न जाति, समुदाय र क्षेत्रबीच विश्वास र समन्वयको सट्टा अविश्वास र एकअर्काप्रति आशंकाको वातावरण बन्दै गएको छ । झन्डै १० वर्षपछि एक थान संविधान तयार गरे पनि लागू हुन सकेका छैन । यसैबीच देश विदेशीको लागि एउटा नयाँ क्रीडास्थल बनेर जान लागेको स्पष्ट देखा परेको छ । गणतन्त्र, राष्ट्रियता, प्रजातन्त्र र विकासको शृंखला अब टुटेर जाने चिह्नहरू देखा पर्न थालेका छन् । नेपालको परिवेशमा गणतन्त्र राष्ट्रिय चरित्रको संस्था हुन सक्ला र भन्ने प्रश्नहरू उठिसकेका छन् । यस परिवेशमा संविधान र जनताकोे अनुगमनअन्तर्गत रहेको राजसंस्थालाई किन प्रयोग नगर्ने भन्ने प्रश्न धेरैको मनमा आइसकेको छ । संसद्को नियन्त्रणमा रहेको राजसंस्थाको ऐतिहासिक र भावनात्मक पृष्ठभूमि राष्ट्रिय र सांस्कृतिक एकताको लागि उपयोग गर्नु जरुरी भइसकेको छ । राप्रपाले अब यसलाई राष्ट्रिय एजेन्डाको रूपमा लैजानुपर्छ । ढिलोचाँडो कांग्रेसले पनि बीपीको चिन्तन बुझ्ने हो भने यो निर्णयमा आउनुपर्नेछ । इतिहासमा राजसंस्था संसारबाट प्रायः हटिसकेको छ, यो यथार्थ हो । तर जहाँ यसको राष्ट्रिय चरित्रलाई जनताको नियन्त्रणमा प्रयोग गरिएको छ, त्यहाँ यसले राष्ट्रियतालाई भावनात्मक रूपमा बलियो बनाउन मद्दत गरेको छ । जापान, बेलायत, स्पेनलगायत राष्ट्र यसको उदाहरण हुन् । अर्थात् इतिहासका क्रममा राजतन्त्रका रूप र सार सामन्तवादी रहे पनि प्रजातान्त्रिक संविधान र संरचनाभित्र यसलाई प्रयोग गरे यसले विविधताबीच एकताको अवधारणा बनाउन सहयोग हुनसक्ने तर्कको आफ्नो औचित्य छ । ठीक यही खालको तर्क बीपीले आफ्नो मेलमिलापको नीतिमा पेस गर्नुभएको थियो । आज उहाँको दृष्टिकोणको सार्थकताबारे सबै नेपाली सोच्न बाध्य भएको छन् । विडम्बना यसबारे आज सोच राख्ने दल राप्रपा रहेको छ । बीपीको आफ्नै दलले यहाँको विश्लेषणलाई भागबन्डा र लुटतन्त्रको दलदलमा बिर्सिसकेको छ । फेरि विचार गरौं ! राप्रपाको महाधिवेशनले बीपीको चिन्तनलाई एकपल्ट ब्युँत्याइदिएको छ । यो स्वाभाविक छ । किनभने बीपी एउटा पार्टीविषेशको नेता नभएर समस्त देशको राजनेता थिए । हामी हाम्रो पार्टी सत्ता स्वार्थमा मात्र सीमित भएको देख्न चाहन्नौं, यद्यपि सत्तामा पुग्नु हरेक पार्टीको लक्ष हो । हाम्रो विचारमा आज देशमा देखिएको राष्ट्रिय अस्तित्वको संकटबारे देशमा पुराना र नयाँ सबै शक्तिहरूको संयोजन र उपयोग आवश्यक छ । हामी भएको पुरानो संरचना पनि प्रयोग गर्न नसक्ने र राजनीतिक घामपानी सामना गर्ने नयाँ घर पनि बनाउन नसक्ने अराजक अवस्थामा पुगेका छौं । यस्तै बेलामा देशको अस्तित्व संकटमा पर्छ । यो यथार्थ बिर्सेर हामी हाम्रो सत्ता जोगाउन आन्तरिक शक्ति सञ्चय र शक्ति संयोजनलाई उपेक्षा गरेर विदेशीको आशीर्वादको लागि भिखारी जस्तै दौडिरहेका छौं । यो निरिहताबाट मुक्ति पाउनु अबको मूल चुनौती हो । यसको लागि संसद्को नियन्त्रणमा रहेको राजसंस्थाको ऐतिहासिक र भावनात्मक पृष्ठभूमि राष्ट्रिय र सांस्कृतिक एकताको लागि उपयोग गर्नु जरुरी भइसकेको छ । राप्रपाले अब यसलाई राष्ट्रिय एजेन्डाको रूपमा लैजानुपर्छ । ढिलोचाँडो कांग्रेसले पनि बीपीको चिन्तन बुझ्ने हो भने यो निर्णयमा आउनुपर्नेछ । मैले माथि प्रस्तुत गरेको चिन्तनलाई निश्चय पनि माओवादी या पूर्व माओवादीहरूले म्युजियममा राख्ने संस्थाबारे किन यत्रो चासो भनी प्रश्न गर्नेछन् । तर यथार्थ हेरौं । वास्तविक अग्रगमन पुराना र नयाँ चिन्तनबीचको संयोजन हो । एक समय माओवादको उद्गमस्थल चीनमा माओका लालसेनाहरू कन्फ्युससको दर्शन र सालिक भत्काउन व्यस्त थिए । आज त्यही चीनका नेताहरू संसारभर कन्फ्युसस केन्द्रहरू खोल्न र कन्फ्युससको सामञ्जस्य र सन्तुलनको दर्शनका प्रवर्तकको रूपमा आफूलाई पेस गर्दा गौरव ठान्दछन् । रूसको कथा पनि यस्तै छ । रूसमा स्टालिनले हत्या गरेर गाडेको ठाउँबाट पनि रूसी सम्राट्हरूको हाडखुर ल्याएर फेरि सम्मानसहित ७० वर्षपछि सद्गत गरियो । यिनीहरूलाई राष्ट्रिय सम्मान प्रदान गरियो । अर्थात् परम्परागत चिन्तन या संस्थालाई समय सापेक्षित ढंगले राष्ट्रिय र सांस्कृतिक एकताको लागि उपयोग गर्न सक्नु कमजोरी नभएर राष्ट्र निर्माणको क्रममा बुद्धिमानी र अग्रगमन हुन आउँछ । यस परिवेशमा संविधानको परिधि र जनताको अनुगमन सुनिश्चित गरी राजसंस्थाको राष्ट्रिय चरित्र उपयोग गर्नु के बुद्धिमानी होइन र ? अतः हामीले गणतन्त्र या राजासहितको प्रजातन्त्र होइन, जनताको अनुगमनमा रहेको राजसंस्थासहितको प्रजातन्त्रपट्टि लाग्नु नेपालको राष्ट्रियताको जगेर्ना गर्नु जरुरी छ ।"
सरलता नै किसुनजीको सम्पत्ति,"कृष्णप्रसाद भट्टराई । सन्त नेता । नेपाली राजनीतिका एक उच्च व्यक्तित्व । जीवनभर आफूलाई राजनीतिक आन्दोलनमा समर्पित गर्ने एक शालीन पात्र । राजनीतिक सिँढी चढ्दै जाने क्रममा आफूले अवलम्बन गरेको पार्टी नेपाली कांग्रेसको सभापति र देशको कार्यकारी प्रमुख प्रधानमन्त्री पदसम्म पुग्न सफल सरल पात्र । आफैंमा ओझिलो इतिहास बोकेका किसुनजीका बारेमा लेख्नुपर्ने र बोल्नुपर्ने बग्रेल्ती घटनाक्रम होलान् । ती सबै पक्षमा लेखिसक्नु त एउटा ठूलै शोधको विषय हो । अझ किसुनजीसँग पहिलो भने पनि अन्तिम भने पनि जम्मा एकपटक मात्र भेट्ने मौका पाएको यो निम्छरो पात्रको कलमले सबै कुरा समेट्न खोज्नु त दुस्साहस सिवाय अरू केही हुने छैन । राजनीति गर्ने मान्छेको अधिकांश जीवन सार्वजनिक हुन्छ । नेता' को पदचाप पछ्याएर अरू हजारौं विचार डोरिएकाले पनि उच्च राजनीतिक पात्रको वैयक्तिक पाटो सधैं ओझेलमा पर्छ । अझ किसुनजीको हकमा त उहाँ आजीवन अविवाहित रहनु भो, जीवनको धेरैजसो ऊर्जाशील समय राजनीतिमै बित्यो । परिवारको' सांसारिकताले उहाँलाई कहिल्यै घेरा हालेन । यस हिसाबले पनि किसुनजी अझ बढी सर्वकालीन र सार्वजनिक बन्नु भो । सम्पत्तिका नाममा सुराही, छाता र टिनको ट्याम्काबाहेक अरू कुनै पनि चीजलाई आफ्नो निजी नठान्ने किसुनजीको जीवनशैली सरलताको मानक बन्यो । यही सरलताले किसुनजीलाई प्रिय नेता बनायो, राजनेता बनायो । यति हुँदाहँदै पनि किसुनजीलाई प्रिय मान्नेको दुइटा वर्ग बन्यो । पहिलो उहाँको सान्निध्यताबाट हात लाग्ने राजनीतिक शुभलाभका निम्ति । दोस्रो उहाँको सादगीपूर्ण जीवनशैली र आध्यात्मिक लगावप्रति नतमस्तक बनेर । यी दुइ वर्गमध्ये पहिलो वर्ग हाबी भएकैले व्यक्तिगत स्वार्थ नहुँदानहुँदै पनि किसुन निर्विवाद रहन सक्नुभएन । असल ठानिएका नेता पनि पूर्णरूपमा असल हुन नपाउनु सायद नेपालको धमिलो राजनीतिको अभिशाप नै मान्नुपर्ला । २०४६ को जनआन्दोलनको सफलतापछि किसुनजी पहिलोपटक प्रधानमन्त्री बन्दा म अथवा मेरो पुस्ता स्कुलको पनि प्राथमिक तहमा थियो । किसुनजी दोस्रोपटक प्रधानमन्त्री बन्दा हाम्रो पुस्ता भर्खर कलेजमा बरालिने वा उरन्ठ्यौले' अवस्थामै थियो । साठीको दसकसँगै हाम्रो पुस्ता पेसामुखी र परिपक्क बन्दै गर्दा किसुनजी राजनीतिबाट विस्तारैविस्तारै निस्क्रिय बन्दै जानुभयो । त्यस हिसाबले किसुनजीप्रतिको हाम्रो (मेरो) पहिलो बुझाइ प्रसेप्सन' बाट निर्देशित भयो । जसरी हाम्रो पुस्ताले आज केपी ओली, स्वर्गीय सुशील कोइराला, प्रचण्ड, बाबुराम भट्टराई, शेरबहादुर देउवा वा अरू कुनै पनि समकालीन नेताबारे आफ्नै भोगाइका आधारमा धारणा बनाउन सक्छ । साथै गुण र दोष केलाउने हैसियत पनि राख्दछ । तर किसुनजीका हकमा इतिहासको सहारा नलिई सुखै छैन । खैर किसुनजीको शक्ति र सीमाबारे अहिल्यै लेख्न खोजेको पनि होइन । उहाँसँगको एउटा छोटो भेटलाई झिल्को बनाएर सम्झनाको दियो सल्काउन मात्र खोजेको हुँ । २०६६ चैत ७ गते अपरान्ह १२ः१० मा गिरिजाप्रसाद कोइरालाको निधन भयो । पूर्वप्रधानमन्त्री एवम् नेपाली कांग्रेसका तत्कालीन सभापति गिरिजाप्रसादको निधनमा देश तरंगित बनेको थियो र सबैजसो सञ्चारमाध्यम निधनको ब्रेकिङ न्युज' सँगै कोइरालाको जीवनी र व्यक्तित्वमै केन्द्रित थिए । स्वाभाविक रूपले म कार्यरत टेलिभिजन (एभिन्युज) को न्युजरुम पनि कोइराला निधनको समाचार चटारोमा थियो नै । कोइरालाको निधनपश्चात् किसुनजीमा के गुज्रे होला ? किसुनजीको भनाइ ल्याइहाल्न र प्रसारण गरिहाल्न पाए राम्रो हुने थियो ।' मैले यस्तो कुरा न्युजरुममा राख्नासाथ सबैको एउटै निचोड निस्कियो, गिरिजाप्रसादको जीवन समीक्षा किसुनजीको धारणाबिना अधुरो नै हुनेछ ।' अमिता कपाली दिदीमार्फत समय पक्का गरेर किसुनजीनिवास बाँडेगाउँ पुग्दा उहाँ गिरिजाबाबुको निधनको खबर थाहा पाएपश्चात्को अफशोच मुडमा' हुनुहुन्थ्यो । त्यो दिन किसुनजीलाई भेट्न जानेमा हाम्रै टोली पहिलो थियो । केहीबेरको अनौपचारिक कुराकानीसँगै क्यामेरा सोझ्याएरै किसुनजीसँग औपचारिक कुरा सुरु भयो । किसुनजी जो सदाबहार अन्दाजमा बोल्नुहुन्थ्यो, उहाँको गल्दै गएको शारीरिक अवस्था र आफ्ना समकक्षी कोइरालाको निधन खबरले भने केही शिथिल बनाएको महसुस भयो । पार्टी राजनीतिमा कोइराला परिवारसँग सबैभन्दा बढी काँधमा काँध मिलाएर हिँड्नुभएका किसुनजीले सायद सबैभन्दा बढी हन्डर पनि कोइराला खानदानबाटै खेप्नुपर्यो । अझ खासगरी गिरिजाप्रसादबाटै । कोइराला निधनको बारेमा भावुकतामा डुबेर भन्दा पनि बडो आध्यात्मिक तवरले किसुनजीले आफ्नो प्रतिक्रिया व्यक्त गर्नुभयो । जीवनवादी दर्शनजस्तो लाग्ने उहाँको भनाइमा कोइराला र आफू स्वयम्को राजनीतिक जीवनको सार झल्किन्थ्यो । चिनियाँ लेखक लु सुनले भनेका छन्, बच्चा जन्मिनासाथ मृत्यु पनि साथै लिएर आएको हुन्छ, तर शिशुका आमाबाबुसँग उक्त बालक पनि एक दिन मर्नुपर्छ है भन्ने चर्चा गरिँदैन । शिशु ठूलो मान्छे बनोस् भनेर शुभेच्छा प्रकट गरिन्छ ।' यस्तै सामाजिक मनोविज्ञान मानिसको मृत्युमा पनि लागू हुँदो रहेछ । मृत्युपछि मानिसको दोषको चर्चा गौण बन्दो रहेछ । जीवनको सार हमेसा गीता दर्शनको मर्मसँगै पहिल्याउन खोज्ने किसुनजीले त झन् यस्तो जन्ममृत्युको मनोविज्ञानलाई अति सरल तर अति मार्मिक तरिकाबाट व्यक्त गर्नुभयो । राजनीतिका माध्यमबाट गिरिजाबाबुले देश र जनताको लागि केकति योगदान पुर्याउनुभयो, त्यसको साक्षी त जिउँदो समय छ, मैले के नै भन्नुपर्छ र ? ' किसुनजीले गिरिजाप्रसादलाई भावुकतापूर्वक सम्झिइरहँदा मैले सोधिहालें, यथार्थपरक कुरा गर्ने हो भने त राजनीतिक जीवनमा तपाईं सबैभन्दा बढी अपहेलित र सबैभन्दा बागी त गिरिजाबाबुबाटै हुनुभयो नि, त्यसबापत कुनै विषाद अनुभूति मनमा गढेको छ ? ' केही क्षणको मौनतापश्चात् किसुनजीले अली झर्किलो लबजमा भन्नुभो, अब ती सबै कुराको कुनै माने छैन, गिरिजाबाबु गइसक्नुभो, म पनि जीवनको उत्तरार्धमा छु । सहकार्यका दौरान केही तीतामीठा भएकै रहेछ भने पनि अब ती सबै कुराको समीक्षा गर्नुको कुनै अर्थ छैन ।' समकालीन राजनीतिज्ञको निधनमै केन्द्रित भएर किसुनजीसँग झन्डै आधा घन्टाजति कुराकानी भयो क्यार, अमिता कपालीले किसुनजीको थकान अलि बढेको चाल पाउनुभएछ सायद, इसारा गर्नुभो अब कुराकानी छोट्याउने कि ? ' किसुनजीले व्यक्त गरेको समवेदना' टेलिभिजनमा देखाउने हतारोका कारण बिदा भइहाल्नुअघि एउटा तस्बिर खिच्ने इसारालाई किसुनजीले आफ्नो अँगालो थापेर स्वागत गर्नुभयो । उहाँको दायाँ हात मेरो कुममा स्पर्श गर्दाको आनन्दानुभूति अझै ताजा लाग्छ । किसुनजीले कांग्रेस पार्टीलाई झन्डै २० वर्ष सभापति बनेर हाँक्नु भो । किसुनजीका पक्का शिष्य हुँ भन्ने नेताहरू नै अहिले कांग्रेसको नेतृत्वमा छन्, तर खै शंकै छ, त्यो होडबाजीमा किसुनजीले छोडेको सरलता' सम्पत्तिको कदर कति होला ? शंकर लामिछानेले कतै भनेका छन्, नेपालीहरू चर्चा (प्रशंसा) गर्दैनन्, कटुता मात्र पोख्छन् । नेपाली समाजको यस्तो कटुता मनोविज्ञानमा किसुनजीको जिउने शैली र उहाँको पिउने शैली पनि अछूतो रहन सकेन । तर ती सबै चर्चा वा कटुताले किसुनजीको मौलिक शैलीलाई कत्ति पनि फरक पारेन । राष्ट्रिय जीवनमा जोडिएका व्यक्तिका बारेमा जीवितै छँदा आलोचना मात्र र मृत्युपछि अतिशय प्रशंसा गर्ने दोहोरो चरित्रका कारण आम जनतालाई नेपाली समाजका हीरा' र सिसा' को चमक छुट्ट्याउन अप्ठ्यारो परिरहन्छ । हुन त भनाइ नै छ, हीरा अझ बढी चम्किलो देखाउन वरिपरि कालो कोइला राखिदिनुपर्छ ।' नेपाली राजनीतिको कोइला' बीच किसुनजीको चमक अझ उज्यालो किन नहोस् । राजनीतिक जीवनमा किसुनजीले सबै राम्रै मात्र गर्नु भो भनियो भने त्यो उहाँमाथिकै अन्याय हुनेछ । कयौं कमजोरी किसुनजीबाट पनि भए होलान्, तर उहाँका कमजोरीलाई असल नियतका साथ गरिएका सिल्ली काम (गुड इन्टेन्सन बट स्टुपिड डिसिजन) का रूपमा अथ्र्याउनु सबैभन्दा उपयुक्त होला । जीवनभर राजनीति गर्नु र पटकपटक देशको प्रधानमन्त्री बन्नुलाई नै ठूलो मान्ने हो भने नेपालाले निकै धेरै 'ठूला' नेता जन्मायो, तर जनमनले आत्मसात गरेका ठूला (असल) नेता को सूचीमा स्वर्गीय मनमोहन अधिकारी र कृष्णप्रसाद भट्टराईको जस्तो सरल र स्वीकार्य पहिचान अहिलेसम्म अरू कसैको छँदै छैन भन्दा हुन्छ ! नबिर्सिनु मात्र सम्झना गर्नुको पर्याय होइन । कोही सम्झनलायक छ भने उसका असल विचारहरू जीवनको लागि मार्गनिर्देशक बन्नुपर्यो । मजस्तो आम पात्रले किसुनजीलाई सम्झनु नितान्त श्रद्धाको पाटो भयो । खास सम्झना र खास सम्मान त उहाँका अनुयायीहरूले गर्नुपर्यो, जो किसुनजीले खडा गरेको राजनीतिक धरातल (नेपाली कांग्रेस) मा आफूलाई किसुनजीकै उचाइमा पुर्याउन लालायित छन् । २०६७ फागुन २० गते राति ११ः२६ मा नर्भिक अस्पतालको शड्ढयामा अन्तिम श्वास लिएसँगै किसुनजीले भौतिक सम्पत्ति त जम्मा तीन चीज छाता, सुराही र ट्याम्का मात्र छोड्नु भो, तर वैचारिक रूपमा भने सिंगो जीवन सरलतामा बिताउन सकिन्छ र सरलताबाट पनि उचाइ छुन सकिन्छ भन्ने अनुकरणीय' शैली छोडेर जानु भो । किसुनजीले कांग्रेस पार्टीलाई झन्डै २० वर्ष सभापति बनेर हाँक्नु भो । किसुनजीका पक्का शिष्य हुँ भन्ने नेताहरू नै अहिले कांग्रेसको नेतृत्वमा छन्, तर खै शंकै छ, त्यो होडबाजीमा किसुनजीले छोडेको सरलता' सम्पत्तिको कदर कति होला ? किसुनजीको जीवनकालभर धन्न मैले एक घन्टाको लागि भए पनि भेट्ने मौका पाएँ र सम्झना गर्ने हक पनि । हार्दिक सम्झना सन्त नेतालाई !"
मेसी इतिहासकै उत्कृष्ट खेलाडी: स्वारेज,"बार्सिलोनाका स्ट्राइकर लुइस स्वारेजले लियोनल मेसी इतिहासकै सबैभन्दा उत्कृष्ट खेलाडी भएको बताएका छन्। स्वारेजले भनेका छन्,मेसी इतिहासकै उत्कृष्ट खेलाडी हुन्। उनीसँग अदभूत क्षमता छ। स्वारेजले मेसी विश्वकै उत्कृष्ट खेलाडी भएकोमा कुनै शंका नरहेको समेत बताए। स्पेनिस रेडियोसँगको कुराकानीका क्रममा स्वारेजले भने,मेसी इतिहासकै उत्कृष्ट खेलाडी हुन्। आफू लिभरपुल छोडेर बार्सिलोनासँग आबद्ध हुँदा मेसीले स्वागत गरेको स्मरण गर्दै स्वारेजले भनेका छन्,जब म बार्सिलोना आएँ तब मलाई मेसीले राम्रोसँग क्लबमा स्वागत गरेका थिए। स्वारेज सन् २०१४ मा लिभरपुलबाट बार्सिलोनासँग आबद्ध भएका हुन्। बार्सिलोनामा आबद्ध भएसँगै स्वारेज मेसी र नेमारसँगै प्राय खेलमा मैदान उत्रिदै आएका छन्।"
ट्राफिक नियम उल्लंघन गर्दै रोनाल्डोले कार चलाएपछि,"रियल मड्रिडका स्टार खेलाडी क्रिष्टियानो रोनाल्डोले ट्राफिक नियम उल्लंघन गरेको पाइएको छ। सान्टियागो बर्नबाउमा ला लिगा फुटबलमा लास पल्मससँग रियल मड्रिड ३३ गोलको बराबरीमा रोकिएपछि रोनाल्डो रंगशालाबाट आफ्नी प्रेमिकासँगै बाहिरिएका थिए। खेलमा दुई गोल गर्दै रियल मड्रिडलाई हारबाट जोगाएका रोनाल्डोले रंगशालाबाट बाहिरिएपछिको चोकमा ट्राफिक नियमको खिल्ली उडाउँदै कार चलाएको भिडियो सार्वजनिक भएको छ। बाटोमा रेड लाइट बलेपछि अन्य सवारी रोकिए। तर, रोनाल्डोले ट्राफिक नियमको खिल्ली उडाउँदै कार अघि बढाएका थिए। रोनाल्डोको कारभन्दा अगाडि रहेको एउटा कार रोकिएपनि उनले कारलाई देब्रेतिर टर्न गराउँदै रेड लाइट पार गरेका थिए। स्पेनिस पत्रिकाका अनुसार रोनाल्डो ट्राफिक नियम पालना नगरी अघि बढेपनि सडकमा तैनाथ प्रहरीहरुले हेरेरमात्रै बसेका थिए। केही प्रहरीले रोनाल्डोले ट्राफिक नियमविपरित रेड लाइट पार गरेको देखेपनि उनलाई कसैले रोकेनन्। भिडियो हेर्नुस्:"
तिलाेत्तमा गाेल्डकपः टाइब्रेकरमा आर्मी भाग्यमानी,"बुटवलः गोलरक्षक सुशील श्रीवास्तव चम्किएपछि विभागीय टोली त्रिभुवन आर्मी क्लब बुटवलमा जारी १९औं तिलोत्तमा गोल्डकपको फाइनलमा प्रवेश गरेको छ । निकै प्रतिस्पर्धात्मक खेलमा बिहीबार आर्मीले टाइब्रेकरमा आयोजक टोली अग्नि रूपन्देही११ लाई ४२ गोलले हरायो । अघिल्लो संस्करणको फाइनलमा रूपन्देहीसँग पराजय भोगेको आर्मीले यसपटक सेमिफाइनलमै बदला लियो । निर्धारित समयमा दुवै टोलीले गोलरहित बराबरी खेलेका थिए । अतिरिक्त समयको एक सय १०औं मिनेटसम्म दुवै टोलीले बराबरी खेलेपछि खेलको निर्णय टाइब्रेकरबाट गरिएको थियो । गेम चेन्जरको रूपमा दुई विदेशी खेलाडीलाई मैदान पठाएको रूपन्देही कुनै चमत्कार देखाउन सकेन । टाइब्रेकरमा एकएक बल बाँकी छँदा आर्मीले जित सुनिश्चित गर्दै उपाधि नजिक पुगेको हो । रूपन्देहीका सौरव मगर र उत्तम गुरुङले मात्रै बलको सदुपयोग गरे । अफ्रिकी खेलाडी एमबोला र सामसनको प्रहार विफल बनेको थियो । एमवोलाको बल बाहिरिएको थियो । सामसनको बल आर्मीका गोल रक्षक सुशीलले फर्काएका थिए । आर्मीका हिरण्य मगर, राजु तामाङ, विवेक बस्नेत, सन्तोष तामाङले गोल गरेका थिए । त्यसअघि आर्मीले एक दर्जन गोल गर्ने सुनौला अवसर गुमाएको थियो । खेलको ५९औ मिनेटमा आर्मीले खालि पोस्टमा गोल गर्ने अवसरसमेत गुमाएको थियो । उत्तम गुरुङको प्रहार क्रस रूपन्देहीका गोल रक्षक दिलीप क्षेत्रीको हातबाट फुत्किँदा पाएको अवसर आर्मीले सदुपयोग गर्न सकेन् । लगत्तै भएको खालि पोस्टमा पनि आर्मीका खेलाडीले बल प्रहार गर्न सकेनन् । लगातार पोस्ट आक्रमण गरेको आर्मीले एक सय तीन मिनेटको सुन्दर अवसर गुमाएको थियो । करिब २५ सय घरेलु दर्शकको साथ पाएको रूपन्देहीले पनि सुनौला अवसरलाई सदुपयोग गर्न सकेन । ६१औं मिनेटमा लक्ष्मण रुचालले गरेको प्रयास पोस्ट नजिकैबाट बाहिरिँदा समर्थक स्तब्ध बनेका थिए । ७३औं मिनेटमा सामसनले पाएको राम्रो अवसर आर्मीका रक्षापंक्तिका खेलाडीले असफल पारिदिए । रूपन्देहीले एक सय मिनेटमा डीबक्स नजिकैबाट पाएको फ्रिकिकको मौका आर्मीका रक्षकले विफल पारिदिएका थिए । आर्मीका गोल रक्षक सुशील म्यान अफ दी म्याच बने । फाइनलमा आर्मीले संकटा क्लबसँग शनिबार प्रतिस्पर्धा गर्नेछ । प्रतियोगिताको विजेताले पाँच लाख ५५ हजार पाँच सय ५५ र उपविजेताले नगद तीन लाख ३३ हजार तीन सय ३३ रुपैयाँ प्राप्त गर्नेछन् ।"
दच्ची प्रतियोगिता सुरु,"काठमाडौः हिमाली भेगको मौलिक खेलका रूपमा चिनिएको दच्ची खेल प्रतियोगिता काठमाडौंमा सुरु भएको छ । कर्मज्यामु भोटे फाउन्डेसनले लोपोन्मुख दच्ची खेल प्रतियोगिता आयोजना गरेको हो । फागुन २० सम्म चल्ने प्रतियोगितामा १६ टोलीको सहभागिता रहेको आयोजक फाउन्डेसनका उपाध्यक्ष पासाङ भोटेले बताए । १० राउन्डसम्म तारा हान्नुपर्ने प्रतियोगितामा बिहीबार छैटौं राउन्ड सम्पन्न भएको छ । कपनमा जारी प्रतियोगिताको विजेताले २५ हजार रुपैयाँ, उपविजेताले १५ र तेस्रो हुनेले १० हजार रुपैयाँ पुरस्कार प्राप्त गर्नेछन् । आर्चरी अथवा तारा खेलका रूपमा परिचित यो खेलले ओलम्पिकमा भाग लिँदै आएको नेपालको आर्चरी महासंघ महासचिव रमेशप्रसाद शिवाकोटी बताए ।"
