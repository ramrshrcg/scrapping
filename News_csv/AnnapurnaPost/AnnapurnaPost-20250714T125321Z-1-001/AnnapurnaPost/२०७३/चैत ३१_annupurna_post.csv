शीर्षक,विवरण
निर्वाचनकाे विराेध किन ?,"स्थानीय तहको सीमा तथा संख्या निर्धारण आयोगको प्रतिवेदन सरकारले ग्रहण गरेर सोको संख्या र सीमा मापदण्डविपरीत देखियो भने त्यसलाई सच्याएर सीमा तथा संख्या निर्धारण गरी राजपत्रमा प्रकाशन गर्न सकिन्छ । किनकि यो आयोग गठन गरेको र उसको मापदण्ड तोकेको नेपाल सरकारले हो । यो संवैधानिक तथा कानुनबमोजिम गठन गरिएको भन्दा पनि सरकारको निर्णयबाट गरिएको प्रशासनिक आयोग हो । तसर्थ यसको काम वा प्रतिवेदन सरकारले हेर्न सक्छ । यो सरकारले तुरुन्तै गरेको छ । प्रदेशको सीमा तोक्न, हेरफेर गर्न वा प्रदेशको अधिकार थपघट गर्न सम्बन्धित प्रदेशसभामा पठाउने व्यवस्था छ । प्रदेश सभाले तीन महिनाभित्र सो हेरफेरको प्रस्ताव स्वीकृत वा अस्वीकृत गरी संघीय संसद्मा पठाउनुपर्नेछ । कुनै कारणले प्रदेशसभा नभएको खण्डमा भने प्रदेशसभा गठन भएपछि पहिलो बैठक बसेको मितिले तीन महिनाभित्र स्वीकृत वा अस्वीकृतको निर्णय पठाउनुपर्नेछ । प्रदेशसभा छ, तर कुनै पनि विषय निर्णय नगरी तीन महिनासम्म बसेमा सो प्रस्ताव संघीय संसद्ले अगाडि बढाई निर्णय गर्नेछ । तर प्रदेशसभाले अस्वीकृत गरेमा भने सो संशोधन प्रस्ताव निष्क्रिय हुनेछ । भारतीय संविधानको धारा ३ मा सीमाको हेरफेर गर्न संविधान संशोधन गर्न पर्दैन । संसद्ले कानुनको अनुसूचीमा हेरफेर गरेर मात्र गर्न सक्छ । यसरी प्रदेशको सीमा हेरफेर, प्रदेश घटबढ गर्न सम्बन्धित प्रदेशको स्वीकृति चाहिँदैन, आवश्यकतानुसार परामर्श मात्र लिन सक्नेछ । यो व्यवस्थालाई मधेसी मोर्चाले संशोधन चाहेको हो । संविधानले बहुमत प्रदेशसभाको निर्णय चाहिने भनेको हैन । प्रदेशसभामा तत्काल कायम सदस्यको बहुमत भनेको हो । यसको व्याख्या संविधानको धारा २७४(५) र (७) सँग जोडेर गर्नुपर्नेछ । सीमा परिवर्तन गर्दा दुई वा सोभन्दा बढी प्रदेशलाई पनि असर गर्न सक्छ । त्यसो हुँदा सम्बन्धित प्रदेशसभामा पठाउनुपर्नेछ । सम्बन्धित प्रदेशका बहुमत सदस्यले निर्र्णय गर्नुपर्ने हुन्छ । यसमा मधेसी मोर्चाले चाहेको संशोधन भनेको प्रदेशसभा गठन नभएको अवस्थामा संघीय संसद्ले गर्न सक्छ भन्ने स्पष्ट हुनुपर्ने भन्ने हो ? प्रदेशको बहुमत हैन प्रदेशसभाका सदस्यको बहुमत हुनुपर्छ भन्ने हो ? यी दुवै कुरा अहिलेको संविधानमा प्रस्ट गर्न व्याख्याबाटै सकिन्छ । खासै संशोधन आवश्यक छैन । अर्को संशोधन भनेको संघीय आयोगसम्बन्धी हो । अहिले प्रदेश सीमांकनसम्बन्धी विषयमा सुझाव दिन सरकारले एक संघीय आयोग गठन गर्न सक्नेछ भन्ने व्यवस्था छ । यसलाई मधेसी मोर्चाले संशोधन गर्न चाहेको छ । उसले संघीय आयोग गठनको संख्या र आधार नै संविधानमा गरेर यसको कार्य क्षेत्रसमेत उल्लेख गरी यो बाध्यात्मक बनाउने भन्ने हो, जसको निम्ति धारा २९५(१) लाई विस्तृत गरी सबै विषय उल्लेख गर्नुपर्ने हुन्छ । यस्तो आयोग आवश्यक परेको बेला जहिलेसुकै गठन गर्न मिल्ने गरी व्यवस्था गर्न सकिन्छ । भारतमा पनि यस्तो आयोगको व्यवस्था छ । यदि यो दुई काम गरेर स्थानीय तहमा हुने निर्वाचनमा मधेसी मोर्चा र एमालेको सहमति हुन्छ भने सो गर्न कुनै अप्ठ्यारो पर्दैन, गरे हुन्छ । अहिले संसद्मा पेस भएको संविधान संशोधनको प्रस्ताव संसद्मै विचाराधीन राखेर वा सरकारले निणर्य गरी फिर्ता संसद्को सहमतिमा हुन सक्छ । यो नयाँ संशोधन (जो माथि उल्लेख गरिएको छ) लाई संसद्मा दर्ता गरेर संसद्ले प्रक्रिया अगाडि बढाई संशोधन गर्न सक्छ । यसरी चुनावमा सहमति गरी जान सकिन्छ । कुनै कारणबाट सहमति हुन सकेन भने यथास्थितिमा भने पनि स्थानीय चुनाव गर्नैपर्छ, रोकिनु हँदैन । संघीयता र गणतन्त्र साथै समानुपातिक समावेशी सिद्धान्तको लागि जनयुद्ध तथा जनआन्दोलन भएको थियो । न्यायपूर्ण समाजको लागि हजारौं जनताले बलिदान दिएका थिए । त्यो उद्देश्य पूरा गर्न यो संविधान माध्यमको रूपमा हुन जान्छ । तसर्थ यो संविधानको पालना गर्नुगराउनु संघीयता, गणतन्त्रपे्रमीहरूको लागि अनिवार्य छ । नयाँ संशोधनको काम अगाडि बढेन भने संसद्मा दर्ता भएको संशोधनलाई नै सदनले टुंग्याउनुपर्छ किनकि बल्लबल्ल वैशाख ३१ गतेलाई स्थानीय तहको चुनावको दिन तय भएको हो । जनजाति, मधेसीलाई चित्त बुझाएर चुनाव गर्नुपर्छ, नत्र मुलुकभर चुनाव नहुन सक्छ । आधा वा सोभन्दा बढी भूभागमा चुनाव भयो, तर एकतिहाइ भूभागमा भएन भने पनि राम्रो सन्देश जाँदैन । द्वन्द्व बढ्यो भने पनि राम्रो भएन । नेपालभित्रका जनताले हेपिएको महसुस गरे भने पनि राम्रो भएन । त्यसैले सदनमा पेस भई छलफलमा रहेको संविधान संशोधनलाई एमालेले प्रक्रियामा भाग लिएर संसद्को फैसला मान्ने अठोट सार्वजनिक गर्नुपर्छ । नेपालमा पहिलोपटक स्थानीय जनताले धेरै अधिकार पाउने गरी स्थानीय तह बनाइएको छ । यो चुनाव सम्पन्न भयो भने स्थानीय जनता अधिकारसम्पन्न हुनेछन् । जनतालाई अधिकारसम्पन्न बनाउने महायज्ञ सम्पन्न सबै एकजुट हुन सकिएन भने राजनीति गर्नुको अर्थ रहन्न । मधेसका श्रमिक वर्गको प्रतिनिधि नभएको अवस्थामा यो चुनाव भएपछि स्थानीय वासिन्दा नै विकासका निर्णायक र राजनीतिक अधिकारसम्पन्न हुनेछन्, यो कुरा पहाड र हिमालमा पनि बराबर हुनेछ । यहाँ कुनै विभेद हुने छैन । स्थानीय सरकार अधिकारयुक्त भएपछि अहिलेका नक्कली नेता ओझेलमा पर्छन् । यो अधिकार नदिन अहिलेका धेरै नेताले कोसिस गरे पनि सफल हुन सकेनन् । २०४६ को आन्दोलनबाट पनि यो प्राप्त हुन सकेन । अन्तरिम संविधानमा पनि यो अधिकार लेख्न सकिएन । अहिलेको नेपालको संविधानले भने स्थानीय तहलाई स्थानीय सरकारको रूपमा राखी यसलाई विधायिकी अधिकार, न्यायिक अधिकारसमेत प्रदान गरिएको छ । गाउँपालिका र नगरपालिकालाई कार्यपालिकाको अधिकार दिएको छ । यो यसअगाडिको कुनै पनि संविधानले दिएको थिएन । भारतमा पनि ग्राम पञ्चायतलाई अधिकार दिइएको छैन । त्यहाँ नाममात्रको संघीयता वा स्थानीय तह राखिएको छ । जनतालाई अधिकारसम्पन बनाउन लागिएकाले स्थानीय तहको चुनाव तोकिएकै मितिमा हुन्छ, गर्नुपर्छ । बरु असन्तोषीबीच पनि सहमति भएमा दुई चरणमा हुन सक्छ । यतो गर्दा विवाद भएका वा काम नसकिएको प्रदेशमा १५ दिनपछि चुनाव गर्न सकिन्छ । सामन्त र पुँजीपतिलाई नेता बनाउन मात्र राज्यको पुनर्संरचना गरिएको नेपाल र भारतको व्यवस्थालाई हेरेर मधेसका जनता दिक्क भएका थिए । अब नेपालको संविधानले स्थानीय जनतालाई स्थानीय स्रोतमा मालिक बनाएका छ । आफ्नो लागि कानुन बनाउन पाउने अधिकार स्थानीय जनताले पाएका छन् । प्रदेश सरकार, संघीय सरकारसँग साझा काम गर्ने हैसियत प्राप्त गरेका छन् । अब सामान्यतः सरकार खोज्न नेपालको सिंहदरबार धाउन पर्दैन । आफ्नै गाउँ र नगरमा स्थानीय सरकार फेला पर्छ । नेपालको संविधानले नै पहिलोपटक स्थानीय तहलाई अधिकार किटान गरिदिएको छ । जस्तैः नगरमा आफ्नै अधिकारसम्पन्न प्रहरी हुन्छन् । सहकारी संस्था स्थानीय तहले नै नियमन गर्दछ । प्रदेश र संघको कुनै पनि हस्तक्षेप हुन सक्दैन । आफ्नो कानुन आफैं बनाउँछन् । विभिन्न कर संकलन र लागू पनि यही स्थानीयले गर्दछन् । विकास आयोजन पनि आफैं तय गर्दछन् । माध्यमिक शिक्षा सञ्चालन पनि स्थानीय तह आफैंले गर्दछन् । स्थानीय सडक, सिँचाइको व्यवस्थापन पनि आफैंले तय गर्दछन् । केन्द्रसँग योजना माग गर्नुपर्दैन । खानेपानी, साना जलविद्युत्, वैकल्पिक ऊर्जा विषय पनि स्थानीय तहबाटै हुन्छ । विभिन्न विपद् व्यवस्थापन पनि तहमै समाधान हुन्छ । खानी र खनिज पदार्थको भाषा, संस्कृतिको विकास पनि गाउँ र नगर स्तरबाटै हुनेछ । यी काममा प्रदेश र संघले हस्तक्षेप गर्न पाउँदैनन् । सामाजिक सुरक्षा र गरिबी निवारणका कार्यक्रम गाउँ र नगरमा नै बन्छन् । देशभरका सुकुमबासी समस्या समाधान पनि स्थानीय तहमै हुनेछ भने सवारीसाधनको अनुमति पनि त्यहींबाट दिने व्यवस्था हुनेछ । यस्ता बलिया शक्ति भएका स्थानीय तह अब हजारौंको संख्यामा हैन, ७४४ वटा मात्र हुन्छन् । यसको आफ्नै केन्द्र हुन्छ । सो केन्द्र यो तहको राजधानी हो । यो चुनावपछि केन्द्र कहाँ राख्ने भन्ने कुरा पनि यहींबाटै तोकिनेछ । सीमा हेरफेर गर्न आवश्यक परेमा स्थानीयको सिफारिसबाट मात्र हुन्छ । वडाको सीमा हेरफेर गाउँ वा नगर व्यवस्थापिकाबाट सिफारिस भयो भने मात्र हुन्छ, केन्द्र वा संघको मुख ताक्न पर्दैन । प्रायः सबै जनताको काम नगरपालिकाबाटै सम्पन्न हुन्छन् । गाउँपालिका, नगरपालिका कम संख्यामा हुन्छन् । घटेर सयको संख्यामा आएको छ । ती सयको संख्याका स्थानीय तह शक्तिशाली र स्वायत्त हुन्छन् । यो कुरा संविधानले स्पष्ट पारेको छ । यसलाई झन् स्थानीय तह निर्वाचन ऐनले अझ व्यापक पारेको छ । महिला, दलित, अल्पसंख्यक आदिको मनग्गे प्रतिनिधित्व गराएको छ । समानुपातिक, समावेशी सिद्धान्तमा आधारित स्थानीय तहको गठन हुन्छ । हरेक वडामा पाँचजनामध्ये दुईजना महिला अनिवार्य गरिएको छ, जसमा एकजना दलित महिला हुनैपर्छ । गाउँसभामा चारजना महिला पुनः निर्वाचित हुन्छन् । यसरी दलित र महिलाको प्रतिनिधित्व सुनिश्चित गरिएको छ । यो व्यवस्थादेखि डराएर स्थानीय चुनाव गर्न ढिलाइ गर्ने तत्व सरकार र विपक्षी सबैतिर छ । त्यसैले कहिले पुरानै निकायको चुनाव गरौं भन्छन् । कहिले स्थानीय तहको संख्या र सीमा निर्धारण आयोग भंग गरी त्यसले दिएको प्रतिवेदन बदर गरी अर्को आयोग गठन गरौं भन्छन् । कहिले केन्द्रको चुनाव पहिला गरौं भन्छन् । कहिले स्थानीय सरकार प्रान्तको अधीनमा राखौं भन्छन् । हाम्रो देशको संघीयताको मोडेल प्रदेशअन्तर्गत स्थानीय तह राख्ने होइन । स्थानीय तह स्वतन्त्र रहन्छन् । यी पनि स्थानीय सरकार हुन् । जसरी प्रान्तीय सरकार छन् । यिनको लागि अलगै कानुन छन् । तसर्थ मधेसका सामन्तको यो तर्क पनि देश बिगार्ने तर्क हो । यी सबै कुरा स्थानीय तहको वा सरकारको चुनाव नगर्ने दाउ हो । तर चुनाव तोकिएकै मितिमा हुन्छ, गर्नुपर्छ । बरु असन्तोषीबीच पनि सहमति भएको खण्डमा दुई चरणमा चुनाव गर्न सकिन्छ । यस्तो गर्दा विवाद भएका प्रदेशमा वा काम नसकिएको प्रदेशमा १५ दिनपछि चुनाव गर्न सकिन्छ । अधिवक्ता विडारी सांसद हुन् ।"
सामाजिक व्यवहारमा सुधार,"सामाजिक व्यवहारमा सुधार भनेर भोजभतेर जन्ती पार्टी प्यालेस होटेल र बाटो छेकेर गरिने मांगलिक कार्यहरू र पितृकार्य काजकिरियालाई मात्र लिने गरेको पाइएको छ । सरकारले पनि त्यसमा नियमितता र सदाचार कायम गर्न ऐन, नियम बनाएको छ । तर अहिले परम्परागत नेपाली समाजमा भएको ग्रामीण क्षेत्रबाट सहरी क्षेत्रमा बसाइँसराइ, संयुक्त परिवारबाट एकल परिवार, विद्यालयमा पढाइने नैतिक शिक्षा हटाइनु, सञ्चार र अन्य क्षेत्रमा भएको भौतिक परिवर्तन र सहज उपलब्धता, महिलाले घरबाहिर काम गर्न थाल्नु, निजी र सार्वजनिक यातायात प्रयोगको अनिवार्यता, ज्येष्ठ नागरिकको जनसंख्या वृद्धि, सार्वजनिक स्थल, कार्यालय र घरमा गरिने सामाजिक व्यवहार जस्ता कार्यलाई पनि समेट्ने गरी एकीकृत नयाँ सामाजिक मुलुकी ऐन, नियमको खाँचो महसुस भएको छ । नेपाली समाजमा सामाजिक व्यवहारमा तडकभडक र फजुल खर्चले अनावश्यक गति लिँदै गएको छ । सम्पन्नहरूले सामाजिक आडम्बर देखाउन गरिने यस्ता खर्चले सम्पन्न र विपन्नबीचको खाडल अझ फराकिलो बनाएको छ । आफ्नो हैसियतभन्दा बढी देखावटीको लागि गरिने यस्ता अनुत्पादक खर्चले पारिवारिक बोझ र जीवनयापन शैली तथा राष्ट्रको विकासमै असर पर्न गएको छ । वर्षौंको मेहनत र मितव्ययी भएर जोगाएको रकम परिवारको कल्याण र उत्पादक कार्यमा लगाउनुको बदला सामाजिक व्यवहारको भोजभतेर जस्ता अनुत्पादक कार्यमा खर्च गरेर सक्ने चलनले समाजमा विकृति र अनैतिक कार्यलाई प्रोत्साहन गरेको छ । समाजमा देखा परेका यस्ता विकृति रोकी सामाजिक चाडपर्वमा गरिने तडकभडक र फजुल खर्च रोक्नको लागि सामाजिक व्यवहार सुधार ऐन र नियमावली २०३३ जारी भएको छ । नेपालमा ऐन, नियम जारी भएपछि त्यसको अनुगमन र कार्यान्वयन पक्ष फितलो रहेको छ । राजनीतिक र प्रशासनिक लहडको भरमा यस्तो ऐन, नियम कहिले जाग्छ र धेरैजसो निष्क्रिय नै पाइएको छ । ४० वर्षअगाडि त्यस बेलाको नेपाली समाजमा गरिने विवाह, व्रतबन्ध, पास्नी जस्ता सामाजिक कार्यमा देखा परेका विकृति र विसंगति रोक्न सामाजिक सुधार ऐन, नियम लागू गरिएको थियो । सामाजिक व्यवहार सुधार ऐन २०३३ लाई समयानुकूल बनाउन संसद्को राज्य व्यवस्था समितिले हालै सामाजिक व्यवहार सुधार विधेयक २०७१ पास गरेको छ । समितिले पारित गरेको विधेयकमा संसद्बाट सामान्यतया परिवर्तन हुने गरेको छैन । संसद्ले पास गरेर राष्ट्रपतिबाट स्वीकृत भएर राजपत्रमा प्रकाशित भएपछि यो ऐन कार्यान्वयनमा आउनेछ । राजपत्रमा प्रकाशित ऐन, नियमको सरकारले व्यापक प्रचारप्रसार र लिखित जानकारी नदिएको भनेर एकथरी लालबुझक्कडले भनेको पाइएको छ । जबकि राजपत्र भनेको सरकारको कामकारबाहीको आमजनतालाई सुसूचित गर्ने आधिकारिक माध्यम रहेको छ । राजपत्र देख्नेबित्तिकै राजा सम्झने फोबिया भएकाले यो पढ्दै पढ्दैनन् । सामाजिक सुधार ऐनको संशोधित व्यवस्थाअनुसार विवाहमा बढीमा ५०१ जना र अन्य सामाजिक कार्य व्रतबन्ध पास्नी जस्ता सामाजिक कार्यमा २५१ जनालाई निमन्त्रणा गर्ने पाइने अधिकतम सीमा तोकिएको छ । हाल यो ५१ जनामा सीमित रहेको छ । त्यस्तै दाइजो, तीलक र अन्य खर्चको सीमा पनि हेरफेर गरिएको छ । ऐनले तोकेको सीमाभित्र रहन जसको विवाह वा व्रतबन्ध गर्ने हो, उसको बाबुतर्फको चार पुस्ताभित्रका दाजुभाइ, दिदीबहिनी र आमातर्फका पनि चार पुस्ताभित्रका दाजुभाइ, दिदीबहिनी र नजिकका नातेदार र इष्टमित्रलाई मात्र बोलाउन पाउने गरिएको छ । यसरी ऐनका प्रस्तावित प्रावधान अधिकतम विवाहमा ५०१ जना र व्रतबन्ध, पास्नी जस्ता अन्य सामाजिक कार्यमा २५१ जनालाई आमन्त्रण गर्न सक्ने रहेको छ । भोजमा मात्र एक लाखदेखि ३० लाखसम्म र अन्यमा एक लाखदेखि एक करोड रुपैयाँसम्म खर्च गरेको पाइएको छ । यसरी विवाह गरेका जोडी विवाहको भोलिपल्टदेखि एक वर्षभित्रमा सम्बन्धविच्छेद गरेको पनि देखिएको छ । अब सामाजिक कार्यमा कसले कति खर्च गरेको छ, त्यसको विवरण सो कार्य भएगरेको मितिले ३५ दिनभित्र आफू बसेको गाउँपालिका, नगरपलिका, उपमहानगरपलिका र महानगरपालिकाका वडा कार्यालयमा अनिवार्य बुझाउनुपर्ने भएको छ । यो विवरणमा किनमेलको बिल भरपाइ र भोज गरेको स्थान तथा लागतसमेत खुलाउनुपर्ने भएको छ । उक्त विवरण समयमा नबुझाएमा १० हजार रुपैयाँ जरिबाना र ऐन, नियम उल्लंघन गरेको पाइएमा ५० हजार रुपैयाँसम्म जरिबाना र डेढ महिनासम्म कैद सजाय हुने व्यवस्था गरिएको छ । खर्च विवरण पेस भएपछि भोजमा आमन्त्रित वा अन्य कसैले उजुरी गरेमा प्रहरी कारबाही वा सम्पत्ति शुद्धीकरण विभागले आयस्रोतको छानबिन गर्ने बाटो खुलेको छ । बितेको यो चार दसकको अवधिमा नेपाली समाजमा आएको परिवर्तनले सामाजिक व्यवहारमा अग्रगमनतर्फ लाग्नुपर्नेमा त्यसबेलाभन्दा अझ पछाडितर्फ नै धकेलिएको पाइएको छ । नेपालीहरूको आर्थिक स्तर बढ्नुका साथै जसरी भए पनि धन कमाउनुपर्ने धारणा विकास भएको छ । जे गरेर पनि अकूत सम्पत्ति थुपारेपछि त्यस्ता धनीको सानसौकात र रबाफ नहुनेको लागि अनुकरणीय बन्न पुगेको छ । देश र समाजको उन्नति र विकासमा लाग्ने नेतृत्वदायी भूमिकामा रहेका राजनीति, प्रशासन र सामाजिक क्षेत्रका अगुवाहरू नै अवैध तरिकाले अकूत सम्पत्ति थुपार्न लागेकाले जो अगुवा उही भन्ने उखान चरितार्थ भएको छ । समाजमा एकथरी कमजोर मनस्थितिका भएको पाइएको छ । उनीहरू आफ्नो जीवन अरूसँग तुलना गरेर चिन्तित रहने गरेका हुन्छन् । उन्नति प्रगति चाहनेले आफ्नो अन्तरात्माको आवाज सुनेर आफ्नो जीवन आफ्नै तरिकाले अगाडि बढाएका हुन्छन् । अरूले के भन्लान् भनेर आफ्नो व्यक्तिगत व्यवहारमा अरूको राय, सल्लाह लिनु कमजोर निर्णय क्षमता र आत्मविश्वासको कमी नै मानिएको छ । यस्ता व्यक्तिहरू वर्तमानमा नभई हिजो र भोलिको जिन्दगी बिताइरहेका छन् । जबकि जीवन भनेको वर्तमान नै हो । हिजो बितिसक्यो । त्यसबाट शिक्षा लिएर वर्तमान जीवनलाई अगाडि बढाउनुपर्छ । भोलि कसले देखेको छ र ? विगत र वर्तमानका गतिविधिले भोलिको निर्धारण गरेको हुन्छ । जो आफ्नो वर्तमान जीवनमा इमानदार र लगनशील भएर लागेका हुन्छन्, तिनीहरू अरूको लहैलहैमा नलागी सामाजिक व्यवहार आफ्नो औकातअनुसार मितव्ययी तरिकाले गरेको पाइएको छ । विवाह, व्रतबन्ध जस्ता कार्यहरू सामान्य तरिकाले घरैबाट वा धार्मिक र सार्वजनिक स्थानबाटै गरेका हुन्छन् । भोजभतेर आफ्ना नजिकका नातेदार, इष्टमित्र मात्र राखेर ऐन, नियमको व्यवस्थाअनुसार नै गरेको पाइएको छ । यस्ता व्यक्तिहरू आफ्नो जीवन इमानदार, सरल र सुखमय तरिकाले स्वाभिमानी भएर समाजमा शिर ठाडो गरेर रहेका छन् । हिजोको राजनीतिक, प्रशासनिक र सामाजिक क्षेत्रमा हैकम, रबाफ जमाएका सबैको लागि उदाहरणीय भएकाहरू व्यावहारिक सन्तुलन मिलाउन नसकेर हाल निरिह र असहाय भएर वृद्धा श्रम, डेरा वा पाटीबास भएको पनि देखिएको छ । धेरैजसोलाई आफूले विगतमा गरेको वा भोगेको सामाजिक चलनमा परिवर्तन गर्न कठिनाइ परेको पनि पाइएको छ । बसाइँ सरेर सहरमा आएर पनि गाउँको चलन अझै गरिराखेको पनि देखिएको छ । रातो माटोले दैलो पोतेर पूजा गर्ने गाउँको चलन मार्बल वा सिमेन्ट लगाएको घरमा पनि गरेर पिठोको ऐपन हालेको देख्दा त्यो घरको पुरातन चलनप्रतिको मोह कायमै रहेको झल्काउँछ । दाजुभाइ ज्युँदाका जन्ती र मर्दाका मलामी र रामका भाइ लक्ष्मण तथा रावणका भाइ विभीषण जस्ता भएकाले समारोहमा नछुटून् भन्ने मनसाय रहेको छ । बिरामी भएपछि एम्बुलेन्सबाट अस्पताल जाने र अस्पतालको मरण, शव वाहनबाट घाट लैजाने र बिजुलीको चितामा राख्ने चलनले सामाजिक व्यवहारमा पनि व्यापक परिवर्तन आएको छ । विगतमा विवाह, व्रतबन्ध, पास्नी, न्वारान, जंको र अन्य अशुभ आसौच, काजकिरिया जस्ता सामाजिक कार्यमा नजिकका नातेदार, इष्टमित्र र छिमेकीको मात्र सहभागिता रहने गरेकोमा अहिले आडम्बर र फजुल खर्चको लागि नयाँनयाँ चलनको सुरुआत गरिएको छ । विवाह, इन्गेजमेन्ट, स्वयम्बर तथा विवाहको वार्षिकोत्सव, २५ वर्ष पुगेको र ५० वर्ष पुगेको, जागिर पाएको, बढुवा भएको जस्ता अनेक निहुँ पारेर भोज आयोजना गर्ने गरिएको छ । यस्ता भोजभतेर साबिकमा परिवारका सदस्यहरू, छिमेकी, गाउँलेहरू, गुठियार भेला भएर आपसी सहयोगबाट तयार पारिने चलन रहेको थियो । अहिले यस्ता भोजभतेरलाई प्रीतिभोज नामकरण गरेर घर, पार्टी प्यालेस र होटेलमा गर्ने चलन चलेको छ । यसले पार्टी प्यालेस र क्याटरिङ सेवा क्षेत्रमा नयाँ रोजगारको अवसर खुलेको छ । काठमाडौंलगायत नेपालका अन्य ग्रामीण तथा सहरी क्षेत्रमा क्याटरिङ पार्टी प्यालेस र तारे होटेलहरूमा सरदर प्रतिव्यक्तिको पाँच सय रुपैयाँबाट सुरु गरेर तीन हजार रुपैयाँसम्म खर्च हुने गरेको पाइएको छ । निमन्त्रणा कार्डबाटै सुरु भएको तडकभडक गर्ने कार्य भोज गर्ने स्थानको छनोटमा गएर टुंगिने गरेको छ । सामान्यतः यस्ता भोजमा गरिने खर्च इमानदारी र मेहनतको आफ्नो कमाइ, पैत्रिक सम्पत्ति र अतिरिक्त आय अकूत सम्पत्तिबाट गर्ने गरेको पाइएको छ । यस्ता भोजमा जानेले कुन कमाइबाट खर्च भएको हो, अनुभव गरेकै छन् । महाभारतमा दुर्योधनको पापको अन्न पेटमा परेकाले सम्पूर्ण पाप धर्मका ज्ञाता भीष्मपितामह द्रौपदीको चीर हरण हुँदा मौन बस्नुपरेको थियो । त्यस्तै अहिले आयोजना गरिने भोजमा पनि कुन किसिमको कमाइको हो भोज खाएर घरमा गएपछि खानेको स्वास्थ्यमा पर्ने असरले थाहा हुने गरेको छ । समाज प्रगति र अग्रमनतर्फ नै बढिरहेको छ । हिजोको राजनीतिक, प्रशासनिक र सामाजिक क्षेत्रमा हैकम, रबाफ जमाएका सबैको लागि उदाहरणीय भएकाहरू व्यावहारिक सन्तुलन मिलाउन नसकेर हाल निरिह र असहाय भएर वृद्धा श्रम, डेरा वा पाटीबास भएको पनि देखिएको छ । त्यसैले आफ्नो सामथ्र्यले सके उन्नत जीवन शैली अपनाउने नसके वर्तमान अवस्थालाई कायम राख्नेहरू नै आफ्नो जीवन सुखमय तरिकाले बिताइरहेको पाइएको छ । समाजमा सबैले सदाचार, शिष्टाचर, अनुशासित र सरल जीवन बिताएर सामाजिक व्यवहारमा समयोचित सुधार गर्नु नै समयको माग हो ।"
द्वैध इन्टरनेट,"इन्टरनेटको प्रकृति द्वैध छ । यो एक खतरनाक ठाउँ हो तर अवसरले भरिएको संसार पनि हो । सामाजिक सञ्जालमा लाखौं मानिसहरू प्रत्येक दिन धेरै घन्टा नेटवर्किङ साइटमा खर्च गर्छन् । सामाजिक सञ्जालको मुख्य उद्देश्य जानकारी र मनोरञ्जन हो । यसले मान्छेलाई एकअर्कासँग जोड्छ । २१ औं शताब्दीमा सहस्र संस्कृतिमा एक तीव्र वृद्धि देखिएको छ भने बद्मासी, उत्पीडन र ट्रोल्लिङका लागि सामाजिक सञ्जालले चर्चा कमाएको छ। सामाजिक सञ्जालको पहिलो भ्रम भनेको अज्ञात हुन पाउनु हो । कहिलेकाहीं आफ्नो जीवन खतरामा हुन्छ, वा आत्मसुरक्षाको लागि आफ्नो पहिचान प्रकट गर्न सक्दैन । त्यस्तै कत्ति त अज्ञात हुन चाहन्छन् । अज्ञात हुनुमा मानिसहरूका कारण हुन्छन् । हुल्याहाहरूले जिन्दगीमा असर पार्छन् ।त्यसैले तपाईं लोकप्रिय सामाजिक सञ्जाल साइटहरू प्रयोग गर्नुहुन्छ भने तपाईंले व्यक्तिगत आक्रमण भोग्नुपर्छ र तपाईंलाई जोकोहीले लेबल' लगाउनेछन् । एक व्यक्तिको तर्कप्रति होइन तर उसमाथि र उसको संसार हेर्ने सोचाइमा केन्द्रित हुन्छ एक तर्क वा प्रतिक्रिया ।अक्सर ट्विटरमा तपाईं आफ्नो दृष्टिकोण व्यक्त गर्न सक्नुहुन्छ वा १४० शब्दमा आफूलाई रक्षा गर्न सक्नुहुन्छ । तर मानिसहरूले मलाई चकित पारेका छन् । किनभने आजभोलि जोकोही ट्विटहरूमार्फत आक्रमण गर्न खप्पिस भएका छन् । मैले एकजना साथीलाई यो बानीबारे सोधेको थिएँ । उसले भन्यो ट्विटर भनेको त्यस्तो संसार हो, जहाँ एक भीडले भरिएको सडकमा उभिएर ठूलो स्वरमा चिच्याउनु र कसैले सुन्लान् र तपाईंको सराहना गर्लान् कि भन्ने आशा हुन्छ रे ! सामाजिक सञ्जालको राय के हो भने तपाईंले आफ्नो बुद्धि प्रमाणित गर्ने ठाउँ हो रे । आफैंलाई मूल्यवान् हो भन्ने महसुस गर्ने ठाउँ हो रे ! यद्यपि मानिसहरू द्वैध हुन्छन्, हेपिन्छन् र पीडा सहन्छन् तर पनि सामाजिक सञ्जाल प्रयोग गर्न छोड्दैनन् । यो एकदम चाखलाग्दो कुरा हो । दोस्रो भ्रम भनेको हराउने भय हो । सामाजिक सञ्जाल साइटहरूमा सामेल भएका मान्छेको लागि मुख्य डर भनेको तिनीहरूले भर्चुअल संसारमा भाग लिन सक्षम हुन नसक्नु भन्ने हो । हामीले खानाको तस्बिर राख्ने, गएको ठाउँमा चेक इन गर्ने र अरूलाई हामी अझै पनि जीवित र सान्दर्भिक छौं भन्नको निम्ति चाहिनेनचाहिने हरेक चिज अद्यावधिक गर्ने प्रवृत्ति छ । तर यसले तपाईंलाई हराउनबाट बचाउँछ ? हालै गरिएको एक अध्ययनअनुसार एक व्यक्तिको अनलाइन मित्र वास्तवमा एक सय ५० जना मात्र हुनसक्छ रे ! केवल चारजना अफलाइन साथी हुन्छन् रे ! यो धूमिल तस्बिरले के दर्शाउँछ भने हामीले सबै कुरा अनलाइनमा राख्नुपर्छ र यसले अप्रासंगिक मात्रमा हाम्रो आत्मगौरव बढाउँछ । सामेल हुने र सामाजिक सञ्जाल छोड्ने प्रवृत्ति सन्तुलित छ । कसैले यसको दुरुपयोग गर्छन् त यसको महत्वव र साँचो प्रकृति बुझ्नेले सदुपयोग गर्छन् । यहाँ प्रश्न के हो भने हामीले साँच्चै सबै कुरा अनलाइनमा राख्नुपर्छ र ? सामाजिक सञ्जालले हाम्रो अस्तित्व प्रमाणित गर्छ र ? जन्मदिन वा पार्टीहरूको फोटो राखेजस्तै ? जवाफ हो अनि होइन पनि । अनलाइन स्वीकारोक्ति चाहने या सायद अरूलाई आफ्नो जीवन महान् छ भनेर देखाउन र डाह बढाउन त्यस्तो गर्छन् । जसले आफ्नो जीवन निजी राख्न चाहन्छन्, तिनीहरूले निन्दा खाने सम्भावना हुन्छ । धेरैजसो मानिस अधिकांश समय अनलाइनमा बिताउने गर्छन्, तर सामाजिक सञ्जालभन्दा महत्ववपूर्ण पक्ष धेरै छन् मानिसको जीवनमा । तेस्रो भ्रम व्यक्तिगत मान्यता पाउने भ्रम हो । यो भ्रम अनलाइन पहिचानको चाहना हो । संसारको प्रौद्योगिकी विकाससँगै मानिसहरू भर्चुअल संसारको अधीनमा फसिसके । बहुराष्ट्रिय कम्पनीहरूले भारी व्यापार र पहिचानको लागि मुख्य रूपमा सामाजिक सञ्जालमा लगानी गरेका छन् । यो प्राविधिक दिग्गजले हामीलाई विशाल तरिकामा मद्दत गरेको अस्वीकार गर्न सकिँदैन । तर एकै समयमा हाम्रो पहिचान अनलाइन भण्डारण गरिएको छ, प्रयोग भइरहेको छ र कुन उद्देश्यको लागि हो भने निश्चित छैन । अफलाइन रहने हो भने त्यस व्यक्तिलाई धेरै देशमा राज्य एजेन्सीहरूले निगरानी गर्छन् । तसर्थ हामी मानिसलाई अब चाहेर, नचाहेर हाम्रो आफ्नै अनलाइन उपस्थिति छ । हामी केवल कल्पना गर्न सक्छौं कि कसरी जटिल सामाजिक सञ्जाल भविष्यमा बन्नेछ । यो बहस भने लायक छ सामाजिक सञ्जाल कतिको जरुरी छ वा हामीले यसलाई अन्त्य गर्नु उचित छ वा यसको प्रयोग कति गर्न सकिन्छ ? मैले भर्खरै आफ्नो इन्स्टाग्राम र गुगल प्लसको एकाउन्ट मेटाएँ । मैले हाइ फाइभ र अर्कुट धेरै वर्षअगाडि अप्रासंगिक भएकाले पूर्णरूपमा मेटाएको थिएँ । एकजना महिला साथीले सोधिन्, किन त्यस्तो गरेको ? म सहमत छु, ममा हराउने भय त छ । तर म आफ्नो समय अफलाइनमा लगानी गर्न कोसिस गर्दैछु । म धेरै समय असंख्य अनलाइन प्रयोगकर्ताहरूसँग बिताउनु र मान्यता प्राप्त गर्नुभन्दा अरूमा बिताउन चाहन्छु । संसारमा सामाजिक सञ्जालभन्दा अरू धेरै विषयमा समय खर्च गर्न सकिन्छ । साँच्चै भन्ने हो सामाजिक सञ्जालभन्दा महत्ववपूर्ण पक्ष धेरै छन् मानिसको जीवनमा ।"
सामन्तीकरणको संक्रमणकाल,"विश्वका अधिकांश भूभागमा कम्युनिस्ट शासन व्यवस्था पतन भइरहेको सन्दर्भमा नेपालमा कम्युनिस्टको उत्थान दिन दुई गुना रात चार गुनाको दरले बढ्नु धेरैका लागि आश्चर्यको विषय हुन सक्छ । अमेरिकी विद्वान् फ्रान्सिस फुकुयामाले द इन्ड अफ हिस्ट्री लेखेर सोभियत संघमा कम्युनिस्टको पतनसँगै उदारवादी प्रजातन्त्र हाबी भएको नजिर प्रस्तुत गर्दाकै ताका नेपालमा कम्युनिस्टको जबर्जस्त उत्थान भएको थियो । विश्वका कैयन् देशमा कम्युनिस्टहरूको अधोगति भइरहेको बेलामा नेपालको संसद्मा कम्युनिस्ट सिद्धान्तप्रति प्रतिबद्ध दलकै बाहुल्य हुनु आफैंमा अध्ययनको विषय भएको छ । सत्तामा नेपाल कम्युनिस्ट पार्टी माओवादी केन्द्रका नेता प्रधानमन्त्री छन् भने विपक्षमा नेपाल कम्युनिस्ट पार्टी एकीकृत माक्र्सवादी लेनिनवादीको उपस्थिति छ । अझ कम्युनिस्ट आधिपत्य रहेको संविधानसभाले समाजवादतर्फ उन्मुख संविधान जारी गरेर कम्युनिस्ट घोषणाको आधार नै तयार गरेको छ । नेपालमा कम्युनिस्ट पार्टीको दबदबा रहेको अवस्थामा के साँच्चिकै नेपाल कम्युनिस्टमय भएको हो त ? बेलायतको विश्वप्रख्यात विश्वविद्यालय लन्डन स्कुल अफ इकोनोमिक्सका प्राध्यापक एवं माक्र्सवादी अर्थतन्त्र र उदारवादलाई नजिकबाट अध्ययन गरिरहेका मेघनाद देसाईंको विचार भने भिन्न छ । बेलायतबाट प्रकाशित माक्र्सिस्ट रिभेन्जका लेखक देसाईंको शब्दमा नेपाल अझै पनि सामन्तवाद र सामन्तीकरणकै चरणमा रहेको ठम्याइ छ । कमजोर मध्यमवर्ग, न्यून औद्योगीकरण, कृषिमा आधारित जीविकोपार्जनउन्मुख नेपालको अर्थतन्त्र अझै पनि सामन्तवादको संक्रमणकालमा रहेको भनाइ देसाईंको छ । हुन त यहाँ कम्युनिस्टको शब्दको सामन्ती राजतन्त्रको उन्मूलनपछि गणतान्त्रिक युगमा प्रवेश गरेर नेपालले लामो फड्को मारेको ठहर छ । तर सामन्तीकरण र सामन्तवादको संस्कारले नेपाल अझै आक्रान्त भएको सबै क्षेत्रमा महसुस भएकै छ । एक सामन्तको अन्त्यपछि सयौं सामन्त विभिन्न आवरणमा देखिएका छन् । दलहरू राज्यलाई बिर्ताको रूपमा प्रयोग गर्दैछन् । दलमा सामन्त अवस्था सुदृढ राख्न राज्यका प्रत्येक अंगमा नियुक्तिदेखि नै सामन्तीकरणको प्रारम्भ भएको छ । अदालतदेखि राज्यका संवैधानिक वा प्रशासनिक राजनीतिक एवं कूटनीतिक नियुक्ति दलका नेताहरूको सिफारिसमा हुने परम्परा बसिसकेको छ । राज्यको ढुकुटी दलका नेता एवं तिनमा आश्रितहरूलाई वितरण गरिँदै आएको छ । राज्यकोष मात्र होइन, राज्यका जमिन, जंगल र स्रोतको स्वामित्व दलनिकट हस्तान्तरण भएका फेहरिस्त छन् । दलहरूलाई लेबी बुझाएर दलनजिक बस्ने, सत्ता र स्रोत बाँडफाँटमा संलग्न हुने अवस्थाको विकास भइरहेको छ । बालचन्द्र शर्माद्वारा सम्पादित नेपाली शब्दकोशले सामन्तलाई कुनै राजालाई कर बुझाउने साना राजारजौटा, छिमेकी, समीपवर्ती भनी परिभाषित गरेको छ । सामन्तवाद भन्नाले कुनै राज्यअन्तर्गत सामन्त, जमिनदार, बिर्तावाल आदिलाई मोही, खेत, खेती आदिमाथि पूरापूरा अधिकार दिइने एक पद्धति वा सिद्धान्त भनी परिभाषित गरेको छ । सामन्तवादी भन्नाले सामन्तवादको अनुयायी, सामन्ततन्त्रमा विश्वास राख्नेलाई परिभाषित गरिएको छ । वर्तमान राज्यव्यवस्था बुझ्न सामन्त, सामन्तवाद र सामन्तवादीको यी परिभाषा बुझ्न जरुरी छ । हुन त प्रजातन्त्रको सट्टामा लोकतन्त्र र राजतन्त्रको ठाउँमा गणतन्त्रको परिवर्तनले पनि उदारवादी प्रजातन्त्र होइन कि सामन्तवादका संस्कारलाई नै पछ्याएको छ । बाह्रबुँदे सहमतिपछि सात दलको रूपमा उदाएको दलीय संयन्त्र कहिले दुई दल, कहिले तीन दल, अनि कहिले बहुदलमा परिणत हुँदै राज्य संयन्त्रमा स्वेच्छाचारी नियन्त्रण गर्न सफल छ । सत्ता नियन्त्रणमा घोर दक्षिणपन्थी जातिवादी, धर्मवादी, समाजवादी वा कम्युनिस्ट सबै आपसमा समान रूपमा सहभागी छन् । राज्यको संविधान नीतिनियम र विधान दलीय सहमतिको नाममा केही व्यक्ति वा समूहले परिभाषा गर्दै आएका छन् । संविधान घोषणा होस् वा राज्यका पुनर्संरचना वा निर्वाचित दलका केही शीर्ष नेताको सहमतिको आवरणमा हुने गरेको कटु यथार्थ विवरण सबैसामु छ । ९० प्रतिशत जनप्रतिनिधिले जारी गरिएको भनेको वर्तमान संविधान नेपथ्यमा केही शीर्ष नेताको सहमतिमा कसरी भयो अनि संविधानसभामा केकस्तो छलफल भयो भन्ने विवरण लेखिरहन यहाँ आवश्यक छैन । भारतको मध्यस्थतामा भएको माओवादी र सात दलबीचको बाह्रबुँदे सम्झौतापछि सामन्तवादको परिभाषाअनुरूपको व्यवस्था नेपालमा निरन्तर रहेको र बेलाबेलामा सत्ताधारी दलका नेताको मुखारबिन्दबाट आउने विदेशी हस्तक्षेपको विषय बुझ्न सकिन्छ । आफूअनुकूल भए राष्ट्रवाद र प्रतिकूल भए राष्ट्रघातका विषयमा पनि धेरै विश्लेषण आवश्यक छैन । बेलाबेलामा एकै स्वरमा र एकै लक्षमा संगठित दलका नेताले व्यक्त गर्दै आएका आफूअनुकूलका राष्ट्रवाद र राष्ट्रघातका परिभाषा जनताले प्रशस्तै सुनिसकेका छन् । सामन्तवादको परिभाषाले नै यो कुराको प्रस्ट्याइँ गरेको छ । लोकतन्त्रको नाममा अहिलेको अभ्यास सामन्तीकरणतर्फ उन्मुख देखिन्छ । देश प्रजातन्त्रभन्दा सामन्तवाद भरणपोषण अहिलेको अर्को कटु यथार्थ हो । उदार प्रजातन्त्र र कम्युनिस्टको नारा सामन्तवादको आवरणमा झल्किरहनेछ । कम्युनिस्ट, समाजवाद, उदार प्रजातन्त्रको समतामूलक, दक्षिणपन्थ, जातिवादी जे भने पनि राजनीतिक दल एवं सत्ताको चरित्र र संस्कार वर्तमान अवस्थामा सामन्तीवाद उन्मुख छ । राज्यका सम्पूर्ण निकायमा र समाजका धेरै तप्कामा यो उदार प्रजातन्त्रअनुकूलको चरित्र निर्माण नै हुन सकेको छैन । व्यक्तिको स्वतन्त्रताको सम्मान, न्यायालयदेखि राज्यका सबै निकायले गर्न सकेकै छैनन् । न्यायाधीशको व्यक्तिगत सम्बन्ध र संलग्नता र विचारले न्याय र निर्णयलाई निर्धारण गरेको छ । राज्यका अंग निर्मम रूपमा स्वेच्छाचारी ढंगबाट व्यक्तिमाथि जाइलाग्दा न्यायपालिका निरिह बनेको छ । समाज विभाजित छ । विचार विभाजित छ । सामन्तको बोलवालाले स्वतन्त्र विचार र व्यक्तित्व थिचिएको छ । कम्युनिस्ट आन्दोलनमा आफ्नो जीवनको सम्पूर्ण समय जनतालाई सामन्ती प्रथाविरुद्ध उठाउँदै आएका गायक रामेशले केही महिनाअघि आफूले कम्युनिस्ट आन्दोलनबाट सामन्तवाद हटाउन नसकेको कटु यथार्थ व्यक्त गर्दै त्यो विचारबाट अलग पार्ने घोषणा वर्तमान राजनीति र पद्धतिमा मौलाउँदै गएको सामन्तवादीप्रतिको वितृष्णा हो । नेपाल अहिले सामन्तवादी शासन व्यवस्थाको संक्रमणकालमा छ । विश्वविख्यात लेखक एवं राजनीतिक चिन्तक लर्ड देसाईं अहिलेको संक्रमणकाल दसकौंसम्म जाने अनुमान गर्छन् । मध्यम वर्गको उपस्थितिबिना उदार प्रजातन्त्रको सम्भावना रहँदैन । नेपालमा अझै पनि मध्यम वर्गका सुषुप्त अवस्थामा वा ज्यादै सानो समूहमा भएकाले सामन्तवादसँग लड्ने अवस्थामा छैन । मध्यम वर्गको उत्थान र संख्यात्मक वृद्धिको लागि पहिलो आधारभूत अवस्था भनेको औद्योगीकरण हो । परम्परागत कृषि प्रणालीमा नेपाली समाजको आर्थिक आधार अझै पनि जग्गाजमिनको स्वामित्वमै निर्भर छ । लर्ड देसाईंको भनाइमा औद्योगिक क्रान्तिपछि पश्चिमा मुलुकमा स्थापित भएका उदार प्रजातान्त्रिक व्यवस्था र कम्युनिस्ट व्यवस्थाको लागि नेपालको परम्परागत समाज आधार बन्न नसक्ने विचार राख्छन् । नेपालमा न माक्र्सले परिकल्पना गरेको आर्थिक व्यवस्था छ न त उदारवादी प्रजातन्त्रवादीले गरेको औद्योगिक व्यवस्था । धेरैलाई अपाच्य हुन सक्छ, तर राजनीतिक यथार्थ के हो भने कुलिनतन्त्र वा राजतन्त्र नै उदार प्रजातन्त्रको सामन्तीतन्त्रभन्दा अनुकूल मानिन्छन् । कुलिनतन्त्र वा राजतन्त्र उदार प्रजातन्त्रको अनुकूल नभए पनि देशप्रति राष्ट्रको भावनाप्रति अनुकूल मानिन्छ । नेपाली कांग्रेसका नेता संस्थापक बीपी कोइरालाले उदार प्रजातन्त्रको जग हाल्ने दृढता गरेको पाइन्छ । तर परम्परागत सामन्ती सोचमा आधारित बीपीको शब्दमा सुकिला र टाठाबाठाले उदार प्रजातन्त्रलाई आफ्नो व्याख्याअनुकूल सञ्चालन गर्ने आकांक्षा अहिले यथार्थ भएको छ । लोकतन्त्रको नाममा अहिलेको अभ्यास सामन्तीकरणतर्फ उन्मुख देखिन्छ । देश प्रजातन्त्रभन्दा सामन्तवाद भरणपोषण अहिलेको अर्को कटु यथार्थ हो । लर्ड देसाईंको शब्दमा भन्दा दुई ठूला एसियाली महाशक्ति राष्ट्रका बीचमा विद्यमान परम्परागत कृषिमा आधारित नेपालको सामन्तवाद संक्रमणकाल लामो समयसम्म चल्नेछ । उदार प्रजातन्त्र र कम्युनिस्टको नारा सामन्तवादको आवरणमा झल्किरहनेछ । उदार प्रजातान्त्रिक न्यायपूर्ण व्यवस्था वर्तमान परिप्रेक्षमा मृगतृष्णा मात्रै हो भन्न गाह्रो छैन ।"
यसरी हरायाे रियल मड्रिडले वार्यन म्युनिखलार्इ (भिडियोसहित),"काठमाडौंः क्रिष्टियानो रोनाल्डोले १०० औं गोल पुरा गरेको खेलमा रियल मड्रिडले वार्यन म्युनिखलाई पराजित गरेको छ। गएराति जर्मनीमा भएको खेलमा एक सुन्यले पछि परेको स्थिति उल्टाउँदै रियल मड्रिडले घरेलु टोली वार्यन म्युनिखलाई २१ गोल अन्तरले पराजित गरेको हो। खेलको २५ औं मिनेटमा अटुरो भिडालले गोल गर्दै वार्यन म्युनिखलाई सुरुवाती अग्रता दिलाएका थिए। तर, खेलको ४७ औं मिनेटमा रोनाल्डोले गोल गर्दै खेल ११ को बराबरीमा ल्याए। ६१ औं मिनेटमा मार्टिनेज दोहोरो पहेंलो कार्ड खाँदै मैदानबाट बाहिरिएपछि १० खेलाडीमा सिमित भएको वार्यन म्युनिखलाई रियल मड्रिडले दबाबमा राख्यो। खेलको ७७ औं मिनेटमा रोनाल्डोले व्यक्तिगत दोस्रो गोल गरेपछि रियल मड्रिड वार्यन म्युनिखलाई उसकै घरेलु मैदानमा २१ ले स्तब्ध पार्न सफल भयो। उक्त खेलमा दुई गोल गरेका रोनाल्डोले च्याम्पियन्स लिगमा १०० औं गोल पनि पुरा गरे। हेर्नुस् खेलको हाइलाइट्स:"
रोनाल्डो च्याम्पियन्स लिगमा १०० गोल गर्ने पहिलो खेलाडी,"काठमाडौः रियल मड्रिडका स्टार खेलाडी क्रिष्टियानो रोनाल्डोले च्याम्पियन्स लिग फुटबलमा अर्को कीर्तिमानी बनाएका छन्। गएराति भएको च्याम्पियन्स लिग फुटबल अन्तर्गत क्वाटरफाइनलको पहिलो लेगमा जर्मन क्लब वार्यन म्युनिखविरुद्ध एक सुन्यले पछि परेको स्थितिमा रियल मड्रिडका लागि दुई गोल गरेका रोनाल्डोले नयाँ कीर्तिमानी बनाएका हुन्। वार्यन म्युनिखविरुद्ध दुई गोल गर्दै पहिलो लेगमा रियल मड्रिडलाई २१ गोल अन्तरको जित त दिलाए नै, त्योसँगै रोनाल्डोले च्याम्पियन्स लिगमा १०० औं गोल पूरा गर्न सफल पनि भए। रोनाल्डो योसँगै च्याम्पियन्स लिग फुटबलमा १०० गोल पूरा गर्ने पहिलो खेलाडी बनेका छन्। १०० गोल पुरा गर्ने क्रममा रोनाल्डोले वार्यन म्युनिखविरुद्ध खेलको ४७ औं र ७७ औं मिनेटमा गोल गरेका हुन्। रोनाल्डो रियल मड्रिडबाट वार्यन म्युनिखविरुद्ध सवैभन्दा बढी गोल गर्ने खेलाडी पनि हुन्। उनले जर्मन क्लब वार्यन म्युनिखविरुद्धको च्याम्पियन्स लिग फुटबलमा भएका अहिलेसम्मका भेटमा रोनाल्डोले १० गोल गरेका छन्। च्याम्पियन्स लिगमा सबैभन्दा बढी गोल गर्ने खेलाडी रोनाल्डोले यो सिजनको च्याम्पियन्स लिगमा भने चार गोलमात्रै गरेका छन्। अघिल्लो सिजन रियल मड्रिडलाई च्याम्पियन्स लिग फुटबलको उपाधि दिलाएका रोनाल्डोले समूह चरणको खेलमै १७ गोल गरेका थिए।"
ग्रिजम्यानको गोलमा एथ्लेटिको मड्रिडद्वारा लेष्टर सिटी पराजित,काठमाडौः च्याम्पियन्स लिग फुटबलको क्वाटरफाइनलको पहिलो लेगमा एथ्लेटिको मड्रिडले इंग्लिस क्लब लेष्टर सिटीलाई पराजित गरेको छ। घरेलु मैदानमा भएको खेलमा एथ्लेटिको मड्रिडले इंग्लिस क्लब लेष्टर सिटीलाई १० गोल अन्तरले पराजित गरेको हो। खेलको २८ औं मिनेटमा पेनाल्टीमार्फत एन्टोनी ग्रिजम्यानले गरेको गोल नै निर्णायक बनेको हो। खेलको २७ औं मिनेटमा लेष्टर सिटीका अलब्रिङटनले डि एरियाभित्र एथ्लेटिकोका खेलाडी ग्रिजम्यानलाई लडाएपछि एथ्लेटिकोले पेनाल्टी पाएको थियो। अब एथ्लेटिको मड्रिडले दोस्रो लेगको खेल लेष्टर सिटीको घरेलु मैदानमा खेल्नेछ।
रोनाल्डोले दुई गोल गरेपछि रियल मड्रिडले वार्यन म्युनिखलाई हरायो,काठमाडौः क्रिष्टियानो रोनाल्डोले दुई गोल गरेपछि स्पेनिस क्लब रियल मड्रिडले जर्मन क्लब वार्यन म्युनिखलाई पराजित गरेको छ। च्याम्पियन्स लिग फुटबलअन्तर्गत क्वाटरफाइनलको पहिलो लेगमा रोनाल्डोको दुई गोलको मदतमा रियल मड्रिडले वार्यन म्युनिखलाई २१ गोल अन्तरले पराजित गरेको हो। वार्यनको घरेलु मैदानमा भएको खेलमा खेलमा अग्रता भने घरेलु टोली वार्यन म्युनिखले लिएको थियो। खेलको २५ औं मिनेटमा अटुरो भिडालले गोल गर्दै वार्यन म्युनिखलाई सुरुवाती अग्रता दिलाएका थिए। पहिलो हाफमा एक सून्य गोल अन्तरले पछि परेको रियल मड्रिडका लागि खेलको ४७ औं मिनेटमा क्रिष्टियानो रोनाल्डोले गोल गर्दै खेल ११ गोलको बराबरीमा ल्याए। खेलको ६१ औं मिनेटमा जाभियर मार्टिनेट दोहोरो पहेंलो कार्ड खाँदै मैदानबाट बाहिरिएपछि वार्यन म्युनिख १० खेलाडीमा सीमित भएको थियो। १० खेलाडीमा सीमित भएको म्युनिखलाई दोस्रो हाफमा रियल मड्रिडले दबाबमा राखेको थियो। खेलको ७७ औं मिनेटमा मार्को एसेन्सियोको पासमा रोनाल्डोले व्यक्तिगत दोस्रो गोल गरेपछि रियल मड्रिड वार्यनमाथि २१ को जित निकाल्न सफल भयो। रियल र वार्यनबीचको दोस्रो लेगको खेल रियल मड्रिडको घरेलु मैदान सान्टियागो बर्नबाउमा हुनेछ।
