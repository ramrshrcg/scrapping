शीर्षक,विवरण
रअ र राजदूतशासित हो नेपाल ?,"आफ्नो चार किल्लाभित्र संघीय गणतान्त्रिक नेपालले निर्माण गरेको सबैभन्दा निर्णायक र शक्तिशाली संस्था भनेको लैनचौरस्थित भारतीय दूतावास मात्रै हो । नेपाली राजनीति र मुलुकी प्रशासन लैनचौर वरिपरि नै घुमेको र उसैप्रति उत्तरदायी देखिन्छ । नेपालका ठूला राजनीतिक दलका नेताले मुलुकले ठूलाठूला उपलब्धि हासिल गरेको ट्यारट्यार गरिरहँदा कतै त्यो उपलब्धि भनेको लैनचौरलाई त्यो स्थानमा पुर्यउन नै त होइन ? प्रश्न स्वाभाविक लाग्छ । संसारमा १९५ स्वतन्त्र मुलुक छन् । आंशिक रूपमा स्वतन्त्र राष्ट्रको रूपमा मान्यता पाएका समेत गर्दा ती दुई सय एक पुग्छन् र नेपाल सबैभन्दा गरिब २१ मा पर्छ । प्रस्ट छ, राजनीति र राज्य प्रशासन मुलुक र जनताप्रति उत्तरदायी नभएकैले नेपाल यति गरिब र कमजोर भएको हो । नोबेल पुरस्कारसमेत पाएका विश्वका चर्चित अर्थशास्त्री अमत्र्य सेन लेखेको लेख्यै छन् मुलुकमा प्रजातन्त्र छ, प्रेस स्वतन्त्र छ, जनता स्वतन्त्र र अधिकारसम्पन्न छन् भने जनता भोक र गरिबीविरुद्ध आफैं लड्छन्, राज्यलाई उत्तरदायी बनाउँछन् र समृद्धि आर्जन गर्छन् । सेन बेठीक नहोलान् ! उपनिवेशकालमा भारतमा अनिकाल र भुखमरी नियमित जस्तै हुन्थ्यो । चीन कसैको उपनिवेश थिएन, तर पनि अनिकाल परिरहन्थ्यो । माओकालमा करोडौं चिनियाँहरू अनिकाल र भोकमरीको सिकार बने, तर चीनमा देङको आर्थिक उदारीकरणको युग सुरु भएपछि चीनले अन्य क्षेत्रमा जस्तै कृषिमा आमूल परिवर्तन ल्यायो । चीनसँग उसको भूभागको ११ प्रतिशत जमिन मात्रै खेतीयोग्य छ । विश्वको कुल खेतीयोग्य जमिनको हिसाबमा त अझ त्यो सात प्रतिशत मात्रै हो, तर चीन विश्वको कुल जनसंख्याको २१ प्रतिशतलाई प्रतिनिधित्व गर्छ । आज चीन विश्वको सबैभन्दा ठूलो धान, गहुँ, तरकारी, फलफूल र मासु उत्पादक मुलुक हो । ऊ ती उत्पादनहरूको ठूलो निर्यातक राष्ट्र पनि हो । भारतसँग उसको कुल क्षेत्रफलमध्ये उम्दा कृषियोग्य जमिन ५२ प्रतिशतभन्दा बढी छ, भारतले कृषिमा धेरै राम्रो प्रगति गरेको छ तर चीनको तुलनामा धेरै पछि छ । अर्थतन्त्रका अन्य मानकहरूमा पनि चीनभन्दा भारत धेरै पछि छ । भनिन्छभारतमा प्रजातन्त्र छ, स्वतन्त्र प्रेस र नागरिक समाज पनि छ तर अधिनायकवादी भनिने चीनले भन्दा धेरै प्रगति र समृद्धि किन आर्जन गर्न सकेन त ? उत्तर नेपालसँगै छ, किनकि नेपालले भारतको कथित प्रजातन्त्र र स्वतन्त्र प्रेस भोगेको छ र चीनको कथित अधिनायकवादलाई पनि अनुभव गरेको छ । त्यस्तो उत्तर, भारतका अन्य छिमेकीहरूसँग पनि होला । भारतीय प्रजातन्त्रलाई छिमेकी राष्ट्रहरूले जसरी भोगेका छन्, भारतका विभिन्न प्रान्तका जनताले बेहोरेको भारतीय प्रजातन्त्रको चरित्र पनि धेरथोर त्यस्तै होला । भनिरहनुपरेन, नेपालसँग हरेक किसिमका खेतीको लागि योग्य जमिन पर्याप्त छ । तर अन्न, तरकारी, फलफूल सबै आयात गर्छ । बर्सेनि कृषि उत्पादन घटिरहेको छ । उद्योगव्यापारको हालत त्यस्तै छ । नेपालको कृषि, उद्योग र अर्थतन्त्रका अन्य क्षेत्रहरूलाई निरन्तर सखाप हुँदै गइरहेका छन् । नेपाली जनताप्रति नभएर लैनचौर र लैनचौरका तालुक अड्डाप्रति उत्तरदायी राजनीतिको चरित्रले देशलाई उठाउन र समृद्धि दिन सक्ने कुरा पनि भएन । नेपालले जसरी आफूलाई धर्म निरपेक्ष राष्ट्र घोषणा गर्यो, त्यसले नेपालको लोकतन्त्रको चरित्र प्रदर्शन गरेको छ । नेपालको सांस्कृतिक पहिचान र चरित्रका रूपमा रहेको हिन्दु राष्ट्रलाई एकाएक परित्याग गरेर धर्म निरपेक्ष घोषणा गरियो तर सार्वभौम भनिने संसद्का सदस्यहरूले त्यो कुरा घोषणा भएपछि मात्र थाहा पाए । तत्कालीन राज्य निर्णयका प्रक्रियाहरूलाई नजिक रहेर बुझेका, देखेका र कतिपय त्यस्ता प्रक्रियामा सहभागीसमेत भएका कांग्रेस नेता डा शेखर कोइरालाले डलरसँग हिन्दु राष्ट्र साटेको बताइरहेकै छन् । तर तत्कालीन भारतको केन्द्रीय सत्ताको प्रतिनिधित्व गरेर बसेको लैनचौरको अनुमोदनविना नेपाल धर्म निरपेक्ष घोषित हुन सम्भव थिएन भन्ने पनि घामजत्तिकै टड्कारो हो । राष्ट्रको स्थापना, एकीकरण, विस्तार र सुदृढीकरण राजाहरूले गरे । राज्यका आधुनिक संरचनाहरू पनि उनीहरूले नै निर्माण गरे । मुलुकलाई अन्तर्राष्ट्रिय स्वीकृति र सम्मान दिलाए । तर हजारौं वर्षको इतिहास बोकेको राजसंस्था हटाउने प्रस्ताव संविधानसभाको निर्वाचनमा पराजित दलको कामचलाउ सरकारले सो सभासमक्ष राख्यो । प्रस्तावबारे छलफल नै नगराई एकाएक मतदानमा लगियो, नेपालबाट राजसंस्था अन्त्य गरिएको र मुलुक गणतन्त्रात्मक भएको घोषणा गरियो । जुन संस्थाको नेतृत्वमा राष्ट्रको इतिहास प्रारम्भ भयो, त्यो संस्था विघटन गर्दा मुलुकको सार्वभौम संसद्ले १५ मिनेट पनि छलफल गरेन । तर त्यही चरित्रको राजनीति, प्रजातन्त्र र संसद्ले यो मुलुकलाई एकता, स्थिरता, अखण्डता र समृद्धि दिने कुराको मूर्खतापूर्ण कल्पना गरेर हामी बसेका छौं । कथित लोकतन्त्र र त्यसका नेताहरूको नियति लैनचौरको प्रेरणा र दबाबमा जसरी विधिहीन र मर्यादाहीन राजनीतिक अभ्यासको अनुशरण गिरिजाप्रसाद कोइराला नेतृत्वमा मुलुकले गर्यो, त्यसैलाई अनुशरण गरेर नेपाली राजनीतिले कांग्रेसका सर्वशक्तिमान सभापतिलाई राष्ट्रपति हुने बाटो छेक्यो तर त्यही पार्टीका कनिष्ठ नेतालाई सजिलै मुलुकको पहिलो राष्ट्रपति बनाइदियो । त्रासद, बर्बर र हिंसात्मक विद्रोहको बाटो राज्यको संस्थापना पक्षलाई एकअर्काविरुद्ध रणनीतिक प्रयोग गर्दै आफ्नो शक्ति विस्तार र स्वीकार्य थप्दै संविधानसभाको सबैभन्दा ठूलो दलको सर्वशक्तिमान नेताको नेतृत्वमा बनेको निर्वाचित सरकार सैनिक मुख्यालयमा बसेका केही जर्नेलहरूले छलफल गर्दैमा ढल्यो । त्यही पार्टीको दोस्रो सरकार त अझ विचरा देखियो । उक्त सरकार कसरी र कुन विधिले हट्यो कसैलाई थाहा भएन । कुनै निर्वाचित प्रधानमन्त्री यसरी हटेको इतिहास सम्भवतः दुनियाँमा अर्को छैन । जनतामाझ लोकप्रिय र शक्तिशाली देखिने केपी ओली सरकार रातारात हट्ने स्थिति बनेजस्तै कुनै बिहान एकाएक यो सरकार ढल्यो भने कुनै आश्चर्य मान्नुपर्ने स्थिति नरहला । गिरिजाप्रसादको राष्ट्रपति हुने अवसर चिप्लिए जसैगरी शेरबहादुर देउवाको ठाउँमा रातारात विमलेन्द्र निधि प्रधानमन्त्री हुने स्थिति निर्माण नहोला पनि भन्न सकिँदैन । ०६२६३ को आन्दोलनपछि सम्पूर्ण राज्यसत्ता आफ्नो हातमा आएको गर्वसहित मुलुकलाई धर्म निरपेक्ष घोषणा गराएर, राजाको सबै अधिकार कटौती गरेर गिरिजाप्रसाद कोइराला नेपालका सर्वशक्तिमान प्रधानमन्त्रीका रूपमा भारत गए । स्थापित राज्य परम्परा तोड्दै गिरिजाप्रसादलाई स्वागत गर्न भारतीय प्रधानमन्त्री मनमोहन सिंह आफैं एयरपोर्ट पुगे । डा सिंहले गिरिजाप्रसादलाई एसियाकै महान् राजनेता भनेर सम्बोधन गरे । तर डेढ वर्षपछि जब कोइराला पुनः दिल्ली पुगे, डा सिंहले उनलाई भेट नदिएका मात्र होइनन्, नेपालस्थित भारतीय राजदूत राकेश सूदले प्रधानमन्त्री पुष्पकमल दाहाललाई भेटेर कोइरालाको भ्रमणमा भारतको कुनै रुचि र सरोकार नभएको समेत बताइदिए । बुझ्नुपर्ने थियो अपवादको अवस्थामा बाहेक कोइरालाहरू कहिल्यै भारतको गुडबुक्समा रहेनन् । भारतले उनीहरूको रणनीतिक उपयोग मात्रै गरेको हो । पछिल्लोपटक राजा र पञ्चायतविरुद्ध कांग्रेसको दोस्रो सशस्त्र विद्रोहको क्रममा भारतले नै कांगे्रसलाई उपलब्ध गराइएको केही हतियार रहस्यपूर्ण तरिकाले कश्मीरका पृथकतावादीहरूका हातमा पुगेको पाइएपछिको जटिल परिस्थितिले समेत बीपी कोइरालालाई राष्ट्रिय मेलमिलापको नीति अंगीकार गरेर नेपाल फर्किन बाध्य पारेको बारे उच्च कूटनीतिक दायित्वमा समेत रहेका नेपालका एक पूर्वसरकारी उच्चाधिकारीले कुराकानीका क्रममा बताएका थिए । बीपी कोइरालाले राष्ट्रिय मेलमिलापको नीति अवलम्बन गरेपछि राजा र पञ्चायतविरुद्ध आन्दोलनको लागि अनेक प्रकारका प्रलोभन र दबाब आइरह्यो तर आफ्नै सांगठानिक क्षमता आर्जन नगरी सञ्चालन गरिने आन्दोलनले मुलुकको भन्दा विदेशी शक्तिको सेवा गर्ने विचारका बीपीले राजा र पञ्चायतविरुद्धको आन्दोलनलाई छेकिरहे । वर्षहरू बित्दै गएको छ तर बीपी झन्झन् सान्दर्भिक हुँदैछन् । अहिले मुलुकमा संघीयताअन्तर्गत प्रदेशहरूको सीमांकनलाई लिएर तराईमधेस र पहाडबीच विभाजनका जटिल रेखाहरू कोरिएका छन् र ती अझ खतरनाक बनाइँदै छन् । हरेकका मनमा गढेर बसेको छ संघीयताको माग र तराई आन्दोलनको पछाडि मधेसका जनता छैनन्, भारत र उसको प्रतिनिधिको रूपमा लैनचौर छ, वीरगन्जको वाणिज्य दूतावास छ, भारतको जासुसी संगठन रअ छ । रअको यो नीतिबारे स्वयं रअका उच्चाधिकारीसमेत रहेका आरके यादवले आफ्नो मिसन रअ नामक सन् २०१४ मा प्रकाशित पुस्तकामा नै स्विकारिसकेका छन् र यसबारे थप भनिरहनु पर्दैन । तर मिसन रअ ले भन्दा अझ प्रस्टताका साथ भारतको प्रहरी सेवाका एक अधिकारीसमेत रहिसकेका डा सीपी ठाकुरद्वारा लिखित र सन् २०१५ मा प्रकाशित रअ एन्ड सिभिल इन्टिलिजेन्स, अ फ्याक्चुअल एनलाइसिस मा उल्लेख छ । कसरी रअ अफगानिस्तान, पाकिस्तान, बंगलादेशलगायतका दक्षिण एसियाली मुलुकहरूमा हिंसा, विद्रोह र तोडफोडका क्रियाकलापमा संलग्न छ भन्नेबारेमा उल्लेख गर्दै ठाकुरले नेपालमा रअको क्रियाकलापबारे संक्षिप्तमा तर डरलाग्दो चित्रण गरेका छन् । के रहेछ त रअको नेपाल रणनीति ? ठाकुरका अनुसार भारत रअ र अन्य राज्य संयन्त्रमार्फत खुलारूपमा नै नेपालको आन्तरिक राजनीतिमा षड्यन्त्रहरू रच्ने, द्वन्द्व मच्चाउने, अस्थिरता ल्याउने अनि वैधानिक सरकारहरूलाई ढालेर कठपुतली सरकार गठन गराइरहेको छ । आफैं नेपालविरुद्ध हतियारसमेतको सहयोग गरेर सशस्त्र विद्रोह मच्चाउँछ र त्यसैलाई नियन्त्रण गर्ने नाउँमा आफ्ना पक्षका सरकारहरूमार्फत फेरि त्यसलाई दबाउन पनि हतियार उपलब्ध गराउँछ । उनी फेरि लेख्छन् भारतको आदेश उपेक्षा गर्ने र दक्षिण एसियामा भारतको हैकम स्थापनामा असहयोगी देखिनेबित्तिकै प्रजातन्त्रको नाउँमा भारतले नेपाली राजनीतिमा उथलपुथल ल्याइदिइहाल्छ । भारतले नेपालको वैधानिक सरकारविरुद्ध माओवादी विद्रोह उठायो, उनीहरूलाई हतियार दियो, सुरक्षा दियो अन्ततः त्यसको बाटो नेपालमा भारतीय सैनिक हस्तक्षेप गराउने षड्यन्त्रसमेत उसले रचेको थियो । नेपालमा हुने राजनीतिक आन्दोलन र विद्रोहहरूको योजना निर्माण, कार्यान्वयन र नेतृत्व रअकै हुने गरेको छ । अनि नेपालको अर्थतन्त्र पनि भारतीय व्यापारी र मुद्रा अपचलक र माफियाहरूको नियन्त्रणमा रहेको ठाकुर बताउँछन् । राष्ट्रपति विद्या भण्डारीले दह्रो मुटु गरेर एउटा स्थिर र उत्तरदायी शासन प्रणाली स्थापनार्थ सम्भव भएजति राजनीतिक दल, पूर्वराजा ज्ञानेन्द्र, सुरक्षा अंगहरू, सर्वोच्च अदालतसहितका संवैधानिक अंगका प्रमुखहरूसँग गम्भीर परामर्श गरेर जसरी पनि मुलुक रक्षाको निर्णयमा पुग्ने हिम्मत गर्न सक्नुपर्छ । ठाकुरका अनुसार हाल आएर भारतले एकातिर श्रीलंकामा जस्तै भारतीय मूलका नेपालीहरूलाई हतियार दिएर विद्रोह गराइरहेको छ, अर्कोतिर नेपालका जनजातिलाई पनि नै उचालिरहेको छ । नेपालको जनजाति आन्दोलनमा आमरूपमा पश्चिमा शक्तिहरूको संलग्नता रहेको लेखिँदै भनिँदै गरिएकोमा रअको पनि त्यसमा संलग्नता रहेको डा ठाकुरले स्वीकार गरेसँगै गएको शनिबार अन्नपूर्ण पोस्टमा पुराना राजनीतिज्ञ खगेन्द्रजंग गुरुङसँगको अन्तरसंवादमा आधारित युवराज घिमिरेको लेखमा भारतले नेपालका गुरुङ, मगर, राई र लिम्बू समुदायका व्यक्तिहरूलाई सैन्य तालिम दिएर जातीय सेना निर्माण गर्ने र गाउँगाउँमा विद्रोह गराउने योजना रहेको बारे उल्लेख भएको छ । यसले नेपालको जनजाति आन्दोलनमा पनि रअको संलग्नता प्रस्ट हुन आउँछ । निश्चित छ, उपरोक्त भारतीय नीति आगामी दिनहरूमा झन् खतरनाक हुँदै जाने देखिन्छ । नेपालमा राष्ट्रको एकीकरणसँगै जन्मिएको र गौरवपूर्ण अतीत भएको नेपाली सेना छ । तर विगत केही वर्षदेखि नेपाली सेनाको प्राथमिकता विदेशमा प्राप्त हुने अवसर त होइन ? प्रश्न उठ्न थालेको छ । नेपाली सेनाका पूर्व सहायक रथी डा प्रेमसिंह बस्न्यातले हालै एउटा दैनिकमा मुलुकको प्रतिरक्षा नीति नै नभएको र आफ्ना सिपाहीहरूलाई सैनिक बनाउने कि सडक खन्ने श्रमिक वा बनरक्षक बनाउनेबारे नेपाल प्रस्ट नभइरहेको उल्लेख गरेका छन् । यसै परिप्रेक्षमा हालै नेपाली सेनाको उच्चाधिकारीहरूको एउटा सम्मेलनले मुलुकको राजनीतिक अवस्था अत्यन्त तरल र अस्थिर बन्दै गएको निष्कर्षसहित जस्तोसुकै प्रतिकुल स्थिति सामना गर्न पनि तयार रहेको समाचार प्रकाशित भएको छ । तर निकट अतीतको इतिहास हेर्दा नेपाली सेनाको त्यस्तो दाबीमाथि विश्वास गर्ने आधार देखिँदैन । भारतले नाकाबन्दी लगाउँदा सुरक्षा अंगका यातायातका साधन सात दिनभन्दा बढी चल्न नसक्ने अवस्थालाई डा बस्न्यातले उल्लेख गरेको सन्दर्भमा सेनाले भनेको कुन जस्तोसुकै अवस्थालाई सामना गर्ने हो, प्रश्न उठ्छ नै । देखिन्छ र बुझिन्छ, नेपाल विखण्डन र समाप्तिको संघारमा छ । दोष वर्तमान राजनीतिको चरित्रमै छ । त्यसैले पहिला त्यो चरित्रको राजनीतिको अन्त्य अपरिहार्य छ । यसको नेतृत्व राष्ट्रको अभिभावकको रूपमा रहेको राष्ट्रपतिले लिनुपर्छ । राष्ट्रपति विद्या भण्डारीले दह्रो मुटु गरेर एउटा स्थिर र उत्तरदायी शासन प्रणाली स्थापनार्थ सम्भव भएजति राजनीतिक दलहरू, पूर्वराजा ज्ञानेन्द्र, सुरक्षा अंगहरू, सर्वोच्च अदालतसहितका संवैधानिक अंगका प्रमुखहरूसँग गम्भीर परामर्श गरेर जसरी पनि मुलुक रक्षाको निर्णयमा पुग्ने हिम्मत गर्न सक्नुपर्छ । आम जनतालाई पनि सहयोग र समर्थनको लागि खुला अपिल गर्नुपर्छ । समस्या भारत भएकाले नेपालको एकता, अखण्डता र स्थिरताको पक्षमा चीनको दायित्व निर्माण हुने गरी ऊसँग यातायात तथा पारवहन सन्धि र संरचना निर्माणसहित नयाँ शान्ति र मैत्री सन्धिको लागि पहल पनि राष्ट्रपतिले गरिहाल्नुपर्छ । परामर्श वर्तमान विश्वको नेतृत्व गरिरहेको अमेरिकासँग पनि आवश्यक छ । मुलुकको शान्ति, एकता र स्थिरताको पक्षमा चीन र अमेरिकाको हरेक किसिमको सहयोगको प्रत्याभूति नेपाललाई प्राप्त हुँदैन, नेपालले आफ्नो रक्षा गर्ने आन्तरिक क्षमता पनि आर्जन गर्न सक्दैन भने कुनै राजदूत वा सुरक्षा एजेन्सीहरूका कनिष्ठ अधिकारीहरूको आदेश तामेल गर्ने सरकार नेपाललाई किन चाहिन्छ ? उत्तर प्रचण्ड र शेरबहादुरले मात्र होइन, राष्ट्रपति भण्डारीले पनि मुलुकलाई दिनुपर्छ ! भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
पाँचौं प्रदेश विखण्डनको उद्देश्य के ?,"सरकारले पाँचौं प्रदेश विखण्डनको लागि संविधानमा संशोधन प्रस्ताव प्रस्तुत गर्ने कुरा गरेको छ । त्यसको उद्देश्य के हो ? सामान्यतः प्रकट रूपमा त्यसको उद्देश्य त्यो प्रदेशको पहाडी भागबाट अलग गरेर तराईका बेग्लै मधेसथारू प्रदेशको निर्माण हो । त्यो उद्देश्य स्वयं गम्भीर प्रकारले खतरनाक र आपत्तिजनक छ । तर त्यो कार्य पूरै तराईलाई नेपालबाट अलग गरेर तराईमा बेग्लै मधेस प्रदेश निर्माणको योजनाको एउटा अंग मात्र हो । त्यो योजनाको पछाडि भारतीय विस्तारवादको तराईलाई नेपालबाट स्वतन्त्र बनाएर त्यसलाई भारतीय संघमा सामेल गर्ने रणनीतिले काम गरेको बुझ्नुपर्ने आवश्यकता छ । त्यसरी अहिले ५ नम्बर प्रदेशलाई विखण्डन गर्ने जुन अवधारणा अगाडि आएको छ, त्यसको दीर्घकालीन र राष्ट्रघाती दुष्परिणाम हुनेछ। सरकारले पाँचौं प्रदेश टुक्र्याएर तराईमा बेग्लै प्रदेश बनाएर मधेसवादीको समर्थन प्राप्त गर्ने प्रयत्न गर्ने र त्यसरी आफ्नो अस्तित्व कायम राख्ने प्रयत्न गरिरहेको छ । तर उनीहरूको त्यो आशा पूर्व प्रधानमन्त्री केपी शर्मा ओलीको मुख्य रूपमा जनसंख्यालाई आधार बनाएर निर्वाचन क्षेत्रहरू निर्धारित गर्न संविधान संशोधन विधेयक पारित गरेर मधेसवादीको समर्थन प्राप्त गर्न गरेको प्रयत्न जस्तै निरर्थक कसरत मात्र हो । त्यसै गरेर अहिले पाँचौं प्रदेशलाई टुक्राटुक्रा पारेर तराईमा बेग्लै प्रदेश बनाउन सफल (? ) भए पनि उनीहरू (मधेसवादीहरू) त्यसबाट सन्तुष्ट हुने छैनन् । उनीहरूले पूर्व मेचीदेखि महाकालीसम्मका तराईका सबै भूभागलाई मधेस प्रदेश बनाउन माग गरिरहेका छन् । सुदूरपूर्वमा र सुदूरपश्चिमका पहाडी भूभागबाट तराईका जिल्लालाई अलग बनाएर प्रदेश बनाउने प्रयत्नविरुद्ध त्यहाका जनताले आन्दोलन गरिरहेका छन् । त्यसैले सरकारले सुदूरपूर्व र सुदूरपश्चिमका तराईका जिल्लालाई पहाडबाट अलग गराउने नीति अपनाउन सकेको छैन । सरकारले यो सोचेको हुन सक्छ, पाँचौं प्रदेशमा त्यसरी पहाडी भागहरूबाट अलग गरेर मधेस प्रदेशको निर्माण गर्नु सुदूरपूर्व वा सुदूरपश्चिममा जस्तो कठिन हुने छैन र सजिलैसित त्यहाँका जनतालाई दबाएर त्यो कार्य पूरा गर्न सकिनेछ । तर अहिले पाँचौं प्रदेशका जनता त्यस प्रकारको विखण्डनविरुद्ध उठ्न थालेका छन् । कहाँसम्म भने स्वयं सत्ता पक्षका नेता र कार्यकर्ता पनि आन्दोलनमा अगाडि आएका छन् । त्यसरी सरकारले पाँचौंका जनताको जुन अवमूल्यन गर्न खोज्दैछ, त्यो गलत हुनेछ र त्यो प्रदेशमा पनि सरकार पराजित हुनेछ भन्ने कुरामाथि पूर्ण विश्वास गर्न सकिन्छ । यस सन्दर्भमा के उल्लेखनीय छ भने त्यस प्रकारको प्रदेशको निर्माण गरे पनि उनीहरूको माग पूरा नहुने र उनीहरूले आफ्नो आन्दोलनलाई जारी राख्ने कुरा मधेसवादी वा थारू नेताहरूले स्पष्ट गरिसकेका छन् । पाँचौं प्रदेशहरूका तराईका जिल्लालाई बेग्लै प्रदेश बनाउने उद्देश्य पूरा गर्न त्यो प्रदेशका जिल्लालाई पनि चिराचिरा पार्ने प्रयत्न गरिँदैछ । प्रश्न पाँचौं प्रदेशको विखण्डनको मात्र होइन । त्यसले संघीय व्यवस्थाअन्तर्गत देशको वास्तविक अवस्था कस्तो हुनेछ ? त्यसको चित्र पनि प्रस्तुत गर्दछ । देशमा यो नारा व्यापक रूपले लाग्ने गरेको छ, संघीयता चाहिँदैन, देश टुक्राउन पाइन्न ।' अहिले पाँचौं प्रदेशलाई जसरी चिराचिरा पार्ने प्रयत्न गरिँदैछ, त्यसबाट संघीयताअन्तर्गत देशको चित्र कस्तो हुनेछ ? त्यसको पनि झलक मिल्छ । जातिवाद र क्षेत्रीयतावादले देशलाई व्यापक रूपमा राष्ट्रिय विखण्डनको स्थितिको सिर्जना गर्नेछ । अहिले पाँचौं प्रदेशको जसरी विखण्डन गर्ने प्रयत्न भइरहेको छ, त्यसले संघीयताअन्तर्गत नेपालमा हुने राष्ट्रिय विखण्डनको स्थितिको पूर्व रूपको संकेत दिनेछ । त्यसकारण पाँचौं प्रदेशको विखण्डनको मात्र होइन, सम्पूर्ण देशको विखण्डनविरुद्धको प्रयत्नविरुद्ध पनि दृढतापूर्वक संघर्ष गर्नुपर्ने आवश्यकता छ । मधेसवादीहरूका माग पूरा गरेर उनीहरूलाई शान्त गर्ने सिलसिलामा अहिलेसम्म विभिन्न सरकारहरूले देशको राष्ट्रियता, सार्वभौमिकता र अखण्डतामा आँच पुग्ने प्रकारका कयौं नीति अपनाउँदै, कानुन बनाउँदै वा सन्धिहरू गर्दै आएका छन् । मधेसवादीहरूको दबाबमै अन्तरिम संविधानमा संशोधन गरेर संघीयतालाई सामेल गरियो । नागरिकतासम्बन्धी कानुनलाई झन्झन् खुकुलो पार्दै लगियो र त्यसको परिणामस्वरूप ठूलो संख्यामा भारतीयहरू नेपालको नागरिक बन्न ढोका खुलेको र त्यसपछि पनि मधेसवादी चुप लागेर बसेका छैनन् । उनीहरूले नागरिकतासम्बन्धी कानुनलाई अरू उदार बनाउन जोड दिइरहेका छन् । उनीहरूका मागअनुसार संविधान नबनेकाले संविधानसभाको अत्यधिक बहुमतद्वारा पारित संविधानलाई पनि उनीहरूले स्वीकार गरेनन् र त्यसलाई बहिष्कार गरे । संविधान बनेपछि उनीहरूले त्यसमा कयौं संशोधन राखेका छन् । त्यस प्रकारका संशोधनहरूको उद्देश्य नेपालप्रतिको भारतीय विस्तारवादी नीतिको कार्यान्वयनको लागि मार्गप्रशस्त गर्नु नै हो । उनीहरूका संशोधनहरूको संख्या लगातार बढ्दै गएको छ । उनीहरूले आफ्नो संशोधन पूरा नहुँदासम्म देशमा पूरै गत्यावरोधको स्थिति तयार पार्न पूरा शक्ति लगाइरहेका छन् । उनीहरूका माग पूरा नहुँदासम्म संविधानको कार्यान्वयन वा चुनाव हुन नदिन उनीहरू पूरै कस्सिएको देखिन्छ । सरकार उनीहरूका अगाडि निरिह देखिन्छ। उनीहरूको समर्थन प्राप्त गर्न नै ओली सरकारले संशोधन विधेयकलाई पारित गरायो भने अहिले प्रचण्ड सरकार पाँचौं प्रदेशको विखण्डनसहित संविधानमा कतिपय संशोधन गरेर मधेसवादीहरूको समर्थन प्राप्त गर्न प्रयत्न गरेको देखिन्छ ।तर अहिले सरकारले ५ नम्बर प्रदेशको विखण्डन गरेर नवलपरासीदेखि बर्दियासम्मको बेग्लै मधेस प्रदेश बनाए पनि त्यो संशोधन मधेसवादीहरूको योजनाका अगाडि बालुवामा पानि हालेजस्तो हुनेछ । अन्त्यमा पूरै तराईमा बेग्लै प्रदेशहरू नबन्दासम्म र त्यसलाई स्वतन्त्र नबनाउदासम्म उनीहरू शान्त हुने छैनन् । सरकार वा त्यसमा सामेल भएका राजनीतिक दलहरूलाई यो कुरा थाहा छ, मधेसवादीहरूका अगाडि उनीहरू जसरी निरीह बनेका छन् । त्यसका पछाडिको मुख्य कारण स्वयं मधेसवादी होइनन्, मुख्य कारण भारतीय सरकार हो । मधेसवादीहरूले जुन माग प्रस्तुत गरेका छन् वा आन्दोलन गरिरहेका छन्, त्यसका पछाडि भारतीय विस्तारवादको आडले नै काम गरिरहेको छ । त्यसका पछाडिको भारतको उद्देश्य तराईलाई नेपालबाट अलग बनाएर भारतमा गाभ्नु र त्यसपछि नेपाललाई भुटान, फिजी वा सिक्किम बनाउनु हो । उनीहरूका पछाडिको भारतीय विस्तारवादी शक्तिलाई देखेर नै सरकार उनीहरूका (मधेसवादीहरू) का अगाडि निरिह बन्नुपरेको छ । अहिले पाँचौं प्रदेशलाई उनीहरूले जसरी अंगभंग गर्न थालेका छन्, त्यो पनि भारतीय विस्तारवादको त्यही दीर्घकालीन योजनाको नै एउटा अंग हो । प्रचण्ड सरकारले यो सोचेको देखिन्छ, पाँचौं प्रदेशलाई टुक्राटुक्रा पारेर भए पनि एउटा बेग्लै मधेस प्रदेशको निर्माण गरेमा सायद मधेसवादीहरू शान्त हुनेछन् र उनीहरू (प्रचण्ड सरकार) लाई उनीहरूको समर्थन प्राप्त हुनेछ र स्थानीय चुनाव सम्पन्न गराउनसमेत उनीहरूको सहयोग प्राप्त हुनेछ । तर सम्बन्धित सबै पक्षमाथि विचार गर्दा उनीहरूको त्यो आशा पूरा हुन नसक्ने नै बढी सम्भावना छ । उनीहरूलाई पाँचौं प्रदेशका जिल्लाहरूको मात्र होइन, पूरै तराईमा बेग्लै मधेस प्रदेशहरू चाहिएका छन् ।भारतीय विस्तारवाद वा मधेसवादीहरूले नेपालका राजनीतिक शक्तिहरूलाई दबाउदै लैजान सक्नुको पछाडि स्वयं ती राजनीतिक शक्तिहरूको चरित्रमा अन्तरनिहित कमजोरी नै जिम्मेवार छ । संसारमा सानोभन्दा सानो देशले ठूला शक्तिहरूविरुद्ध आफ्नो देशको राष्ट्रिय स्वतन्त्रताको रक्षा गर्न सकेका कयौं उदाहरण पाइन्छन् । क्युबा त्यसको एउटा ज्वलन्त उदाहरण हो । तर नेपालमा कतिपय प्रमुख राजनीतिक शक्तिहरूमा आफ्ना छुद्र महत्वाकांक्षा वा स्वार्थ पूरा गर्न भारतपरस्त नीतिहरू अपनाउने एक प्रकारको परम्परा नै रहँदै आएको छ । त्यस प्रकारको प्रवृत्तिका कारणले नै देशका कयौं पार्टीहरूले भारतका अगाडि आफूलाई कमजोर ठान्ने गरे । सम्झौतापरस्त वा आत्मसमर्पणको नीति अपनाएर होइन, आफ्नो देश, राष्ट्रियता, सार्वभौमिकता र अखण्डता रक्षाको लागि भारतीय विस्तारवादविरुद्ध दृढ र सम्झौताहीन संघर्षको नीति अपनाएरै एउटा स्वतन्त्र राष्ट्रको रूपमा नेपालको रक्षा हुन सक्नेछ । सत्तामा पुग्नको लागि उनीहरूले जनताको समर्थन होइन, भारतको आशीर्वाद प्राप्त गर्न नै बढी प्रयत्न गर्ने गरे । उनीहरूको त्यो प्रवृत्तिले नै भारत नेपालका राजनीतिक शक्तिहरूलाई बारम्बार दबाउन सफल हुँदै आएको छ र त्यही क्रममा अहिले माओवादी केन्द्र वा नेपाली कांग्रेसको सरकारलाई पनि उनीहरूले आफ्नो निर्देशनअनुसार राष्ट्रघाती कार्यहरू गर्नको लागि उपयोग गर्ने गरेका छन् र त्यसमा काफी हदसम्म सफल हुने गरेका छन् । त्यो कमजोरी नेपालको राजनीतिको एउटा अभिशाप नै बनेको छ । त्यही प्रकारको चरित्रगत कमजोरीका कारणले नै माओवादी केन्द्र वा कांग्रेस पनि भारतीय विस्तारवाद वा मधेसवादीहरूका अगाडि एकपछि अर्को आत्मसमर्पण गर्दै गइरहेका छन् । त्यो सिलसिला पाँचौं क्षेत्रको विखण्डन र नवलपरासीदेखि बर्दियासम्म बेग्लै प्रदेशको निर्माणमा सीमित रहने छैन । त्यो सिलसिला सम्पूर्ण तराईलाई नेपालबाट अलग नहुँदासम्म र अन्त्यमा नेपाल सिक्किम नहुँदासम्म चलिरहनेछ । त्यो राष्ट्रघाती वा राष्ट्रिय विखण्डनको प्रक्रिया हो । त्यसकारण त्यसलाई रोक्नुपर्छ । भारतीय विस्तारवाद र मधेसवादीहरूका अगाडि एकपछि अर्को गर्दै आत्मसमर्पणको नीति अपनाएर होइन, त्यसको दृढतापूर्वक सामना गरेरै त्यो सिलसिला रोक्न सकिनेछ र रोक्नुपर्छ, अन्यथा एउटा स्वतन्त्र राष्ट्रको रूपमा नेपालको अस्तित्व नै समाप्त हुनेछ । मधेसवादीहरूका माग पूरा गर्दै जाने सिलसिलामा उनीहरूले यो विचार प्रकट गरेको सुनिन्छः मधेसीहरू पनि नेपालका जनता हुन् र उनीहरूका माग पूरा नगरेसम्म वा उनीहरूका मागअनुसार संविधानमा संशोधन नगरेसम्म मधेसको समस्याको हल हुन्न । मधेसको समस्या हल नगरीकन राष्ट्रियताको रक्षा पनि हुन सक्दैन । तर हामी के कुरामा प्रस्ट हुनुपर्छ भने मधेसी जनता र मधेसवादीहरू दुवै एउटै कुरा होइनन् । हामीले ती दुवैका बीचमा भएको अन्तरलाई ठीकसित बुझ्नुपर्छ । मधेसवादीहरू नेपालमा भारतीय विस्तारवादी स्वार्थ पूरा गर्न क्रियाशील मुठीभर तत्व हुन् । तर मधेसी जनताको उनीहरूभन्दा बेग्लै अस्तित्व छ । मधेसी जनता देश टुक्र्यणउने कुनै पनि पृथकतावादी नीतिविरुद्ध छन् । मधेस वा थारूमा उच्च प्रकारको देशभक्तिको भावना छ । मधेसवादीहरूले मधेसी वा थारूको प्रतिनिधित्व गर्दैनन् । त्यो कुरा २०७० को संविधानसभाको चुनावको परिणामबाट प्रस्ट भयो, जुन बेला उनीहरूले ठूलो पैमानामा मधेसवादीहरूविरुद्ध मतदान गरे र उनीहरूलाई हराए । हामीले मधेसी जनताका न्यायपूर्ण माग पूरा गर्न प्रयत्न गर्दै उनीहरूलाई व्यापक रूपले जागृत र एकताबद्ध गर्ने प्रयत्न गर्नुपर्छ ।अर्कोतिर मधेसवादीहरूको पृथकतावादी वा राष्ट्रघाती नीतिहरूविरुद्ध सम्झौताहीन र दृढ भण्डाफोर र संघर्षको नीति अपनाउनुपर्छ । मधेसवादीहरूविरुद्धको त्यस प्रकारको संघर्षको नीति भारतीय विस्तारवादको नेपालप्रतिको विस्तारवादी नीतिविरुद्ध पनि हुनेछ । भारतीय विस्तारवादले योजनाबद्ध प्रकारले नेपालको स्वतन्त्र अस्तित्व समाप्त गर्न प्रयत्न गरिरहेको छ । त्यसप्रति सम्झौतापरस्त वा आत्मसमर्पणको नीति अपनाएर होइन, आफ्नो देश, राष्ट्रियता, सार्वभौमिकता र अखण्डता रक्षाको लागि भारतीय विस्तारवादविरुद्ध दृढ र सम्झौताहीन संघर्षको नीति अपनाएरै एउटा स्वतन्त्र राष्ट्रको रूपमा नेपालको रक्षा हुन सक्नेछ । नेपालका सबै देशभक्त शक्ति वा जनताले त्यसनिम्ति ऐक्यबद्धता कायम गर्नुपर्छ र त्यसरी नै हामी एउटा स्वतन्त्र देशको रूपमा नेपालको अस्तित्व कायम गर्न सफल हुने छौं ।"
अनसनका जरुरी सन्दर्भ,"डा गोविन्द केसीको दसौं शृंखलाको आमरणअनसनको अवधि दुई हप्ता पुगिसक्यो । सरकारसँग नौपटकसम्म भएगरिएका सम्झौता र सरकारी लिखित वाचाहरू पूर्णरूपमा पालना हुन सकेनन् तर केही सकारात्मक पक्षको सुरुआत नभएको भने होइन तथापि पनि आन्दोलनकारीलाई विश्वासमा लिने वातावरणको सिर्जना गर्न नसकिएको यथार्थ हो । केसीको स्वास्थ्यस्थिति नाजुक हुँदै गएको छ । यसअघिको अनसनका बेला सडकमा लागेको एउटा स्वफूर्त नारा, बहिरा सांसद कान जँचाउ, डा केसीको ज्यान बचाउ' म यतिबेला सम्झिरहेको छु । किनकि संसद् अधिवेशन चलिरहेको छ । त्यसले सांसदहरूको तलबभत्ता बढाउने काम गरिरहेको छ । यता गरिब जनताका छोराछोरीलाई स्वास्थ्य, शिक्षा र उपचारको सर्वसुलभ उपलब्धताका लागि नेपाल सरकारले विगतमा गरेको सम्झौताको कार्यान्वयन गर्न सकेको भए वर्तमान अवस्था सिर्जना हुन पाउँदैनथ्यो । सरकारले सम्झौता गर्छ तर त्यसको मसी सुक्न नपाउँदै गरिएका सम्झौताको उल्लंघन हुनु नै दुर्भाग्य हो । उस्तै मागका लागि दसदसपटक आमरण अनसन बस्नुपर्ने बाध्यताले नै मुलुकमा विधिको शासनको कुन अवस्था रहेछ भन्ने प्रस्ट पारिसकेको छ । आफ्ना पार्टीका कार्यकर्तालाई सामान्य चोटपटक लाग्यो भने अस्पतालमा भेट्न पुगिहाल्ने, त्रिवि शिक्षण अस्पतालभन्दा १० मिनेटको दूरीमा अवस्थित सरकारी निवासमा विराजमान प्रधानमन्त्री पुष्पकमल दाहालले डा केसीको दसौं आमरण अनसन दोस्रो हप्तामा पुगिसकेको अवस्थामा समेत तदारुकता र संवेदनशीलता नदेखाउनुबाटै सरकारी नियत छर्लंग पार्ने हर्कत त होइन ? चिकित्सकका मनमा प्रश्न उठेका छन् । आधारभूत स्वास्थ्योपचार सुविधा पाउने हकलाई लोकतान्त्रिक गणतन्त्र नेपालले अन्तरिम संविधानदेखि वर्तमान संविधानसम्मको मौलिक हकमा स्थापित गरेको छ । एकातिर स्वास्थ्योपचारलाई जन्मसिद्ध मौलिक हकको रूपमा राख्ने र अर्कातिर स्वास्थ्य शिक्षाका क्षेत्रमा, आर्थिक अराजकता, मनपरी, राजनीतिक हस्तक्षेप तथा राजनीतीकरण बढाउँदै लैजाने क्रियाकलापले नै स्वास्थ्यशिक्षा क्षेत्रमा विकृति सिर्जना भएको हो । भोकानांगा जनताको सेवामा खुलेका संस्थाहरू र तिनका छोराछोरी गरिब, ग्रामीण तथा जेहेनदार विद्यार्थीले पढ्न पाउने संस्थामा राजनीतीकरण नगर्न र आर्थिकलगायतका अन्य अराजकता वा मनपरी नचलाउन सम्बन्धित सरोकारवाला निकायले आँखा खोल्नु अपरिहार्य छ । डा केसीले विगतमा विभिन्न पदाधिकारी, संस्था र चरित्रविरुद्ध आमरण अनसन आन्दोलनको शृंखला चलाउँदै आउनुभयो । नागरिकले उहाँको निस्वार्थ र जनहितकारी आन्दोलनलाई स्वसफूर्त समर्थन दिँदै आए । कतिपय माग पूरा भएका छन् । उहाँको दसौं अनसन डिन नियुक्तिमा वरिष्ठतालाई मिचेको आरोपका साथ त्रिभुवन विश्वविद्यालयका उपकुलपतिको राजीनामाको लागि पनि थपिएको छ । चिकित्सकहरूको योग्यता निर्धारण गर्ने तथा वैध व्यवसायको लागि परीक्षा लिएर रजिस्ट्रेसन प्रमाणपत्र दिने, मेडिकल कलेजलगायत स्वास्थ्य संस्थालाई मान्यता दिने तथा चिकित्सा शास्त्रसम्बन्धी अध्ययन तथा तालिमको लागि स्वीकृति दिने, चिकित्साशास्त्रसम्बन्धी पाठ्यक्रम निर्धारण, विद्यार्थी भर्ना, परीक्षा प्रणाली तथा शिक्षणसम्बन्धी आवश्यक नीति तर्जुमा गर्ने, साथसाथै कुनै मेडिकल कलेज वा यस्तै शिक्षण संस्था तथा चिकित्सकको दर्ता खारेज वा नवीकरण गर्नुपरेमा आवश्यक सिफारिस गर्ने, काउन्सिलमा सूचीकृत वा आबद्ध संस्था वा व्यक्तिका गतिविधिमाथि निरीक्षण तथा निगरानी राख्ने, सम्बन्धित विषयहरूको जानकारी तथा अभिलेख राख्ने, अन्य सम्बन्धित वा समकक्षी राष्ट्रिय वा अन्तर्राष्ट्रिय संस्थासँग समन्वयात्मक तथा व्यावसायिक सम्बन्ध कायम राख्ने, राष्ट्रिय स्वास्थ्य नीति तर्जुमा गर्नको लागि सक्रिय सहभागी हुने जस्ता जरुरी महत्वका कार्यमा नेपाल मेडिकल काउन्सिलको अद्वितीय भूमिका समाप्त पार्ने काम विगतमा भएकै हो । विकृति र विसंगतिमा वशीभूत भएकैले चिकित्सा शिक्षा र उपचार सेवामा विद्यमान विकृति तथा विसंगतिमाथि संस्थागत अन्योल व्यापक हुँदै गएको हो । त्यही अन्योललाई चिकित्सक संघले २०६३ सालदेखि निरन्तर आवाज उठाउँदै आएको मात्र होइन, सरकारसमक्ष पटकपटक सम्झौता पनि गर्दै आएको हो । नेपाल चिकित्सक संघ स्वास्थ्य क्षेत्रमा भएको विकृतिको सदा विरोध गर्दै आइरहेको छ । भविष्यमा पनि यसले निरन्तरता दिने विश्वास लिएको छ । असाधारण महत्पको सर्वहितकारी कदम चाल्नुपूर्व डा केसीले लोकतान्त्रिक विधिका साथ आफ्नो आन्दोलनका संवाहक सहधर्मी साथीहरूसँग मोटामोटी सरसल्लाह गर्नु नितान्त आवश्यक थियो । विनासल्लाह, मनोगत निर्णयका साथ गएको दसैंअघि यसैगरी हठात अनसन चलाउने हुँदा बीचैमा फिर्ता लिएर आन्दोलनलाई सस्तो बनाउन पुगेको अवस्थालाई हामी सबैले विचार पुर्याउनुपर्छ । जहाँ पनि साहसले मात्र काम गर्दैन । हालसम्मका सम्पूर्ण आन्दोलनमा नेपाल चिकित्सक संघले निर्वाह गर्दै आएको भूमिकाका कारण सरकार सम्झौता गर्न बाध्य भएको सबैलाई विदितै छ । तर विडम्बनापूर्ण नै भन्नुपर्छ, आफ्नै पेसागत हकहितको लागि गठित संगठनले विगतका आन्दोलनलाई निर्णायक बनाउँदै विभिन्न चुनौतीहरूका सामना गरेको समेत हामी सबैलाई जगजाहेर नै छ । उक्त संस्थाका पदाधिकारीहरूसँग छलफल र समन्वय पनि भएन । कुनै पनि व्यावसायिक संस्था पद्धतिको लागि लड्नुपर्छ, न कि व्यक्ति व्यक्तिबीचमा केन्द्रीकृत हुनु हुँदैन । पद्धति र प्रणालीका लागि नेपाल चिकित्सक संघले उठाउने कदमलाई निरन्तरता दिनु मात्र होइन, निर्णायक र अबका दिनका कार्यान्वयनको सुनिश्चितताको लागिसमेत आवाज बुलन्द गर्नु अत्यावश्यक छ । साथै केसीको जीवन रक्षाको लागि कुनै पनि किसिमका दबाबमूलक कार्यक्रम अविलम्ब घोषणा गर्नुपर्छ । नेपाल आज पनि तीन महासंकट, रोग, भोक र अशिक्षाबाट मुक्त छैन । सरकारले युगसापेक्ष योजना, बजेट, कानुन, नीति, कार्यक्रम र प्रतिबद्धतालाई इमानदारीका साथ अपनाएर स्वास्थ्य सेवा सुव्यवस्थित बनाउन कम्मर कस्नैपर्छ । चिकित्सा शिक्षा तथा सेवामा विकृति र विसंगति आजसम्म विद्यमान रहेको कटु यथार्थलाई दसौं अनसनले उजागर गरेको छ । भोकानांगा जनताको सेवामा खुलेका संस्थाहरू र तिनका छोराछोरी गरिब, ग्रामीण तथा जेहेनदार विद्यार्थीले पढ्न पाउने संस्थामा राजनीतीकरण नगर्न र आर्थिकलगायतका अन्य अराजकता वा मनपरी नचलाउन सम्बन्धित सरोकारवाला निकायले आँखा खोल्नु अपरिहार्य छ । चिकित्सा शिक्षामा नामुद एउटा संस्थाको प्रभावकारी अस्तित्व र न्यायपूर्ण गतिविधि जोगाइराख्न कहिलेसम्म हामी लागिरहनुपर्ने हो ।"
ट्रम्पको विजय र नेपाली चासो,"अमेरिकी राष्ट्रपतिको चुनावमा डोनाल्ड जोन ट्रम्प, सिनियर को विजय विश्वको बहुचर्चित र नसोचेको घटना हुन पुगेको छ । अमेरिकी चुनावको नेपालमा के चासो ? भन्नेहरूसमेत ट्रम्पको विजयपश्चात् टीकाटिप्पणीमा लागेका छन् । अमेरिकाजस्तो अगुवा प्रजातान्त्रिक देशमा पनि नतिजा घोषणापछि विरोधमा उग्र प्रतिक्रिया भयो, जुलुस निस्के जुन अमेरिकाको इतिहासमा नौलो कुरा हो । चुनाव पहिले ट्रम्प पक्ष चुनावमा धाँधली हुन सक्छ भनिरहेको थियो भने चुनावपश्चात् अर्को पक्ष पुनः गणना हुनुपर्छ भनेर माग गर्दैछ ! संविधानअनुसार निष्पक्ष र शान्तिपूर्ण रूपमा सम्पन्न भएको र विपक्षी पराजित प्रत्याशीले हार स्वीकार गरी बधाईसमेत दिइसकेको चुनावको विरोध किन ? यसले अमेरिकी जनता र प्रजातन्त्रमाथि पनि प्रश्न खडा भएको छ । ट्रम्पको विजय अप्रत्यासित त होला, तर के यसमा आश्चर्यचकित हुनुपर्छ ? यसका पूर्व संकेतहरू अन्यत्र प्रकट भएका थिएनन् र ? बेलायतमा युरोपीय संघबाट छुट्टिने पक्षले जित्नु, भारतमा भारतीय जनता पार्टीले जित्नु र अन्य देशमा उग्र राष्ट्रवादी शक्तिले जित्नु अमेरिकामा प्रखर राष्ट्रवादी ट्रम्पले जित्नुभन्दा कम अप्रत्याशित घटना हुन् र ? के अमेरिकाविरोधीहरूले त्यही नारामा अन्यत्र जित्नु र विश्वमा फैलिँदो आतंकवाद र अनियन्त्रित आप्रवासनको विरोध गरेर निर्वाचन जित्नु शक्तिशाली राष्ट्रको लागि वर्जित हुनुपर्छ र ? यस्ता प्रश्नहरू स्वाभाविक रूपमा उठेका छन् । ट्रम्पको जित हिलारी क्लिन्टनको हारभन्दा पनि संसारभरिका र विशेषगरी अमेरिकी पण्डित हरूको हार भने पक्कै हो । यीमध्ये अधिकांशले लज्जास्पद रूपमा आफ्ना कुरा फिर्ता लिनुपरेको छ । ट्रम्प रिपब्लिकन पार्टीका तर्फबाट उम्मेदवार भए पनि न पूरै रिपब्लिकन, न डेमोक्र्याट, न बौद्धिक, न संस्थापन पक्ष उनको समर्थनमा देखिन्थ्यो । पूर्वराष्ट्रपति जर्ज बुससहित धेरै रिपब्लिकन नेताहरू खुलेरै ट्रम्पको विपक्षमा लागेका थिए । तसर्थ यो जित रिपब्लिकन ट्रम्पको भन्दा आत्मनिर्भर ट्रम्पको थियो भन्दा अत्युक्ति नहोला । यसलाई प्रखर राष्ट्रवादी अमेरिकीको जितभन्दा उचित होला । बीबीसी न्युजमा एन्थनी जच ट्रम्पको जितको एक प्रमुख कारण गोराको लहर लाई मान्छन् । विश्वमा इस्लामिक आतंकवाद को खतरा छ, अमेरिकामा आप्रवासको समस्या छ भनेर भन्ने अवसर ट्रम्पले कहिले पनि चुकेनन् र विपक्षीलाई समेत स्वीकार गराउन जोड गरे, जुन कुरा विपक्षीले नजरन्दाज गरिदिए । उनको यो अडान मूक मतदाताहरूको समर्थन पाउन सफल भयो । ट्वीन टावरमाथिको हमला, अमेरिकामै पटकपटक भएका आतंकवादी हमला, हालै युरोपका विभिन्न सहरहरूमा भएका आतंकवादी हमला र शरणार्थीको चाप, विश्वका अन्य क्रूर आतंकवादी हमलाले पक्कै पनि अन्य देशमा जस्तै अमेरिकीको मनमस्तिष्कमा प्रभाव पारेको हुनुपर्छ । तसर्थ अमेरिकाको यो अप्रत्यासित घटना अप्रत्यासित नभएर साधारण अमेरिकी जनताको ताकत र अभिव्यक्तिभन्दा उपयुक्त होला । अमेरिकाजस्तो उदारवादी देशमा उदारवादीले नै जित्छन् र जित्नुपर्छ भन्नेहरूलाई भने यो नतिजा ठूलो आघात हुन पुगेको छ । अहिलेको साघुरिँदो विश्व र अमेरिकाको यो नतिजाले के कुरा इंगित गर्छ भने अहिलेको अमेरिकी जनता पनि विश्वका अन्य देशका जनताजस्तै सोच राख्छन् र उनीहरूबाट मात्रै उदार, आदर्शवादी र परिपक्व परिणाम आशा गर्न सकिँदैन । ट्रम्पको विजयपश्चात् नेपालमा पनि यसबारे धेरै चर्चापरिचर्चा भएको छ । नेपालका संस्थापन पक्षलाई पनि यो नतिजाले सोच्न बाध्य बनाएको हुनुपर्छ । यसले एउटा राम्रो कुरा के स्थापित गरेको छ भने मूक र ओझेलमा परेकाहरूलाई बेवास्ता गरेर र झुक्याएर अहिलेको समयमा धेरै शासन गर्न सकिँदैन, न आत्मकेन्द्रित र दलगत स्वार्थले अगाडि बढिन्छ । नेपालको हालको अवस्थालाई अभिभावकविनाको परिवार सँग तुलना गर्न सकिन्छ । खर्च गर्न सबैमा होड छ, तर आर्जना गर्न कसैको क्षमता र चाहना छैन । यस्तो अवस्थामा पुर्खाको आर्जन र विदेशी विप्रेषणले धानेको हालको नेपालको अर्थतन्त्र सानो कम्पनले पनि धराशायी हुन सक्छ । नेपालका दलहरू अब राज गर्ने हामीले नै हौं, जनताले वर्षभर गाली गरे पनि भोटको दिन हामीलाई नै रोज्नुपर्ने अवस्था छ भन्ने सम्झेर आत्मकेन्द्रित र दलगत स्वार्थअनुसार काम गर्न व्यस्त छन् । चलयमान समयले इतिहासमा धेरैलाई पाखा लगाइदिएको छ र फेरि त्यस्तै नहोला भन्न सकिन्न । नेपालीहरू टुटेका सपनाहरूले त्रसित र किंकर्तव्यविमूढ अवस्थामा रहेको प्रतीत हुन्छ र यसको अभिव्यक्ति कुनै न कुनै रूपमा प्रकट हुने नै छ । धर्मको कुरा हाल चर्कंदै आएको अवस्था छ । नेपालमा इतिहासमा कहिल्यै नउठेको धर्मसम्बन्धी विवाद नेपाललाई संविधानमा धर्म निरपेक्ष घोषणा भएपछि सुरु भएको छ । यसैको सहारामा पहिलो संविधानसभाको चुनावमा सानो पार्टी दोस्रो चुनावमा चौथो ठूलो पार्टी हुन पुगेको छ । अहिले नेपालको अर्थतन्त्र विप्रेषणको भरमा चलेको छ । अमेरिकाको अपेक्षित संरक्षणवादी नीतिले अरबलगायत अन्य देशहरूमा मन्दी आउन सक्छ र त्यो नेपालको लागि घातक हुन सक्छ । नेपालको हिमाल, पहाड, तराई जोड्ने र हिन्दुको प्रचण्ड बहुमत रहेको नेपालमा धर्मको मुद्दा कसै न कसैले अझ आक्रामक रूपमा उठाउने नै छन् । भारतलगायत अन्य मुलुकमा धर्मको मुद्दाले चुनावमा विजयी हुन सकिन्छ भने नेपालमा यो मुद्दालाई उक्साएर लाभ लिन खोज्ने कोही हुने नै छन् । अमेरिकामा ट्रम्पको विजयले पनि यस्ता कट्टरवादी विचारधारालाई प्रेरणा नै दिनेछ । यसका लागि एक तेजतर्रार अगुवाको मात्र खाँचो देखिन्छ र समयले त्यसलाई पनि ल्याउनेछ । नेपालसँग जोडिएको भारतको विहार र उत्तरप्रदेशमा जातिको समीकरण चुनावको निर्णायक विषय बन्ने गरेको छ । यसलाई सोसियल इन्जिनियरिङ भन्ने गरिएको छ । नेपालमा पनि तम्तयार रहेको यो विषय उठाउनेहरू पनि पक्कै हुनेछन् । संवेदनशील रहेको नागरिकताको विषयलाई पनि आफ्नो पक्षमा पार्न मरिमेट्नेहरूको पनि कमी हुने छैन । यस्तै संघीयता, गणतन्त्र, समावेशीका विषयहरू पनि संविधान जारी गरेसँगै समाधान भए भन्ने सोचाइमा पनि कुनै दम छैन । चुनाव एक यस्तो लडाइँ हो, जहाँ भोट प्राप्त गर्न जुनसुकै उपाय अपनाइनेछ र बहुमतलाई आफ्नो पक्षमा पार्न हरसम्भव प्रयास गरिनेछ । विगतमा यस क्षेत्रमा हुने चुनावहरूमा बहुसंख्यक भोट बाँडिने र अल्पसंख्यक भोट ध्रुवीकरण हुने कारणले अल्पसंख्यकको मत जितहारको कारण हुने गरेको छ । तर हाल आएर यस्तो प्रवृत्तिमा परिवर्तन आउन थालेको छ । भारतको चुनाव, अमेरिकामा ट्रम्पको विजय, बेलायत युरोपेली युनियनबाट बाहिरिने निर्णय यस्तै बहुसंख्यकहरूको धु्रवीकरणको परिणाम हो भनेर निष्कर्ष निकाल्न धेरै विश्लेषणको आवश्यकता छैन । नेपाल पनि यस्ता विषयहरूमा प्रवेश हुने टड्कारो सम्भावना देखिन्छ । यस्ता धारणालाई हालका विश्वका चुनाव परिणामहरूले स्पष्ट इंगित गरेको छ । मुस्लिम देशहरूमा मात्र यस्तो सोच रहिआएकोमा हाल आएर अन्यमा पनि विस्तारै यो प्रवृत्ति प्रवेश गर्दै गएको देखिन्छ । चुम्बकमा एउटा ध्रुव जति शक्तिशाली हुन्छ अर्को धु्रव पनि त्यत्तिकै शक्तिशाली हुने वैज्ञानिक सिद्धान्त जस्तै एकातर्फको निर्मम आतंकवादी गतिविधिको प्रतिक्रिया अहिले विश्वभर देखिन थालेको छ । इतिहास पक्कै हालभन्दा अझ निर्दयी थियो होला, तर त्यसबेला सञ्चार र जनचेतनाको अभावमा यस्ता आतंककारी क्रियाकलापको स्थानीय असर मात्र हुने गर्दथ्यो । हाल विश्वव्यापीकरणले एक ठाउँको क्रियाकलापले विश्वभरि नै असर पुर्याउन थालेको देखिन्छ । हाल यस्ता परिघटनाबाट न अमेरिका अप्रभावित रहन सक्छ, न भारत, युरोप, अरब, न नेपाल नै । अहिले नेपालको अर्थतन्त्र विप्रेषणको भरमा चलेको छ । अमेरिकाको अपेक्षित संरक्षणवादी नीतिले अरबलगायत अन्य देशहरूमा मन्दी आउन सक्छ र त्यो नेपालको लागि घातक हुन सक्छ । तसर्थ पाताल लोक भनिने गरेको अमेरिकाको चुनाव र यसबाट हुनसक्ने असर विश्वव्यापी हुनेमा दुईमत छैन । नेपाल र नेपालीलाई लोकतन्त्र, संघीयता, समावेशीता, धर्म निरपेक्षता, जातीय राज्यसहित सुनौलो भविष्यको चारो देखाउँदै सत्तामा पुग्न सफल हालका शासक वर्गलाई पनि आफ्ना प्रतिबद्धता बिर्सेर जनताको अभिमत जित्न र शासन गर्न सजिलो हुने छैन । अबको बाटो विद्रोह गरेर सत्तामा पुग्नुभन्दा कठिन रहेको कुरा स्पष्ट भएको छ । ट्रम्पको अप्रत्यसित विजय तथा विश्वका अन्य यस्तै घटनाक्रमबाट बहुसंख्यकलाई चिढ्याएर र फुटाएर तथा अल्पसंख्यकको तुष्टीकरणबाट मात्र सत्तामा टिकिरहन सकिँदैन भन्ने सन्देश दिएको छ । हालको चुनाव परिणामले अमेरिका पनि अन्य मुलुकजस्तै विश्व समीकरणभित्रकै एक सदस्य तथा प्रमुख खेलाडी रहेको इंगित गर्दछ ।"
विमान दुर्घटनामा खेलाडीको मृत्यु भएपछि ब्राजिलमा तीन दिने राष्ट्रिय शोकको घोषणा,"एजेन्सीः विमान दुर्घटनामा परी फुटबल प्रतियोगितमा सहभागी हुन जाने क्रममा खेलाडीको मृत्यु भएपछि ब्राजिल सरकारले तीन दिन राष्ट्रिय शोकको घोषणा गरेको छ । ब्राजिलका राष्ट्रपति मिसेल टेमेरले दुर्घटनाको खबर पाए लगत्तै मंगलबार राष्ट्रिय शोकको घोषणा गरेका हुन् । दक्षिण अमेरिकाको ठूलो मानिएको कोपा सुदामेरिकाना खेल्न बोलिभियाबाट खेलाडी लिएर उडेको विमान कोलम्बियाको मेडेलिन शहरको कोरो गार्डेन भन्ने ठाउँमा दुर्घटनाग्रस्त भएको हो । विमान एउटा डाँडोमा ठोक्किदा ठोकिदा विमानमा सवार ७६ जनाको मृत्यु भएको छ । ८१ जना सवार विमानबाट पाँच जनाको जीवितै उद्धार गरिएको छ । दुर्घटनामा ब्राजिलको ए डिभिजन क्लब चापेकोइन्सका खेलाडी सवार थिए । दुर्घटनापछि दक्षिण अमेरिकी फुटबल महासंघले कोपा सुडामेरिकन फुटबलको फाइनल खेल स्थगित गरेको छ । हे ईश्वर, त्यो विमानमा हाम्रा खेलाडी, पदाधिकारी, पत्रकार र हामीले निम्तो गरेका विशिष्ट ब्यक्तिहरु सवार थिए । हामी उनीहरुको कुशलताको कामना गर्दछौं, विमान दुर्घटनाको समाचार सार्वजनिक भएलगत्तै ४५ वर्ष पुरानो क्लब चापेकोन्सका उपाध्यक्ष ईभान टोज्जोले भनेका छन् । चापेकोन्स सन् २०१४ मा पहिलो पटक ब्राजिलको ए डिभिजनमा बढुवा भएको थियो । नेपाली समय अनुसार मंगलबार बिहान करिब नौ बजेर ४५ मिनेट जाँडा मेडेलिन विमानस्थलको नियन्त्रण कक्षसँग विमानको सम्पर्क बिच्छेद भएको थियो । उड्डयन प्राधिकरणका अधिकारीले उक्त विमानमा विधुतीय समस्या आएका कारण विमानस्थलको नियन्त्रण कक्षसँग सम्पर्क विच्छेद भएको जनाएका छन् । जीवितै उद्दार गरिएका मध्ये एक चापेकोन्सका डिफेन्डर एलन रस्चेल रहेको समाचारमा जनाइएको छ । टोलीका गोलरक्षकद्वय ज्याक्सन फोलम्यान पनि जीवितै रहेको बताइएको छ । यसैगरी टोलीका अर्का डिफेन्डर हेइलो नेटोलाई पनि जीवितै उद्धार गरिएको समाचारमा जनाइएको छ । टोलीका पहिलो रोजाइका गोलरक्षक मार्कोस डानिलोलाई समेत जीवितै उद्धार गरिए पनि उचारका क्रममा उनको निधन भएको छ । ब्राजिलका राष्ट्रपति माइकल टेमरले फुटबल खेलाडी सवार विमान दुर्घटनाको समाचारबाट आफू स्तब्धः भएको बताएका छन् । उनले दुर्घटनामा ज्यान गुमाएकाहरुको सम्मानमा तीन दिनसम्म राष्ट्रिय शोकको घोषणा गरेको उल्लेख गरेका हुन् । यसैगरी दुर्घटनामा ज्यान गुमाउनेप्रति श्रद्धाञ्जलि अर्पण गर्दै स्पेनिस क्लब रियल म्याड्रिड र बार्सिलोनाका खेलाडीले पनि आफ्नो नियमित अभ्यास बीचैमा रोकेर मौन धारण गरेका छन् ।"
नेपाली टोलीको खराब प्रदर्शन,"काठमाडौंः नेपाली राष्ट्रिय महिला क्रिकेट टोलीले अन्तर्राष्ट्रिय टीट्वेन्टी क्रिकेटमा हालसम्मकै खराब प्रदर्शन गरेको छ । नेपाली क्रिकेट टोलीले थाइल्यान्डमा जारी एसीसी एसिया कपअन्तर्गत आफ्नो दोस्रो खेलमा सोमबार श्रीलंकाविरुद्ध केवल २३ रनको योगफल खडा गर्यो । उक्त योगफल अन्तर्राष्ट्रिय क्रिकेटमा नेपाली टोलीको बनाएको हालसम्मकै सबैभन्दा कम योगफल हो । यसअघि अन्तर्राष्ट्रिय टीट्वेन्टी क्रिकेटमा नेपाली टोलीको बनाएको सबैभन्दा कम योगफल २६ रनको थियो । सन् २०१४ मा दक्षिण कोरियाको इन्चोनमा सम्पन्न एसियाली खेलकुदअन्तर्गत बंगलादेशविरुद्धको खेलमा नेपाली महिला टोली २६ रनमै समेटिएको थियो । त्यसबेला नेपाली टोलीले १५२ ओभर खेल्दा आफ्नो सबै विकेट गुमाएको थियो । यस पटक १६२ ओभरमा नेपालले सबै विकेट गुमायो । नेपाली टोली श्रीलंकासँग आठ विकेटले पराजित भयो । श्रीलंकाले ४३ ओभरमा केवल दुई विकेट गुमाएर जित पक्का गरेको थियो । लगातार दोस्रो पराजय बेहोरेको नेपालको फाइनल खेल्ने सम्भावनासमेत निकै कमजोर बनेको छ । शनिबार भएको आफ्नो पहिलो खेलमा पाकिस्तानसँग नौ विकेटले पराजित भएको नेपाल लगातार दोस्रो पराजयसँगै ६ टोली सम्मिलित प्रतियोगिताको अंकतालिकामा पुछारमा पुगेको छ । श्रीलंकाली टोलीविरुद्ध टीट्वेन्टी ढाँचाको क्रिकेटमा नेपालको यो लगातार दोस्रो पराजय हो । यसअघि सन् २०१२ मा चीनमा भएको एसियाली खेलकुदअन्तर्गत भएको प्रतिस्पर्धामा नेपाललाई श्रीलंकाले २० रनले पराजित गरेको थियो । त्यसबेला ७९ रनको लक्ष्य पछ्याएको नेपाली टोलीले निर्धारित ओभरमा नौ विकेट गुमाउँदै ५८ रनमात्र बनाउन सकेको थियो । नेपालले चार वर्षअघिको त्यही प्रदर्शनलाई समेत कायम राख्न सकेन । थाइल्यान्डको बैंककमा भएको खेलमा नेपाली टोलीले अन्य दुई खराब कीर्तिमानसमेत बनाएको छ । अन्तर्राष्ट्रिय टीट्वेन्टी क्रिकेटमा पहिलो पटक एकै पालीमा सात नेपाली खेलाडी डक आउट भए भने नेपालले एउटा पनि चौका वा छक्का प्रहार गर्न सकेन । टस हारी पहिले ब्याटिङमा आएको नेपालका लागि सुरुआती ब्याट्सउमन ज्योति पाण्डेले १६ रन जोड्दै अघि बढाउने प्रयास गरेकी थिइन् । तर त्यसपछिका कुनै पनि खेलाडीले गतिलो प्रदर्शन गर्न नसकेपछि नेपाली टोली प्रतियोगितामा लज्जास्पद हार व्यहोर्न बाध्य बन्यो । नेपालका लागि ज्योतिबाहेक अर्की सुरुआती ब्याट्स उमन सीता रानामगरले चार र कप्तान रुविना क्षेत्रीले एक रन जोडे । अन्य खेलाडीले भने रन जोड्न सकेनन् । काजल श्रेष्ठ, नेरी थापा, इन्दु बर्मा, रश्मि चौलागाईं, करुणा भण्डारी, सरिता मगर र शवनम राई शून्य रनमै पभेलियन फर्किए । नेपालकी अन्तिम ब्याट्उमन सरस्वतीकुमारी चौधरी पनि शून्य रनमै अविजित रहिन् । श्रीलंकाका सुगन्धिका कुमारी र इनोका रानाविराले तीनतीन विकेट लिइन् । ओशादी रणसिंघेले पनि दुई विकेट लिइन् । श्रीलंकाका लागि हसिनी पेरेराले अविजित १७ रनको योगदान गरिन् । नेपालकी रुविना र करुणाले श्रीलंकाको एकएक विकेट लिएका थिए । नेपाललाई पराजित गरेको श्रीलंका अंकतालिकाको तेस्रो स्थानमा आसीन छ । खेल सुरु हुनुअघि श्रीलंकाली टोलीकी कप्तानसँग मायाको चिनो साटासाट गर्दै नेपाली टोलीकी कप्तान रुविना क्षेत्री (दायाँ)सौजन्यः रमन सिवाकोटी"
कोलम्बियामा दुर्घनाग्रस्त विमानः जसमा मेसीसहित अर्जेन्टिनी टोली ब्राजिल जाँदा यात्रा गरेको थियो,"काठमाडौंः कोलम्बियामा मंगलबार भएको विमान दुर्घटनामा ब्राजिलियन क्लब च्यापेकोनिजका खेलाडीसहित ७६ जनाले ज्यान गुमाए। पाँच जनाको जिवितै उद्धार गरियो। जिवित पाँच मध्ये तीन ब्राजिलियन फुटबलर छन्। ब्राजिलको च्यापेकोनिज क्लबका खेलाडीसहित ८१ जना यात्रु लिएरबोलिभियाबाट कोलम्बियाका लागि उडेको विमान स्थानीय समयअनुसार मंगलबार सवा १० बजे कोलम्बियाको मेदेजिन अन्तर्राष्ट्रिय विमानस्थल नजिकको पहाडी क्षेत्रमा दुर्घटनामा परेको थियो। दुर्घटनामा विमानमा सवार ८१ मध्ये ७६ जनाको मृत्यु भएको छ। मंगलबार दुर्घटनाग्रस्त सोही विमानमार्फत केही हप्ता अघि अर्जेन्टिनी कप्तान लियोनल मेसीसँगै अर्जेन्टिनी खेलाडी चढेर ब्राजिल पुगेको खुलेको छ। केही हप्ता अघि विश्वकप छनोट अन्तर्गत ब्राजिलसँग खेल्न जाँदा मेसीसहित अर्जेन्टिनी खेलाडी मंगलबार दुर्घटनामा परेको बीएई १४६ नम्बरको कलसाइन विमानमार्फत अर्जेन्टिनाबाट ब्राजिल पुगेको द सनले जनाएको छ। सोही विमानका यात्राका क्रममा मेसीले आफ्ना टिममेटहरुसहित जाभियर मात्सिरानोसँग सेल्फी खिचेका थिए। ब्राजिलसँगको विश्वकप छनोट अन्तर्गतको खेलमा अर्जेन्टिना ब्राजिलसँग ३० ले पराजित भएको थियो। ब्राजिलका लागि नेमार, फिलिप काउटिन्हो र पाउलिन्होले गोल गरेका थिए।"
लगातार तेस्रो हारसँगै नेपाल प्रतियोगिताबाट बाहिरियो,काठमाडौंः लगातार तेस्रो हार बेहोर्दै नेपाली टोली एसियाली क्रिकेट काउन्सिल (एसिसी) महिला एसिया कप क्रिकेट प्रतियोगिताको उपाधि होडबाट बाहिरिएको छ । नेपाल मंगलबार भएको आफ्नो तेस्रो खेलमा बंगलादेशसँग ९२ रनले पराजित भएको छ । नेपालले अब खेल्न बाँकी रहेको दुई खेलमा जित हात पारे पनि प्रतियोगिताको फाइनल पुग्न पर्याप्त हुनेछैन । अघिल्ला दुई खेलमा टिट्वान्टी टोलीको मान्यता प्राप्त पाकिस्तान र श्रीलंकासँग भारी अन्तरले पराजित भएको नेपाल ६ टोली सम्मिलित प्रतियोगिताको अंक तालिकाको पुछारमा छ । नेपालले अब आफ्नो बाँकी दुई खेलमा प्रतियोगिताको एक्लो उपाधि विजेता टोली भारतसहित थाइल्यान्डसँग प्रतिस्पर्धा गर्न बाँकी छ ।
बराबरीमा रोकियो बार्सिलोना,बार्सिलोनाः स्पेनिस ला लिगा फुटबलको उपाधि होडमा रहेको बार्सिलोनाले सोमबार बिहान भएको खेलमा रियल सोसिएडाडसँग अंक बाँडेको छ । सोसिएडाडको घरेलु मैदानमा भएको खेलमा बार्सिलोना ११ गोलको बराबरीका रोकियो । निकै प्रतिस्पर्धात्मक खेलमा घरेलु टोली सोसिएडाडले ५३ औं मिनेटमा खाता खोलेको थियो । सोसिएडाडका लागि विलियन होजेले गोल गरे । सोसिएडाडको अग्रतापछि आक्रामक देखिएको बार्सिलोनाले ६ मिनेटलगत्तै बराबरी गोल फर्काएको थियो । बार्सिलोनाका लागि कप्तान लियोनल मेसीले गोल गरे । अर्जेन्टिनी खेलाडी मेसीले ब्राजिलियन खेलाडी नेमारको पासमा डीबक्स भित्रबाट आकर्षक गोल गरेका थिए । त्यसपछि बार्सिलोनाले लगातार गोल गर्ने प्रयास गरे पनि सफल बन्न सकेन । जितसँगै लिगमा १३ खेल सकेको बार्सिलोना तालिकाको दोस्रो स्थामना यथावत् छ । बार्सिलोना शीर्ष टोली रियल म्याड्रिडभन्दा ६ अंकले पछाडि छ । २३ अंक जोडेको सोसिएडाड भने तालिकाको पाँचौं स्थानमा छ । अर्को खेलमा एट्लेटिको म्याड्रिले ओसासुनालाई ३० गोलले हरायो । एकपक्षीय खेलमा एट्लेटिकोका लागि डिएगो गोडिनले ३६ औं मिनेटमा पहिलो गोल गरे । त्यसको एक मिनेटलगत्तै केभिन गामेइरोले दोस्रो गोल थपे । ९० औं मिनेटमा यानिक फेरेरिया कारास्कोले तोस्रो गोल गर्दै टोलीको जित सुनिश्चित पारे । यसअघि १४ औं मिनेटमा ओसासुनाका रोवर्टो टोरेसको पेनाल्टी प्रहार विफल भएको थियो । एट्लेटिकोका जोसे मारियाले फल खेलेपछि ओसासुनाले पेनाल्टी प्रहारको अवसर पाएको थियो । २४ अंकसहित एट्लेटिको तालिकाको चौथो स्थानमा छ । सात अंकमा सीमित सोसासुना सातौं स्थानमा छ । अर्को खेलमा सेल्टा भिगोले रेलिगेसनबाट जोगिन संघर्षरत ग्रानडालाई ३१ गोलले पराजित गर्यो । सेल्टाको जितमा इगो आस्पसले २३ औं मिनेटा खाता खोले । दोस्रो गोल थेओ बोनगोन्डाले ३९ औं मिनेटमा गरेका थिए । खेलको ९० औं मिनेटमा पेप चेखले तेस्रो गोल थपेका थिए । यसअघि ग्रानडाका लागि अर्टेम कार्भेट्सले सान्त्वना गोल फर्काएका थिए । २० अंक बनाएको सेल्टा तालिकाको नवौं स्थानमा छ । ग्रानडा भने पाँच अंकसहित तालिकाको अन्तिम स्थानमा छ । यसैगरी तालिकाको मध्यक्रममा रहेको आल्भेसले भिल्लारियललाई २० गोलले हरायो । आल्भेसका लागि इवायी गोमेजले आठौं मिनेटमा खाता खोले । भिक्टर कामारसले १७ औं मिनेटमा दोस्रो गोल थप्दै टोलीको अग्रता बलियो बनाएका थिए । जितसँगै १६ अंक बनाएको आल्भेस तालिकाको १३ औं स्थानमा आसीन छ । यसअघि नै २२ अंक बनाएको भिल्लारियल तालिकाको छैटौं स्थानमा छ ।
