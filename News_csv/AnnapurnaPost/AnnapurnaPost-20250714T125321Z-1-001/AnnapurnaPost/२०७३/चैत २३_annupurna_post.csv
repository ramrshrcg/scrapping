शीर्षक,विवरण
नैराश्यजनित कुण्ठा,"आफूले आफैंलाई जति नै महिमा मण्डित गरे पनि अव्यक्त निराशाले मुलुक व्याप्त छ । ४६ सालमा पञ्चायत ढालिसकेपछि केही विजय उत्सव भए । तर परिवर्तनको सबैको आआफ्नो अलगअलग परिभाषा रहेछ । आफ्नो त्यो परिभाषामा रत्तिभर तलमाथि सहन तयार नहुने समर्थकको जमात रहेछ । यो कुरा त्यस्तै विजय सभामा गिरिजाप्रसाद कोइरालाले भोग्नुपरेको हुटिङले बुझाउन सुरु भएको थियो । संविधान निर्माण र त्यसअन्तर्गतको प्रतिनिधिसभा गठनसम्म जसोतसो थामिएको भेलले नेपाली समाजमा कति विकृति जन्मायो त्यसको साक्षी त्यसबेलाका समाचारपत्र छन् । प्रजातन्त्र र दलमाथिको आस्था प्रजातन्त्रको मेरुदण्ड हो भन्ने आधारभूत मान्यता राखेका बुद्धिजीवी यस्तो परिस्थितिले पैदा गर्नसक्ने नैराश्य र त्यसको परिणाम कुण्ठा रोक्न दत्तचित्तले लागे । त्यसबेला उनीहरू आफ्नै पनि मन बुझाउन परिवर्तनले ल्याएको उथलपुथल शान्त हुन समय लाग्ने बलियो तर्क थियो । लिपापोती गर्न पहिले लुक्ने गरेको कुरा खुला प्रचार भएकोले अलि धेरै देखिएको, तर हालत पहिलेभन्दा राम्रो भएको भनियो । राज्यको साधनस्रोतमा सबैको समान पहुँच हुन्छ । तर योग्यताले काम गर्छ, क्षमताले नेतृत्व गर्छ भन्ने जुन मान्यतामा चेतनशील वर्ग परिचालित भएको थियो, त्यो मान्यता विस्तारै धुमिल हुन थाल्यो । हुँदाहुँदा परिवर्तनको निमित्त काम गरेका 'मह' बहुदलीय प्रजातन्त्रलाई 'नखाउँ भने दिनभरीको सिकार, खाउँ भने कान्छा बाबुको अनुहार' सम्म भन्न पुगे । मुलुकमा मध्ययुगीन युद्धमा विजितहरूको उन्मादको प्रदर्शनसरह प्रहारहरू भए । चेतनशील वर्ग, योग्यता र क्षमतायुक्त वर्ग मुलुकले र नेतृत्वले आफूलाई खोज्ला भन्ने आसमा थियो, तर त्यो पूरा भएन । आफ्नो कर्तव्य सम्झेर म मुलुकको फलाना सेवा गर्न सक्छु भनेर त्यो वर्गले आफैँलाई प्रस्तुत गर्यो । तर अपवादबाहेक सबैले तिमिलाई त्यहाँ पुर्याएवापत म के पाउँछु, भन्ने प्रश्नको सामना गर्नु पर्यो । निरीह भएर परिवर्तनअघिसम्म तथानाम गाली गरिएका 'पञ्च' लाई नेतृत्व सुम्पन विवश भयो । केही सय लिटर औंलामा लाउने मसी मित्रदेशले दान नदिएको र मार्कर किनिएको हास्यास्पद समाचारले प्रमुखता पाउनु राष्ट्रिय नैराश्यता नै हो । देशको मुहार हसाउन भनेर सँगै संघर्ष गरेकामध्येले गरेको यस्तो प्रश्नको उत्तर कतिले दिएर काम गर्ने मौका पाए, कतिले दिएनन्, त्यो कुरा उनीहरू नै अहिले प्रौढ भएपछि सोच्दै होलान् । हुनसक्छ कोही यस्ता साहसी पनि होउन्, जो यस्ता कुरा सामेल गरेर आत्मकथा लेखुन् । तर उमंग हुनुपर्ने स्थानमा अव्यक्त नैराश्यता सबैतिर फैलँदै गएको भने पक्का नै हो । कुनै कुरालाई, कुनै वर्गलाई, कुनै विधालाई लक्षित गर्न नसक्ने, तर वातावरणमै विद्यामान भएको यस्तो नैराश्य नै राष्ट्रिय नैराश्य हो । यही नैराश्यले पहिलो चोट ०४७ को संविधानमा गर्यो, अन्तरिम संविधानहुँदै अर्को संविधानसभा र संविधानमा पुग्यो । त्यो आफैं निर्माण टोलीमा भएर पनि 'आलोचनात्मक' समर्थन गरेको संविधान थियो । यो आफैं प्रमुख भूमिकामा रहेर निर्माण गरेको 'मलाई पनि मन परेको छैन, तर सहमतिको निमित्त' भनेको संविधान हो । अब यसको के अर्थ लाग्न सक्छ, त्यो अर्थले यसको भविष्य कस्तो होला, त्यो बहस हुँदै गर्ला । ०४७ को संविधानपछि व्याप्त राष्ट्रिय नैराश्यता चिर्न नसकेको, बरु थप बढ्दै गएको भने पक्का हो । यो राष्ट्रिय नैराश्यता हटाउन प्रबुद्ध मानिएका वर्ग मेहनत त गर्दैछन् । आफ्नो बुताले भ्याएसम्म प्रयत्न गर्दैछन् । जनतमा व्याप्त नैराश्यता केही कम भयो होलानहोला तर यही वर्गमा भने थपिँदो छ । यो संविधानले उपलब्धि भनेका तिनै विषयमा आफ्नो सहमति नभएको भन्ने दल संविधान कार्यान्वयनको जिम्मा स्वेच्छाले लिन्छ । यसलाई उपलब्धि मान्नेहरू सिद्धान्ततः यसको विरुद्ध लड्ने भनेर प्रकटमा भनिरहेको राष्ट्रवादी विद्यार्थी मण्डलका प्रभावीको नेतृत्व रहेको पञ्च टोलीलाई सफल बनाउने जिम्मा दिएर मख्ख छ । हुनैपर्ने र जनताले व्यग्रतापूर्वक प्रतीक्षा गरेको निर्वाचन कसैले रोक्न नसक्ने हुँकार दिनुपर्ने आवश्यकता छैन । त्यसमाथि केही सय लिटर औंलामा लाउने मसी मित्रदेशले दान नदिएको र मार्कर किनिएको हास्यास्पद समाचारले प्रमुखता पाउनु राष्ट्रिय नैराश्यता नै हो । पञ्चायतको अवसानपछि अधिकार खोसेर शासन बढाइएको स्थानीय तह पुनर्बहालीमा प्रतिनिधि चुन्न पाउने विषयले नयाँ आशा जनतामा पक्कै छरेको छ । तर जुन प्रकारको वक्तव्यवाजी भइरहेको छ, त्यसले अन्तिम क्षणमा चुनाव नै पो रोकिने हो कि भन्ने आशंका पनि त्यत्तिकै तीव्र छ । पटकैपिच्छे अलगअलग कुरा गरेर जनतामा आसा भर्ने काम गर्ने प्रबुद्ध वर्ग नै अब थप निराशाले आक्रान्त भएको छ । अवस्था झन्डैझन्डै कोकिल कण्ठी अरुणा लामाको स्वरको गीतका यी हरफसँग मिल्न जाँदैछ । 'पोहर साल खुसी फाट्यो, जतन गरी मनले टालें । त्यही साल माया फाट्यो, त्यसलाई पनि मनले टालें । यसपाली त मनै फाट्यो, केले सिउने केले टल्ने हो ।'"
घृणा फैलाउने 'हेट स्पिच' अपराध !,"मानव अधिकारवादी तथा नागरिक समाजका अगुवा कृष्ण पहाडीले एकदमै गम्भीर विषयतर्फ ध्यानाकृष्ट गरेका छन् । नेपालमा घृणाको खेतीमार्फत विखण्डन भित्र्याउने अन्तर्राष्ट्रिय चालबारे उनी खुलेर बोलेका छन् । तर उनले औंल्याएको विषयप्रति न नेपाली प्रेस न नागरिक समाज, न राजनीतिक दल र बौद्धिक समुदाय न त सरकार नै गम्भीर रूपमा देखिएको छ । मानव अधिकार आन्दोलनमा लागेर देशीविदेशीका नाडी छामिसकेका पहाडीले यतिखेर नेपालको मानव अधिकार आन्दोलनलाई दुरुपयोग गरेर नेपालमा केही समयदेखि घृणाको खेती बढाइएको रहस्योद्घाटन गरेका छन् ।लामो समयदेखि मौनता साँधेका पहाडीले गएको साता मानव अधिकार तथा शान्ति समाज (जसको संस्थापक अध्यक्ष उनी स्वयं हुन्) ले आयोजना गरेको सद्भाव अभियान गोष्ठीमा भने'नेपालमा विखण्डनको नारा दिनेहरूले आफ्नो ऊर्जाको स्रोत घृणात्मक अभिव्यक्तिलाई बनाएका छन् । घृणाको खेतीबाटै विखण्डनको बाली भित्र्याउन सकिन्छ भन्नेको मिसन बोकेर उनीहरू हिँडिरहेका छन् । विखण्डनको नारालाई अभिव्यक्ति स्वतन्त्रता हो भनी स्थापित गराउन केही बाह्य तप्का हात धोएर लागेका छन् । घृणात्मक अभिव्यक्ति पनि अभिव्यक्ति स्वतन्त्रता हो र त्यस्तो व्यक्त गर्नेले बेरोकतोक बोल्न पाउनुपर्छ भन्ने स्वदेशी तप्काले नेपालभित्र अभियान तीव्र बनाउन खोजेको छ ।' उनका अनुसार यो प्रवृत्तिले आफ्ना एजेन्डा स्थापित गर्न स्थानीय पात्रहरू चयन गर्छन् । तिनका सहयोगी पात्र केही नागरिक अगुवा र अधिकारकर्मीहरू बनेका छन् । जसबाट घृणात्मक अभिव्यक्तिको वकालत भइरहेको छ र विखण्डनको आन्दोलनलाई निर्वाध सञ्चालन गर्न दिनुपर्ने माग उनीहरूले गर्न थालेका छन् । पहाडीले भने, 'जसले यो काममा नेपालमा लगानी गरिरहेका छन्, तिनलाई राम्रोसँग थाहा छ, यो मान्यता उनीहरूकै देशमा स्वीकार्य छैन । त्यहाँ घृणात्मक अभिव्यक्तिलाई अपराध मानिन्छ, तर स्वार्थ पूरा गर्न उनीहरू आफ्नो देशमा अस्वीकार्य रहेको कुरा नेपालमा गराउन लागेका छन् । यो खतरनाक चाल हो । यसको भण्डाफोर जरुरी छ ।'कार्यक्रममा नेपालका दिग्गज मानव अधिकारवादीदेखि राष्ट्रिय मानव अधिकार आयोगका सदस्यसमेतको उपस्थिति थियो । के हो घृणा ? बृहत् नेपाली शब्दकोशमा भनिएको छ, मर्यादाविरुद्ध वा अनुचित काम गर्ने व्यक्ति वा उसले गरेका नराम्रा काम कारबाहीप्रति स्वाभाविक रूपमा हुने अरुचि, घिन, दिगमिगी, सिकसिको, हेंला, अपमान र निन्दनीय । घृणाबारे खोज्दै जाँदा घृणात्मक अभिव्यक्ति पाँच किसिमले फैलाइने कुरा थाहा पाइयो ।पहिलो, बोलेर । भाषण गरेर, चिच्याएर, कराएर, भेला छलफल गोष्ठी अन्तरसंवाद आयोजना गरेर, सार्वजनिक स्थल, समारोहमा वा सञ्चारमाध्यममा अन्तर्वार्ता दिएर वा कुराकानी गरेर,समारोह, प्रदर्शनी, कोणसभा, सम्मेलन आदि ठाउँ वा अवसरमा बोलेर वा भाषण गरेर घृणात्मक अभिव्यक्ति फैलाइन्छ । दोस्रो, लिखित वक्तव्य प्रकाशित गरेर । लिखित रूपमा वक्तव्यवाजी गरेर प्रेस वक्तव्यमार्फत घृणात्मक अभिव्यक्ति सञ्चारमाध्यममा सम्प्रेषण गरेर रेडियो, टिभी, पत्रपत्रिका, सामाजिक सञ्जाल, अनलाइन, फेसबुक, ब्लग, युट्युव, ट्वीट, संघसंस्था, आयोग वा निकायमार्फत घृणा फैलाइन्छ ।तेस्रो, लेख रचना छपाएर । लेख रचनामार्फत सञ्चारमाध्यमका विभिन्न स्तम्भमा नश्लीय, क्षेत्रीय, जातीय, भाषिक, धार्मिक हिंसात्मक घृणा फैलाइन्छ ।चौथो, तस्बिर, चित्र, स्केच, कार्टुन, बिम्ब, अडियो, भिडियो, ध्वनि आदिका माध्यमबाट पनि घृणा फैलाइन्छ ।पाँचौं, प्रदर्शनी गरेर । आफैं वा अरूलाई उपस्थित गराएर हाव भाव र भंगीमा प्रदर्शनमार्फत आँखा तरेर, मुख बंग्याएर,थुकेर, दाह्रा किटेर, घुरेर घृणा फैलाइन्छ । घृणाले के गर्छ ? स्थानीय निर्वाचनको मिति दिनपरदिन नजिकिँदै छ । हिमाल, पहाड, तराईका जनतामा चुनावी गतिविधि सुरु पनि भइसकेको छ । सर्वसाधारण जनता वैशाख ३१ गतेको व्यग्र प्रतिक्षामा छन् । उनीहरू कहिले निर्वाचित स्थानीय निकाय चुनिएला र आफूले चुनेका प्रतिनिधिमार्फत आफ्नो समृद्धिको, खानानानाछानाको सपना यथार्थमा पूरा हुने हो भन्ने प्रतिक्षामा छन् । निर्वाचनले मात्र उनीहरूलाई यथार्थ बाटो देखाउन सक्नेछ । अभिभावकत्व भएको जनप्रतिनिधि चुनावले मात्रै चुन्न सक्छ जसले बिग्रिएको थिति बसाल्नेछ । जनताले जागरुक बनाएको जनप्रतिनिधि नचुनिएको वर्षैाँ भइसकेको छ । चुनावबिना रुमल्लिएर मुर्झाएका आमजनतालाई निर्वाचनले चलायमान गराइरहेको छ । स्थानीय चुनावबारे आमजनता कति उत्साही छन् भने, स्थानीय निकायका लागि ३५ वर्ष पुगेको नागरिकले अहिलेसम्म मतदान गर्न पाएको छैन, किनभने ०५४पछि स्थानीय निर्वाचन नै हुन सकेको छैन । त्यतिबेला उमेर नपुगेर भोट हाल्न नपाएको मतदाता मात्र होइन, त्यतिखेर जन्मिएका बालबालिकासमेत अहिले १९२० वर्षका लाठे भइसकेका छन्, तर आफूले चुनेका जनप्रतिनिधि अहिलेसम्म पाएका छैनन्। यस्तो बेलामा निर्वाचन रोक्न खोज्ने, जनताको दैलोमा आइपुगेको निर्वाचनलाई फेरि टार्न खोज्ने र जनतालाई गिजोलेर शिथिल बनाउन खोज्नेहरू निर्वाचनवारे पनि घृणात्मक अभिव्यक्ति दिइरहेका छन् । यो सरासर अपराध हो । जनताको विचार, स्वाभिमान, स्वतन्त्रता र आत्मगौरवलाई बिथोलेर एकअर्काप्रति घृणा फैलाउन पाइँदैन । तर केही पार्टीका नेता निर्वाचनको विरोधको नाममा भाषण, वक्तव्यवाजी, घेराउ, धर्नाका नाममा घृणा फैलाउन खोजिरहेका छन् । यसो गर्नु भनेको फेरि समाजलाई अनिश्चित र अपराधीकरणतर्फ लैजाने मतियार बन्नु हो । यसले निर्वाचनलाई बिथोल्छ नै साथै समाज, प्रणाली र निर्वाचन सभ्यतालाई नै अवरोध पुर्याउँछ र लोकतान्त्रिक गणतन्त्रलाई नै फैलनबाट रोक्छ । सात दसकदेखिको संघर्षबाट प्राप्त लोकतान्त्रिक गणतन्त्रको विरुवालाई हुर्काएर फुलाउनुपर्ने बेलामा घृणाको माध्यमबाट रोगी, बेकम्मा बनाएर अस्तित्वको नै नास गर्न खोज्नु जघन्य अपराध हो । यो मानव अधिकार, विकास र हरेक दृष्टिबाट अक्षम्य छ । जहाँ सद्भाव हुन्छ, त्यहाँ शान्ति हुन्छ । जहाँ ऊर्जाको स्रोत घृणा हुन्छ त्यहाँ युद्ध, कलह र अशान्ति हुन्छ । घृणाले प्रतिशोधलाई जन्म दिन्छ । प्रतिशोधले हिंसालाई जन्म दिन्छ । हिंसाले अराजकता र अव्यवस्थालाई जन्म दिन्छ । सद्भावले सहिष्णुता र सहिष्णुताले शान्तिलाई जन्म दिन्छ । कृष्ण पहाडीले घृणात्मक अभिव्यक्तिबारे बताउँदै भने 'हेट स्पिच'ले त्यस्तो अभिव्यक्ति जनाउँछ जसले कुनै समूह वा व्यक्तिलाई, जाति, धर्म, लिंग, जातीय उत्पत्ति, अपांगता आदि जस्ता लक्षणका आधारमा आक्रमण गर्ने, धावा बोल्ने गर्छ । स्वतन्त्रताको नाममा उच्छृंखलता बढ्यो भने अधिकार कुण्ठित हुन सक्छ । सद्भावको सट्टा घृणा फैलन थाल्यो भने राष्ट्रिय स्वाभिमान खण्डित हुन सक्छ । सहिष्णुताको साटो प्रतिशोध हुर्कन थाल्यो भने हिंसाले मलजल पाई टाउको उठाउन सक्छ । अभिव्यक्ति स्वतन्त्रता आधारभूत मानव अधिकार हो, तर वाक प्रकाशन स्वतन्त्रताको नाममा घृणाको खेती गर्ने र हिंसालाई बढावा दिने कार्य मानव अधिकार र आधारभूत स्वतन्त्रता नभई अपराध हो । घृणात्मक अभिव्यक्तिले हिंसालाई भड्काउने भएकोले कतिपय देशका कानुनमा त्यसलाई निषिद्ध गरिएको छ । घृणात्मक अभिव्यक्तिलाई दण्डनीय बनाउँदै डेनमार्क, नर्वे, स्विडेन, बेल्जियम, फ्रान्स, आयरल्यान्ड, जर्मनी, नेदरल्यान्ड, स्वीजल्यान्ड, बेलायत जस्ता देशमा कानुनद्वारा रोक लगाइएको छ । त्यसैगरी राष्ट्रिय गौरवको विषयलाई होच्याउने कार्यलाई गैरकानुनी मात्र होइन, दण्डनीय नै मानिन्छ । फ्रान्समा राष्ट्रिय झन्डा, राष्ट्रिय गानलाई अपमान गर्नु अपराध मानिन्छ । जर्मनीमा स्वस्तिक चिन्हअंकित वस्त्र लगाउन कानुनले प्रतिबन्ध लगाएको छ । भारतको संविधानले सार्वभौमसत्ता र अखण्डतालगायतका सवालमा आँच आउने कुरालाई निषेध गरेको छ । जहाँ सद्भाव हुन्छ, त्यहाँ शान्ति हुन्छ । जहाँ ऊर्जाको स्रोत घृणा हुन्छ त्यहाँ युद्ध, कलह र अशान्ति हुन्छ । घृणाले प्रतिशोधलाई जन्म दिन्छ । प्रतिशोधले हिंसालाई जन्म दिन्छ । हिंसाले अराजकता र अव्यवस्थालाई जन्म दिन्छ । सद्भावले सहिष्णुता र सहिष्णुताले शान्तिलाई जन्म दिन्छ । एक सामाजिक अध्येताले भने, हेट स्पिच हत्या, हिंसा, बलात्कार, त्रास, हतियारको डर सिर्जना गर्ने भन्दा कम हुँदैन । हत्या,आतंक, आक्रमण शारीरिक हुन्छ भने घृणाले मनोवैज्ञानिक अवरोध नै गर्छ । सिर्जना नै बन्देज गर्छ । निम्न दस कारणले घृणा मौलाउँछ र घृणाले प्र श्रय पाउँछ । १गरिबी र अशिक्षा व्याप्त, अस्वस्थ र स्रोत साधन नभएको समाज । २ जाति, पेसा, लिंग, वर्ग, भूभाग र वर्गीय रूपले विभाजित समाज । ३ कुन्ठा, बिच्छिप्तता, अहं, डिप्रेसन, महत्वाकांक्षा, अस्वीकार्यता । ४अधीनमा पारेर लाभ लिन खोज्ने संस्कृति, समाज, व्यक्ति, वर्ग, समुदाय । ५मानसिक रूपमा थकान, दबाब सहनुपर्ने तर सहन नसक्ने रस शारीरिक रूपमा उत्पादन भइरह्यो भने घृणा उत्पन्न भइरहने र फैलने गर्छ । ६ भय, त्रास, आतंक सिर्जनाले घृणा फैलाउँछ । ७ अनिश्चितता, अन्यौल, अन्धकारमा घृणा सजिलै फैलिन्छ । ८समाज बहिस्कारमा परेका, निषेध गरिएका असंगठित, बेसहाराटुहुरा भए भने । ९ समाज स्वच्छन्द, अनियन्त्रित, मनमौजी भई संवेदनहीन भए । १०कानुनको शासन, ज्ञानसीप, अनुशासनको अभावले प्रणाली, पद्धति र सभ्यतामा अभाव र घृणा मौलाउँछ। मुक्त कसरी पार्ने ? समाजशास्त्रले घृणात्मक अभिव्यक्ति कस्तो समाजमा मौलाउँछ भन्ने पर्घेलेर देखायो । तर घृणाको अभिव्यक्ति फैलन नदिने, घटाउने र समाजलाई मुक्त पार्ने कसरी ? राजनीतिशास्त्रले निर्वाचनको सन्दर्भमा यसको व्याख्या गरेको बताउँछन्, राजनीतिशास्त्रका अध्येता । तिनले भने यसका लागि दसवटा काम गर्नुपर्छ । १मतदान शिक्षाघृणात्मक अभिव्यक्ति जहाँ गरिन्छ, त्यहीं र स्रोतमै प्रश्न उठाउनुपर्छ । तत्काल औंला ठड्याउनुपर्छ । २ नागरिक समाजको भूमिकानागरिक समाजले कही कतैबाट आएको घृणा होस्, त्यसलाई अपराध भन्नैपर्छ । त्यो मानव अधिकारको हनन, समाज विखण्डन गर्ने चाल, सद्भाव बिथोल्ने गतिविधि र अनुचित लाभ लिन खोज्ने अपराध हो र त्यसलाई खबरदारी गर्ने भूमिका सशक्त हुनुपर्छ । ३ मिडियाको भूमिकासञ्चारमाध्यमले घृणात्मक अभिव्यक्तिलाई स्थान दिनु हुँदैन । घृणा लेख, वक्तव्य, दृष्टिकोण, समाचार, समीक्षा वा विज्ञापन जे रूपमा आएको होस् त्यसलाई स्थान दिनु हुँदैन । ४ निर्वाचन आयोगको भूमिकानिर्वाचन आयोगले घृणालाई गम्भीर रूपमा लिनुपर्छ । घृणात्मक अभिव्यक्तिमाथि तत्काल आचारसंहितालाई आकर्षित गर्नुपर्छ । घृणाको विषयलाई कारबाहीको विषय बनाएर हदैसम्मको चेतावनी दिँदै संहिता कार्यान्वयन गर्नुपर्छ । ५राजनीतिक दलको भूमिकाराजनीतिक दल, नेतृत्व घृणात्मक अभिव्यक्तिप्रति एकदमै संवेदनशील हुनुपर्छ । कुनै पनि दल र त्यसको नेतृत्वले अर्को दल वा उम्मेदवार वा गुट वा पक्षलाई हेय र घृणाको रूपमा प्रस्तुत हुनु हुँदैन । यस्तो अभिव्यक्ति कहींकसैले गरेमा तत्काल रोक्नुपर्छ । ६सुरक्षा निकायको भूमिकासुरक्षा निकायहरूले घृणात्मक अभिव्यक्ति कहींकतै भएको छ कि भनेर निगरानी गर्ने, सूचना लिने, नियन्त्रणमा लिने, नियमन गर्ने र आवश्यकता अनुसार कानुनीअदालती कारबाहीतर्फ लाग्नुपर्छ । ७ प्राज्ञिक समूहको भूमिकास्वनामधन्य नै किन नहोउन् ? सहर गाउँमा नै बस्ने किन नहोउन् ? शिक्षक, प्राध्यापक, बुद्धिजीवी, पण्डित, पुजारीले घृणात्मक अभिव्यक्ति दिनेको परम्परागत भनाइअनुसार 'जिभ्रो थुतेर पातमा राखिदिने ' गर्नका लागि समयमै औला ठड्याउनुपर्छ । यिनको सक्रियता एकदमै जरुरी छ । ८मानव अधिकारकर्मीको भूमिकाजो मानव अधिकारका नाममा देशविदेश र सर्वत्र गरिरहेको छ उसले मानव अधिकारको रक्षा, प्रवद्र्धन, अभियान, सम्मेलन, नेटवर्कहरूमा मानवअधिकारको एक्टरको रूपमा रहने हुनाले घृणालाई खबरदारी गरेर नियन्त्रण गर्न सशक्त हुनुपर्छ । ९पर्यवेक्षकको भूमिकाहरेक निर्वाचनमा विभिन्न राष्ट्रिय अन्तर्राष्ट्रिय पर्यवेक्षकहरू परिचालित हुन्छन् । तिनले निर्वाचन पूर्व, निर्वाचन भइरहँदा र निर्वाचनपछि पनि घृणालाई निस्कन, बढ्न र फैलन नदिन सक्रिय हुनुपर्छ । पर्यवेक्षकहरू घृणालाई नियन्त्रण गर्न यसरी सक्रिय हुनुपर्छ जसरी बर्डफ्लु लागेका कुखुरा मार्न मुखमा मास्क लगाएर भेटनरी डाक्टर सशक्त हुन्छन् । १०नयाँ पुस्ताको भूमिकायुवा पुस्ता दलमा होउन् वा समाजमा, संसद्मा होउन् वा व्यवसायमा ती देशका भविष्य र मुलुकका कर्णधार हुन् । यिनले घृणालाई खबरदारी गरेर फैलन नदिन प्रतिकात्मक रूपमा ककस वा गठबन्धन बनाएर साझा धारणाका साथ अभियानको रूपमा लाग्नुपर्छ । यसो गर्न सकियो भने मात्र घृणात्मक अभिव्यक्तिबाट राष्ट्रिय स्वाभिमान जोगाउन र विखण्डनकारीलाई पराजित गर्न सकिन्छ ।"
संक्रमित राजनीतिको छाँयामा आर्थिक वृद्धिदर,"लोडसेडिङको नाटकीय अन्त्यपछि अर्थतन्त्रले गति लिएको छ । अझ चालू आर्थिक वर्षको अन्त्यतिर गर्ने भनिएको चुनावले अर्थतन्त्र चलायमान बनाउन झनै सहयोग गर्ने छ । चुनावको आसपासमा खर्च धेरै हुने भएकाले लामो समयसम्म न्यून भएको पुँजीगत खर्च माथि पुग्नेछ । एडीबीले गरेको प्रक्षेपणअनुसार यस वर्ष सात प्रतिशतको हाराहारीमा नेपालको आर्थिक वृद्धिदर हुनेछ । यसलाई पुष्टि गर्ने आधारले जनतामा आसा जगाएको छ । लोडसेडिङको अन्त्य, रसायनिक मलको उपलब्धता, पुनर्निर्माणले गति पाएको अवस्था, सानाठूला व्यवसायले आफ्नो नाफामा गरेको बढोत्तरी र मूल्यवृद्धिमा आएको ह्रासजस्ता अर्थतन्त्रका 'की फ्याक्टर' हरूको प्रभावले हाम्रो अर्थतन्त्रमा दीर्घकालीन सुधार असम्भव छैन भन्ने देखाएका छन् । यी सबै अर्थतन्त्रीय अवयवको बारेमा बोलिरहँदा विप्रेषणलाई भुल्नु हुँदैन । विप्रेषणले गत २० वर्षदेखि हाम्रो अर्थतन्त्रमा महत्वपूर्ण हिस्सा ओगटेको छ । भूकम्प र नाकाबन्दीपछि पनि हाम्रो अर्थतन्त्र 'कोल्याप्स' नहुनुमा त्यसकै प्रभाव थियो । तात्कालिन रूपमा केही असहज महसुस भए पनि हाम्रो जीवनस्तर खस्किने गरेर क्षति भोगेनौं । विशेषतः भूकम्पपछि हाम्रो अर्थतन्त्रले भोग्नुपरेको क्षति अपेक्षित रूपले कम हुनु नयाँ खोजको विषय बनेको छ । आर्थिक वृद्धिदर सात प्रतिशतको हाराहारीमा हुन र त्यसैमा कायम भइराख्नका लागि स्थिर सरकार एकदमै महत्वपूर्ण हुन्छ । लामो समयसम्म राजनीति संक्रमणमा गुज्रिएको नेपालमा हालसम्म अपेक्षित वृद्धि नहुनुको कारण राजनीतिक मुद्दालाई समयमै ठेगान लगाउन नसक्नु हो । चुनावमार्फत स्थिरता खोज्ने परिकल्पना गरिएको भए पनि विभिन्न शक्तिकेन्द्रहरूले नेपाल अस्थिर बनाइराख्नको लागि राजनीतिक आवरण भिरेका दलहरूमार्फत क्रियाकलाप गरिरहेका छन् । नेपालको हकमा भन्ने हो भने 'समृद्धि'ले सधैं लम्पसारवाद र उग्रराष्ट्रवादविरुद्ध लडिरहनुपर्ने देखिएको छ । वैदेशिक लगानीमा बनिरहेका आयोजना उग्रराष्ट्रवादको चपेटामा पिल्सिने र तुलनात्मक रूपमा कम लागतमा बन्न सक्ने राष्ट्रिय लगानीमा बनिरहेका आयोजनालाई विदेशी शक्तिकेन्द्रको स्वार्थपूर्तिका लागि बलि चढाउने काम हुनु राजनीतिक क्षेत्रबाट निम्तिएको चरम आर्थिक अराजकता हो । हालको सरकारले आर्थिक वृद्धिदरमा आएको सकारात्मक परिणामको जस लिनु स्वाभाविक भए पनि पहिल्यैदेखि नेपालको अर्थतन्त्रमा रहेका आर्थिक संरचनाले यसमा मुख्य भूमिका खेलेको देखिन्छ । अघिल्ला कुनै पनि सरकारले गर्न नसकेको लोडसेडिङ हटाएर विद्युत् प्राधिकरणका कुलमान घिसिङ र ऊर्जामन्त्री जनार्दन शर्माले नेपाल र नेपालीलाई ठूलो गुन लगाएका छन् । हामी अझै पनि नाराको पछि भागेर देशलाई अझै बर्बादीको खाल्डोमा जाक्ने या केही गरेर देखाइसकेको ऊर्जावान व्यक्तिलाई नीतिनिर्माण तहमा पुर्याउने भन्ने स्वविवेक प्रयोग गर्ने बेला आएको छ । यद्यपि निर्वाचनका लागि हुने भनिएको राजनीतिक सहमति आजसम्म जुटिसकेको छैन । यसको अर्थ निर्वाचन भए पनि सफल हुने या नहुनेमा शंका गर्न सकिने ठाउँ प्रशस्त छ । निर्वाचनले कायम हुने राजनीतिक स्थिरतासँगै आउने मूल्यवृद्धिको भार थेग्न आजैदेखि नीतिनिर्माण तहमा रहेका विज्ञहरू तयार हुनुपर्ने देखिन्छ । विश्वको इतिहास गहिरिएर अध्ययन गर्ने हो भने तीव्र विकास गरिरहेका देशले आर्थिक वृद्धिदर हासिल गर्नुभन्दा पहिला राजनीतिक संक्रमणबाट गुज्रिएको देखिन्छ । संक्रमणको अवधि कति लामो हुने भन्ने राजनीति गर्ने दल, अन्य शक्तिकेन्द्र र वैदेशिक स्वार्थले निर्धारण गर्छन् । हाल विभिन्न स्रोतहरूले देखाएअनुसार ठूला पूर्वाधारमा सरकारी खर्चको वृद्धिदर कमजोर छ । चालू आर्थिक वर्षको पहिलो ६ महिनामा पुँजीगत खर्च ११ प्रतिशतको हाराहारीमा थियो । आजको मितिसम्म त्यो बढेर २३ प्रतिशतको हाराहारीमा पुगेको छ । यसले के देखाउँछ भने आर्थिक वृद्धि उच्च हुनुमा सरकारले गर्ने खर्चको योगदान भने निकै न्यून छ । सरकारले गर्ने खर्चमा विभिन्न सीमा तोकिएका छन् । कानुनी झन्झट र अड्चनहरूको सामना गर्नुपर्ने डरले पुँजीगत खर्च गर्न सम्बन्धित निकाय डराउँछन् । अस्पष्ट नीतिको कारणले कतिपयलाई भ्रष्टाचारमा फँसिने डरले सताएको हुन्छ भने कतिपयले त्यही अस्पष्ट नीतिलाई दुरुपयोग गरेर भ्रष्टाचार गर्ने गर्छन् । काम नगर्ने र काम गर्दा नीतिको दुरुपयोग गरेर काम गर्ने दुइटै अवस्था नेपालले भोगिरहेको छ । फेरि पनि आर्थिक वृद्धिदर हासिल गर्ने लामो यात्रामा सरकार र अर्थतन्त्रका संरचनाहरु मिलेर लाग्नुपर्ने देखिन्छ । सरकार स्थिर तथा इमान्दार हुने र आर्थिक संरचना चलायमान हुन सक्ने हो भने सबैको सपनामा रहेको दुई अंकको आर्थिक वृद्धिदर हासिल गर्नबाट हामीलाई कसैले रोक्न सक्दैन । नेपाली जनताले स्थिर सरकार र राजनीतिक संक्रमण अन्त्यको माग गरिरहेका छन् । कोमामा पुग्न लागेको नेपालको आर्थिक स्थितिलाई सुधार्न स्थिर सरकारको विकल्प छैन । विभिन्न पार्टीगत स्वार्थले विकासमा अवरोध पुर्याइरहेको छ । भ्रष्टाचार, कमिसनतन्त्र, सिन्डिकेट आदि प्रवृत्तिसँग लड्न राज्यसंयन्त्रमा रहेकाहरू पूर्णरूपमा तयार हुनुपर्छ । अन्यथा गति लिन सुरु गरेको अर्थतन्त्रको बाटो बीचैमा भत्किन सक्छ । जुनसुकै दलले सरकारको नेतृत्व गरेपनी छुट्टै भूराजनीतिक विशेषता बोकेको नेपालको अर्थतन्त्र अघि बढ्ने बाटो एउटै हुनुपर्छ । विश्वका दुई ठूला अर्थतन्त्रको बीचमा रहेर ७ प्रतिशतको आर्थिक वृद्धिदरको बारेमा लेख लेख्दैगर्दा अहिले पंक्तिकारलाई लाज लागेको अवस्था छ । केही समयअगाडि 'वितृष्णाको छायाँमा परिवर्तन' शीर्षकको यही अन्नपूर्ण पोस्ट्मा प्रकाशित भएको लेखमार्फत पंक्तिकारले साना व्यवसायले अर्थतन्त्रमा ठूलो योगदान कसरी गर्न सक्छन् भन्ने विषयलाई विस्तृत ढंगबाट केलाएको थियो । हामीसँग अर्थतन्त्र चलायमान बनाउन सक्ने सम्पूर्ण संयन्त्रमध्ये धेरैजसो 'डिस्फङ्सनल' जस्तै छन् । अर्थतन्त्रमा योगदान दिन हरेक व्यक्तिको आर्थिक क्रियाकलाप उत्तिकै महत्वपूर्ण हुने गर्छ । बिचौलियाको मारमा रहेका अधिकांस कृषिजन्य उत्पादन, तिनीहरूको बजार व्यवस्थापन, उपभोक्ताको गलत छनौटजस्ता विषयले नेपालको दैनिकी अर्थतन्त्र ध्वस्त पारेका छन् । उत्पादक चरम निराशामा छन् भने उपभोक्ता चर्को मूल्यको कारण मारमा छन् । नेपाल कृषिप्रधान देश भएको बारम्बार पढ्नु परे पनि कृषि क्षेत्रमा मानवीय स्रोत र संसाधनको कमी भइरहेको छ । बरु धेरैजसोले कृषिकर्म छोडेर वैदेशिक रोजगार र अन्य आकर्षक काम समातेको अवस्था छ । अर्थतन्त्रकै मेरुदण्ड मानिएको कृषि क्षेत्रलाई सुधारेर किसानलाई उत्पादनका लागि प्रोत्साहन गर्ने नीतिको खाँचो सदैव खड्किरहेको छ । दलीय स्वार्थको झोला बोक्न छोडेर राम्रोलाई राम्रो र नराम्रोलाई नराम्रो भन्नुपर्ने कुरा सिक्न नेपाली युवालाई धेरै ढिलो भइसकेको छ । आकर्षक नाराले परिवर्तन हुन सक्दैन, बरु आकर्षक योजना र त्यो योजनालाई फत्ते गर्न सक्ने नेतृत्वले मात्र आर्थिक विकृति हटाउन सक्छ । स्थानीय तहको चुनाव संघारैमा छ, यसैले हामी अझै पनि नाराको पछि भागेर देशलाई अझै बर्बादीको खाल्डोमा जाक्ने या केही गरेर देखाइसकेको ऊर्जावान व्यक्तिलाई नीतिनिर्माण तहमा पुर्याउने भन्ने स्वविवेक प्रयोग गर्ने बेला आएको छ । अर्को आर्थिक वर्षको न्यूनतम लक्ष्य १० प्रतिशत बनाउने कि नबनाउने भन्ने हाम्रै हातमा छ ।"
पतन वा उत्कर्ष,"नेपालमा यतिबेला राजनीतिक अगुवाहरू अहं र स्वार्थको लडाईं लडिरहेका छन् । जुन लडाईंको प्रहारबिन्दु कुनै खास दुश्मन नभएर आफ्नै मुलुक र जनता नै हुन पुगेका छन् । यस किसिमको लडाईं हार्नेहरूमा नेपाली जन र नेपाली राष्ट्रियता हुनेछ भने जित्ने नेपाल र नेपालीका दुश्मन हुनेछन् । जो लडाईंमा संलग्न छन्, उनीहरूले पनि एक किसिमको क्षणिक तुष्टि मात्र प्राप्त गर्नेछन् । जुन कुरा कालान्तरमा गएर उनीहरू आफ्नै लागि समेत प्रत्युत्पादक साबित हुनेछ । तापनि विकृत मनस्थिति बोकेकाहरू समयमै कुनै चेत लिने पक्षमा छैनन् । अनि सबै आफ्नो जिम्मेवारी पूरा नगर्ने र एक अर्कामाथि जाई लाग्ने कार्यमै मात्र व्यस्त रहेका छन् । यस किसिमको स्थिति सिर्जना हुनुमा कुनै एक पक्षलाई मात्र दोष दिनु र जिम्मेवार ठान्नु पनि उत्तिकै गलत हुनेछ । कारण यस कार्यका लागि धेरथोर मात्रामा सबै जिम्मेवार देखिन्छन् । यसमा दुई विषयबाट मात्र सुधारसम्भव छ । प्रथम, विकृत ग्रन्थी बोकेर राष्ट्र, समाज र जनविरोधी क्रियाकलाप गर्नेहरूको स्वयं चेत खुल्नुपर्छ । दोस्रो, दलीय नेतृत्वको कार्यमा अतिरिक्त हस्तक्षेप (जनस्तरबाट) हुनुपर्छ । तर यी दुवै विषय तत्काल सम्भव देखिएका छैनन् । जहाँसम्म विद्यमान अवस्था सिर्जना हुनुपछाडिको जिम्मेवार कारणको प्रश्न छ, एक त, देशमा राजनीतिक परिवर्तनको नाममा नितान्त गैरजिम्मेवार नेतृत्वपंक्तिको उदय हुन पुगेको छ । जुन दृष्टिकोणविहीन मात्र नभएर भ्रष्ट एवं असक्षमसमेत प्रमाणित भइसकेको छ । दोस्रो,०६३ को परिवर्तनयता देशमा समानुपातिक एवं समावेशिताको नाममा जुनखाले परिपाटीको विकास गर्न खोजिएको छ त्यसले समाजको ठूलो हिस्सालाई कर्तव्यविमुख र अधिकारमुखी बनाइदिएको छ । सो पक्ष आफूले थोरै मात्र गरेर धेरै फाइदा लिने कुराप्रति मात्र नभएर आफूले चाहेको कुरा प्राप्त गर्न जुनसुकै हदसम्म पनि उत्रन उद्यत् रहेको देखिन्छ । तेस्रो, देशमा यस किसिमको अव्यवस्था सिर्जना गर्न एकथरी तत्वव कम्मर कसेर लागेका छन् । उनीहरूबीच निजी स्वार्थपूर्तिका लागि देशको ढुकुटी रित्याउने, राष्ट्रका जिम्मेवार ओहोदामा आफ्ना नातागोता र भरौटेहरूलाई स्थापित गरेर आफ्नो लुटको प्रक्रियालाई सहज बनाउने कार्यमा जतिबेला पनि सहमति हुन पुग्छ । तर राष्ट्र एवं जनपक्षीय सवालमा भने खिचातानी मात्र हुने गर्छ । अन्यथा विचार गरौं त, कथित जनप्रतिनिधिहरू संलग्न जनप्रतिनिधिसभा (संविधानसभा) द्वारा संविधान निर्माण गर्ने कार्यमा तिनीहरूबीच सहमति बन्न सकेन । असहमतिबीच जसरीतसरी निर्माण भएको संविधानलाई पनि विवादको विषय बनाइयो । त्यसको कार्यान्वयन प्रक्रियालाई अवरुद्ध तुल्याएर देशमा अराजक स्थिति सिर्जना गरिँदैछ । अनि आफूले भनेजस्तो भएन भने मुलुक टुक्य्राईदिने सम्मका धाकधम्की दिने गरिएको छ । यति हुँदा पनि शासन सञ्चालनको बागडोर सम्हाल्नेहरू केही नगरी तमासे बनिरहेका छन् । उल्टै लाजै नमानी आफूलाई त्यस्ता तत्ववहरूको मतियारको रूपमा प्रस्तुत गरिरहेका छन् । यसरी यतिबेला राष्ट्र, राष्ट्रविरोधीहरूको हातमा बन्धक बन्न पुगेको प्रष्ट हुन गएको छ । यस्तो अवस्थामा पनि जनसमुदायको एउटा हिस्सा राष्ट्रविरोधीहरूको पछि लागेर झिनामसिना स्वार्थसिद्धि गर्नुलाई चलाकी एवं दूरदर्शिता ठान्ने गरेको छ भने सोझासाझा जनताहरू निरूपाय रमिते बन्न पुगेका छन् । जनताको यस किसिमको चाल बुझेर मुलुकलाई यो अवस्थासम्म ल्याई पुर्याउन जिम्मेवार एकथरि छट्टूहरू निर्लज्ज आफूलाई विकासको वाहकका रूपमा प्रस्तुत गर्न पछि परेका छैनन् । तर देशको अवस्था भने दिनानुदिन पतनोन्मुख हुँदै गइरहेको छ । नेपालको वर्तमान अवस्थाले भारतमा मौर्य वंशको शासन स्थापनाअघिको एउटा राज्य गान्धार अर्को राज्य केकयद्वारा पराजित हुँदाको घटनाको स्मरण गराउँछ । युद्धमा भएको पराजय पीडाबाट चिन्तित गान्धारराज आम्भीले त्यतिबेलाका नामी विद्वान एवं कूटनीतिविद् विष्णुगुप्त (चाणक्य) सँग आचार्य ! गान्धार जनपद (राज्य) को पराजयको कारण के होला ? भनी सोधेका थिए । यस प्रश्नको उत्तरमा चाणक्यले, यतिबेला गान्धारका नागरिकहरू सुख र वैभवका निकै सौखिन भएका छन् । उनीहरू आफ्नो कमाई भोगविलास र रमाइलोमा बढी खर्च गर्छन् । जुन जनपदका नागरिकहरू यस किसिमका विकृतिहरूमा डुबिरहन्छन्, तिनीहरूले आफ्नो कर्तव्यलाई कदापि पहिचान गर्न सक्दैनन् । जबसम्म कुनै जनपदका सबै नागरिकले आआफ्नो स्वधर्म' (कर्तव्य) को पालन गर्दैनन्, त्यस्तो राज्यको उत्कर्ष सम्भव हुँदैन' भनी जवाफ दिएका थिए । सरकारमा बसेर सामाजिक सद्भाव विरोधी एवं राष्ट्रघाती कार्यहरू गर्ने, सरकारी सुरक्षा एवं भत्ता उपयोग गरेर राष्ट्र विखण्डन र विदेशीहरूको दलालीसम्म गर्न पछि नपर्नेलाई राजनीतिक अगुवा एवं विकासका अभियन्ता ठान्नेजस्तो विकृत एवं दरिद्र मानसिकता नेपाली समाजमा विगत दुई दसकभन्दा लामो समयदेखि विद्यमान छ । यसबाट मुक्ति पाउन नेपाली जनताले स्वधर्म' पालनातर्फ उन्मुख हुनुपर्छ । यो कुरा दुई हजार वर्षभन्दा पछिको वर्तमान नेपालका सन्दर्भमा पनि उत्तिकै सामयिक देखिन्छ । कारण यतिखेर नेपाली समाज तडकभडक, भोगविलास, रमाइलो र फजुल खर्चमा चुर्लुम्म डुबेको छ । त्यस किसिमको खर्च विप्रेषण, तस्करी, कमिसन, भ्रष्टाचार, कालोबजारी, मानव बेचविखनजस्ता माध्यमद्वारा जुट्ने गरेको छ । त्यतिमात्र नभएर गैरसरकारी संस्था एवं विदेशी दलालीको माध्यमबाट समेत सम्पत्ति जोड्ने कार्यमा ठूलो संख्याका मानिस लागेका छन् । यसो गरेर सम्पत्ति संकलन गर्नेहरूले समाजमा अथाह विकृति सिर्जना गर्ने, भित्र्याउने र तिनलाई बढावा दिने कार्य गरिरहेका छन् । जुन कुरा नियन्त्रण गर्नेतर्फ सरकार, समाजसेवी र धर्मका ठेकेदारहरू कसैको ध्यान पुग्ने त परै जाओस्, उनीहरू समेत यो वा त्यो रूपमा यसै अभियानका सहयात्री बन्न पुगेका छन् । राष्ट्रको अवस्थाको बारेमा पर्वाहै नगरि आफ्नो जीवनशैलीलाई यस किसिमको पतनोन्मुख मार्गतर्फ उन्मुख तुल्याउने कुरो नै यतिबेला नेपाली समाजको मूल प्रवृत्ति बन्न पुगेको छ । समाजमा हुर्किइरहेको यसखाले प्रवृत्तिका कारण धेरैलाई राष्ट्र कमजोर एवं विदेशी स्वार्थको केन्द्र बन्दै गएको कुरामा समेत खासै चासो हुने गरेको पाइँदैन । सबैको ध्याउन्न संकुचित स्वार्थको जगेर्ना गर्नेतर्फ मात्र केन्द्रित हुने गरेको छ । नेपाली समाजमा हुर्किइरहेको यसखाले प्रवृत्तिबाट राष्ट्रविरोधीलाई भने हौसला प्राप्त भएको छ । उल्लिखित कारणहरूको परिणाम यतिबेला नेपाली समाजमा एकातर्फ सामाजिक मूल्यमा तीव्र ह्रास देखापरेको छ भने अर्कोतर्फ समाजलाई जातीय, धार्मिक, भाषिक एवं क्षेत्रीय आधारमा विभाजन गर्ने कार्यसमेत भइरहेको छ । यस किसिमको कार्यमा संलग्न हुनेहरू सबैले आफ्नो स्वधर्म' निर्वाह गर्ने कुरालाई नियन्त्रण र बन्देजको रूपमा लिँदै छाडापन, अराजकता, विखण्डन र विदेशीको दलाली गर्नुलाई स्वतन्त्रता, अधिकार र लोकतन्त्रको रूपमा अथ्र्याउने गरेका छन् । जुनसुकै स्वतन्त्र, सार्वभौम र स्वाभिमानी मुलुकले राष्ट्रद्रोही ठर्याउने कुरा पनि यतिबेला हामीकहाँ लोकतान्त्रिक एवं नयाँ विचारको रूपमा अगाडि सार्ने कार्य भइरहेको छ । यससँगै सरकारमा बसेर सामाजिक सद्भाव विरोधी एवं राष्ट्रघाती कार्यहरू गर्ने, सरकारी सुरक्षा एवं भत्ता उपयोग गरेर राष्ट्र विखण्डन र विदेशीहरूको दलालीसम्म गर्न पछि नपर्नेलाई राजनीतिक अगुवा एवं विकासका अभियन्ता ठान्नेजस्तो विकृत एवं दरिद्र मानसिकता नेपाली समाजमा विगत दुई दसकभन्दा लामो समयदेखि विद्यमान छ । विचार गरौं त, जो देशको स्वतन्त्र र सार्वभौम अस्तित्वको विरोधी छ, त्यसले कसरी राष्ट्रको विकास सम्भव तुल्याउन सक्छ ? यस किसिमको चिन्तन कायम रहेसम्म नेपाली समाज अगाडि बढ्ने कुरा त छाडिदिऊँ, समाज पतनको प्रक्रिया थामिने छैन । पछिल्लो समयमा देशको मूल राजनीतिक प्रवृत्ति नै यही भएको छ । यसबाट मुक्ति पाउन नेपाली जनताले आफूलाई स्वधर्म' को पालनातर्फ उन्मुख तुल्याउनु आवश्यक छ । सबैले आआफ्नो कर्तव्य (पेसागत, नागरिक दुवै)को मात्र निर्वाह गरिदिने हो भने नेपाल राज्यको उत्कर्ष सम्भव हुनेछ । सोचौं, नेपाल राष्ट्र एवं नेपाली जातिको पतन वा उत्कर्ष कुन बाटो रोज्ने ? यो हाम्रै हातमा छ ।"
क्रिकेटलाई ओलम्पिक खेल बनाउने तयारी,"दुबईः अन्तर्राष्ट्रिय क्रिकेट काउन्सिल (आईसीसी) का प्रमुख कार्यकारी डेभिड रिचर्डसनले क्रिकेटलाई ओलम्पिक खेलको मान्यता दिलाउने तयारी भइरहेको संकेत दिएका छन् । उनका अनुसार आईसीसीले क्रिकेटलाई सन् २०२४ मा हुने ओलम्पिक खेलकुदमा समावेश गर्नका लागि अन्तर्राष्ट्रिय ओलम्पिक काउन्सिल (आईओसी) सँग अनुरोध गर्ने निर्णय गर्ने भएको छ । क्रिकेटलाई ओलम्पिक खेल बनाउने विषयमा यसअघि नै बहस चल्दै आए पनि सफल हुन सकेको छैन । यद्यपि लन्डनमा भएको खेलकुदसम्बन्धी एक सम्मेलनमा बोल्दै रिचर्डसनले आईसीसी त्यसका लागि आधिकारिक निर्णयसहित अघि बढ्न लागेको संकेत गरेका हुन् । उनका अनुसार ओलम्पिकमा क्रिकेटको टीट्वेन्टी ढाँचालाई समावेश गर्ने तयारी भइरहेको छ । क्रिकेट ओलम्पिकमा सहभागी भए ६ देखि आठवटा टोलीले प्रतिस्पर्धा गर्नेछन् । हामीले त्यसका लागि जुलाईभित्र निर्णय गरिसक्नुपर्नेछ । त्यसपछि मात्रै हामी आईओसीमा सेप्टेम्बरसम्म आवेदन दिन सक्छौं', रिचर्डसनले भने, मैले बुझेसम्म आईओसीले सन् २०२४ को ओलम्पिकका लागि नयाँ खेलको रूपमा क्रिकेटलाई समावेश गर्ने सम्बन्धमा सोच्ने छ । मसहित आईसीसीका धेरै सदस्यले निर्णयका लागि यो सही समय भएको महसुस गरेका छौं । यसले क्रिकेटलाई विश्वव्यापी बनाउन अझ मद्दत पुर्याउनेछ ।' सन् २०२४ को ओलम्पिक खेलकुद अमेरिकाको लस एन्जलस वा फ्रान्सको पेरिसमध्ये एक सहरले आयोजना गर्नेछ । ओलम्पिक खेलकुदमा यसअघि एकपटक मात्र क्रिकेटलाई समावेश गरिएको छ । सन् १९०० मा पेरिसमै भएको ओलम्पिक खेलकुदमा क्रिकेट समावेश थियो । यद्यपि त्यसपछि यसले निरन्तरता पाउन सकेन । टीट्वेन्टी ढाँचाको क्रिकेट ओलम्पिकका लागि निकै सुहाउने खेल हो । हाम्रो विचारमा रग्वी सेभेनभन्दा पनि टीट्वेन्टी क्रिकेट ओलम्पिकका लागि प्रभावकारी हुनेछ', रिचर्डसनले भने । क्रिकेटलाई ओलम्पिकमा सहभागी गराउने विषयमा भारतीय क्रिकेट कन्ट्रोल बोर्ड (बीसीसीआई) को भने अवरोध देखिएको छ । तर, इङ्लिस क्रिकेट कोडले यसअघि विरोध गरे पनि कोलिन ग्रभ्स नयाँ अध्यक्ष चुनिएपछि उनले क्रिकेटलाई ओलम्पिमा पुर्याउने विषयमा सकारात्मक धारणा व्यक्त गर्दै आएका छन् ।"
भत्ता थोरै हुँदा टिक्नै गाह्रो : खेलाडी,"काठमाडौं : विभिन्न अन्तर्राष्ट्रिय प्रतियोगितालाई लक्षित गरी राष्ट्रिय खेलकुद परिषद् (राखेप) ले राष्ट्रिय टिमको तयारी सुरु गरेको छ । १२ औं दक्षिणएसियाली खेलकुद (साग) को बन्द प्रशिक्षणका कारण स्थगित भएको राष्ट्रिय टिम तयारी राखेपको वार्षिक कार्यक्रमअनुसार फागुन २६ देखि सुरु भएको हो । तर अन्तर्राष्ट्रिय प्रतियोगितालाई लक्षित गरी अघि बढाइएको टिम तयारीमा सहभागी खेलाडी भने राखेपले उपलब्ध गराउँदै आएको न्यून भत्ताका कारण विभिन्नखाले मानसिक दबाब झेल्न बाध्य छन् । अपर्याप्त भत्ताका कारण उनीहरूको ध्यान अन्तर्राष्ट्रिय प्रतियोगिताको तयारीभन्दा पनि अपर्याप्त डाइट र बसोबासको समस्यामा बढी केन्द्रित हुने गरेको छ । अर्को वर्ष इन्डोनेसियाको राजधानी जकार्तामा हुने एसियाली खेलकुद र सन् २०१९ मा नेपालमै आयोजना हुने भनिएको १३ औं सागलाई ध्यानमा राखी पदकको सम्भावना भएका १२ वटा एकल खेललाई प्रशिक्षणमा समावेश गरिएको राखेपले जनाएको छ। राष्ट्रिय टिम तयारीका लागि खेलाडी चयन गर्दा १२ औं सागको नतिजा, सातौं राष्ट्रिय खेलकुद प्रतियोगितामा हासिल गरेको सफलता र एकल खेललाई प्राथमिकतामा राखिएको जानकारी राष्ट्रिय टिम तयारी समितिका संयोजक रिम रानाभाटले दिए । उनले १२ औं साग र सातौं राष्ट्रिय खेलकुद प्रतियोगितामा स्वर्णपदक जितेका खेलाडीलाई राष्ट्रिय तयारी टिममा सहभागी गराइएको बताए । राखेपले राष्ट्रिय टिममा सहभागी खेलाडीमध्ये उपत्यका भित्रकालाई दैनिक तीन सय र उपत्यका बाहिरकालाई ६ सय रुपैयाँ भत्ता उपलब्ध गराउने भएको छ । खेलाडीलाई प्रदान गरिने दैनिक भत्तामध्ये दुई सय रुपैयाँ भने 'डाइट' का लागि कटाउने गरिएको जानकारी संयोजक रानाभाटले दिए । उनका अनुसार यस आर्थिक वर्षमा राष्ट्रिय टिम तयारीका लागि तीन करोड ३९ लाख रुपैयाँ विनियोजन गरिएको छ । राष्ट्रिय टिम तयारीमा सहभागी खेलाडीले राखेपले दिने भनेको भत्ताबापतको रकम हालसम्म आफूहरूले नपाएको गुनासो गरेका छन् । १२ औं सागकी स्वर्णपदक विजेता उसुकी नीमा घर्तीमगरले दिनहुँ 'डाइट' खान पाए पनि पकेट खर्चबापतको रकम अहिलेसम्म नपाएको बताइन् । 'समग्रमा हामीलाई दिइने डाइट त ठीकै छ तर भत्ताबापतको बाँकी रकम भने अहिलेसम्म पाउन सकिएको छैन', उनले भनिन्। उसुका राष्ट्रिय खेलाडी राजु लामाले पनि निकै दु:ख सहेर राष्ट्रिय टिमको तालिम गरिरहेको बताए । धादिङ ७ जीवनपुरका लामा काठमाडौंमा कोठा भाडामा लिएर प्रशिक्षणमा सहभागी छन् । 'काठमाडौंमा आफन्त कोही छैनन् । प्रशिक्षणकै लागि कोठा भाडामा लिएर बसेको छु । महिनामा चार हजार रुपैयाँ कोठाभाडा तिर्नुपर्छ । राखेपले दिने भनेको भत्ता पनि अहिलेसम्म पाएको छैन । आफ्नै खर्चले अहिलेसम्म धानिरहेको छु', उनले दुखेसो पोखे । यसैगरी कराँते प्रशिक्षक कुशल श्रेष्ठले उपत्यकाभित्रका लागि दैनिक तीन सय रुपैयाँ दिनु उचित भए पनि उपत्यकाबाहिरका लागि भने न्यायसंगत नभएको बताए । 'उपत्यकाबाहिरका प्रशिक्षकका लागि त समस्या नहोला तर खेलाडी भने मारमा परेका छन् । ६ सय रुपैयाँले खान र बस्न पुग्दैन । यस विषयमा परिषद्ले पुनर्विचार गर्नैपर्छ', उनले भने । तेक्वान्दो खेलाडी रेजिना कार्कीले पनि डाइट र भत्ता पर्याप्त नभएको बताइन् । 'दिनको तीन सय रुपैयाँ भत्ता दिने भनिएको छ । दुई सय रुपैयाँ त डाइटमै काटिन्छ । एक सय रुपैयाँले के गर्ने ? ' उनले गुनासो गरिन् । राष्ट्रिय टिम तयारी समितिका संयोजक रानाभाट पनि खेलाडीलाई उपलब्ध गराएको भत्ता पर्याप्त नभएको बताउँछन् । 'तालिमका लागि अर्थ मन्त्रालयबाट बजेट निकासा गर्दा शीर्षक नै तोकिएको छ । यसमा हामीले केही गर्न मिल्दैन । तर भत्ता पर्याप्त नभएको विषय हामीले मन्त्रालयमा पठाइसकेका छौं । आशा छ अर्को आर्थिक वर्षदेखि बजेटमा बढोत्तरी हुनेछ', उनले भने।रानाभाटले मन्त्रालयमा प्रस्ताव पठाउँदा उपत्यकाभित्रका लागि दैनिक पाँच सय र मोफसलका खेलाडीका लागि दैनिक एक हजार रुपैयाँ प्रस्ताव गरिएको बताए । राखेप सदस्यसचिव केशवकुमार बिष्टले पनि खेलाडीलाई वैज्ञानिक हिसाबले 'डाइट' खुवाउन र पर्याप्त पकेट खर्च दिन नसकिएको स्वीकारे । 'हामीले खेलाडीलाई वैज्ञानिक हिसाबले डाइट खुवाउन सकेका छैनौं । तर अबका दिनमा कुन खेलका खेलाडीका लागि दैनिक कति क्यालोरी चाहिन्छ, त्यसको हिसाब गरेर वैज्ञानिक रूपमा डाइट खुवाउँछौं', बिष्टले भने, 'पकेट खर्च पनि अर्को आर्थिक वर्षदेखि वृद्धि हुन्छ ।' काठमाडौंमा अहिले सामान्य खाने हो भने पनि छाकको दुई सय रुपैयाँ पर्छ । यसैगरी होटेल र लजको भाडा पनि महँगो छ । काठमाडौंमा दैनिक पाँच सयभन्दा कम मूल्यको कोठा पाउन कठिन छ । पाइहाले पनि होटेलको सुविधा चित्तबुझ्दो हुँदैन । यस्तो अवस्थामा राखेपले खेलाडीलाई मारमा पारेको गुनासो अधिकांश खेलाडीको छ । प्रशिक्षणमा विभिन्न १२ खेलका एक सय ८७ जना खेलाडी सहभागी छन् । सहभागी खेलमा तेक्वान्दो, कराँते, बक्सिङ, उसु, जुडो, एथलेटिक्स, आर्चरी, ब्याडमिन्टन, टेबुलटेनिस, सुटिङ, भारोत्तोलन र कुस्ती छन् । यसैगरी पौडी र ट्रायथलनको प्रशिक्षण पनि चाँडै सुरु हुने राखेपले जनाएको छ । राष्ट्रिय टिम तयारीमा ५५ जना प्रशिक्षक खटाइएको छ । राष्ट्रिय टिम तयारीमा समावेश गरिएका अधिकांश खेलको प्रशिक्षण त्रिपुरेश्वरस्थित दशरथ रंगशालामा भइरहेको छ। खेलाडीले पाउने भत्ता उपत्यकाबाहिरका खेलाडी : ६ सय रुपैयाँ उपत्यकाभित्रका खेलाडी : तीन सय रुपैयाँ डाइटबापत कट्टा गरिने रकम : दुई सय रुपैयाँ बाँकी उपत्यकाबाहिरका खेलाडी : चार सय रुपैयाँ उपत्यकाभित्रका खेलाडी : एक सय रुपैयाँ खेलाडीको खर्च दुई छाक सामान्य खाना : चार सय रुपैयाँ आवास : पाँच सय रुपैयाँ राष्ट्रिय टिम तयारीमा सहभागी खेल : १२ वटा राष्ट्रिय टिम तयारीमा सहभागी खेलाडी : एक सय ८७ जना राष्ट्रिय टिम तयारीमा सहभागी प्रशिक्षक : ५५ जना छुट्ट्याइएको बजेट : तीन करोड ३९ लाख रुपैयाँ ।"
आईओसी र ओसीएको सहयोग दुरुपयोग',"काठमाडौः सर्वोच्च अदालतबाट मान्यताप्राप्त नेपाल ओलम्पिक कमिटीका पदाधिकारीले अन्तर्राष्ट्रिय ओलम्पिक कमिटी (आईओसी) र ओलम्पिक काउन्सिल अफ एसिया (ओसीए)ले आफ्नो अस्तित्वलाई पनि स्वीकार गरेको दाबी गरेका छन् । आईओसी र ओसीएले जीवनराम श्रेष्ठ अध्यक्ष तथा लामा टेण्डी शेर्पा महासचिव रहेको कमिटीलाई मान्यता दिएको भन्दै हालै पठाएको पत्रमा ती दुवै निकायले आफ्नो अस्तित्वलाई पनि स्वीकार गरेको दाबी मंगलबार आयोजित पत्रकार सम्मेलनमा अदालतबाट मान्यताप्राप्त एनओसीका पदाधिकारीले गरे । पत्रकार सम्मेलनमा नेपाल ओलम्पिक कमिटीका कार्यवाहक अध्यक्ष किशोरबहादुर सिंहले आफूहरूले आईओसी र ओसीएको मान्यताका लागि प्रयास गरिरहेको बताए । अन्तर्राष्ट्रिय मान्यताका लागि हामीले प्रयास गरिरहेका छौं । आईओसी र ओसीएले हामीलाई मान्यता नदिई सुखै छैन', उनले पत्रकार सम्मेलनमा भने । सिंहले श्रेष्ठ पक्षले किर्ते कागज बनाएर आईओसी र ओसीएलाई समेत गुमराहमा राखेको बताए । आईओसी र ओसीएबाट आएको सहयोग रकमको चरम रुपमा दुरुपयोग भएको छ । नेपाली खेलकुदको विकास र विस्तारका लागि आएको सहयोग व्यक्तिगत प्रयोजनमा खर्च गरिएको छ', कार्यवाहक अध्यक्ष सिंहले भने, आईओसी र ओसीएको चार्टर र इथिक्सको प्रतिकूल काम गरेकाले चाँडै नै उनीहरूले कारबाही भोग्नुपर्ने अवस्था छ ।' श्रेष्ठ नेतृत्वले सातदोबाटोस्थित भवन आफ्नो भन्दै गरेको टिप्पणी हास्यास्पद रहेको सिंहले बताए । पत्रकार सम्मेलनमा वितरित प्रेस विज्ञप्तिमा भनिएको छ, भवन निर्माणका लागि राष्ट्रिय खेलकुद परिषद्बाट जग्गा उपलब्ध गराइएको हो । भवन निर्माणकार्य रुक्मशमशेर राणा अध्यक्ष रहेकै समयमा मौज्दाज रहेको एक लाख अमेरिकी डलरबाट सुरु भएको र ध्रुवबहादुर प्रधान अध्यक्ष हुँदा आईओसी र ओसीएबाट बाँकी रकम आएको हो । तर, यो रकम कुन माध्यमबाट आएको हो भन्ने विषयमा न हिसाबकिताब सार्वजनिक गरिएको छ न त लेखापरीक्षण नै गराइएको छ ।' यसैगरी भूकम्पपछि आईओसी र ओसीएबाट आएको सहयोगमा समेत व्यापक अनियमितता भएको आरोप राणा नेतृत्वले लगाएको छ । कार्यक्रममा नेकपा एमाले खेलकुद विभागका प्रतिनिधि पीताम्बर तिम्सिनाले राणा नेतृत्वलाई अदालतबाट कानुनी हैसियत प्राप्त रहेको बताए । उनले विधि र विधानअनुरूप पार्टीले राणा नेतृत्वलाई नै आधिकारिक मानेको प्रतिक्रिया दिए । अन्तर्राष्ट्रिय मान्यता र खेलाडीको दुहाई दिएर सधैं विवाद उठाइरहनु हुँदैन, जतिसक्दो चाँडो यसको निकास खोज्नुपर्छ । अदालत र सरकारले राणा नेतृत्वलाई कानुनी हैसियत दिएको छ । नेकपा एमालेले पनि विधि र विधानअनुरूप राणा पक्षलाई आधिकारिकता मानेको छ ।' राष्ट्रिय प्रजातन्त्र पार्टीका खेलकुद विभाग प्रमुख लालकुमार लामाले अन्तर्राष्ट्रिय मान्यतालाई भजाएर श्रेष्ठ नेतृत्वले अनावश्यक क्रियाकलाप गरिरहेको बताए । सातदोबाटोबाट हटेपछि श्रेष्ठ नेतृत्व आत्तिएको छ । अन्तर्राष्ट्रिय मान्यतालाई भजाएर कतिन्जेल अनावश्यक प्रचार गरिरहने ? ', उनले प्रश्न गरे । माओवादी केन्द्रका प्रतिनिधि नवराज कोइरालाले आफ्नो पार्टीले अदालतको मान्यताप्राप्त राणा नेतृत्वको कमिटीलाई नै आधिकारिक मानेको बताए । यसैगरी ओलम्पिक कमिटीका सदस्य बिजेन्द्र हमालले सर्वोच्च अदालतको फैसला कार्यान्वयनका सम्बन्धमा युवा तथा खेलकुदमन्त्री र राष्ट्रिय खेलकुद परिषद्का सदस्यसचिवले एकले अर्कोलाई पन्छाउने काम गर्दै आएको बताए । मन्त्री र सदस्यसचिवले एकले अर्कोलाई पन्छाउने होइन, अदालतको फैसलाअनुरूप काम गर्नुपर्छ', उनले भने ।"
