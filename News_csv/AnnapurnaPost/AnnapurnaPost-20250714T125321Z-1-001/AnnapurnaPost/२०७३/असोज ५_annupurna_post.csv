शीर्षक,विवरण
राजनीतिक आँधीबेहरी,"नेपालको राजनीतिको दूरक्षितिजमा एउटा ठूलो आँधीबेहरीको तयारी भइरहेको देखिन्छ । यो आँधीबेहरी ल्याउने चक्रवातको लागि राजनीतिक तापमान बढाउन सक्रिय धेरै छन् । आन्तरिक रूपमा न्यायपालिका, कार्यपालिका, व्यवस्थापिका र राजनीतिक दलहरू सबै जानेर वा अन्जानमा चक्रवातको लागि आवश्यक तापमान बढाउन सक्रिय देखिन्छन् । हुन त नेपालमा राजनीतिक आँधीबेहरीमा धेरै संविधान व्यवस्था, संस्थाहरू व्यक्तिहरू बढारिने क्रम निरन्तर छ । राजनीतिक दल र नागरिक समाजले ०६२६३ को आन्दोलनमा अबको आन्दोलन अन्तिम हुने र संविधानसभाबाट संविधान पारित भएर गणतन्त्र घोषणापश्चात् नेपालको प्रजातन्त्र र स्थायित्व चिरञ्जीवी हुने घोषणा गरेका थिए । तर परिस्थिति अहिले फर्किएको छ । संविधानसभाबाट संविधान जारी भएको एक वर्षको उल्लास मनाउन नपाउँदै संविधानद्वारा नै सिर्जित कारणले एउटा भयंकर राजनीतिक आँधीबेहरी क्षितिजमा आइसकेको संकेत पाइन्छ । संघीयताको सीमा विवाद चुलिएको र मधेसी थारू र जनजाति दलहरू यसको सशक्त प्रतिरोधमा रहेको अवस्थामा सीमा निर्धारण आयोगको प्रतिवेदनले थप विवाद सिर्जना गर्नेछ । जिल्लाजिल्लामा अहिले भइरहेका विवाद गाउँ र वडासम्म फैलिँदै छ । अन्त्यमा यसले एउटा नयाँ आँधीबेहरी ल्याउनेछ । जनताको मर्मस्थलमा प्रहार हुने यो निर्णयले ल्याउने संकट अब केही महिनामा प्रकट हुनेछ । नेपालले विगतमा पनि यस्ता धेरै ठूलाठूला आँधीबेहरी बेहोरिसकेको छ । तर जति ठूलो संकट आए पनि नेपालले आफ्नो स्वतन्त्रताको अवछिन्नता निरन्तर राख्न सफल छ । बीपी कोइरालाले राजा, राष्ट्रियता र राजनीति भन्ने पुस्तकमा भन्नुभएको छ । जति ठूलो हिंसात्मक घटना र राजनीतिक उथलपुथल भए पनि नेपाल बाँच्छ, बाँच्छ । लामो राजनीतिक अवरोध र उथलपुथल देखेका राजनीतिज्ञ बीपी कोइरालाको त्यो दृढ विश्वासका पछाडि धेरै आधारहरू छन् । नेपालमा विगतको दसकमा ठूलाठूला घटना भए । हिंसात्मक जनयुद्धमा १५ हजारले ज्यान गुमाए, हजारौँ अंगभंग भए अनि २४० वर्षसम्म अविछिन्न रूपमा नेपालमा स्थायित्व प्रदान गर्दै आएको राजसंस्था विनाकारण हटाइयो । नेपालको राजनीतिमा स्थापित व्यक्तिहरू भ्रष्टाचारका नारामा बिलाए । प्रताडित भए । तर यस्ता घटनापछि पनि नेपालको निरन्तर अविछिन्न स्वतन्त्रता भने कायम छ । माओवादी आन्दोलनदेखि राजतन्त्रको उन्मूलनसम्म कसको निणर्नयकत्व थियो र केका लागि भयो भन्ने विवेचना भइसकेका छन् । अब पनि एउटा नयाँ आँधीबेहरीले व्यवस्था, राजनीतिक पात्रहरूलाई बढारे पनि नेपालको स्वतन्त्र अस्तित्व भने डग्मगाउने देखिँदैन । नेपालको स्वतन्त्रता लोप भएमा समग्र दक्षिण एसियामै यसको हलचल आउनेछ । परम्परागत समाज, चेतनाको कमी जातीय र भाषिक विविधतामा आधारित नेपाली समाजका अनगिन्ती चुनौती छन् । तर यसको आफ्नै रक्षाकवच पनि छ । वरिष्ठ अधिवक्ता स्व गणेशराज शर्माको भनाइमा दुई ठूला राष्ट्रको कोखामा जोडिन पुगेको यसको भूराजनीतिक अवस्था नै यसको स्वतन्त्रताको बलियो रक्षाकवच हो । शर्मा भन्ने गर्नुहुन्थ्यो, नेपालको राजनीतिक नेतृत्वले विगतमा विचलित नभई राजतन्त्रजस्तो परम्परागत संस्थालाई सँगैसँगै लिएर हिँडेको भए अहिलेको जस्तो अनिश्चितता र आँधीबेहरीसँग जुध्न सजिलो हुने थियो । अस्थिर र अन्योलको नेपालको आन्तरिक राजनीति व्यवस्था सम्भवतः अबको केही महिनापछि अर्को भवसागरमा जाँदैछ । संविधानको धारा २५९ को उपधारा ३ बमोजिम गठित बालानन्द पौडेल आयोगले गाउँपालिका, नगरपालिका तथा विशेष संरक्षित वा विशेष संरक्षित वा स्वायत्त क्षेत्रको संख्या र सिमाना निर्धारण गरेपछि एउटा आँधीबेहरी ल्याउनेछ । अहिले मधेसी, थारू र जनजातिमा सीमित संविधानविरोधी धारमा अन्य बहुसंख्यक जनता थपिनेछन् । यो आँधीबेहरीको आकारप्रकारबारे तीन दलले सोच्ने अवसर पाएका छैनन् । नब्बे प्रतिशत निर्वाचित प्रतिनिधिको संख्यात्मक समर्थनको हुँकार देखाउँदै स्वेच्छाचारी शासन गर्दै आएको तीन वा चार दलको राजनीतिले अप्रत्याशित चुनौतीको सामना आगामी दिनमा बेहोर्नुपर्नेछ । संविधानतः यो आयोगले स्थानीय तहको सीमा निर्धारण गरी संख्या तोकेपछि विगत ५० वर्षभन्दा लामो समयदेखि विद्यमान रहँदै आएको जिल्ला सदरमुकाम स्वतः भंगजस्तो हुनेछन् । स्थानीय गाउँपालिका र नगरपालिकाभित्रै शासनका लागि नयाँ संरचनाहरू निर्धारण गर्नुपर्ने हुन्छ । प्रशासनिक र अन्य कार्यहरूका लागि जिल्ला सदरमुकाम पुग्नुपर्ने अवस्थाको अन्त्य हुनेछ । लामो समयसम्म जिल्लाको केन्द्रविन्दुको रूपमा विस्तार भएका सदरमुकामहरू फेरि एकपटक निष्क्रिय हुनेछन् । अहिले भएका अर्बौंको लगानी खेर जानेछ । विगतमा सेवा केन्द्रहरूलाई सदरमुकामबाट अन्यत्र स्थान्तरण गरिँदा जिल्ला सदरमुकामहरूमा भएका हिंसात्मक विद्रोहहरूलाई परिवर्तनको सँघारमा स्मरणीय गर्नु आवश्यक छ । अहिले जिल्ला सदरमुकामहरूमा सीमा र संख्या निर्धारणमा देखिएका विवाद थामथुम पारिए पनि सुविधा र सेवाहरू स्थान्तरण हुँदा जनविद्रोहको सम्भावना नकार्न मिल्दैन । निर्दलीय पञ्चायत व्यवस्थाको जबर्जस्तकालमा समेत जिल्ला सदरमुकामहरू स्थान्तरण गर्दा चैनपुर, बन्दीपुरलगायत थुप्रै स्थानमा देखिएका विद्रोहलाई नजरअन्दाज गर्न मिल्दैन । हुन त संविधान जारीपछि भएको हिंसा, विरोध र द्वन्द्वको घाउ मधेसका २२ जिल्लाबाट अझै सुक्न पाएको छैन । संविधान संशोधन र सीमांकनमा सुधारसहित अन्य थुप्रै संशोधनका प्रस्तावलाई टेबुलमा छलफलबाट समाधान हुने सम्भावना क्षीण हुँदै गएको छ । वर्तमान सत्ताधारी दलहरू भने मधेसी, जनजाति र थारू समूहद्वारा प्रस्तुत सबै प्रस्ताव मान्न अस्वीकार गरिरहेका छन् । अर्को प्रमुख प्रतिपक्षी दल त संविधान संशोधनको तत्कालै कुनै आवश्यकता नरहेको भनी लल्कार्दै आएको छ । यो परिस्थितिमा मधेसी, थारू र जनजाति मोर्चाका अर्को विद्रोह अवश्यम्भावी देखिन्छ । हुन त एक वर्षअघि जारी भएको वर्तमान संविधानलाई अझै पनि देशको एउटा ठूलो तप्काले वैधानिकता प्रदान नगरेको अवस्था छ । तर संविधानसभाको कानुनी आधारमा दुईतिहाइको बहुमतले पारित गरेकाले यो संविधान सर्वमान्य र उत्कृष्ट भएको दाबी सत्ताधारीहरूले गर्दै आएका छन् । यही नब्बे प्रतिशतको दाबीको आधारमा नेपालको विद्यमान संरचनागत व्यवस्थाको पुनर्संरचना गरिँदैछ । देशको दुई करोड असी लाख जनताको दैनिकीदेखि जीवनका हरेक क्षेत्रमा प्रभाव पार्ने यो परिवर्तन सदरमुकामकेन्द्रित तीन दलका कार्यकर्ताको राजनीतिक स्वार्थअनुकुल गरिँदैछ । आम जनतामा व्यापक छलफल नगरी हुन लागेको स्थानीय स्तरको संरचनागत परिवर्तनको घोषणापछि संविधान मात्र होइन, यो संविधान पारित गराउने दलहरू बढारिने सम्भावना नकार्न सकिन्न । झन्डै पचास वर्ष लामो समय चलेको वर्तमान स्थानीय स्तरका संरचनाहरू अबको केही महिनामा तीन दलको सहमतिमा परिवर्तन हुनेछ । परिवर्तनपछिको अवस्था आकलन नगरी गर्न लागिएको सीमांकनलगायत संरचनाले नेपाललाई अस्तव्यस्ततातिर धकेल्नेछ । अबको अर्को केही दसक त्यसको स्थायित्वमै राज्यले सम्पूर्ण शक्ति लगाउनुपर्नेछ । नेपालमा निरन्तर हलचलमा यसका सामाजिक, सांस्कृतिक एवं मूल्यमान्यता र समाजमा विद्यमान परम्परागत सोच कमजोर संस्थाहरूलगायत यसको विद्यमान भौगोलिक अवस्था पनि जिम्मेवार देखिन्छ । नेपाल जानेर वा अन्जानमा वा कसैको भित्री उक्साहटमा अर्को अस्थिर र अनिश्चित प्रक्रियामा प्रवेश गर्दैछ । स्थानीय निकायको पुनर्संरचनामा आउने आगामी आँधीबेहरीले फेरि अर्को उथलपुथलको आधार भयो भने आश्चर्य मान्नुपर्ने छैन । अमेरिकी राष्ट्रपतिका पूर्व सुरक्षा सल्लाहकार हेनरी किसिन्जरका शब्दमा भन्ने हो भने, राज्य र राष्ट्रको चरित्र भूगोलले निर्धारण गर्छ । त्यस देशका भौगोलिक अवस्थो बनोटले त्यहाँ सञ्चालन हुने राजनीतिक व्यवस्था एवं संवैधानिक व्यवस्थाको स्थायित्व निर्धारण गर्छ । भूगोलले नै मानव मनोविज्ञान, धर्म, संस्कृति निर्धारण गर्छ । यही मनोविज्ञान, धर्म र संस्कृतिको आधारमा राज्यको संवैधानिक व्यवस्था कायम हुन्छ । भूगोल र भूराजनीतिमा गरिएको अध्ययनहरूले यही कुरा देखाउँछ । हुन त पृथ्वीनारायण शाहले पनि उपत्यकाको एकीकरणपछि वर्तमान राजधानी काठमाडौंको भौगोलिक अवस्थाप्रति टिप्पणी गर्दै कुपको पानी खाने मान्छे षड्यन्त्रमा लागिरहने टिप्पणी गर्दै आफ्नो राजधानीलाई उपत्यकाको दहचोकमा सार्ने मनसुवा राखेका थिए । बाह्य भौगोलिक परिवेशलाई परिभाषित गर्दै पृथ्वीनारायण शाहले नेपाललाई दुई ढुंगाबीचको तरुलको रूपमा व्याख्या गरेका छन् । भूगोल र राजनीतिबीचको सम्बन्धका व्याख्या गर्नु यो लेखको मनसाय होइन । तर भौगोलिक कारणले भूराजनीतिक अवस्थामा नेपालले विगत लामो समयदेखि निरन्तर अस्थिरताको कारणले भोगेका घटनालाई नियालेपछि मात्र वर्तमान र भावी दिनको राजनीतिक दिशा हेर्न सकिन्छ । सुरक्षा र प्रशासनिक निकायहरू विगतमा जस्तो छैनन् । राजनीतिक हस्तक्षेपले प्रशासनयन्त्र निस्प्रभावी छ भने प्रहरी संगठन पनि राजनीतीकरणले आक्रान्त छ । संगठित एवं अनुशासित रूपमा हेरिएको नेपाली सेना दलहरूले विभिन्न कोणबाट आफूलाई कमजोर बनाउन खोजेको महसुस गरिराखेको छ। हालैका दिनहरूमा लोकसेवा आयोग, सुरक्षा परिषद् विधेयकमार्फत आफ्नो कार्यक्षेत्रमा हस्तक्षेप हुन लागेको भन्दै सेनाले सार्वजनिक असन्तुष्टि पोखिराखेको छ । यो अवस्थामा कुनै पनि विद्रोह भएमा परिणाम यसै भन्न सकिन्न । अमेरिकी विद्वान् स्वर्गीय लियोरोजले आफ्नो पुस्तक स्ट्राटेजी फर सरभाइभलमा यस्तो खालको निरन्तर चल्ने अस्थिरता र विद्रोहलाई नेपालको भूराजनीतिको स्वाभाविक घटना मानेका छन् । सन् १९७१ मा प्रकाशित उनको पुस्तकले नेपालमा भावी दिनमा ठूला हिंसात्मक द्वन्द्व हुने निष्कर्ष पनि दिएका छन् । स्वर्गीय रोजको भनाइ हेर्ने हो भने भूराजनीतिक नेपालको राजनीतिक अस्थिरताको र चक्रव्युहको अन्त्य नेपालीको नियन्त्रणमा छैन । नेपालको अस्थिरता नेपालको आन्तरिक राजनीतिभन्दा बाह्य कारणले आउने गरेको ठहर रोजको छ । आन्तरिक रूपमा निरन्तर अस्थिर संस्थाहरू स्थायित्व प्राप्त गर्ने अवस्थामा कहिल्यै पुगेनन् । संरचना र पुनर्संरचनाकै दौडमा नेपालले आफ्नो लामो कालखण्ड बिताइसकेको छ । अमेरिका, बेलायत, भारतमा स्थानीय निकायका पुनर्संरचनाका विषयहरू कमै हुन्छन् । हुन त भारतमा प्रदेशहरूका सीमाहरू परिवर्तन भई नै रहे पनि स्थानीय तहलाई पुरानै रूपमा राखेर भारतले आफ्नो स्थायित्व कायम गरेको छ । तर नेपालमा विगत ६० वर्षमा तीन व्यवस्था, ६ संविधान, तीन भिन्न प्रकृतिका स्थानीय संरचनाहरू कार्यान्वयन भइसक्दा पनि स्थायित्व र स्थिरताको सम्भावना कतै पनि आउन सकेको छैन । गत वर्ष संघीयताको सीमांकन निर्धारण गर्दा भएका विद्रोहहरू मानिसको मानसपटलबाट हराउन नपाउँदै स्थानीय निकायको संख्या र सीमा निर्धारणमा स्थानीय तहमा विरोध र विद्रोहको संकेत देखिन थालिसकेको छ । मधेसका प्रायजसो जिल्लामा सीमा निर्धारण र संख्याको विषयमा छलफल नै हुन सकेको छैन भने पहाडी क्षेत्रमा धेरैजसो स्थानमा विरोध र प्रतिरोधका समाचार प्रकाशनमा आइरहेका छन् । संविधान परिवर्तन, व्यवस्था परिवर्तन र स्थानीय निकायलाई जनमुखी र अधिकारसम्पन्न गराउने चर्चा भइरहँदा बेलायतका पूर्व प्रधानमन्त्री विस्टन चर्चिलको यो भनाइले महŒव राख्छ । चर्चिल भन्थे, प्रजातन्त्र भनेको आदर्शको लिपिबद्ध लिखत मात्र होइन, यो त व्यक्तिको व्यवहार उसको मान्यता र आचरणसँग पनि सम्बन्धित छ । समाजको मान्यता र त्यसको संस्कृतिको आधारमा अर्को महŒवपूर्ण पक्ष छ । संविधानमा उत्कृष्ट विषय लेख्दैमा प्रजातन्त्र र कानुनी शासन प्राप्त हुने भए युरोपेली उपनिवेशबाट मुक्त भएका सबै अफ्रिकी राष्ट्रहरू अहिले विश्वका उत्कृष्ट प्रजातान्त्रिक देशमा गनिन्थे। संयुक्त राज्य अमेरिकामा २५० वर्षअघिको संविधानबाट जातीय विभेद हटेको मात्र होइन, विश्वकै नमुनायोग्य प्रजातन्त्रको अभ्यासद्वारा राजनीतिक स्थायित्व र आर्थिक विकास गरी विश्वको महाशक्ति बन्न सफल छ । फ्रान्सेली विद्वान् एलेक्सी डी टकभेलले अमेरिकी प्रजातन्त्रको बारेमा लेखेको कुरा अहिले पनि मननीय छ । टकभेल भन्छन्, युरोपबाट गएका आप्रवासीहरूले आफूसँगै लगेका युरोपमा विकसित प्रजातन्त्र, उदारवादका आदर्श र मान्यताहरूले अमेरिकामा प्रजातन्त्रको सुदृढ जग बस्न सकेको हो । मूल्य मान्यताले गर्दा अमेरिकाको प्रजातन्त्र विश्वको उत्कृष्ट प्रजातन्त्र बन्न पुग्यो । समुद्रबाट छुटिएर अन्य शक्ति राष्ट्रहरूको हस्तक्षेपबाट टाढा रहनु अमेरिकी प्रजातन्त्रको अर्को आधार थियो । बहुभाषिक, बहुजातीय र परम्परागत कृषि प्रणालीमा आधारित नेपालमा त्यस्ता कुनै पनि आधारविना विश्वका औद्योगिक र विकसित राष्ट्रहरूमा सञ्चालित प्रजातान्त्रिक व्यवस्था सञ्चालन आफैंमा एउटा ठूलो चुनौती हो । तर थप चुनौती हामी आफैँ थप्ने गर्छौं । नेपाल राज्यको विगत २५० वर्षको इतिहासले के देखाएको छ भने निरन्तरको हलचल र अस्थिरता नै यसको जीवन्तता हो । ससाना राज्यमा विभाजित नेपालको वर्तमान राजनीतिक भूभागले एकीकरणपछि स्थिरताको आभास प्राप्त गर्न सकेको छैन । राणाशासनकालको १४० वर्ष लामो अवधिमा भौगोलिक विकटता, अशिक्षित र चेतनाको अभावले आन्तरिक राज्य व्यवस्थापन स्थिर र नियमित रहे पनि राज्यको शासनसत्तामा बस्नेहरूको बीचको द्वन्द्वले शासकलाई सदैव आस्थिर राखेको थियो । २००७ सालको परिवर्तनपछि शासक मात्र अस्थिर बनेन शासन व्यवस्थासमेत अस्थिर बन्न पुग्यो । शिक्षित र चेतनशील जनताको उर्लंदो आकांक्षालाई आफ्नो भौगोलिक बाध्यताले सीमित नेपाल राज्यको अस्थिरता व्यापक रूपमा विस्तार भई व्यवस्थापनको लागि अहिले चुनौतीपूर्ण बनेको छ । नेपाल जानेर वा अन्जानमा वा कसैको भित्री उक्साहटमा अर्को अस्थिर र अनिश्चित प्रक्रियामा प्रवेश गर्दैछ । स्थानीय निकायको पुनर्संरचनामा आउने आगामी आँधीबेहरीले फेरि अर्को उथलपुथलको आधार भयो भने आश्चर्य मान्नुपर्ने छैन ।"
पहिलो संविधान दिवसका झाँकीहरु,"पहिलो संविधान दिवस ३ असोज २०७३, सोमबार विभिन्न कार्यक्रमका साथ देशभर मनाइयो ! दृश्य नम्बर १ स्थान सैनिक मञ्च, टुँडिखेल काठमाडौं । सैनिक मञ्चमा राष्ट्रपति विद्या भण्डारी, प्रधानमन्त्री पुष्पकमल दाहाल 'प्रचण्ड' र प्रधानन्यायाधीश सुशीला कार्कीले संयुक्त रूपमा परेवा उडाए । सैनिक र सशस्त्र प्रहरीले कबाज खेले । हेलिकोप्टरबाट पुष्पवृष्टि गराइयो । प्रधानमन्त्रीले लिखित भाषण पढे । ताली पड्काइयो र सैनिक सलामी खाँदै राष्ट्रपति, प्रधानमन्त्री र प्रधानन्यायाधीश चिल्ला काला कारमा कार्गेटसहित उत्तरतर्फ लागे । राष्ट्रपति महाराजगन्जस्थित निवासमा र प्रधानमन्त्री तथा प्रधानन्यायाधीश बालुवाटारस्थित निवासमा फर्किए । उर्दीमा हाजिर अरू सबै जंगी र निजामती कर्मचारी पनि आआफ्ना घर फर्किए । औपचारिक सरकारी मेलो पाक्यो । दृश्य नम्बर २ स्थान वसन्तपुर डबली, हनुमानढोका काठमाडौं । दिउँसो एक बजेको समयमा कीर्तिपुर, भादगाउँ र पाटनबाट धिमे बाजागाजासहित नरनारी रत्नपार्कमा जम्मा भए । उनीहरू एमाले नेताहरूलाई अगि लगाएर पहिलो संविधान दिवस राष्ट्रिय दिवस भन्ने नाराका साथ वसन्तपुर डबलीछेउ, जुद्धशमशेरको सालिकपछाडि जम्मा भए । राष्ट्रिय गान गाउँदै आमसभा सुरु गरे । प्रमुख प्रतिपक्षी दल एमालेका अध्यक्ष तथा पूर्वप्रधानमन्त्री केपी ओलीले सम्बोधन गरेपछि साँझ पाँच बजे श्रोतावक्ता घरघर लागे । दृश्य नम्बर ३ स्थान होटेल हिमालय होराइजन, धुलिखेल, काभ्रे । संवैधानिक कानुन मञ्चले 'संविधान कार्यान्वयनको अवस्था' बारे आयोजना गरेको गोष्ठीमा मानव अधिकार आयोगका अध्यक्ष तथा पूर्वप्रधानन्यायाधीश अनुपराज शर्माले अहिलेका समस्या संविधान निर्माण गर्ने दलहरू संविधान कार्यान्वयन गर्न एक नभएकाले यो सिर्जना भएको बताए । पूर्वअर्थमन्त्री डा रामशरण महतले संविधानमा ग्यारेन्टी भएका अधिकारको कार्यान्वयन कुरा गरेर होइन, काम गरेर मात्र पूरा हुने बताए । उनले प्रतिबद्ध भएर परिणाममुखी काम गर्दै तत्काल संविधान संशोधनसहित स्थानीय निर्वाचन गरी संक्रमणकालीन अवस्था छिटोभन्दा छिटो अन्त्य गर्न जोड दिए । पूर्वसभामुख दमननाथ ढुंगानाले नेताहरूको सुझबुझ नपुग्दा संविधान कार्यान्वयनमा कठिनाइ रहेको औंल्याए । दृश्य नम्बर ४ स्थान जिल्ला सदरमुकाम । संविधान दिवसका दिन राष्ट्रिय बिदा घोषणा गरिएको थियो । प्रत्येक जिल्ला सदरमुकाममा त्यहाँका राजनीतिक दल तथा सरकारी कर्मचारीले आआफ्नो गक्षअनुसार कार्यक्रम आयोजना गरेर प्रथम संविधान दिवस मनाए । हरेक सदरमुकाममा सभागोष्ठी आयोजना गरी संविधानको चर्चा गरियो । दृश्य नम्बर ५ स्थान माइतीघर मण्डला र रत्नपार्क, काठमाडौं र केही तराईका जिल्ला । विभाजित तराईमधेसको एक झुण्ड माइतीघर मण्डलामा र अर्को झुण्ड रत्नपार्क शान्तिवाटिकामा भेला भए । उनीहरूसँगै एनजीओका केही मान्छे पनि छातीमा पोस्टर झुन्ड्याएका थिए । उनीहरूको अगाडि कालो पृष्ठभूमिमा सेता अक्षरले 'कालो दिवस' लेखिएको ब्यानर थिए । उनीहरू कोणसभा गरी रोसआक्रोस पोखेर तितरवितर भए । तराईका केही जिल्लामा कालो झन्डा देखाए । यी पाँच दृश्यले संविधान जारी भएको एक वर्षको अवस्थालाई देखाउँछ । ३ असोज ०७२ को दिन नेपाली कांग्रेस, एमाले, माओवादी केन्द्र र फोरम लोकतान्त्रिकका सुशील कोइराला, केपी ओली, पुष्पकमल दाहाल 'प्रचण्ड' र विजय गच्छदारको बलमा संघीय लोकतान्त्रिक गणतन्त्र नेपालको संविधान जारी भयो । भारतीय विदेश सचिव जयशंकर नरेन्द्र मोदीको विशेष दूत भएर दिल्लीको कठबाँस बोकेर खबरदारी जारी गर्दै संविधान जारी नगर भनेर आउँदा चार दलका यिनै नेताहरूले नारायणहरि बनाइदिए । भारतले नचाहँदानचाहँदै पनि नेपाली जनप्रतिनिधिहरूले आफ्नो संविधान आफैं जारी गरे । त्यो स्वाभिमान र राष्ट्रिय गौरव शंखघोष गर्दै जुन ऐतिहासिक काम यी चार नेताले गरे, ती अहिलेसम्म पनि एक रहन सकेका भए यो मुलुक अर्कै हुन्थ्यो । यसमा कुनै शंका थिएन र छैन । यहाँको धरातलीय यथार्थ यही नै हो । कोइराला, ओली, प्रचण्ड र गच्छदार मिलेका भए यहाँ कसैको पिताम चल्नसक्ने थिएन ! अस्थिरताको जरोमै प्रहार हुन्थ्यो र त्यसको नामोनिसान रहने थिएन र यो यस्तो मौलिक काम हुन्थ्यो कि साह्रा विश्वको ध्यान नेपालको शान्ति, उन्नति प्रगति र समृद्धि तानिन्थ्यो र नेपालको सामाजिक आर्थिक रूपान्तरणले गति लिइसक्थ्यो । विश्व जनमत सहयोगी बन्थ्यो । नेपालले समृद्धितर्फ फड्को मार्न सक्थ्यो । 'ग्लोबल सिटिजन' बनिरहेको अहिलेको युवा पुस्ताको ऊर्जाको सदुपयोग हुन सक्थ्यो र नेपालमा यस्तो अवस्थितिमा पुग्थ्यो कि नेपालीले फर्केर पनि पछाडि हेर्नुपर्ने थिएन । अहिले नेपालमा स्थानीय निर्वाचनको माहोल हुन्थ्यो । जनता अधिकार सँगसँगै कर्तव्य पूरा गर्न लागिरहेका हुन्थे । तर नेपाली कांग्रेस, नेकपा एमाले, माओवादी केन्द्र र मधेस लोकतान्त्रिक पार्टीको अहमता, मैमत्ता र ठालुपनले यस्तो अवसर गुमिरहेको छ र देशमा संस्थागत भइसकेको संघीय लोकतान्त्रिक गणतन्त्र धर्मराइरहेको छ । संस्थागत ढिलाइले अवरोध उत्पन्न भइरहेको छ । पार्टी नेतृत्वको पहिलो पुस्ताका नेताले यो कुरा बुझेनन् । दोस्रो पुस्ता जबर्जस्त रूपमा अगाडि आउन सकेन । चुकेका नेतालाई ट्र्याकमा ल्याएर अगाडि बढाउन पनि सकिन्थ्यो होला तर दोस्रो पुस्ता आफ्नो स्थान सुरक्षित गर्न र लाभार्जन गर्नपट्टि अस्तव्यस्त र अलमस्त भएर लाग्यो । ऐनमौकामा दोस्रो पुस्ता नराम्ररी चुक्यो । तेस्रो पुस्ताले यसबारे सशक्त आवाजसम्म उठाउन सकेन । पहिलो र दोस्रो पुस्ताले हाम्रो आवाज मुखरित हुन दिएन भन्न पनि तेस्रो पुस्ता लड्खडायो । न त दोस्रो पुस्ता तेस्रो पुस्तालाई बोकेर छलाङ मार्न अगाडि बढ्न सक्यो ! फलस्वरूप तेस्रो पुस्ता अलमल र रुमलोमै पहिलो र दोस्रो पुस्ताका कामलाई 'रियाक्ट' गर्नमै सीमित रहिरहेको छ । मुलुकको यो अवस्था केलाउने र विश्लेषण गर्ने प्राज्ञिक र बौद्धिक बहसले हो । यसको लागि एकेडेमिक बहस र अनुसन्धान हुनुपर्ने हो । नतिजामुखी काम गर्दै अगाडि बढ्न कदम चाल्नुपर्ने हो । तर बुद्धिजीवीहरू तिनै नेताको दौराको फेर समातेर नियुक्ति र सुविधाको लागि मरिमेटिरहेका मात्र छैनन्, प्राज्ञ र बुद्धिजीवीहरू लाजमर्दो पाराले पार्टीका गुट र उपगुटमा विभाजित भएका छन् । त्यसैले प्राज्ञिक बहस बुद्धिविलासबाट माथि उठ्न सकेको छैन । अनुसन्धान लोप हुन लागेका प्राणीको श्रेणीमा गणना हुन लागे झैं भएको छ । होइन भने पहिलो संविधान दिवस नै राष्ट्रिय एकता दिवस बन्न सक्थ्यो । दिवसका नाउँमा पन्ध्रवटा दिनलाई कहिले प्रजातन्त्र दिवस फागुन ७, गणतन्त्र दिवस जेठ १५, राष्ट्रिय एकता दिवस पुस २९ भनेर मनाइरहनैपर्ने थिएन । यही दिनलाई महाउत्सव र पर्वको रूपमा मनाउने थालनी गर्न सकिन्थ्यो । एकै दिन इतिहास र वर्तमान सम्झिएर जनतालाई एक सूत्रमा बाँधेर यो ऐतिहासिक, अभूतपूर्व महाउत्सव दसैँतिहारछठको पूर्वसन्ध्यामा असोज ३ लाई कायम गरेर मनाउने थालनी हुन सक्थ्यो । तर माथिका पाँच दृश्यले हामी र हाम्रो नेतृत्व चुकेको कुरालाई प्रस्टसँग सावित गरेर देखाएको छ । अब के गर्ने ? दलीय गुटबन्दी, तराईमधेस पहाड हिमालको विविधतालाई अनेकताको किचलो होइन, एकताको आधार बनाउनुपर्छ भन्ने सोच आमजनतामा रहेको पाइयो । विभिन्न जिल्ला, गाउँसहरमा बसोवास गर्ने समुदायलाई भेट्दा र उनीहरूसँग अनौपचारिक छलफल गर्दा सर्वसाधारण जनता ज्ञानलाई निजी स्वार्थसिद्ध मात्र होइन, बहुजन हितायको लागि प्रयोग गर्नुपर्ने विचार प्रकट गरे । दलीय दौराको फेर समातेर आफूलाई नरंगाउने खाँटी बुद्धिजीवीहरूसँगको छलफलमा उनीहरूले अहिलेको किचलोबाट नेपाल र नेपालीलाई निकाल्न र समृद्ध नेपाल बनाउन निम्न दस सुझाव सुझाए १ नेपालको संविधानले गर्नु भनेका कामकुराको पालना गर्दै तिनको कार्यान्वयन युद्धस्तरमा गर्दै खास गरेर चार दलहरू अगाडि बढ्नुपर्छ । २ स्थानीय निकाय निर्वाचन ०७३ भित्र नसक्ने हो भने संविधानले तोकेबमोजिम माघ ८, ०७४ मा नयाँ संसद् र नयाँ वातावरण बन्न सक्दैन । देश अर्कै भुमरीमा पर्नेछ । चार दलका नेताहरूलाई चेतना भया ! ३ कांग्रेस, एमाले, माओवादी पार्टीहरू सहमतीय र बहुमतीयका नाउँमा सरकार गिराउन र बनाउन होइन, संविधानले निर्दिष्ट गरेका कुरामा 'इंगेज' हुन जरुरी छ । जसरी प्रदेशहरूमा उच्च न्यायालय रहने ठाउँ तोकियो, त्यसैगरी संविधानले तोकेका काम गरेर भटाभट अगाडि बढ । ४ जसरी हिजो ओली प्रधानमन्त्री हुँदा प्रचण्डसँग घनीभूत सहवास थियो, आज प्रचण्डको ओलीसँग त्यस्तै घनीभूत सहवास जरुरी छ किनभने ओलीको पार्टीको सहमति नभए केही काम अगाडि बढ्नेवाला छैन । अहिल्यै भनौं न, नौ महिनाको लागि प्रधानमन्त्री बनेका प्रचण्डको दुई महिना विपक्षीसँगको विभेदमै बित्यो । प्रचण्डले ठाने सत्तामा स्थिर हुन, काठमाडौंमा खाएर दिल्लीमा पो चुठ्न पुग्नुपर्छ । उनी त्यतैतिर लागे तर उनका चुनौती घट्नुको बदला चुलिन थालेको छ । त्यसैले यसो गर्नुको बदला प्रचण्डले बालुवाटारमा खाएर बालकोटमा चुठ्न पुगे भने विपक्षीको समर्थन पाएर उनको कार्यकालमा संविधान कार्यान्वयनको काम सम्पन्न हुन सक्नेछ । ५ प्रचण्ड बेलामा गर्नुपर्ने काम नगरी ढिलाइ गर्ने वा काम बिगारिसकेपछि भन्ने गर्छन्, मलाई अनुभव थिएन । अब परिपक्व बन्छु, यस्तो गल्ती फेरि दोहोर्याउन्न । तर उनी पटकपटक गल्ती गरिरहन्छन् । त्यसैले चौथो, पाँचौं, छैटौंपटक पनि शंकाको सुविधा पाइन्न प्रचण्ड ! यो नै तिम्रो अन्तिम मौका हो भनेर काम गर ! ६ कांग्रेस, एमाले र माओवादी दलका नेताहरूले कहिल्यै महत्त्वपूर्ण विषयलाई महत्त्वपूर्ण समय दिएको पाइएन । यसैकारणले हो, हरेक प्रधानमन्त्री लाजमर्दो किसिमले दोहोर्याइरहेछन्, ए शिक्षा ऐन संशोधन भएको त मैले थाहै पो पाइन ! नेताहरू आफ्ना दैनन्दिनीय निजी बिजिनेसमै हराउने गरेका छन्, यतिबेला तिमी नहराऊ प्रचण्ड ! ७ राजनीतिमा लागेका तीन पुस्ताको अघि पनि चर्चा भयो । यी तीन पुस्तामा पहिलोमा प्रश्न गर्ने पनि क्षमता छैन । दोस्रोमा त्यस्तो क्षमता त छ तर आफ्नो स्थान र निजी लाभ आर्जन गर्ने दौडमै व्यस्त छन् । तेस्रो पुस्ता समाधान दिएर अगाडि जाने सामथ्र्य राख्छ । तर तीन पुस्ताबीच 'हार्मोनी' नै छैन । एकले अर्कालाई शंकामात्र गर्छन् । जबकि तीन पुस्ताबीच इंगेज, डाइलग गराएर अभ्यास गराउन सक्ने हो भने नेताहरू एकअर्काका सहयोगी र सहयात्री बन्न सक्छन् । ८ कानुनी, प्रशासनिक, प्राविधिक र राजनीतिक विषयवस्तुहरू छुट्ट्याएर, त्यसलाई पर्गेलेर विषयगत क्षेत्रबाटै त्यसको निकास निकाल्न सकियो भने कुनै पनि समस्याको समाधान ननिस्कने कुरै छैन । यसबाटै संविधान कार्यान्वयनले पनि गति लिन्छ । ९ जनताका दैनन्दिनीयसँग जोडिएका कामलाई नकारात्मक प्रभाव नपार्ने गरी एक मिनेट पनि नअड्काई सम्बोधन गर्दै जाने हो भने जनतामा मेरो संविधान, मेरो सरकार, मेरो राष्ट्र मेरा लागि हो भन्ने विश्वास कायम हुन्छ । जनआन्दोलन र यो संविधानले खोजेको रूपान्तरण पनि यही नै हो । कुनै विषयको अपजस, दोष अरूमाथि थोपरेर गाली दिने पद्धतिबाट ठूला दल मुक्त भई हामी मैदानमा होइन, सात घुम्तीको भीरमा गाडी चलाएर हिँडेका हौं भनेर सकारात्मक र ऊर्जाशील बनेर संवेदनशील रूपमा हरेक विषयमा प्रस्तुत हुन सक्नुपर्छ । १० राज्यका तीन अंगमा महिला प्रमुखहरू छन् । तीनमध्ये एक संविधानकै संरक्षक हुन् । अर्की संविधान, कानुन र सरकार बनाउने अंगकी प्रमुख छन् । तेस्री, संविधान ऐनकानुनको पालना गर्दै काम भएको छ कि छैन भनेर हेर्ने अंगकी प्रमुख छन् । इतिहासमै महिलाको हातमा राज्यका अंग यसअघि यसरी परेको थिएन । तर यो अवसरलाई महिला नेतृहरूले पनि राज्यमा बढिरहेको जोखिमलाई कम गरेर कसरी सुव्यवस्थित रूपमा अवतरण गराउने ? संविधान र कानुनको सीमाभित्र बसेर सशक्त भूमिका पूरा गरेर जनतालाई अनुभूत गराउन सक्नुपर्छ । यदि यत्तिकै पदमा बसेर मात्रै आफ्नो कार्यकाल बिताउने हो भने त्यो आसनमा उनीहरूको उपस्थिति पुतलीको भूमिका बराबर हुने छैन किनभने पुतलीको काम परागसेचन गराएर फूलबिरुवाको उत्पादकत्व बढाउने र फूलको वंश वृद्धि गर्ने हो । जुन काम ढुंगामा गरेर हुँदैन, फूलमै पुतलीले गर्नुपर्छ अर्थात् हाम्रा महिला नेतृहरूले पनि अतिरिक्त सक्रिय बनेर होइन, संविधान र कानुनको दायरामा बसेर नै किटिएका फूलका थुंगामा मात्र पराग सेचन गराउन सक्नुपरेको छ । यस काममा उनीहरूलाई पहिलो संविधान दिवसको सफलताको हार्दिक शुभकामना !"
हैदरावाद हाउसभन्दा बाहिर,"१ भारतको राजधानी नयाँदिल्लीस्थित हैदरावाद हाउस नेपालभारत सम्बन्धमा भएको उतारचढावको साक्षीको रूपमा खडा छ । राणाकालका अन्तिम र प्रजातन्त्रकालका प्रथम प्रधानमन्त्री मोहनशमशेर जबराले गरेको सन् १९५० को नेपालभारतमैत्री सन्धिदेखि भर्खरै २०१६ मा लोकतान्त्रिक गणतन्त्रका माओवादी प्रधानमन्त्री पुष्पकमल दाहालसम्मले गरेको वार्ता सहमतिअसहमति सबैको मूकदर्र्शक हैदरावाद हाउस रहेको छ । नेपालमा चन्द्रशमशेरले बनाएको सिंहदरबार प्रधानमन्त्रीको कार्यालय भएजस्तै भारतमा हैदरावादका निजामले आफू बस्नको लागि प्रसिद्ध आर्किटकेन्ट ल्युटनको डिजाइनमा बनाएको हैदरावाद हाउसमा स्वतन्त्र भारतका सबै प्रधानमन्त्रीले विदेशी राष्ट्रध्यक्ष वा सरकार प्रमुखसँग वार्ता, सन्धिसम्झौता गर्ने र संयुक्त प्रेस विज्ञप्ति जारी गर्ने कार्यमा प्रयोग हुँदै आएको छ । २ नेपालको स्वाभिमानलाई सार्वभौमसत्ता स्वतन्त्र राष्ट्रको हैसियतले भारतसँग आत्मविश्वासका साथ समान व्यवहार गर्ने नेपालका प्रधानमन्त्रीहरू कीर्तिनिधि विष्ट, मरिचमान सिंह श्रेष्ठ, कृष्णप्रसाद भट्टराई र मनमोहन अधिकारीको नाम अग्रपंक्तिमा रहेको छ । गत वर्ष भारत भ्रमणका क्रममा संयुक्त प्रेस विज्ञप्ति नै जारी नभएकाले प्रधानमन्त्री केपी ओलीबाहेक अन्य सबै प्रधानमन्त्रीको भारत भ्रमणको अन्त्यमा जारी संयुक्त प्रेस विज्ञप्तिमा भारतीय पक्ष नै हावी भएको देखिन्छ । ३ २००४ को राजनीतिक परिवर्तनपछि २०४८ सालमा भएको आम निर्वाचनमा नेपाली कांग्रेस पार्टीले बहुमत ल्याई गिरिजाप्रसाद कोइरालाको नेतृत्वमा सरकार गठन गयो । कांग्रेसभित्रका आफ्नै सांसद ३६ से समूहको उचित व्यवस्थापन गर्न नसक्दा पदावधि बाँकी रहेको संसद् विघटन गरी मध्यवधि निर्वाचनमा देश होमियो । कांग्रेसको बहुमत ल्याएर एकलौटी शासन गर्ने गिरिजाप्रसादको महत्त्वाकांक्षा महाकाली सन्धिसम्झौता, ३६ सेको विग्रह र भारतसमक्ष समर्पणपछि नीतिले जनताले मतदानद्वारा पराजित गरी दिए । २०५२ को मध्यावधि निर्वाचनमा संसद्मा कुनै दलको पनि बहुमत नभएको अवस्थामा नेकपा एमाले सबैभन्दा ठूलो दलको नाताले मनमोहन अधिकारीको नेतृत्वमा अल्पमतको सरकार गठन गर्यो । विश्व मानचित्रमा सोभियत संघको विघटन, चीनमा देङ सियाओ पिङको नेतृत्वमा नवउदारवादको युग सुरु भएको र कम्युनिस्ट शासन क्रमशः ओरालो लागेको अवस्थामा नेपालमा आम निर्वाचनद्वारा कम्युनिस्ट विजयी भई सरकार बनाउनु संसारकै लागि कूतुहल र आश्चर्यको विषय भएको थियो । ४ मनमोहन अधिकारी प्रधानमन्त्री भएको करिब तीन महिनापछि भारत भ्रमणको कार्यक्रम तय गरियो । भ्रमण दलमा मन्त्रीहरू, संसद्मा प्रतिनिधित्व गर्ने नेपाली कांग्रेस र राप्रपाका सांसद तथा मुख्य सचिवलगायत विभिन्न मन्त्रालयका सचिव र उद्योगीव्यापारीलाई पनि सामेल गरिएको थियो । भ्रमण दल भारत पुगेको दोस्रो र तेस्रो दिन राजनीतिक र प्रशासनिक टोलीको वार्तास्थल हैदरावाद हाउस नै रहेको थियो । त्यो भ्रमणमा मुख्यतः नेपालको जलस्रोत र आपूर्ति व्यवस्था नै प्रमुख एजेन्डामा परेको थियो । ५पंक्तिकार भ्रमण दलमा आपूर्ति सचिवको नाताले सामेल भएकाले आपूर्ति सम्बन्धमा मात्र फोकस गरिएको छ । नेपालमा २०४५४६ को भारतीय नाकाबन्दीपछि कांग्रेसको नेतृत्वको अन्तरिम सरकारले नाकाबन्दी खुलाएकाले अब नेपालमा कम्युनिस्टको सरकार भएकाले भारतले पुनः नाकाबन्दी गर्दैछ भन्ने व्यापक उडन्ते हल्ला चलाइएको र आम जनतामा मनोवैज्ञानिक त्रास उत्पन्न हुन गई अत्यावश्यक वस्तु नुन, मट्टीतेल सञ्चय गर्न लागिसकेको अवस्था थियो । आपूर्ति तथा स्थानीय विकासमन्त्री सीपी मैनालीले स्थितिको गाम्भीर्य बुझेर मन्त्रिपरिषद् सचिवालयले तयार पारेको भ्रमण दलको सचिवहरूको लिस्टमा आपूर्ति सचिवको नाम थपेर राख्नुभएको थियो । ६ हैदरावाद हाउसको भुइँतलामा सचिवहरूको टोली र भारतीय समकक्षीबीच वार्ता हुने र पहिलो तल्ला राजनीतिक तह मन्त्रीहरूबीच वार्ता गर्ने गरिएको थियो । नेपालको आपूर्तिमन्त्री र आपूर्ति सचिवको ध्यान 'भारतले नेपालमा अत्यावश्यक वस्तुको सहजताको साथ आपूर्ति गर्न सहयोग गर्नेछ' भन्ने एक बुँदा संयुक्त प्रेसविज्ञप्तिमा राख्नुपर्छ भन्ने रहेको थियो । सो बुँदा राख्न राजनीतिक तहको वार्ता सकारात्मक रहे पनि भारतको प्रशासनिक नेतृत्व त्यो बुँदा राख्न हुँदैन भनेर तीन घन्टाभन्दा बढी समय त्यसैमा केन्द्रित भयो । भारतीय पक्षको भनाइ त्यो बुँदाले भारतले २०४५४६ मा नेपालमा नाकाबन्दी गरेको पुष्टि हुन्छ । त्यो बेलासम्म भारतले औपचारिक वा सरकारी तहमा नेपालमा नाकाबन्दी गरेको स्विकारेको थिएन । उनीहरूको भनाइ हाल दुवै देशको सम्बन्धमा सुधार आई आपूर्तिमा कुनै व्यवधान नभएकाले सो बुँदाको आवश्यकता नै पर्दैन भन्ने रहेको थियो । वार्तामा दुवै पक्षको अडानमा कुनै परिवर्तन भएन । बेलुका रात्रिभोजमा पुनः छलफल गर्ने कुरा भयो । ७ भारतीय प्रधानमन्त्रीले नेपालका प्रधानमन्त्रीको सम्मानमा आयोजित रात्रिभोज भारतका पूर्वप्रधानमन्त्री मोरारजी भाइ देशाईंको निधनले रद्द हुन गयो । भारतका कम्युनिस्ट नेता पश्चिम बंगालका मुख्यमन्त्री ज्योति वशु, सीताराम यचुरीहरू नेपालका कम्युनिस्ट प्रधानमन्त्रीको भारत भ्रमण सफल भएको देख्न चाहन्थे र त्यसको लागि उनीहरूको सक्दो प्रयास जारी थियो । कंग्रेस आईको नेतृत्वको सरकारका विदेशमन्त्री प्रणव मुखर्जी (हाल भारतका राष्ट्रपति) आफैं कांग्रेस आईका वरिष्ठ नेता भए पनि इन्दिरा गान्धीको निधनपछि प्रधानमन्त्री हुनुपर्ने राजीव गान्धी प्रधानमन्त्री भएको तुस रहेकाले कांग्रेस आई संस्थापक पक्ष गान्धी परिवारको नेपालमा नाकाबन्दी गर्ने निर्णय गलत थियो भनी प्रमाणित गरी देखाउन नेपालकै पक्षमा थिए । नेपालका प्रधानमन्त्रीको भारत भ्रमणसम्बन्धी कार्य विदेशमन्त्री प्रणव मुखर्जीकै जिम्मामा रहेको थियो । ८ भारतको औपचारिक भ्रमण सकेर नेपाली भ्रमण दल स्वदेश फर्किने अन्तिम दिन बिहान प्रधानमन्त्री मनमोहन अधिकारी आपूर्तिमन्त्री सीपी मैनाली मुम्बई हुँदै पश्चिम बंगाल भएर काठमाडौँ फर्किने कार्यक्रमअनुसार दिल्ली विमानस्थलमा बिहान नौ बजे पुगिसकेको थियो । भारतीय विदेशमन्त्री प्रणव मुखर्जी र मुख्यमन्त्री ज्योति वसुको राजनीतिक दबाबपछि भारतको सबल र सक्षम प्रशासन नेतृत्व नेपालको प्रस्तावअनुसार नै संयुक्त प्रेस वक्तव्य जारी गर्न सहमत भयो । बिहान दिल्ली विमानस्थलमा दुवै देशका अधिकारीले उभिएरै हस्ताक्षर गरेर नेपालभारत संयुक्त प्रेस विज्ञप्ति जारी गरियो । ९ नेपालका प्रधानमन्त्रीहरूले भारत भ्रमण गरेर जारी संयुक्त प्रेस विज्ञप्तिमा नेपालको हात माथि भएर नेपाल हावी भएको यो मात्र एक रहेको छ । हैदरावाद हाउस बाहिरबाट जारी भएको यो नै पहिलो संयुक्त प्रेस विज्ञप्ति हो, जुन हैदरावाद हाउसले देख्न पाएन । तिवारी पूर्व सचिव हुन् ।"
सम्पन्नता पर्खिरहेको देश,"प्रकृति र प्रविधि जति अनुकुल भए पनि मानव मस्तिष्कबाट मात्र तिनको जतन, प्रयोग र उपलब्धि सम्भव हुन्छ । यही शाश्वत सत्य स्विकारेर मानवले मानवका लागि मानवीय आधारमा सुविधा, सभ्यता, सम्पन्नता हासिल गर्दै अघि बढेको हो । तसर्थ मानव संसाधनको अगुवाइबाट मात्र मुलुकमा विद्यमान सम्भावनालाई समृद्धिमा रूपान्तरण गर्न सम्भव हुन्छ । दर्शन, ज्ञान र विज्ञानप्रविधि मानव मस्तिष्कबाट सिर्जना भएका आयाम हुन् । सूक्ष्मदेखि विशाल विषय, संरचना वा सिर्जना मानवबाटै सम्भव भएका हुन् । देख्नि नसक्ने कुरा देख्ना सक्ने, विश्वास नलाग्ने कुरामा विश्वाइस दिलाएर र असम्भवलाई प्राप्त गर्न सम्भव बनाएर मानव सभ्यता यो उचाइमा उक्लिएको हो । मानव संसाधन तीन प्रकारले संगठित हुन्छ । नेतृत्व तह, व्यवस्थापन तह र उत्पादन तह । यी तीन तहमा संगठित मानव संसाधन परिवार, समाज र कार्यस्थल गरी तीन ठाउँमा उपयोग हुन्छ । नेतृत्व तह सबैभन्दा उपल्लो र जिम्मेवार तह हो । सार्वभौम जनताको माया, मत र विश्वासले यो तहको विकास हुन्छ । नेतृत्व तह परिकल्पनापरिदृश्यप्राप्तिको दर्शनबाट आलोकित भई दूरदृष्टि तय गर्न सक्षम एवं तय गरिएको दूरदृष्टिमा पुग्न सिपालु, साहसी र समर्पित हुनुपर्छ । लोकतन्त्रमा नेतृत्वको विकासक्रम राजनीतिक दलको सदस्यता प्राप्ति, जिम्मेवारी सम्पादन र जवाफदेहिता बहनबाट प्रारम्भ हुन्छ । दलको नेतृत्वबाट राष्ट्रको नेतृत्वमा पुग्दा उत्कर्षता हासिल हुन्छ । तसर्थ नेतृत्व तह सदैव राजनीतिक प्रक्रियाबाट विकसित हुने रूप हो । नेतृत्वले समग्र राष्ट्रिय जीवनलाई प्रभावित पार्छ । यस क्रममा ग्राउन्डमा व्यवस्थापन तह र उत्पादन तहलाई र ग्राउन्डमा राज्यका नागरिकदेखि हरेक संगठित समूह, निकाय वा संस्थालाई नेतृत्व तहले सम्हाल्नुपर्छ । सबैलाई उप्रेरित, सुसज्जित र निर्देशित गरेर राज्य सञ्चालनमा सहभागी गराउनु नेतृत्व तहको मुख्य कार्यभार हो । बहुलवादी समाजमा हरेक व्यक्तिको सोच, सीप र संस्कार अर्कोसँग मेल नखाने हुन्छ । मेल खाने तत्व पहिल्याएर 'टिम' निर्माण गर्दै जानुपर्छ । विभिन्न स्वाद भएका फलफूल मिलाएर फ्रुट्स सलाद बनाएजस्तै हो टिम निर्माण कार्य । यसमा कुशलता चाहिन्छ टिमलाई टास्क सम्पादनमा सफल बनाउन तालुक तहको लागि चुनौतीपूर्ण जिम्मेवारी हो । त्यसैले नेतृत्व तहबाट व्यवस्थापन तह र उत्पादन तहलाई टिमटास्कटाइमको संयोजन गरेर तय गरिएको दूरदृष्टिउन्मुख नतिजा निकाल्नमा केन्द्रित गर्न अत्यन्त मेहनतका साथ लागिरहनुपर्छ । नेतृत्व तहको सीप, साहस र सफलताको समीक्षा गर्दा राजनीतिक फाँटमा नेतृत्व तहले मुलुकलाई सम्हाल्न सक्दै नसकेको अवस्था होइन । राजनीतिक एजेन्डाको व्यवस्थापन सकारात्मक रूपबाटै भएको पाइन्छत । 'रुटिन' ढिलोचाँडो भए पनि 'रिदम' मिलेको छ । मुलुक संघीय लोकतान्त्रिक गणतन्त्र भएको छ । नेपालको संविधान, २०७२ ले राजनीतिक विषयलाई संस्थागत गरेको छ । यही दृष्टान्तले नेतृत्व तहको क्षमता प्रमाणित हुन्छ । आर्थिक सामाजिक फाँट (जसलाई विकास भनेर सबैको बुझाई रहेको छ) लाई नियाल्दा भने राजनीतिक नेतृत्वमा केही प्रवृत्ति विकास भएको छर्लंग देखिन्छ । बहुलवादी समाजमा बहुदलीय राजनीति हुनु लोकतन्त्रको सुन्दर पक्ष हो । बहुदलमा विकसित नेतृत्वका बीचमा माया, मर्यादा र महत्त्वाकांक्षा हुनु लोकतन्त्रको आदर्श पक्ष हो । राजनीतिक दलहरूबीचको अन्तरसम्बन्धबाट लोकतन्त्रका सुन्दर तथा आदर्श पक्ष सधैँ सिञ्चित, पोषित र पालित हुँदै अघि बढेको देखिन्छ । तिक्तता वा तिरस्कारलाई छिटै बिर्सेर मित्रता र स्वीकारलाई अँगालेका उदाहरण प्रशस्त भेटिन्छन् । यो अत्यन्त राम्रो पक्ष बनेको छ दलहरूका बीचमा । तर दलहरूका बीचमा जब सत्ताको विषय प्रवेश गर्छ, अनि विवाह र विच्छेदको शृंखला दोहोरिइरहन्छ । नेतृत्वले प्रतिज्ञा गर्छ, प्रयोग गर्छ र प्रायश्चित गर्छ । सत्ता सञ्चालनमा यही देखिएको छ । प्रक्रिया सुरु हुन्छ परिमाण आइसकेको हुँदैन तर परिवर्तन भइहाल्छ । त्यसैले सत्तामा भित्रिँदाको प्रतिज्ञा र बाहिरिँदाको प्रायश्चित्तका साक्षी भएका नेपाली जनता सम्पन्नताको न्यानो कहिले प्राप्त होला भनेर पर्खिरहेका छन् । नेतृत्व तहले समग्रता सम्हाल्ने हो । यो तह अस्थायी, अस्थिर र अव्यवस्थित हुँदा व्यवस्थापन तह र उत्पादन तह स्थायी, स्थिर र व्यवस्थित हुन सक्दैन । यहाँनेर अझ स्पष्ट रूपमा के बुझ्नपर्छ भने नेतृत्व तह निर्वाचन प्रक्रियाबाट सत्तामा पुगेको हुन्छ । जनताले जति अवधिका लागि 'म्यान्डेट' दिएका हुन्छन् त्यति अवधिको लागि सत्ताको नेतृत्व स्थायी र स्थिर हुनुपर्छ । यी मापदण्डलाई सत्ता साझेदारले 'बटमलाइन' बनाउनुपर्छ । नेतृत्व तह, व्यवस्थापन तह र उत्पादन तह गरी तीनै तह मानव समूहबाट बनेका समूह हुन् । मेसिनलाई 'मेथड' भए पुग्छ, तर मानवलाई 'मोटिभेसन' पनि चाहिन्छ । 'मेथड' र 'मोटिभेसन' लाई सँगै हिँडाउने विषय नेतृत्व तहबाट सम्पादन हुनुपर्छ । नेतृत्व तहले मेथड र मोटिभेसनलाई मानव संसाधनमा कुशल रूपमा प्रयोग गर्न नसक्ने हो भने इच्छा, ऊर्जा र समर्पण निष्क्रिय बन्छ । अहिले नेपालमा देखिएको समस्या भनेकै यहींनेर छ । नेतृत्वले व्यवस्थापन र उत्पादन तहका मानव समाधानको जाँगर, जोस र जीवन्तता जगाउन आवश्यक पर्ने सुरक्षा, सुविधा र मर्यादाका विषयमा गहिरिएर सोच्ने, उपाय, विधि र तरिका पहिल्याउने र राज्यसुहाउँदो वैज्ञानिक, व्यवस्थित र प्रशंसनीय प्रबन्ध गर्न सकेको छैन । नेतृत्व तहका व्यक्तिले व्यवस्थापन वा उत्पादन तहका व्यक्तिविशेषलाई चिन्ने, राम्रो ठान्ने र प्रोत्साहन गर्ने कार्य भएका छन् । तर टिम र टास्कलाई समयमा, सही तरिकाले समग्रतामा हाँक्न नसकेको अवस्था छ । यही कारणले जनताले अपेक्षा गरेको नतिजा हासिल हुन सकेको छैन । यही आरोपबाट जोगिन नेतृत्व तहबाट व्यवस्थापन तह र उत्पादन तहलाई दोष थुपार्ने कोसिस गरिन्छ । सत्य के हो भने पाउमा पानी खन्याएर शिरको मैलो पखालिँदैन । नेपालको व्यव्थापन तह योग्यको समूहबाट बनेको छ । उमेरको हिसाबले जवान बन्दै अघि बढेको छ । योग्यताका दृष्टिले पनि देश विदेशको डिग्री भएकाहरू धेरै छन् । विदेश नघुमेका र नदेखेका त बीउ चाहिए पनि भेट्न सकिँदैन । समावेशी हुँदै गएको छ । तर नेतृत्व तहको परिवर्तन वा गठबन्धनको हेराफेरीले विवाह हुँदा जन्ती भएर रमाउने र विच्छेद हुँदा साक्षी भएर ओइलाउने मनोविज्ञानबाट ग्रसित छ । न यसले आफ्नो मापदण्ड निर्धारण गर्न सकेको छ न त सिर्जनशील भएर जनतालाई छुट्टै पहिचान दिएर प्रशंसा बटुल्न सकेको छ । नेतृत्व तहमा एउटा अर्को चरित्र पनि विकास हुँदै गएको छ । त्यो के भने नेतृत्व तहले सत्तामा रहँदा क्राफ्टेडभन्दा ग्राफ्टेडलाई बढी विश्वास गर्छन् । त्यसैले निजी सचिवालय सत्तामा शक्तिशाली भएर सक्रिय हुन्छ । न शपथ, न लोक सेवा पास न जवाफ दिनुपर्ने, तर जिम्मेवारीमा हालीमुहाली गर्न पाइने यो परिपाटीले सबैभन्दा पिरोलिएको तह भनेको व्यवस्थापन तह हो । 'अथोरिटी विदाउट एकाउन्टाबिलिटी' बाट निरन्तर प्रकट हुने चासो र पटकपटक हुने हस्तक्षेपले मुलुकको राज्य संयन्त्र तदर्थको बाटोबाट गुज्रिरहेको छ । यही अस्वाभाविक परिस्थितिले कर्मचारी प्रसन्नतापूर्वक काममा लाग्ने अवस्थाबाट अनिच्छापूर्वकको आज्ञाकारिता व्यहोर्न बाध्य छन् । निष्कर्षमा नेतृत्व तह स्वयंले रोल (रेस्पोन्सिबिलिटी र रिसोर्स) लाई रुटिन दिँदा मात्र रिजल्ट निकाल्न सकिन्छ भन्ने विश्वासलाई गहिरो बनाई सत्ता संरचनामा संलग्न हुने संस्कार विकास गर्दै लैजानुपर्छ । यसैगरी व्यवस्थापन र उत्पादन तहलाई पनि रुटिन र रिदम मिलाएर रिजल्ट निकाल्न निरन्तर उत्प्रेरक, निर्देशक र नियन्त्रक भएर नेतृत्व तह लागिरहनु उचित हुन्छ । यसरी अघि बढ्दा सम्भावनाले सजिएर सम्पन्नता पर्खिरहेको प्रत्येक नेपाली नागरिक राष्ट्रनिर्माणमा एकजुट हुनेछन् । लोकतन्त्र, सुशासन, विकास र समृद्धिको यात्रा अकण्टक भइरहनेछ । सम्पन्नता निरन्तर उकालो लागिरहनेछ । अधिकारी पूर्व सहसचिव हुन् ।"
