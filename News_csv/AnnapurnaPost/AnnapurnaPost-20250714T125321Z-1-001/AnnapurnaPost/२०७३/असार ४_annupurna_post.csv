शीर्षक,विवरण
सपनाको व्यापार,"सुन्दा अचम्म लाग्छ, के सपनाहरूको पनि व्यापार हुन्छ त ? यो पुँजीवादी दुनियाँ हो र यसमा जे सकिन्छ त्यो घनघोर तरिकाले बेच्नुपर्छ। यही समाज व्यवस्थाको पराकाष्ठामा हामी बाँचिरहेका छौं। यहाँ शरीर बेचिन्छ, अंगअंग काटेर बेचिन्छ। आजकल शरीरभन्दा पैसा ठूलो छ। मिर्गौला बेचेर गुजारा गर्नेहरू हाम्रै समाजमा भेटिन्छ्न। देहव्यापार फस्टाएको छ। यतिसम्म हुन्छ कि यही व्यवस्थाले निम्त्याएका गरिबहरू र तिनका गरिबी बिक्री हुन्छन्। नपत्याए कर्णाली जाऔं, त्यहाँका गरिबहरूको फोटो खिचेर डलरमा बेच्नेहरू काठमाडौंका आलिसान महलहरूमा भेटिन्छन्। उताको झुप्रो हुरीले उडाएर लैजान्छ। जे भेटे पनि बेच्ने बानी लागेकाहरू क्यामेराको लेन्सलाई फ्ल्यानेलको कपडाले मुसार्दै उनीहरू अझ गरिब हुने समयको प्रतीक्षा गर्दछन्। ता कि ती क्यामेराका लेन्सहरूले मान्छेको अनुहारलाई भन्दा बढ्ता गरिबीलाई फोकस गरोस्। फोटोमा एउटा छुट्टै प्रकारको गरिबीको चित्र आओस्, अनुहारभन्दा धेरै भिन्न। जसको क्यामेराले जति धेरै फुटेका सपनाहरू र टुटेका आशाहरू कैद गर्न सक्छ, विश्वबजारमा सोही फोटोको माग उच्च र बिक्री दमदार हुने गर्दछ। आजकल मुस्ताङतिरका जनताले फोटो खिचाउन मान्दैनन्, कारण उनीहरूको फुटेको गाला, लट्टा परेका कपाल र कट्कटिएको सिंगानहरू थुप्रै पटक बजारमा बेचिए। अब उनीहरूलाई लागेको हुनुपर्छ, हाम्रो गरिबी बेचेर धेरै धनी भए, गरिबी हाम्रो सम्पत्ति हो, यसलाई अब बेच्न दिनु हुँदैन। आजकल नयाँ तरिकाले मिडियाको प्रयोग गरेर गरिबी बेच्ने ढंगलाई परिवर्तन गरिएको छ। बेच्ने ढंग अलि फरक छ। अनलाइन साइटका हरेक हिटहरूमा एकएक रुपैयाँमा गरिबीको लिलाम हुन्छ। नुवाकोट, सिन्धुपाल्चोक, गोरखा, डोल्पा, मुगुजस्ता ठाउँहरूमा ती स्तम्भकारहरूलाई तारेहोटेलमा बस्न पुग्ने खर्चसहित पठाइन्छ, जहाँ तारेहोटेल हुन्नन्, त्यहाँ कुनै विकल्प नभएपछि एउटा गरिबको घरमा पुगेर भान्छाको तस्बिर लिँदै दुनियाँलाई देखाइन्छ। उनीहरूको गरिबी देखाएर एउटा सामान्य मान्छे लेखक हुन सक्छ। एउटा सामान्य पत्रिका राष्ट्रिय पत्रिका हुन सक्छ। एउटा टुटेफुटे सायरी र मुक्तक लेख्ने मान्छे उपन्यासकार हुन सक्छ। साइकल चढ्ने मान्छे गाडी चढ्ने बन्छ तर जसजसको फोटो खिचिन्छ, उनीहरू अझ गरिबीको दिशातिर बामे सर्दै गरेका हुन्छ्न्। त्यसमा पनि सिन्डिकेट छ, फोटा खिच्ने संस्थाहरू पनि छन, जसलाई आईएनजीओ र एनजीओ भनिन्छ। उनीहरूको इलाका छ, जसरी एउटा फ्याउरोले नयाँ ठाउँमा गयो भने त्यसको चारैतिर पिसाब फेरेर आफ्नो इलाका निर्धारण गर्छ, त्यसै गरेर चार किल्ला गाडेर गरिबी बेचेर धनी हुने पसलहरू खोलिएका हुन्छन्। सपनाको बिक्री गर्ने एजेन्टहरू नयाँ परिस्थितिमा नयाँ प्याकेजसहित नयाँ मूल्यमा उही पुराना सपनाहरूलाई फरक बारकोडमा बेच्न तयार देखिन्छन्। क्रेताहरूको सुनुवाइ हुने कुनै अदालत छैन। हामीले कल्पना पनि गर्न नसकिएका कुराहरू बेचिन्छन्। गरिबी बेच्ने एजेन्टहरू धेरै भएर तुलनात्मक रूपमा कम आम्दानी हुने भएपछि सपना बिक्री गर्ने लक्ष्यका साथ केही झुन्डहरू बजारमा आफ्नो ब्रान्ड स्थापित बनाउने कसरतमा छन्। अब सपनाको कुरा गरौं, सपनाहरू पनि सजिलै कहाँ बेच्न सकिन्छ र ? तिनलाई प्याकेजको रूपमा घोषणा गरियो भने एउटा बेच्दा अर्को पनि सहजै बेचिन्छ। जस्तै काठमाडौंमा मेट्रो रेल कुँदाउने सपनालाई बिक्रीमा राखियो भने त्योसँगै राखिएको समुद्रमा पानीजहाज चलाउने अर्को सपनामा मान्छेहरूको ध्यान जान सक्छ र बेच्न सजिलो हुन्छ। सात वर्षमा गरिबी अन्त्य गर्न सकिने सपनाको साथसाथमा १५ वर्षमा विश्वकै धनी बन्ने सपनाको पनि लिलामी हुने सम्भावना कायमै रहन्छ। विज्ञापनहरूमा ती सपनाहरूको मूल्य प्रदर्शन गरिएको हुन्न, त्यसकारण स्वभावैले क्रेताहरू बढी आकर्षित हुन्छन्। पछि मात्र थाहा लाग्छ, ती सपनाहरूको मूल्य यतिसम्म महँगो हुन्छ, जसलाई चुकाउन जीवन नै दान गर्नु पर्ने पनि हुन सक्छ। २०५२ सालतिर पनि सपना बेचिएका थिए यस्तै गरेर। मान्छेहरूले किन्न सुरु गरे। धेरै मान्छेहरूले ती सपनाहरू अर्डर गर्न सुरु गरेपछि घरघरमा ती सपनाहरूको मूल्य सूची आयो। विडम्बना ती सूचीहरूमा पैसादेखि लिएर जीवन नै मागिएको थियो। एउटै सपनाहरूलाई फरकफरक मूल्य तिर्न बाध्य भए। कसैले पाँच हजार तिरे, करिब १७ हजारले आफ्नो जिन्दगी तिरिदिए। लाखौंले घरबार तिरे तर लिलामीमा राखिएका ती सपनाहरू कहिल्यै यथार्थमा आएनन। भोग्न नपाउँदै संकटमा परेको गणतन्त्र र कार्यान्वयन हुनै नसक्ने संविधानलाई देखाएर सपना घरघरमा पुगेको घोषणा गरिएको छ। जसले जीवनको मूल्य गुमायो, उसका परिवारहरूले ती सपनाको उपभोग गर्न पाएका छैनन्। त्यतिबेला सपनाको बिक्री गर्ने एजेन्टहरू नयाँ परिस्थितिमा नयाँ प्याकेजसहित नयाँ मूल्यमा उही पुराना सपनाहरूलाई फरक बारकोडमा बेच्न तयार देखिन्छन्। क्रेताहरूको सुनुवाइ हुने कुनै अदालत छैन। मागभन्दा बढी आपूर्ति गरिएका ती सपनाहरूको मूल्य बजार सिद्धान्तअनुसार घट्नुपर्ने हो। तिनीहरूको मूल्य निर्धारण गर्ने र सपनाहरूको गुणस्तर अनुगमन गर्ने निकायहरू छैनन्। विक्रेताहरू उही पुराना हुन्, तर क्रेताहरू नेपाली बजारमा बर्सेनि नयाँ थपिने गर्दछन। सपनाका उपभोक्ताहरू बारम्बार ठगिएका छन्। सपना किन्दा खर्च भएका खुट्टाहरू अब फर्केर आउँदैनन्, डुँडा भएका हातहरू, गोलीका छर्राहरू गढेका शरीरहरू लिएर टीभीमा सपनाका नयाँ प्याकेजहरू हेर्दै बस्ने उपभोक्ताहरू पुनः फस्ने गर्दछन्। पटकपटक बेचिने उही सपनाहरू, उनै क्रेताहरू र उनै बिक्रेताहरूबीच सामान्य अर्थशास्त्रीय बजारमा देखिनुपर्ने न्यूनतम आचारसंहिता लागू भएको छैन। बत्तीमा पुतली झुम्मिएजस्तो गरेर सपनामा उपभोक्ताहरू झुम्मिने क्रम जारी छ। अर्थशास्त्रमा एउटा स्याउ खाएबापत प्राप्त हुने उपयोगिता र १० वटा स्याउ खाएबापत प्राप्त हुने उपयोगितामा नकारात्मकअन्तर हुने गर्दछ। तर सपना भने जति किन्यो, त्यसको उपयोगिता बढ्दै गएको देखिन्छ। त्यही भएर त आजकल गण्डकी, कोसी कर्णालीहरू बेचिँदा पनि सपनाको आसले चुप बस्नु परेको छ। आवाज उठाउन पाइँदैन, त्यसको कारण सपना हो। सपनाको व्यापार यतिसम्म फस्टाउनुको कारण उपभोक्ताहरूमा देखिएको आत्मविश्वासको स्खलन हो। माथिल्लो प्याराग्राफमै भनिएअनुसार यहाँ सबैलाई सपना देख्ने र पूरा गर्ने छुट छैन। जोसँग सपना देख्ने अधिकार छ, उसैको पछि लाग्नुपर्ने बाध्यता छ। सपना किन्दा मान्छेले इज्जत, आत्मसम्मान, आत्मविश्वास सबै गुमाइसकेको छ। यदि कसैले आफ्नै बलबुतामा सपना देख्छ भने उसलाई सपना चोरेको अभियोगमा दण्डित गरिन्छ। फलस्वरूप मान्छे आफैंले आफ्नो सपना देख्न बञ्चित छ। तर सपना प्यारो हुन्छ, ऊ कसैले देखेको सपनाको गुणगान गाउने समूहमा भर्ती भएर पनि सपनाको विज्ञापन गर्दछ। आफैंप्रति विश्वास नभएकाहरूको जमात नै अहिले कुनै अमूक मान्छेले देखेको सपनाको विज्ञापन र बिक्री गर्ने एजेन्टहरूको जमात बनेको छ। सपना बेच्न एउटै एजेन्टले वेदका मन्त्रदेखि लिएर माक्र्सका किताबहरूका वाक्यवाक्य याद गरेको छ। गीत, गजल, कथा, मुक्तकदेखि लिएर उखान टुक्कासमेत उसको जिब्रोमा अटाउँछ। कहिलेकहिले ती एजेन्टहरूलाई देखेर प्रशंसा गर्न पनि मन लाग्छ, वाह ! क्या क्षमता छ, कहिल्यै बिक्री गर्न नसकिने चीज पनि एकै मिनेटमा एउटा वाक्य भनेर बेचिदिन्छन्।' चीन घडी, टीभी र मोबाइल बेचेर धनी भएको छ। जापान कोरिया गाडी बेचेर धनी भएका छन्। अरब देशहरू तेल बेचेर धनी भएका छन। इजरायल हतियार बेचेर धनी भएको छ। तर नेपालका केही एजेन्टहरू सपना र गरिबी बेचेर धनी भइरहेका छन्। लगानी गर्नु नपर्ने, जनशक्ति नचाहिने, कुनै भूगोल या क्षेत्रफल नचाहिने, फगत एउटा माइक भएदेखि आफ्नो मनमा उत्पादित सपना सहजै बेच्न सकिने विश्वको एउटामात्र देश हो नेपाल। गरिबीको अन्तर्राष्ट्रिय व्यापार भए पनि सपनाको अन्तर्राष्ट्रियकरण भएको छैन, किनभने संसारमा नेपाली उपभोक्ताबाहेक अरू कसैले सपना रुचाउन्नन्। हामी बत्ती वरिपरि घुम्ने पुतलीको त्यस्तो डीएनएले बनेका छौं। बारम्बार मर्दा पनि हामीलाई त्यही सपना प्यारो हुने गर्दछ, बारम्बार संगीनले घोचिँदा पनि हामीले सपना किन्न छोड्दैनौं। सपना किन्न खुट्टा गुमाउँछौं तर ह्विलचेयरमा बसेर फेरि सपनाको लिलामी भइरहेको ठाउँमा गएर मनपर्ने सपना छान्छौं। हामीले कहिल्यै त्यसलाई किन्नुभन्दा पहिले मूल्य सोधेनौं। हामीले प्रायजसो मूल्यको रूपमा तिर्ने गरेका भोटहरू यतिसम्म मूल्यवान् हुन्छन् कि तिनै भोटहरू हाम्रा नाडीमा बगेका रगतजस्ता नदीहरू बेच्न प्रयोग हुन्छन्। हामीले सपनाको नाममा ब्ल्यांकचेकमा ल्याप्चे हान्दिन्छौं, उनीहरूले त्यहाँ हाम्रो जीवन लेख्दिन्छन्। अनि चुँडेर लैजान्छन र हाम्रा सन्तानहरू टुहुरा बनाइदिन्छन्।०००"
शब्दमा नअटाउने रारा !,"अशोककुमार क्षेत्री प्रकृतिको सुन्दर उपहार रारा हेर्ने भनेपछि कसको मन प्रफुल्ल नहोला ! काठमाडौंको कंक्रिट जंगलमा बसेर यान्त्रिक रूपले सधैं एउटै काममा लागिरहँदा शरीरसँगै मस्तिष्क पनि थकित हुन्छ । शरीरलाई सक्रिय बनाइराख्न आरामका साथै मनोरञ्जन पनि चाहिने रहेछ । यसैले पनि रारातर्फको यात्रा रोमाञ्चक थियो । झोलामा पानी, बिस्कुटका प्याकेट, लत्ताकपडासहित बन्दोबस्तीका सामान बोकेर अघिल्लो साता १० जनाको टोली कर्णालीको यात्राका लागि काठमाडौंबाट त्रिभुवन विमानास्थलतर्फ सोझियौं । राराको रहरले मन यसै उफ्रिरहेको थियो । हाम्रो यात्रामा सामेल हुन काठमाडौंबाट सदस्य थपिँद थिए । पूर्वनिर्धारित समयमा एयरपोर्ट पुगेपछि मात्र थाहा भयो, मौसमका कारण हिजोको जहाज रद्द भएछ र आजको नियमित उडानमा हिजोकै यात्रु पालो कुरेका रहेछन् । यतिका मान्छेलाई एक आखर खबर नै नगरी अनिश्चित समयसम्म कुराउने र जुनसुकै बेला फिर्ता पठाउन सक्ने जहाजवालाको रवैया देखेर हामी अवाक भयौं । जहाजका कर्मचारीले जहाज उड्ने वा नउड्ने, उडे पनि पुग्ने वा फर्कने, कसैले भन्न नसक्ने कुरा बताउँदा अनौठो लाग्यो । पहिले जहाजमा अघिल्लो दिन रोकिएका यात्रु लैजाने अनि त्यसपछि डोल्पा जाने, फर्केर आएपछि मात्र हामीलाई जुम्ला लगिदिने कुरा भयो । त्यसमा पनि मौसमले साथ दिएमात्र । केहीबेरको रस्साकस्सीपछि काठमाडौं एअरपोर्टबाट हाम्रो टोली नेपालगन्जतर्फ जान सफल भयो । जुम्लामा मेलमिलापसहितका कार्यक्रम भ्याएर राराको रमणीयतामा हराउने योजना भित्रभित्रै बुनिरहेको थिएँ । यात्रामा सर्वोच्च अदालतका वरिष्ठ न्यायाधीश एवम् मेलमिलाप परिषद्का अध्यक्ष वैद्यनाथ उपाध्याय, उहाँकी धर्मपत्नी दीपा उपाध्याय, सहरजिस्ट्रार नहकुल सुवेदी, उहाँकी धर्मपत्नी सुमित्रा लामिछाने सुवेदी, उपरजिस्ट्रार गजेन्द्रबहादुर सिंह, शाखा अधिकृत राजनप्रसाद बाँस्तोला, भाषाविद् रामचन्द्र फुयाल, लेखा अधिकृत लोकनाथ पोखरेल, प्रहरी नायब निरीक्षक यशुहरि अधिकारी र म सामेल थियौं । टोलीको नेतृत्व वरिष्ठ न्यायाधीश उपाध्यायले गर्नुभएको थियो । हामी नेपालगन्ज उत्रिएलगत्तै जुम्लाको यात्रा तय भयो । जहाजबाट मुनि हेर्दा अग्लाअग्ला थुम्का देखिए । विकराल पहाड देख्दा वैराग लागेर आयो । मनको त्रास अनि शंका उपशंकाका कारण बनेर यी भीमकाय पहाडले तर्साए झैं लाग्दैछ । रारा वास्तवमा विशाल छ । भव्य छ र आकर्षक पनि । रारामा आँखा परेपछि यसको सुन्दरताको माद यसरी चढ्दो रहेछ कि झन्डै डेढ, दुई घन्टासम्म राराकिनारको यात्रा हुँदै कसरी रिसोर्ट पुगिन्छ पत्तै हुँदैन । उहिले फोटो र टेलिभिजनमा देखेका उनै लोभलाग्दा प्राकृतिक सुन्दरताका पहाड र बादलको घुम्टो नजिकैबाट साक्षात्कार गर्दा फेरि मनमा अर्कै आनन्दको अनुभूति पनि भइरहेछ । जुम्लाको एयरपोर्ट देखेपछि एकाएक होस आयो । यताउता हेर्दा, यात्रुहरूमा विजयभाव छचल्किए झंै लाग्दैछ । यो यात्रा त जबर्जस्त साहसिक यात्रा पो रहेछ भन्ने लाग्यो । जुम्ला एअरपोर्टमा ओर्लिएपछि सम्मान दिन आएका व्यक्तित्वहरूले खादा र माला पहियाइदिए । कर्णालीको जमिनमा खुट्टा त थिए तर मनमस्तिष्क भने अझै सामान्य भइसकेको थिएन । जुम्ला विमानास्थल ओर्लेपछि स्वागतमा आएका अदालतका कर्मचारीले राम्ररी आउनुभो ? भनेर सोध्दा उपाध्याय श्रीमान्को जवाफ थियो, खुट्टा त आइपुगे होस आउन अझै बाँकी छ ।' यात्रा रमाइलो मात्र होइन, मनमा अलिकति त्रास पनि बाँकी थियो भन्ने उक्त अभिव्यक्तिले बुझाउँथ्यो । जुम्लामा स्थानीय दाजुभाइहरूसँग साक्षात्कार भयो । जुम्ली सिमीको दाल र रातो चामलको भात साथमा तिला खोलाका असला माछा । बयान गरिनसक्नुको स्वाद छ । अनि साँझपख देउडासहितको भिन्नै रौनक । त्यहाँ दुई रात बिताएपछि सदरमुकाम खलंगातर्फ लागियो । खलंगा सुनेभन्दा निकै मनमोहक र सभ्य छ । यहाँबाट अबको यात्रा मुगुस्थित राराका लागि सुरु हुन्छ । कच्ची पहाडको मोटरबाटो भएर जुम्लाबाट रारा पुग्न झन्डै दिनभर लाग्दो रहेछ । राराको मालीचौरसम्म मोटर पुग्छ । यात्रा कठिन र जोखिमपूर्ण छ । लामो थकानका बीच हामी मालीचौर पुग्यौं । मालीचौरको विशाल छातीमा फैलिएको घाँसेमैदान, कोणधारी हरियो वन, चारैतिर ठूलो चौर, माथि नीलो आकाश, उत्तरतर्फ लस्करै हिमशृंखला, झरना अनि चिसो सिरेटोसँगै लुकामारी खेलेका सेता बादलको घुम्टोमुनि मनोरम दृश्य । यो सब अनुपम सुन्दरताको खजाना देखेपछि एकैछिनमा सारा थकान, विचार र विकारहरू एकाएक लोप भएर गए । हामी रारा नजिकै पुग्दैछौं । छेउमै पुग्दा पनि अझै कस्तो होला रारा ताल ? ' मनमा कुतुहलता चलिनै रहेको छ । नेपालको ठूलो ताल रारामा एक रात बिताउने काठमाडौंको योजना सत्यमा परिणत भइरहेको थियो । मन भित्रभित्रै पुलकित छ । रारा पुग्न मालीचौरबाट हिँड्नुपर्दो रहेछ । सल्लाघारीको बीचबाट विशाल गोरेटो छ । जंगलभित्र छिर्न कठिन हुने बुट्टयानहरू साथमा रूखका हाँगाहाँगासम्म फैलिएका सुकेका लेउहरू । झाडीका बीचमा आउने झ्याइँकिरीको आवाजसँगै जंगली संगीतले साउती गर्दैछ । झन्डै ३० मिनेट पैदल हिँडेपछि एउटा नसोचेको दिव्य संसार आउँछ । त्यही रहेछ रारा । गोधूलि साँझ पर्दा नपर्दै हामीले रारामा पाइला टेक्यौ । हिमाली भेगमा ठूल्ठूला पहाडहरूले चारैतिरबाट घेरेका छन् । पहाडहरू हरिया छन् । विशाल उपत्यकाभित्र पानीपानीले डम्म भरिएको ताल छ । यही हो नेपालको सबैभन्दा ठूलो ताल अर्थात् रारा । समुद्र सतहबाट झन्डै तीन हजार मिटरको उचाइमा छ रारा । यतिका इचाइमा रहेर फेरि पनि झन्डै एक सय ६७ मिटर गहिराइ छ यसको । रारा वास्तवमा विशाल छ । भव्य छ र आकर्षक पनि । रारामा आँखा परेपछि यसको सुन्दरताको माद यसरी चढ्दा ेरहेछ कि झन्डै डेढ दुई घन्टासम्म रारा किनारको यात्रा हुँदै कसरी रिसोर्ट पुगिन्छ पत्तै हुँदैन । रारा तालको हरेक एकाइ र समग्रताको मनमोहक सौन्दर्यमा मान्छे कुन हदसम्म लठ्ठिन्छ भनेर अनुवाद गर्न कठिन छ । कुरा सुनेर, फोटो हेरेर वा संस्मरण पढेर मात्र राराको अनुभूति गर्न सकिन्न । रारा महसुस गरेकाले मात्र ठोकुवा गर्न सक्छन्, कुनै पनि तर्कले रारा' फगत एक संयोग वा यसको सामान्य कारण हुनै सक्दैन । रारामा आएर कवि नबन्ने, मानवीय नहुने र सुखभोग नगर्ने प्रकृतिको कुनै चराचर प्राणी हुन सक्दैन । हरियो कोणधारी जंगलबीचमा नीलो पानी । त्यसैमा समर्पित हुँदै पौडिरहेका रंगीविरंगी माछा अनि जंगली चराहरू । बजारविहीन तालको तट, छेउछाउमा रंगीविरंगी जंगली फूल, नगन्य बस्ती र नजिकै चियाउन सकिने हिमाली दृश्यको वैभवता । रारा छेउ कुनाबाट सूर्यास्त हुँदैछ । टोलीका हामी सबैलाई राराको अलौकिक दृश्यले मन्त्रमुग्ध पार्दै एकोयाइरहेछ । म एकैछिन कल्पना गर्दैैछु, वनैभरि गुराँस फुलेको, पातपातमा हिउँ फुस्फुसाएको अनि सिमसिमे घामपानीमा इन्द्रेणी परेका बेला झन् कस्तो हुँदो हो यो रारा । यो मस्तीमा नरमाउने कुन मानव होला ?जंगली फूलको सुवास, जडीबुटी, माछा, नानाथरीका हाँस, घोडा, भेडा सबैथरी मिलेर बनेको छुट्टै संसार रारा । जलचर र थलचरको अजीव मि श्रणले लाग्दैछ, रारा मान्छेहरूका लागिभन्दा देवीदेवताहरूको उच्चस्तरीय कलाकारिता पो हो कि । क्यामरामा रारा अटाउन असम्भव छ । न त ५, ६ किलोमिटर फैलिएका यसको सुन्दरताको कहानी भनेर साध्य छ । न पूरै लेख्न नै सकिन्छ । तत्कालीन राजा महेन्द्रले प्रिय रारालाई भेटेपछि यत्तिकै लेखेका रहेनछन् , हे दैव, अहो के खनायौ यसमा ? रारा कि अप्सरा ।' रातिमा पनि झ्याल खोलेर रिसोर्टबाट रारालाई चियाउन खोज्दैछु । यसको रहस्य अरू बुझ्न मन हुँदैछ । एकनासले हावा सुसाइरहेको छ । चराहरूको चिरबिर आवाजले रातिमा पनि रारा गुञ्जिन्छ । रमणीय क्षणलाई समात्न सिपालु काव्य पुरुषहरू मानौं समयलाई नै रोक्न खोज्छन् । राराको फोटो खिच्छन् । चराहरूको चिरबिर आवाजले रातिमा पनि रारा गुञ्जिन्छ । रमणीय क्षणलाई समात्न सिपालु काव्य पुरुषहरू मानौं समयलाई नै रोक्न खोज्छन् । राराको फोटो खिच्छन् । निष्कपट वातावरणको मनमोहकतासँगै पर्यटकहरू यसैको मादमा उन्मक्त देखिन्छन्। निष्कपट वातावरणको मनमोहकतासँगै पर्यटकहरू यसैको मादमा उन्मक्त देखिन्छन् । कञ्चन पानीमा माछा डुबुल्किए जसरी मान्छेहरू एकैछिन प्रकृतिसँग हराउँछन् । राराको सुन्दरताभित्र अर्को दुःखको संसार पनि अटाएको छ । भर्खरै २१ लागेका स्थानीय नाउँबाजहरूले भ्यासेक्टोमी गरेका हुँदाछन् । उनीहरूसँगको बातचितमा यो कुरा सुनाए । यो सुनेर मनमा एकैछिन भित्रैसम्म पिरो भयो । कारण, सानै उमेरमा बिहे र बच्चा उत्पादन गर्ने त्यसपछि परिवार नियोजनको स्थायी बन्ध्याकरण भ्यासेक्टोमी' गर्ने चेतना पुगेको रहेछ । सरदर औसत आयु ३९ वर्ष रहेको कर्णालीमा बाल्यकालबाट सोझै वृद्धावस्थामा जानुपर्ने कहालिलाग्दो अवस्था छ । उनीहरू प्रकृतिप्रदत्त यस्तो सौन्दर्यका विषयमा अञ्जान छन् । यो वैभव मुन्तिर गरिबी र अशिक्षाको अर्को कुरूप तस्बिर छ । रारा यस्तो लोक हो जहाँ पैसा बिक्दैन, खाद्यान्न चाहिने जति जहाजमा आफैंले बोकेर लैजानुपर्छ । विज्ञानप्रविधिले निम्ताएको विकास र विनाशबाट रारा धेरै टाढा छ । फेरि पनि रारा सुन्दर र शान्त छ । राराको महिमा प्रचारप्रसार हुन सके पर्यटकले भरपूर मनोरञ्जन लिन सक्ने निर्विकल्प गन्तव्य हुनसक्छ । यसैबाट रोजगारी र विदेशी मुद्रा आर्जन गर्ने अवसर पनि जुट्न सम्भव छ । रारा मानिसका लागि सुखको वर्षा गराउने सम्पदा बन्न सक्छ । यतिमात्र होइन, हामीलाई प्रकृतिले रारा जस्ता हजारौं बरदान यही मुलुकभित्रै दिएको छ । यी सम्पदा हाम्रा पेवा हुन् । तर पनि यस्ता चिजको उपयोग गरेर अझै किन नेपालीको भाग्य बदल्न सकिएको छैन ? मनमा यस्ता छालहरू आउँछन् । काठमाडौं सहरबाट रारा' धेरै दूर छ । सामान्य हिसाबले पुग्न सजिलो छैन । तर जब पुगिन्छ, त्यसको परिवेशसँगै डुबेर एकैछिन हराइन्छ । रारासँगै पग्लिँदै भोलिपल्ट बिदा भयौं । फर्किएपछि मलाई फेरि लेख्न मन लाग्यो : जगत्को सारा, गजबको रारा । हेरिरहुँ लाग्ने, यसको नजारा । (लेखक सर्वोच्च अदालतका उपरजिस्ट्रार हुन्)"
पदमोहमा माओवादी,"लुइटेल दिनेश जुन दिन कक्षा ७ बाट मेरो संस्कृत किताब केही युवाले खोसेर लगे त्यो दिन मैले नजिकबाट माओवादी देखेँ। त्यसअघि माओवादी शब्द सुने पनि त्यसको रूप देखेको थिइनँ । माओवादीबारे भने धेरै सुनेको थिएँ । अपहरण गर्छन् । बन्दुक बोक्न लगाउँछन् । भिडन्तमा सामेल गर्छन् । दिनभर जंगल, ओढार र बंकरमा राखेर रातभर हिँडाउँछन् भन्ने व्याख्या सुनेको थिएँ । यी नकारात्मक कुराले माओवादी शब्दप्रति नै म त्रसित थिएँ । स्कुल जाँदा र घर फर्कँदा नौलो युवा देख्यो कि माओवादी जस्तो लाग्थ्यो । हामी सबै डराएर बाटो छोड्थ्यौँ । भरे, गाउँमा पाहुना आएको मान्छे भनेर थाहा पाएपछि हामी मजाले हाँस्थ्यौँ । कक्षा ७ पढ्दा संस्कृत किताब लाग्ने माओवादीका साथीले कक्षा ९ पढ्दा मलाई नै लगे । ९ र १० कक्षामा पढ्ने ठूलाठूला विद्यार्थी छान्ने क्रममा म पनि परेँ । मलाई माओवादीले लग्ने भएपछि सँगै पढ्ने एक मिल्ने साथीले म पनि जान्छु भने । तिमीलाई हिँड्न गाह्रो हुन्छ यो पटक जानु पर्दैन', एक माओवादीले मेरो साथीलाई रोके । त्यत्तिबेलासम्म म डरले कापिराखेको थिएँ । तर, उमेरले पनि भाइ पर्ने र हेर्दा पनि सानो साथीलाई जानु पर्दैन भनेपछि मुटुको धड्कन अलि सामान्य भयो । मनमा लाग्यो, माओवादीले पनि माया गर्ने रहेछन् ।' त्यत्तिबेलासम्म मलाई माओवादीले माया गर्छन् भन्ने कुरा कसैले सुनाएका थिएनन् । गाउँका गन्यमान्यलाई अपहरण गर्ने, पैसा माग्ने, पिट्ने, सुराकी गरिस् भनेर मानसिक यातना दिने, भोकभोकै राख्ने हप्तांैसम्म जंगलमा हिँडाउने गरेका घटनामात्र मैले सुनेको थिएँ । स्कुलबाट दुई घन्टाको जंगलैजंगलको बाटो हिँड्नु पयो । बाटाभरि हामीलाई लग्ने माओवादीले बन्दुक, बारुद, बम, पुलिस, सुराकी, शत्रु र गाउँका धनीमानीका कुरा गरे । सुराकी गरे नछोड्ने धम्कीसमेत दिए । दुई घन्टा हिँडेर हामी एउटा घरमा पुग्दा माओवादीको विद्यार्थी प्रशिक्षण कार्यक्रम रहेछ । चार घन्टासम्म लगातार माओवादीको भाषण सुन्यौँ । भाषणमा नेपाललाई भार जस्तै गणतन्त्र बनाउने र राजा हटाएर जनताको छोरालाई राष्ट्रपति बनाउने', भनेको कुरा धेरै पटक सुनेँ । भाषण गर्ने सबै नेताले एउटा कुरा भन्न छुटाएनन्, हामी जीवन त्याग गरेर देश परिवर्तनमा हिँडेका छौँ ।' यो वाक्यले मेरो किशोर मस्तिष्कमा एउटा प्रश्न उठाएको थियो, माओवादीहरू आमा, बुबा घर सबै छोडेर कसरी हिँडेका होलान् ? ' अहिले त्यो बेला भाषण गर्ने माओवादी नेता छन् वा सहिद भए थाहा छैन । त्यहाँ को नेता थिए त्यो पनि सम्झना भएन । माओवादीसँग डराए पनि मलाई त्यो बेला माओवादीको त्याग मन परेको थियो । तर, त्यो मेरो किशोर मस्तिष्कमा मैले माओवादीको त्यागप्रति गरेको सम्मान आज भत्किएको छ । मेरो सम्मानलाई आज ११ सय लोभी माओवादीले कप्लक्कै खाइदिएका छन् । लोभी माओवादी सहिद भएनछन् ? माओवादी पोलिटब्युरो बैठक चल्दाचल्दै हिमाल शर्मालाई फोन गरेँ र समाचार टिपेँ । शीर्षक यस्तो भयो, माओवादी केन्द्रको केन्द्रीय समिति सदस्य एक हजार ९९ ।' केहीबेरमा बैठकको निर्णय आयो, एक हजार ९९ जनाको केन्द्रीय महाधिवेशन आयोजक समिति बनाउने निर्णय' समाचार लेख्दालेख्दै लाग्यो, मैले ९ कक्षा पढ्दा त्यागको भाषण गर्ने माओवादी सबै सहिद भएछन् । त्यागको भाषण गर्ने माओवादीमात्र सहिद नभए जम्बो केन्द्रीय सदस्यको फोहोरी टीका किन लाउँदैछन् ? बम र बन्दुकका अगाडि माओवादी आदर्श नछोड्ने नेता किन केन्द्रीय सदस्यको नाममा बदनाम हुँदैछन् ? इमानदार माओवादीले पद्धतिको विकास नहुँदासम्म केन्द्रीय सदस्य नबन्दा के बिग्रिन्छ ? केही नेताबाहेक माओवादीका अधिकांश नेतालाई सत्ताको स्वाद अझैसम्म आकाशको फल नै हो । कांग्रेस र एमाले नेताले जत्तिकै सत्ताको स्वाद थाहा पाउन माओवादीलाई अझै ३० वर्ष लाग्छ । तर, सत्तामोह माओवादीभित्र डरलाग्दो बन्दै गएको छ । यसले कसैको हित गर्दैन । नेताको हैसियत जनताका घरमा पानी पिउँदा र बास बस्दा होइन सिंहदरबार र बालुवाटार प्रवेश गरेपछि मात्र देखिन्छ । सिंहदरबार छिरेका माओवादी मन्त्रीले आज जनयुद्धका सपना बिर्सिएका छन् । नर्बिसिएको भए एमाले र माओवादी मन्त्रीबीचको फरक के त ? ठोकुवाका साथ भन्छु, राप्रपाका मन्त्री र माओवादीका मन्त्रीबीच एउटा पनि फरक छैन । मेरो किशोर मस्तिष्कमा मैले माओवादीको त्यागप्रति गरेको सम्मान आज भत्किएको छ । मेरो सम्मानलाई आज ११ सय लोभी माओवादीले कप्लक्कै खाइदिएका छन् । माओवादी नेताले बुझ्नैपर्छ, जग भत्कायो भने घर कहिल्यै ठाडो हुँदैन । जंगलमा बसेर देश बनाउन बुनेका योजना माओवादीका मन्त्रीले आज सिंहदरबारभित्रको पिच रोडमा टायरले पेल्ने होइन टेबलमा फाइल गर्नसक्नुपर्छ । प्रचण्डले दाहिने हात नेतालाई मन्त्री बनाएर सुविधासम्पन्न महलको भाडा तिर्ने पैसा असुल्नेमात्र होइन, जनताका पीडा बुझ्न सक्नुपर्छ । जनयुद्धमा एक घर एक लडाकु भनेजस्तो अब एक घर एक केन्द्रीय सदस्यको योजनाले काम गर्दैन । जम्बो केन्द्रीय सदस्यको संस्कार विकास भए १० माओवादी एक भएको एक वर्ष नपुग्दै एकता इतिहास बन्न सक्छ । लोकतान्त्रिक पद्धतिमा विश्वास गर्ने माओवादीले अब लोकतान्त्रिक प्रक्रियाबाट नेता चुन्न थाल्नुपर्छ । नेतृत्व चयनका लागि चुनाव नभएसम्म माओवादीभित्र नयाँ नेता जन्मन सक्दैन । संख्या बढाउन मात्र एकतामा नगएका भए रामबहादुर थापा बादल', देव गुरुङ, पम्फा भुसाल, मणि थापाले केन्द्रीय सदस्य नभई नेतृत्वमा पुग्ने नयाँ बाटो खोज्नुपर्छ । नेतृत्व लिने बाटोमा जनयुद्धमा राज्यपक्षबाट लामो समय यातना पाएका हिमाल शर्माजस्ता युवा नेताले समेत कुरेर बस्ने समय छैन । प्रचण्ड र बाबुरामको राजनीति भाषणमा सिद्धियो अबको नेतृत्वले देश विकास गरेर देखाउन सक्नुपर्छ अनिमात्र माओवादीलाई जनताले विश्वास गर्छन् । अन्तर्राष्ट्रिय अभ्यास भारतीय जनता पार्टी (भाजपा) विश्वकै सबैभन्दा ठूलो पार्टी हो । भाजपामा नेपालका राजनीतिक दलमा जस्तो केन्द्रीय सदस्य छैनन् । उसको लोकसभा सदस्य दुई सय ८१ मात्र छन् । यसका साधारण सदस्य भने एक सय १० मिलियन (जुलाई २०१५) छन् । भाजपाका अध्यक्ष अमित साह हुन् । अमितभन्दा पनि यसलाई भारतीय प्रधानमन्त्री नरेन्द्र मोदीको पार्टी भनेर चिनिन्छ । हिन्दु धर्मको पार्टी भनेर चिनिएको भाजपा स्थापना भएको ३५ वर्षमा विश्वकै ठूलो पार्टी बनेको हो । यो सन् १९८० मा स्थापना भएको हो । भाजपाको संसदीय दल र राज्य सभाको नेता मोदी नै हुन् । संघीय गणतन्त्र भारतका ४९ राज्यमा भाजपाले राज्यसभा सदस्य भनेर एकएक जना निर्वाचित गर्ने गर्छ । चिनियाँ कम्युनिस्ट पार्टी विश्वको दोस्रो ठूलो पार्टी हो । यसले समेत केन्द्रीय सदस्य नभनेर नेसनल कंग्रेस भन्ने गर्छ । नेसनल कंग्रेस सदस्य दुई सय पाँच जनामात्र छन् । वैकल्पिक सदस्यको संख्या भने एक सय ७१ छ । पार्टी सदस्य संख्या भने ८७७९ मिलियन (२०१५) छ । चिनियाँ कम्युनिस्ट पार्टीले राष्ट्रिय कांग्रेसको निर्वाचन प्रत्येक पाँच वर्षमा गर्छ । चिनियाँ कम्युनिस्ट पार्टी र नेपालको माओवादीको स्थापना समान शैलीले भएको छ । चिनियाँ कम्युनिस्ट पार्टीले १० वर्ष गरेको जनयुद्धपछि नै जनवादी गणतन्त्र चीनको स्थापना भएको हो । यसको स्थापना सन् १ जुलाई १९२१ मा भएको हो । यसको स्थायी समिति सातजनाको मात्र छ । यसका महासचिव सी जिङपिङ हुन् । सँगै, विश्वमा धेरै चर्चा पाउने धेरै नेपालीको सपनाको देश हो अमेरिका । त्यहाँको सत्ताधारी डेमोक्रेटिक पार्टीका साधारण सदस्य संख्या ४३१ मिलियन छन् । बराक ओबामा राष्ट्रपति भए पनि डेमोक्रेटिक पार्टीका अध्यक्ष डेबिड वासरम्यान स्कुल्ज हुन् । यसको केन्द्रीय समितिसमेत जम्बो छैन् । विश्वका शक्ति सम्पन्न राष्ट्रका यस्ता उदाहरणबाट पनि माओवादीले पाठ सिक्नुपर्छ ।"
जिरीमा पर्यटनको आशा,"अर्जुन पाख्रिन दोलखाको जिरी सुन्दरमात्र छैन, यसले पर्यटकीय सम्भावना पनि बोकेको छ । जिरी बजारलाई हेर्न मात्रै पनि पर्यटन आउने गरेका छन् । स्विट्जरल्यान्डको झल्को दिने जिरी बजारलाई विश्व पर्यटन वृत्तमा हेर्ने गरिएको छ । सगरमाथा प्रवेशद्वारका रूपमा रहेको जिरीमा पुनः विमानस्थल सञ्चालनको सम्भावना बढ्दै गएको छ । यसले ओरालो लागेको जिरीको पर्यटन व्यवसाय फेरि उकालो लाग्ने सम्भावना बढेको छ । ३२ वर्षअघि बन्द भएको विमानस्थल पुनः सञ्चालन हुने भएपछि जिरीमा व्यावसायिक पर्र्यटन प्रवद्र्धकहरूको ध्यानाकृष्ट भएको छ । अहिले पनि विश्व पर्वतारोहण पर्यटन क्षेत्रमा जिरी बजारलाई मूल प्रवेश द्वारका रूपमा लिने गरिएको छ । स्विट्जरल्यान्डको जुरिक सहरजस्तै जिरी बजार पुनः पर्यटन केन्द्रका रूपमा स्थापित हुने भएको छ । भूकम्पपछि भौतिक संरचना ध्वस्त भएको जिरी बजार अहिले सुधारात्मक अवस्थामा छ । जिल्लाकै नेता संस्कृति पर्यटन तथा नागरिक उड्डयन मन्त्री (आनन्दप्रसाद पोखरेल) भएपछि जिल्लावासीले जिरी विमानस्थल पुनः सञ्चालन गरिदिन आग्रह गरेका थिए । मन्त्री स्ययं विमानस्थल सञ्चालनका लागि लागिपरेका छन् । तामाकोसी पारिको जिरी क्षेत्र आर्थिक रूपमा सदरमुकाम चरीकोटपछि दोस्रो सक्षम कृषि औद्योगिक क्षेत्रका रूपमा विकसित भएको छ । जिरी हालै नगरपालिका घोषणा भएको छ । नगरपालिका भएपछि स्थानीयवासीलाई थप अवसर र भूमिका बढाएको जिरी नगर उद्योग वाणिज्य संघका अध्यक्ष मधुकुमार कार्कीले बताए । जिरी राजधानीबाट करिब एक सय ८८ किलोमिटर टाढा छ । काठमाडौंबाट उडेका माउन्टेन फ्लाइट मौसम बिग्रिएमा जिरी विमानस्थलमा अवतरण गर्न सक्नेछन् । २०४२ सालमा लामोसाँघु जिरीसम्म सडक जोडिएपछि जिरी विमानस्थल विस्तारै बन्द भएको थियो । हवाई यातायातमा भन्दा कम खर्चमा बसबाट काठमाडौं पुगिने भएपछि विमानस्थल बन्द भएको जिरी नगर वाणिज्य संघका अध्यक्ष कार्कीले बताए । जिरी र काठमाडौंको हवाईमार्ग २० मिनेटको दूरीमा छ । संघका अध्यक्ष कार्कीका अनुसार २०५२ मा नापी भएपछि जिरी विमानस्थलको जग्गा कृषि मन्त्रालयअन्तर्गत जिरी कृषि फार्मको नाममा नामसारी भएको छ । सो जग्गा विमानस्थलकै रूपमा ल्याउन नागरिक उड्डयन प्राधिकरणले प्रक्रिया थालिसकेको प्राधिकरणले जनाएको छ । अहिले विमानस्थलको जग्गामा गाई फार्म, रेम्बो ट्राउट माछा उत्पादन भइरहेका छन् । कुनै समय प्लेन उड्ने खाली जग्गा यति बेला गौचरनका रूपमा प्रयोग हुने गरेको छ । स्थानीय बुद्धिजीवी तथा अगुवाले जिरी विमानस्थलको आवश्यकता महसुस गर्दै विभिन्न ठाउँमा दबाब दिएपछि नेपाल सकारको आगामी आर्थिक वर्षको बजेटमा जिरी विमानस्थल निर्माण तथा पुनःसञ्चालन गर्ने भनिएको छ । बजेटमा विमानस्थलको मर्मतसम्भार गरेर पुनः सञ्चालन हुने कुरा उल्लेख भएपछि जिल्लावासी उत्साहित भएको संघका अध्यक्ष कार्कीले बताए । जिरी राजधानीबाट करिब एक सय ८८ किलोमिटर टाढा छ । काठमाडौंबाट उडेका माउन्टेन फ्लाइट मौसम बिग्रिएमा जिरी विमानस्थलमा अवतरण गर्न सक्नेछन् । यहाँबाट लुक्ला, सोलु, स्याङ्बोचेलगायतका स्थानमा माउन्टेन फ्लाइट गर्न सकिनेछ । अहिले पनि थ्रिएर कार्गोले सो विमानस्थल प्रयोग गर्दै आएका छन् । जिरी हेरिटेज प्वाइन्ट जिरी टु सोलु म्याराथन, जिरी टु चेर्दुङ, जिरी टु पाँचपोखरी, शिवालय, गर्जाङ, हाइकिङ गर्न सकिने सम्भावना पर्खेर बसेको छ । जिरीबाट जटापोखरी म्याराथनको सम्भावना त्यत्तिकै छ । दोलखाको सूर्योदय देखिने हनुमन्ते डाँडासम्म पर्यटक पदमार्गका रूपमा विकासको सम्भावना पर्खिएर बसेको छ । यसको अध्ययनसमेत भइरहेको छ । दोलखाको चौंरीपालन र चौंरीको छुर्पी उत्पादन हुने चेर्दुङमा बाह्य पर्यन प्रवद्र्धन गर्न सकिएको छैन । विमानस्थलसँगै यो सम्भावनाको ढोका खुल्ने विश्वास स्थानीयवासीको छ । एसियाकै अग्लो बुद्धमूर्ति जिरी नगरपालिका६ मा बुद्धजयन्तीका अवसरमा शाक्यमुनि बुद्धको प्रतिमा शिलान्यास गरिएको छ । बौद्ध अध्ययन तथा अनुसन्धान केन्द्रले निर्माण गर्न लागेको बुद्धको प्रतिमा एसियाकै अग्लो हुने दाबी निर्माण पक्षको छ । बुद्ध पार्कलगायतका भौतिक संरचना निर्माणका लागि एक करोड रुपैयाँभन्दा बढी खर्च हुने अनुसन्धान केन्द्रका अध्यक्ष इन्द्रबहादुर खड्काले जानकारी दिए । जिरीको चिया युरोपमा जीटी डेभलपमेन्ट कम्पनी प्रालिले जिरीमा हिल अर्थोडक्स चिया उत्पादन गरिरहेको छ । जिरीको चिया भनेर पहिचान बनाइसकेको अग्र्यानिक चिया नेपालमा भन्दा युरोपका देशहरूमा खपत हुने गरेको छ । कम्पनीले २०५६ सालमा जिरीको कलंकस्थित सात सय ३५ रोपनी जग्गा लिएर चियाखेती सुरु गरेको थियो । अहिले तीन सय रोपनी जग्गामा चियाखेती गरिरहेको कम्पनीका संस्थापक नोर्बु शेर्पाले बताए । २०६२ सालबाट चिया उत्पादन हुन थालेको शेर्पाको भनाइ छ । चिया अग्र्यानिक र महँगो पर्ने भएपछि विदेश निर्यात हुने गरेको संस्थापक अध्यक्ष शेर्पाले जानकारी दिए । जिरी चेर्दुङको चिज जिरी बजार चीज, घिउ, छुर्पी, गाई फार्मका लागि प्रसिद्ध छ । चेर्दुङ क्षेत्रमा पालिने चौंरी र यहाँ उत्पादित चीज नेपालकै उत्कृष्ट मानिन्छ । यहाँको चीज नेपालका प्रमुख सहरहरूमा पुग्ने गरेको छ । दोलखामा आउने आन्तरिक तथा बाह्य पर्यटकले जिरीको चीज कोसेलीको रूपमा लैजाने गरेका छन् ।"
सपनाको व्यापार,"सुन्दा अचम्म लाग्छ, के सपनाहरूको पनि व्यापार हुन्छ त ? यो पुँजीवादी दुनियाँ हो र यसमा जे सकिन्छ त्यो घनघोर तरिकाले बेच्नुपर्छ। यही समाज व्यवस्थाको पराकाष्ठामा हामी बाँचिरहेका छौं। यहाँ शरीर बेचिन्छ, अंगअंग काटेर बेचिन्छ। आजकल शरीरभन्दा पैसा ठूलो छ। मिर्गौला बेचेर गुजारा गर्नेहरू हाम्रै समाजमा भेटिन्छ्न। देहव्यापार फस्टाएको छ। यतिसम्म हुन्छ कि यही व्यवस्थाले निम्त्याएका गरिबहरू र तिनका गरिबी बिक्री हुन्छन्। नपत्याए कर्णाली जाऔं, त्यहाँका गरिबहरूको फोटो खिचेर डलरमा बेच्नेहरू काठमाडौंका आलिसान महलहरूमा भेटिन्छन्। उताको झुप्रो हुरीले उडाएर लैजान्छ। जे भेटे पनि बेच्ने बानी लागेकाहरू क्यामेराको लेन्सलाई फ्ल्यानेलको कपडाले मुसार्दै उनीहरू अझ गरिब हुने समयको प्रतीक्षा गर्दछन्। ता कि ती क्यामेराका लेन्सहरूले मान्छेको अनुहारलाई भन्दा बढ्ता गरिबीलाई फोकस गरोस्। फोटोमा एउटा छुट्टै प्रकारको गरिबीको चित्र आओस्, अनुहारभन्दा धेरै भिन्न। जसको क्यामेराले जति धेरै फुटेका सपनाहरू र टुटेका आशाहरू कैद गर्न सक्छ, विश्वबजारमा सोही फोटोको माग उच्च र बिक्री दमदार हुने गर्दछ। आजकल मुस्ताङतिरका जनताले फोटो खिचाउन मान्दैनन्, कारण उनीहरूको फुटेको गाला, लट्टा परेका कपाल र कट्कटिएको सिंगानहरू थुप्रै पटक बजारमा बेचिए। अब उनीहरूलाई लागेको हुनुपर्छ, हाम्रो गरिबी बेचेर धेरै धनी भए, गरिबी हाम्रो सम्पत्ति हो, यसलाई अब बेच्न दिनु हुँदैन। आजकल नयाँ तरिकाले मिडियाको प्रयोग गरेर गरिबी बेच्ने ढंगलाई परिवर्तन गरिएको छ। बेच्ने ढंग अलि फरक छ। अनलाइन साइटका हरेक हिटहरूमा एकएक रुपैयाँमा गरिबीको लिलाम हुन्छ। नुवाकोट, सिन्धुपाल्चोक, गोरखा, डोल्पा, मुगुजस्ता ठाउँहरूमा ती स्तम्भकारहरूलाई तारेहोटेलमा बस्न पुग्ने खर्चसहित पठाइन्छ, जहाँ तारेहोटेल हुन्नन्, त्यहाँ कुनै विकल्प नभएपछि एउटा गरिबको घरमा पुगेर भान्छाको तस्बिर लिँदै दुनियाँलाई देखाइन्छ। उनीहरूको गरिबी देखाएर एउटा सामान्य मान्छे लेखक हुन सक्छ। एउटा सामान्य पत्रिका राष्ट्रिय पत्रिका हुन सक्छ। एउटा टुटेफुटे सायरी र मुक्तक लेख्ने मान्छे उपन्यासकार हुन सक्छ। साइकल चढ्ने मान्छे गाडी चढ्ने बन्छ तर जसजसको फोटो खिचिन्छ, उनीहरू अझ गरिबीको दिशातिर बामे सर्दै गरेका हुन्छ्न्। त्यसमा पनि सिन्डिकेट छ, फोटा खिच्ने संस्थाहरू पनि छन, जसलाई आईएनजीओ र एनजीओ भनिन्छ। उनीहरूको इलाका छ, जसरी एउटा फ्याउरोले नयाँ ठाउँमा गयो भने त्यसको चारैतिर पिसाब फेरेर आफ्नो इलाका निर्धारण गर्छ, त्यसै गरेर चार किल्ला गाडेर गरिबी बेचेर धनी हुने पसलहरू खोलिएका हुन्छन्। सपनाको बिक्री गर्ने एजेन्टहरू नयाँ परिस्थितिमा नयाँ प्याकेजसहित नयाँ मूल्यमा उही पुराना सपनाहरूलाई फरक बारकोडमा बेच्न तयार देखिन्छन्। क्रेताहरूको सुनुवाइ हुने कुनै अदालत छैन। हामीले कल्पना पनि गर्न नसकिएका कुराहरू बेचिन्छन्। गरिबी बेच्ने एजेन्टहरू धेरै भएर तुलनात्मक रूपमा कम आम्दानी हुने भएपछि सपना बिक्री गर्ने लक्ष्यका साथ केही झुन्डहरू बजारमा आफ्नो ब्रान्ड स्थापित बनाउने कसरतमा छन्। अब सपनाको कुरा गरौं, सपनाहरू पनि सजिलै कहाँ बेच्न सकिन्छ र ? तिनलाई प्याकेजको रूपमा घोषणा गरियो भने एउटा बेच्दा अर्को पनि सहजै बेचिन्छ। जस्तै काठमाडौंमा मेट्रो रेल कुँदाउने सपनालाई बिक्रीमा राखियो भने त्योसँगै राखिएको समुद्रमा पानीजहाज चलाउने अर्को सपनामा मान्छेहरूको ध्यान जान सक्छ र बेच्न सजिलो हुन्छ। सात वर्षमा गरिबी अन्त्य गर्न सकिने सपनाको साथसाथमा १५ वर्षमा विश्वकै धनी बन्ने सपनाको पनि लिलामी हुने सम्भावना कायमै रहन्छ। विज्ञापनहरूमा ती सपनाहरूको मूल्य प्रदर्शन गरिएको हुन्न, त्यसकारण स्वभावैले क्रेताहरू बढी आकर्षित हुन्छन्। पछि मात्र थाहा लाग्छ, ती सपनाहरूको मूल्य यतिसम्म महँगो हुन्छ, जसलाई चुकाउन जीवन नै दान गर्नु पर्ने पनि हुन सक्छ। २०५२ सालतिर पनि सपना बेचिएका थिए यस्तै गरेर। मान्छेहरूले किन्न सुरु गरे। धेरै मान्छेहरूले ती सपनाहरू अर्डर गर्न सुरु गरेपछि घरघरमा ती सपनाहरूको मूल्य सूची आयो। विडम्बना ती सूचीहरूमा पैसादेखि लिएर जीवन नै मागिएको थियो। एउटै सपनाहरूलाई फरकफरक मूल्य तिर्न बाध्य भए। कसैले पाँच हजार तिरे, करिब १७ हजारले आफ्नो जिन्दगी तिरिदिए। लाखौंले घरबार तिरे तर लिलामीमा राखिएका ती सपनाहरू कहिल्यै यथार्थमा आएनन। भोग्न नपाउँदै संकटमा परेको गणतन्त्र र कार्यान्वयन हुनै नसक्ने संविधानलाई देखाएर सपना घरघरमा पुगेको घोषणा गरिएको छ। जसले जीवनको मूल्य गुमायो, उसका परिवारहरूले ती सपनाको उपभोग गर्न पाएका छैनन्। त्यतिबेला सपनाको बिक्री गर्ने एजेन्टहरू नयाँ परिस्थितिमा नयाँ प्याकेजसहित नयाँ मूल्यमा उही पुराना सपनाहरूलाई फरक बारकोडमा बेच्न तयार देखिन्छन्। क्रेताहरूको सुनुवाइ हुने कुनै अदालत छैन। मागभन्दा बढी आपूर्ति गरिएका ती सपनाहरूको मूल्य बजार सिद्धान्तअनुसार घट्नुपर्ने हो। तिनीहरूको मूल्य निर्धारण गर्ने र सपनाहरूको गुणस्तर अनुगमन गर्ने निकायहरू छैनन्। विक्रेताहरू उही पुराना हुन्, तर क्रेताहरू नेपाली बजारमा बर्सेनि नयाँ थपिने गर्दछन। सपनाका उपभोक्ताहरू बारम्बार ठगिएका छन्। सपना किन्दा खर्च भएका खुट्टाहरू अब फर्केर आउँदैनन्, डुँडा भएका हातहरू, गोलीका छर्राहरू गढेका शरीरहरू लिएर टीभीमा सपनाका नयाँ प्याकेजहरू हेर्दै बस्ने उपभोक्ताहरू पुनः फस्ने गर्दछन्। पटकपटक बेचिने उही सपनाहरू, उनै क्रेताहरू र उनै बिक्रेताहरूबीच सामान्य अर्थशास्त्रीय बजारमा देखिनुपर्ने न्यूनतम आचारसंहिता लागू भएको छैन। बत्तीमा पुतली झुम्मिएजस्तो गरेर सपनामा उपभोक्ताहरू झुम्मिने क्रम जारी छ। अर्थशास्त्रमा एउटा स्याउ खाएबापत प्राप्त हुने उपयोगिता र १० वटा स्याउ खाएबापत प्राप्त हुने उपयोगितामा नकारात्मकअन्तर हुने गर्दछ। तर सपना भने जति किन्यो, त्यसको उपयोगिता बढ्दै गएको देखिन्छ। त्यही भएर त आजकल गण्डकी, कोसी कर्णालीहरू बेचिँदा पनि सपनाको आसले चुप बस्नु परेको छ। आवाज उठाउन पाइँदैन, त्यसको कारण सपना हो। सपनाको व्यापार यतिसम्म फस्टाउनुको कारण उपभोक्ताहरूमा देखिएको आत्मविश्वासको स्खलन हो। माथिल्लो प्याराग्राफमै भनिएअनुसार यहाँ सबैलाई सपना देख्ने र पूरा गर्ने छुट छैन। जोसँग सपना देख्ने अधिकार छ, उसैको पछि लाग्नुपर्ने बाध्यता छ। सपना किन्दा मान्छेले इज्जत, आत्मसम्मान, आत्मविश्वास सबै गुमाइसकेको छ। यदि कसैले आफ्नै बलबुतामा सपना देख्छ भने उसलाई सपना चोरेको अभियोगमा दण्डित गरिन्छ। फलस्वरूप मान्छे आफैंले आफ्नो सपना देख्न बञ्चित छ। तर सपना प्यारो हुन्छ, ऊ कसैले देखेको सपनाको गुणगान गाउने समूहमा भर्ती भएर पनि सपनाको विज्ञापन गर्दछ। आफैंप्रति विश्वास नभएकाहरूको जमात नै अहिले कुनै अमूक मान्छेले देखेको सपनाको विज्ञापन र बिक्री गर्ने एजेन्टहरूको जमात बनेको छ। सपना बेच्न एउटै एजेन्टले वेदका मन्त्रदेखि लिएर माक्र्सका किताबहरूका वाक्यवाक्य याद गरेको छ। गीत, गजल, कथा, मुक्तकदेखि लिएर उखान टुक्कासमेत उसको जिब्रोमा अटाउँछ। कहिलेकहिले ती एजेन्टहरूलाई देखेर प्रशंसा गर्न पनि मन लाग्छ, वाह ! क्या क्षमता छ, कहिल्यै बिक्री गर्न नसकिने चीज पनि एकै मिनेटमा एउटा वाक्य भनेर बेचिदिन्छन्।' चीन घडी, टीभी र मोबाइल बेचेर धनी भएको छ। जापान कोरिया गाडी बेचेर धनी भएका छन्। अरब देशहरू तेल बेचेर धनी भएका छन। इजरायल हतियार बेचेर धनी भएको छ। तर नेपालका केही एजेन्टहरू सपना र गरिबी बेचेर धनी भइरहेका छन्। लगानी गर्नु नपर्ने, जनशक्ति नचाहिने, कुनै भूगोल या क्षेत्रफल नचाहिने, फगत एउटा माइक भएदेखि आफ्नो मनमा उत्पादित सपना सहजै बेच्न सकिने विश्वको एउटामात्र देश हो नेपाल। गरिबीको अन्तर्राष्ट्रिय व्यापार भए पनि सपनाको अन्तर्राष्ट्रियकरण भएको छैन, किनभने संसारमा नेपाली उपभोक्ताबाहेक अरू कसैले सपना रुचाउन्नन्। हामी बत्ती वरिपरि घुम्ने पुतलीको त्यस्तो डीएनएले बनेका छौं। बारम्बार मर्दा पनि हामीलाई त्यही सपना प्यारो हुने गर्दछ, बारम्बार संगीनले घोचिँदा पनि हामीले सपना किन्न छोड्दैनौं। सपना किन्न खुट्टा गुमाउँछौं तर ह्विलचेयरमा बसेर फेरि सपनाको लिलामी भइरहेको ठाउँमा गएर मनपर्ने सपना छान्छौं। हामीले कहिल्यै त्यसलाई किन्नुभन्दा पहिले मूल्य सोधेनौं। हामीले प्रायजसो मूल्यको रूपमा तिर्ने गरेका भोटहरू यतिसम्म मूल्यवान् हुन्छन् कि तिनै भोटहरू हाम्रा नाडीमा बगेका रगतजस्ता नदीहरू बेच्न प्रयोग हुन्छन्। हामीले सपनाको नाममा ब्ल्यांकचेकमा ल्याप्चे हान्दिन्छौं, उनीहरूले त्यहाँ हाम्रो जीवन लेख्दिन्छन्। अनि चुँडेर लैजान्छन र हाम्रा सन्तानहरू टुहुरा बनाइदिन्छन्।०००"
जिरीमा पर्यटनको आशा,"अर्जुन पाख्रिन दोलखाको जिरी सुन्दरमात्र छैन, यसले पर्यटकीय सम्भावना पनि बोकेको छ । जिरी बजारलाई हेर्न मात्रै पनि पर्यटन आउने गरेका छन् । स्विट्जरल्यान्डको झल्को दिने जिरी बजारलाई विश्व पर्यटन वृत्तमा हेर्ने गरिएको छ । सगरमाथा प्रवेशद्वारका रूपमा रहेको जिरीमा पुनः विमानस्थल सञ्चालनको सम्भावना बढ्दै गएको छ । यसले ओरालो लागेको जिरीको पर्यटन व्यवसाय फेरि उकालो लाग्ने सम्भावना बढेको छ । ३२ वर्षअघि बन्द भएको विमानस्थल पुनः सञ्चालन हुने भएपछि जिरीमा व्यावसायिक पर्र्यटन प्रवद्र्धकहरूको ध्यानाकृष्ट भएको छ । अहिले पनि विश्व पर्वतारोहण पर्यटन क्षेत्रमा जिरी बजारलाई मूल प्रवेश द्वारका रूपमा लिने गरिएको छ । स्विट्जरल्यान्डको जुरिक सहरजस्तै जिरी बजार पुनः पर्यटन केन्द्रका रूपमा स्थापित हुने भएको छ । भूकम्पपछि भौतिक संरचना ध्वस्त भएको जिरी बजार अहिले सुधारात्मक अवस्थामा छ । जिल्लाकै नेता संस्कृति पर्यटन तथा नागरिक उड्डयन मन्त्री (आनन्दप्रसाद पोखरेल) भएपछि जिल्लावासीले जिरी विमानस्थल पुनः सञ्चालन गरिदिन आग्रह गरेका थिए । मन्त्री स्ययं विमानस्थल सञ्चालनका लागि लागिपरेका छन् । तामाकोसी पारिको जिरी क्षेत्र आर्थिक रूपमा सदरमुकाम चरीकोटपछि दोस्रो सक्षम कृषि औद्योगिक क्षेत्रका रूपमा विकसित भएको छ । जिरी हालै नगरपालिका घोषणा भएको छ । नगरपालिका भएपछि स्थानीयवासीलाई थप अवसर र भूमिका बढाएको जिरी नगर उद्योग वाणिज्य संघका अध्यक्ष मधुकुमार कार्कीले बताए । जिरी राजधानीबाट करिब एक सय ८८ किलोमिटर टाढा छ । काठमाडौंबाट उडेका माउन्टेन फ्लाइट मौसम बिग्रिएमा जिरी विमानस्थलमा अवतरण गर्न सक्नेछन् । २०४२ सालमा लामोसाँघु जिरीसम्म सडक जोडिएपछि जिरी विमानस्थल विस्तारै बन्द भएको थियो । हवाई यातायातमा भन्दा कम खर्चमा बसबाट काठमाडौं पुगिने भएपछि विमानस्थल बन्द भएको जिरी नगर वाणिज्य संघका अध्यक्ष कार्कीले बताए । जिरी र काठमाडौंको हवाईमार्ग २० मिनेटको दूरीमा छ । संघका अध्यक्ष कार्कीका अनुसार २०५२ मा नापी भएपछि जिरी विमानस्थलको जग्गा कृषि मन्त्रालयअन्तर्गत जिरी कृषि फार्मको नाममा नामसारी भएको छ । सो जग्गा विमानस्थलकै रूपमा ल्याउन नागरिक उड्डयन प्राधिकरणले प्रक्रिया थालिसकेको प्राधिकरणले जनाएको छ । अहिले विमानस्थलको जग्गामा गाई फार्म, रेम्बो ट्राउट माछा उत्पादन भइरहेका छन् । कुनै समय प्लेन उड्ने खाली जग्गा यति बेला गौचरनका रूपमा प्रयोग हुने गरेको छ । स्थानीय बुद्धिजीवी तथा अगुवाले जिरी विमानस्थलको आवश्यकता महसुस गर्दै विभिन्न ठाउँमा दबाब दिएपछि नेपाल सकारको आगामी आर्थिक वर्षको बजेटमा जिरी विमानस्थल निर्माण तथा पुनःसञ्चालन गर्ने भनिएको छ । बजेटमा विमानस्थलको मर्मतसम्भार गरेर पुनः सञ्चालन हुने कुरा उल्लेख भएपछि जिल्लावासी उत्साहित भएको संघका अध्यक्ष कार्कीले बताए । जिरी राजधानीबाट करिब एक सय ८८ किलोमिटर टाढा छ । काठमाडौंबाट उडेका माउन्टेन फ्लाइट मौसम बिग्रिएमा जिरी विमानस्थलमा अवतरण गर्न सक्नेछन् । यहाँबाट लुक्ला, सोलु, स्याङ्बोचेलगायतका स्थानमा माउन्टेन फ्लाइट गर्न सकिनेछ । अहिले पनि थ्रिएर कार्गोले सो विमानस्थल प्रयोग गर्दै आएका छन् । जिरी हेरिटेज प्वाइन्ट जिरी टु सोलु म्याराथन, जिरी टु चेर्दुङ, जिरी टु पाँचपोखरी, शिवालय, गर्जाङ, हाइकिङ गर्न सकिने सम्भावना पर्खेर बसेको छ । जिरीबाट जटापोखरी म्याराथनको सम्भावना त्यत्तिकै छ । दोलखाको सूर्योदय देखिने हनुमन्ते डाँडासम्म पर्यटक पदमार्गका रूपमा विकासको सम्भावना पर्खिएर बसेको छ । यसको अध्ययनसमेत भइरहेको छ । दोलखाको चौंरीपालन र चौंरीको छुर्पी उत्पादन हुने चेर्दुङमा बाह्य पर्यन प्रवद्र्धन गर्न सकिएको छैन । विमानस्थलसँगै यो सम्भावनाको ढोका खुल्ने विश्वास स्थानीयवासीको छ । एसियाकै अग्लो बुद्धमूर्ति जिरी नगरपालिका६ मा बुद्धजयन्तीका अवसरमा शाक्यमुनि बुद्धको प्रतिमा शिलान्यास गरिएको छ । बौद्ध अध्ययन तथा अनुसन्धान केन्द्रले निर्माण गर्न लागेको बुद्धको प्रतिमा एसियाकै अग्लो हुने दाबी निर्माण पक्षको छ । बुद्ध पार्कलगायतका भौतिक संरचना निर्माणका लागि एक करोड रुपैयाँभन्दा बढी खर्च हुने अनुसन्धान केन्द्रका अध्यक्ष इन्द्रबहादुर खड्काले जानकारी दिए । जिरीको चिया युरोपमा जीटी डेभलपमेन्ट कम्पनी प्रालिले जिरीमा हिल अर्थोडक्स चिया उत्पादन गरिरहेको छ । जिरीको चिया भनेर पहिचान बनाइसकेको अग्र्यानिक चिया नेपालमा भन्दा युरोपका देशहरूमा खपत हुने गरेको छ । कम्पनीले २०५६ सालमा जिरीको कलंकस्थित सात सय ३५ रोपनी जग्गा लिएर चियाखेती सुरु गरेको थियो । अहिले तीन सय रोपनी जग्गामा चियाखेती गरिरहेको कम्पनीका संस्थापक नोर्बु शेर्पाले बताए । २०६२ सालबाट चिया उत्पादन हुन थालेको शेर्पाको भनाइ छ । चिया अग्र्यानिक र महँगो पर्ने भएपछि विदेश निर्यात हुने गरेको संस्थापक अध्यक्ष शेर्पाले जानकारी दिए । जिरी चेर्दुङको चिज जिरी बजार चीज, घिउ, छुर्पी, गाई फार्मका लागि प्रसिद्ध छ । चेर्दुङ क्षेत्रमा पालिने चौंरी र यहाँ उत्पादित चीज नेपालकै उत्कृष्ट मानिन्छ । यहाँको चीज नेपालका प्रमुख सहरहरूमा पुग्ने गरेको छ । दोलखामा आउने आन्तरिक तथा बाह्य पर्यटकले जिरीको चीज कोसेलीको रूपमा लैजाने गरेका छन् ।"
पदमोहमा माओवादी,"लुइटेल दिनेश जुन दिन कक्षा ७ बाट मेरो संस्कृत किताब केही युवाले खोसेर लगे त्यो दिन मैले नजिकबाट माओवादी देखेँ। त्यसअघि माओवादी शब्द सुने पनि त्यसको रूप देखेको थिइनँ । माओवादीबारे भने धेरै सुनेको थिएँ । अपहरण गर्छन् । बन्दुक बोक्न लगाउँछन् । भिडन्तमा सामेल गर्छन् । दिनभर जंगल, ओढार र बंकरमा राखेर रातभर हिँडाउँछन् भन्ने व्याख्या सुनेको थिएँ । यी नकारात्मक कुराले माओवादी शब्दप्रति नै म त्रसित थिएँ । स्कुल जाँदा र घर फर्कँदा नौलो युवा देख्यो कि माओवादी जस्तो लाग्थ्यो । हामी सबै डराएर बाटो छोड्थ्यौँ । भरे, गाउँमा पाहुना आएको मान्छे भनेर थाहा पाएपछि हामी मजाले हाँस्थ्यौँ । कक्षा ७ पढ्दा संस्कृत किताब लाग्ने माओवादीका साथीले कक्षा ९ पढ्दा मलाई नै लगे । ९ र १० कक्षामा पढ्ने ठूलाठूला विद्यार्थी छान्ने क्रममा म पनि परेँ । मलाई माओवादीले लग्ने भएपछि सँगै पढ्ने एक मिल्ने साथीले म पनि जान्छु भने । तिमीलाई हिँड्न गाह्रो हुन्छ यो पटक जानु पर्दैन', एक माओवादीले मेरो साथीलाई रोके । त्यत्तिबेलासम्म म डरले कापिराखेको थिएँ । तर, उमेरले पनि भाइ पर्ने र हेर्दा पनि सानो साथीलाई जानु पर्दैन भनेपछि मुटुको धड्कन अलि सामान्य भयो । मनमा लाग्यो, माओवादीले पनि माया गर्ने रहेछन् ।' त्यत्तिबेलासम्म मलाई माओवादीले माया गर्छन् भन्ने कुरा कसैले सुनाएका थिएनन् । गाउँका गन्यमान्यलाई अपहरण गर्ने, पैसा माग्ने, पिट्ने, सुराकी गरिस् भनेर मानसिक यातना दिने, भोकभोकै राख्ने हप्तांैसम्म जंगलमा हिँडाउने गरेका घटनामात्र मैले सुनेको थिएँ । स्कुलबाट दुई घन्टाको जंगलैजंगलको बाटो हिँड्नु पयो । बाटाभरि हामीलाई लग्ने माओवादीले बन्दुक, बारुद, बम, पुलिस, सुराकी, शत्रु र गाउँका धनीमानीका कुरा गरे । सुराकी गरे नछोड्ने धम्कीसमेत दिए । दुई घन्टा हिँडेर हामी एउटा घरमा पुग्दा माओवादीको विद्यार्थी प्रशिक्षण कार्यक्रम रहेछ । चार घन्टासम्म लगातार माओवादीको भाषण सुन्यौँ । भाषणमा नेपाललाई भार जस्तै गणतन्त्र बनाउने र राजा हटाएर जनताको छोरालाई राष्ट्रपति बनाउने', भनेको कुरा धेरै पटक सुनेँ । भाषण गर्ने सबै नेताले एउटा कुरा भन्न छुटाएनन्, हामी जीवन त्याग गरेर देश परिवर्तनमा हिँडेका छौँ ।' यो वाक्यले मेरो किशोर मस्तिष्कमा एउटा प्रश्न उठाएको थियो, माओवादीहरू आमा, बुबा घर सबै छोडेर कसरी हिँडेका होलान् ? ' अहिले त्यो बेला भाषण गर्ने माओवादी नेता छन् वा सहिद भए थाहा छैन । त्यहाँ को नेता थिए त्यो पनि सम्झना भएन । माओवादीसँग डराए पनि मलाई त्यो बेला माओवादीको त्याग मन परेको थियो । तर, त्यो मेरो किशोर मस्तिष्कमा मैले माओवादीको त्यागप्रति गरेको सम्मान आज भत्किएको छ । मेरो सम्मानलाई आज ११ सय लोभी माओवादीले कप्लक्कै खाइदिएका छन् । लोभी माओवादी सहिद भएनछन् ? माओवादी पोलिटब्युरो बैठक चल्दाचल्दै हिमाल शर्मालाई फोन गरेँ र समाचार टिपेँ । शीर्षक यस्तो भयो, माओवादी केन्द्रको केन्द्रीय समिति सदस्य एक हजार ९९ ।' केहीबेरमा बैठकको निर्णय आयो, एक हजार ९९ जनाको केन्द्रीय महाधिवेशन आयोजक समिति बनाउने निर्णय' समाचार लेख्दालेख्दै लाग्यो, मैले ९ कक्षा पढ्दा त्यागको भाषण गर्ने माओवादी सबै सहिद भएछन् । त्यागको भाषण गर्ने माओवादीमात्र सहिद नभए जम्बो केन्द्रीय सदस्यको फोहोरी टीका किन लाउँदैछन् ? बम र बन्दुकका अगाडि माओवादी आदर्श नछोड्ने नेता किन केन्द्रीय सदस्यको नाममा बदनाम हुँदैछन् ? इमानदार माओवादीले पद्धतिको विकास नहुँदासम्म केन्द्रीय सदस्य नबन्दा के बिग्रिन्छ ? केही नेताबाहेक माओवादीका अधिकांश नेतालाई सत्ताको स्वाद अझैसम्म आकाशको फल नै हो । कांग्रेस र एमाले नेताले जत्तिकै सत्ताको स्वाद थाहा पाउन माओवादीलाई अझै ३० वर्ष लाग्छ । तर, सत्तामोह माओवादीभित्र डरलाग्दो बन्दै गएको छ । यसले कसैको हित गर्दैन । नेताको हैसियत जनताका घरमा पानी पिउँदा र बास बस्दा होइन सिंहदरबार र बालुवाटार प्रवेश गरेपछि मात्र देखिन्छ । सिंहदरबार छिरेका माओवादी मन्त्रीले आज जनयुद्धका सपना बिर्सिएका छन् । नर्बिसिएको भए एमाले र माओवादी मन्त्रीबीचको फरक के त ? ठोकुवाका साथ भन्छु, राप्रपाका मन्त्री र माओवादीका मन्त्रीबीच एउटा पनि फरक छैन । मेरो किशोर मस्तिष्कमा मैले माओवादीको त्यागप्रति गरेको सम्मान आज भत्किएको छ । मेरो सम्मानलाई आज ११ सय लोभी माओवादीले कप्लक्कै खाइदिएका छन् । माओवादी नेताले बुझ्नैपर्छ, जग भत्कायो भने घर कहिल्यै ठाडो हुँदैन । जंगलमा बसेर देश बनाउन बुनेका योजना माओवादीका मन्त्रीले आज सिंहदरबारभित्रको पिच रोडमा टायरले पेल्ने होइन टेबलमा फाइल गर्नसक्नुपर्छ । प्रचण्डले दाहिने हात नेतालाई मन्त्री बनाएर सुविधासम्पन्न महलको भाडा तिर्ने पैसा असुल्नेमात्र होइन, जनताका पीडा बुझ्न सक्नुपर्छ । जनयुद्धमा एक घर एक लडाकु भनेजस्तो अब एक घर एक केन्द्रीय सदस्यको योजनाले काम गर्दैन । जम्बो केन्द्रीय सदस्यको संस्कार विकास भए १० माओवादी एक भएको एक वर्ष नपुग्दै एकता इतिहास बन्न सक्छ । लोकतान्त्रिक पद्धतिमा विश्वास गर्ने माओवादीले अब लोकतान्त्रिक प्रक्रियाबाट नेता चुन्न थाल्नुपर्छ । नेतृत्व चयनका लागि चुनाव नभएसम्म माओवादीभित्र नयाँ नेता जन्मन सक्दैन । संख्या बढाउन मात्र एकतामा नगएका भए रामबहादुर थापा बादल', देव गुरुङ, पम्फा भुसाल, मणि थापाले केन्द्रीय सदस्य नभई नेतृत्वमा पुग्ने नयाँ बाटो खोज्नुपर्छ । नेतृत्व लिने बाटोमा जनयुद्धमा राज्यपक्षबाट लामो समय यातना पाएका हिमाल शर्माजस्ता युवा नेताले समेत कुरेर बस्ने समय छैन । प्रचण्ड र बाबुरामको राजनीति भाषणमा सिद्धियो अबको नेतृत्वले देश विकास गरेर देखाउन सक्नुपर्छ अनिमात्र माओवादीलाई जनताले विश्वास गर्छन् । अन्तर्राष्ट्रिय अभ्यास भारतीय जनता पार्टी (भाजपा) विश्वकै सबैभन्दा ठूलो पार्टी हो । भाजपामा नेपालका राजनीतिक दलमा जस्तो केन्द्रीय सदस्य छैनन् । उसको लोकसभा सदस्य दुई सय ८१ मात्र छन् । यसका साधारण सदस्य भने एक सय १० मिलियन (जुलाई २०१५) छन् । भाजपाका अध्यक्ष अमित साह हुन् । अमितभन्दा पनि यसलाई भारतीय प्रधानमन्त्री नरेन्द्र मोदीको पार्टी भनेर चिनिन्छ । हिन्दु धर्मको पार्टी भनेर चिनिएको भाजपा स्थापना भएको ३५ वर्षमा विश्वकै ठूलो पार्टी बनेको हो । यो सन् १९८० मा स्थापना भएको हो । भाजपाको संसदीय दल र राज्य सभाको नेता मोदी नै हुन् । संघीय गणतन्त्र भारतका ४९ राज्यमा भाजपाले राज्यसभा सदस्य भनेर एकएक जना निर्वाचित गर्ने गर्छ । चिनियाँ कम्युनिस्ट पार्टी विश्वको दोस्रो ठूलो पार्टी हो । यसले समेत केन्द्रीय सदस्य नभनेर नेसनल कंग्रेस भन्ने गर्छ । नेसनल कंग्रेस सदस्य दुई सय पाँच जनामात्र छन् । वैकल्पिक सदस्यको संख्या भने एक सय ७१ छ । पार्टी सदस्य संख्या भने ८७७९ मिलियन (२०१५) छ । चिनियाँ कम्युनिस्ट पार्टीले राष्ट्रिय कांग्रेसको निर्वाचन प्रत्येक पाँच वर्षमा गर्छ । चिनियाँ कम्युनिस्ट पार्टी र नेपालको माओवादीको स्थापना समान शैलीले भएको छ । चिनियाँ कम्युनिस्ट पार्टीले १० वर्ष गरेको जनयुद्धपछि नै जनवादी गणतन्त्र चीनको स्थापना भएको हो । यसको स्थापना सन् १ जुलाई १९२१ मा भएको हो । यसको स्थायी समिति सातजनाको मात्र छ । यसका महासचिव सी जिङपिङ हुन् । सँगै, विश्वमा धेरै चर्चा पाउने धेरै नेपालीको सपनाको देश हो अमेरिका । त्यहाँको सत्ताधारी डेमोक्रेटिक पार्टीका साधारण सदस्य संख्या ४३१ मिलियन छन् । बराक ओबामा राष्ट्रपति भए पनि डेमोक्रेटिक पार्टीका अध्यक्ष डेबिड वासरम्यान स्कुल्ज हुन् । यसको केन्द्रीय समितिसमेत जम्बो छैन् । विश्वका शक्ति सम्पन्न राष्ट्रका यस्ता उदाहरणबाट पनि माओवादीले पाठ सिक्नुपर्छ ।"
शब्दमा नअटाउने रारा !,"अशोककुमार क्षेत्री प्रकृतिको सुन्दर उपहार रारा हेर्ने भनेपछि कसको मन प्रफुल्ल नहोला ! काठमाडौंको कंक्रिट जंगलमा बसेर यान्त्रिक रूपले सधैं एउटै काममा लागिरहँदा शरीरसँगै मस्तिष्क पनि थकित हुन्छ । शरीरलाई सक्रिय बनाइराख्न आरामका साथै मनोरञ्जन पनि चाहिने रहेछ । यसैले पनि रारातर्फको यात्रा रोमाञ्चक थियो । झोलामा पानी, बिस्कुटका प्याकेट, लत्ताकपडासहित बन्दोबस्तीका सामान बोकेर अघिल्लो साता १० जनाको टोली कर्णालीको यात्राका लागि काठमाडौंबाट त्रिभुवन विमानास्थलतर्फ सोझियौं । राराको रहरले मन यसै उफ्रिरहेको थियो । हाम्रो यात्रामा सामेल हुन काठमाडौंबाट सदस्य थपिँद थिए । पूर्वनिर्धारित समयमा एयरपोर्ट पुगेपछि मात्र थाहा भयो, मौसमका कारण हिजोको जहाज रद्द भएछ र आजको नियमित उडानमा हिजोकै यात्रु पालो कुरेका रहेछन् । यतिका मान्छेलाई एक आखर खबर नै नगरी अनिश्चित समयसम्म कुराउने र जुनसुकै बेला फिर्ता पठाउन सक्ने जहाजवालाको रवैया देखेर हामी अवाक भयौं । जहाजका कर्मचारीले जहाज उड्ने वा नउड्ने, उडे पनि पुग्ने वा फर्कने, कसैले भन्न नसक्ने कुरा बताउँदा अनौठो लाग्यो । पहिले जहाजमा अघिल्लो दिन रोकिएका यात्रु लैजाने अनि त्यसपछि डोल्पा जाने, फर्केर आएपछि मात्र हामीलाई जुम्ला लगिदिने कुरा भयो । त्यसमा पनि मौसमले साथ दिएमात्र । केहीबेरको रस्साकस्सीपछि काठमाडौं एअरपोर्टबाट हाम्रो टोली नेपालगन्जतर्फ जान सफल भयो । जुम्लामा मेलमिलापसहितका कार्यक्रम भ्याएर राराको रमणीयतामा हराउने योजना भित्रभित्रै बुनिरहेको थिएँ । यात्रामा सर्वोच्च अदालतका वरिष्ठ न्यायाधीश एवम् मेलमिलाप परिषद्का अध्यक्ष वैद्यनाथ उपाध्याय, उहाँकी धर्मपत्नी दीपा उपाध्याय, सहरजिस्ट्रार नहकुल सुवेदी, उहाँकी धर्मपत्नी सुमित्रा लामिछाने सुवेदी, उपरजिस्ट्रार गजेन्द्रबहादुर सिंह, शाखा अधिकृत राजनप्रसाद बाँस्तोला, भाषाविद् रामचन्द्र फुयाल, लेखा अधिकृत लोकनाथ पोखरेल, प्रहरी नायब निरीक्षक यशुहरि अधिकारी र म सामेल थियौं । टोलीको नेतृत्व वरिष्ठ न्यायाधीश उपाध्यायले गर्नुभएको थियो । हामी नेपालगन्ज उत्रिएलगत्तै जुम्लाको यात्रा तय भयो । जहाजबाट मुनि हेर्दा अग्लाअग्ला थुम्का देखिए । विकराल पहाड देख्दा वैराग लागेर आयो । मनको त्रास अनि शंका उपशंकाका कारण बनेर यी भीमकाय पहाडले तर्साए झैं लाग्दैछ । रारा वास्तवमा विशाल छ । भव्य छ र आकर्षक पनि । रारामा आँखा परेपछि यसको सुन्दरताको माद यसरी चढ्दो रहेछ कि झन्डै डेढ, दुई घन्टासम्म राराकिनारको यात्रा हुँदै कसरी रिसोर्ट पुगिन्छ पत्तै हुँदैन । उहिले फोटो र टेलिभिजनमा देखेका उनै लोभलाग्दा प्राकृतिक सुन्दरताका पहाड र बादलको घुम्टो नजिकैबाट साक्षात्कार गर्दा फेरि मनमा अर्कै आनन्दको अनुभूति पनि भइरहेछ । जुम्लाको एयरपोर्ट देखेपछि एकाएक होस आयो । यताउता हेर्दा, यात्रुहरूमा विजयभाव छचल्किए झंै लाग्दैछ । यो यात्रा त जबर्जस्त साहसिक यात्रा पो रहेछ भन्ने लाग्यो । जुम्ला एअरपोर्टमा ओर्लिएपछि सम्मान दिन आएका व्यक्तित्वहरूले खादा र माला पहियाइदिए । कर्णालीको जमिनमा खुट्टा त थिए तर मनमस्तिष्क भने अझै सामान्य भइसकेको थिएन । जुम्ला विमानास्थल ओर्लेपछि स्वागतमा आएका अदालतका कर्मचारीले राम्ररी आउनुभो ? भनेर सोध्दा उपाध्याय श्रीमान्को जवाफ थियो, खुट्टा त आइपुगे होस आउन अझै बाँकी छ ।' यात्रा रमाइलो मात्र होइन, मनमा अलिकति त्रास पनि बाँकी थियो भन्ने उक्त अभिव्यक्तिले बुझाउँथ्यो । जुम्लामा स्थानीय दाजुभाइहरूसँग साक्षात्कार भयो । जुम्ली सिमीको दाल र रातो चामलको भात साथमा तिला खोलाका असला माछा । बयान गरिनसक्नुको स्वाद छ । अनि साँझपख देउडासहितको भिन्नै रौनक । त्यहाँ दुई रात बिताएपछि सदरमुकाम खलंगातर्फ लागियो । खलंगा सुनेभन्दा निकै मनमोहक र सभ्य छ । यहाँबाट अबको यात्रा मुगुस्थित राराका लागि सुरु हुन्छ । कच्ची पहाडको मोटरबाटो भएर जुम्लाबाट रारा पुग्न झन्डै दिनभर लाग्दो रहेछ । राराको मालीचौरसम्म मोटर पुग्छ । यात्रा कठिन र जोखिमपूर्ण छ । लामो थकानका बीच हामी मालीचौर पुग्यौं । मालीचौरको विशाल छातीमा फैलिएको घाँसेमैदान, कोणधारी हरियो वन, चारैतिर ठूलो चौर, माथि नीलो आकाश, उत्तरतर्फ लस्करै हिमशृंखला, झरना अनि चिसो सिरेटोसँगै लुकामारी खेलेका सेता बादलको घुम्टोमुनि मनोरम दृश्य । यो सब अनुपम सुन्दरताको खजाना देखेपछि एकैछिनमा सारा थकान, विचार र विकारहरू एकाएक लोप भएर गए । हामी रारा नजिकै पुग्दैछौं । छेउमै पुग्दा पनि अझै कस्तो होला रारा ताल ? ' मनमा कुतुहलता चलिनै रहेको छ । नेपालको ठूलो ताल रारामा एक रात बिताउने काठमाडौंको योजना सत्यमा परिणत भइरहेको थियो । मन भित्रभित्रै पुलकित छ । रारा पुग्न मालीचौरबाट हिँड्नुपर्दो रहेछ । सल्लाघारीको बीचबाट विशाल गोरेटो छ । जंगलभित्र छिर्न कठिन हुने बुट्टयानहरू साथमा रूखका हाँगाहाँगासम्म फैलिएका सुकेका लेउहरू । झाडीका बीचमा आउने झ्याइँकिरीको आवाजसँगै जंगली संगीतले साउती गर्दैछ । झन्डै ३० मिनेट पैदल हिँडेपछि एउटा नसोचेको दिव्य संसार आउँछ । त्यही रहेछ रारा । गोधूलि साँझ पर्दा नपर्दै हामीले रारामा पाइला टेक्यौ । हिमाली भेगमा ठूल्ठूला पहाडहरूले चारैतिरबाट घेरेका छन् । पहाडहरू हरिया छन् । विशाल उपत्यकाभित्र पानीपानीले डम्म भरिएको ताल छ । यही हो नेपालको सबैभन्दा ठूलो ताल अर्थात् रारा । समुद्र सतहबाट झन्डै तीन हजार मिटरको उचाइमा छ रारा । यतिका इचाइमा रहेर फेरि पनि झन्डै एक सय ६७ मिटर गहिराइ छ यसको । रारा वास्तवमा विशाल छ । भव्य छ र आकर्षक पनि । रारामा आँखा परेपछि यसको सुन्दरताको माद यसरी चढ्दा ेरहेछ कि झन्डै डेढ दुई घन्टासम्म रारा किनारको यात्रा हुँदै कसरी रिसोर्ट पुगिन्छ पत्तै हुँदैन । रारा तालको हरेक एकाइ र समग्रताको मनमोहक सौन्दर्यमा मान्छे कुन हदसम्म लठ्ठिन्छ भनेर अनुवाद गर्न कठिन छ । कुरा सुनेर, फोटो हेरेर वा संस्मरण पढेर मात्र राराको अनुभूति गर्न सकिन्न । रारा महसुस गरेकाले मात्र ठोकुवा गर्न सक्छन्, कुनै पनि तर्कले रारा' फगत एक संयोग वा यसको सामान्य कारण हुनै सक्दैन । रारामा आएर कवि नबन्ने, मानवीय नहुने र सुखभोग नगर्ने प्रकृतिको कुनै चराचर प्राणी हुन सक्दैन । हरियो कोणधारी जंगलबीचमा नीलो पानी । त्यसैमा समर्पित हुँदै पौडिरहेका रंगीविरंगी माछा अनि जंगली चराहरू । बजारविहीन तालको तट, छेउछाउमा रंगीविरंगी जंगली फूल, नगन्य बस्ती र नजिकै चियाउन सकिने हिमाली दृश्यको वैभवता । रारा छेउ कुनाबाट सूर्यास्त हुँदैछ । टोलीका हामी सबैलाई राराको अलौकिक दृश्यले मन्त्रमुग्ध पार्दै एकोयाइरहेछ । म एकैछिन कल्पना गर्दैैछु, वनैभरि गुराँस फुलेको, पातपातमा हिउँ फुस्फुसाएको अनि सिमसिमे घामपानीमा इन्द्रेणी परेका बेला झन् कस्तो हुँदो हो यो रारा । यो मस्तीमा नरमाउने कुन मानव होला ?जंगली फूलको सुवास, जडीबुटी, माछा, नानाथरीका हाँस, घोडा, भेडा सबैथरी मिलेर बनेको छुट्टै संसार रारा । जलचर र थलचरको अजीव मि श्रणले लाग्दैछ, रारा मान्छेहरूका लागिभन्दा देवीदेवताहरूको उच्चस्तरीय कलाकारिता पो हो कि । क्यामरामा रारा अटाउन असम्भव छ । न त ५, ६ किलोमिटर फैलिएका यसको सुन्दरताको कहानी भनेर साध्य छ । न पूरै लेख्न नै सकिन्छ । तत्कालीन राजा महेन्द्रले प्रिय रारालाई भेटेपछि यत्तिकै लेखेका रहेनछन् , हे दैव, अहो के खनायौ यसमा ? रारा कि अप्सरा ।' रातिमा पनि झ्याल खोलेर रिसोर्टबाट रारालाई चियाउन खोज्दैछु । यसको रहस्य अरू बुझ्न मन हुँदैछ । एकनासले हावा सुसाइरहेको छ । चराहरूको चिरबिर आवाजले रातिमा पनि रारा गुञ्जिन्छ । रमणीय क्षणलाई समात्न सिपालु काव्य पुरुषहरू मानौं समयलाई नै रोक्न खोज्छन् । राराको फोटो खिच्छन् । चराहरूको चिरबिर आवाजले रातिमा पनि रारा गुञ्जिन्छ । रमणीय क्षणलाई समात्न सिपालु काव्य पुरुषहरू मानौं समयलाई नै रोक्न खोज्छन् । राराको फोटो खिच्छन् । निष्कपट वातावरणको मनमोहकतासँगै पर्यटकहरू यसैको मादमा उन्मक्त देखिन्छन्। निष्कपट वातावरणको मनमोहकतासँगै पर्यटकहरू यसैको मादमा उन्मक्त देखिन्छन् । कञ्चन पानीमा माछा डुबुल्किए जसरी मान्छेहरू एकैछिन प्रकृतिसँग हराउँछन् । राराको सुन्दरताभित्र अर्को दुःखको संसार पनि अटाएको छ । भर्खरै २१ लागेका स्थानीय नाउँबाजहरूले भ्यासेक्टोमी गरेका हुँदाछन् । उनीहरूसँगको बातचितमा यो कुरा सुनाए । यो सुनेर मनमा एकैछिन भित्रैसम्म पिरो भयो । कारण, सानै उमेरमा बिहे र बच्चा उत्पादन गर्ने त्यसपछि परिवार नियोजनको स्थायी बन्ध्याकरण भ्यासेक्टोमी' गर्ने चेतना पुगेको रहेछ । सरदर औसत आयु ३९ वर्ष रहेको कर्णालीमा बाल्यकालबाट सोझै वृद्धावस्थामा जानुपर्ने कहालिलाग्दो अवस्था छ । उनीहरू प्रकृतिप्रदत्त यस्तो सौन्दर्यका विषयमा अञ्जान छन् । यो वैभव मुन्तिर गरिबी र अशिक्षाको अर्को कुरूप तस्बिर छ । रारा यस्तो लोक हो जहाँ पैसा बिक्दैन, खाद्यान्न चाहिने जति जहाजमा आफैंले बोकेर लैजानुपर्छ । विज्ञानप्रविधिले निम्ताएको विकास र विनाशबाट रारा धेरै टाढा छ । फेरि पनि रारा सुन्दर र शान्त छ । राराको महिमा प्रचारप्रसार हुन सके पर्यटकले भरपूर मनोरञ्जन लिन सक्ने निर्विकल्प गन्तव्य हुनसक्छ । यसैबाट रोजगारी र विदेशी मुद्रा आर्जन गर्ने अवसर पनि जुट्न सम्भव छ । रारा मानिसका लागि सुखको वर्षा गराउने सम्पदा बन्न सक्छ । यतिमात्र होइन, हामीलाई प्रकृतिले रारा जस्ता हजारौं बरदान यही मुलुकभित्रै दिएको छ । यी सम्पदा हाम्रा पेवा हुन् । तर पनि यस्ता चिजको उपयोग गरेर अझै किन नेपालीको भाग्य बदल्न सकिएको छैन ? मनमा यस्ता छालहरू आउँछन् । काठमाडौं सहरबाट रारा' धेरै दूर छ । सामान्य हिसाबले पुग्न सजिलो छैन । तर जब पुगिन्छ, त्यसको परिवेशसँगै डुबेर एकैछिन हराइन्छ । रारासँगै पग्लिँदै भोलिपल्ट बिदा भयौं । फर्किएपछि मलाई फेरि लेख्न मन लाग्यो : जगत्को सारा, गजबको रारा । हेरिरहुँ लाग्ने, यसको नजारा । (लेखक सर्वोच्च अदालतका उपरजिस्ट्रार हुन्)"
लुकाकु चम्केपछि बेल्जियमको पहिलो जित,काठमाडौंः फ्रान्समा जारी युरोकप फुटबल प्रतियोगिता अन्तरगत आज साँझ भएको खेलमा बेल्जियमले पहिलो जित निकालेको छ । रोमेलु लुकाकुले दुई गोल गरेपछि बेल्जियमले रिपब्लिक अफ आयरल्यान्डलाई ३० गोलअन्तरले पराजित गरेको हो । समूह ई मा रहेको बेल्जियम पहिलो खेलमा इटालीसँग हारेको थियो । दोस्रो खेलमा जित निकालेपछि बेल्जियमले अन्तिम १६ मा प्रवेशको सम्भावनालाई जीवितै राखेको छ । बेल्जियमलाई जिताउने क्रममा ४८ र ७० मिनेटमा गोल गरे । बेल्जियमका लागि अर्को गोल विस्टेलले गरेका थिए । यो समूहबाट इटाली अन्तिम १६ मा पुगिसकेको छ ।
"पेनाल्टीमा पेरुको दुर्भाग्य, कोलम्बिया सेमिफाइनलमा","काठमाडौंः कोपा अमेरिका फुटबल प्रतियोगिता अन्तरगत समूह चरणको खेलमा ब्राजिललाई पराजित गरेको पेरु सेमिफाइनल प्रवेशका लागि भएको खेलमा कोलम्बियासँग पराजित भएको छ । अमेरिकामा जारी कोपा अमेरिका फुटबल प्रतियोगिता अन्तरगत बिहान भएको क्वार्टरफाइनल भिडन्तमा पेरु कोलम्बियासँग पेनाल्टी सुटआउटमा ४२ ले पराजित भएको हो । न्यू जर्सीमा निर्धारित ९० मिनेट र थपिएको समयमा पनि दुबै देशले गोलरहित बराबरी खेलेपछि पेनाल्टी सुटआउटबाट हारजितको छिनोफानो गरिएको थियो । कोलम्बियालाई सन् २००४ यता पहिलो पटक कोपा अमेरिकाको सेमिफाइनलमा पुर्याउने क्रममा जेम्स रोड्रिग्वेज, जुआन क्योडार्डो, ड्यारो मोरेनो र सेबास्टियन पेरेजले पेनाल्टीलाई गोलमा परिणत गरे । कोलम्बियाको जितमा उसका गोलकिपर डेभिड ओस्पिना नायक बने । उनले पेरुका मिग्वेल ट्रायुकाको प्रहारलाई प्रहारलाई खुट्टाले उत्कृष्ट बचाउ गरे । त्यसअघि पेरुका क्रिश्टियन क्युएभाको प्रहार पोस्टको बारमाथिबाट बाहिरिएको थियो ।"
बाउन्सरबाट मैदानमै ढले अर्का क्रिकेटर,"एजेन्सी: पछिल्लो केही समयदेखि मैदानमै क्रिकेट खेलाडीहरु घाइते हुने क्रम बढ्दै गएको छ । क्रिकेटको मैदानमा फेरि एक पटक अर्का खेलाडी घाइते भएर ढलेका छन् । बंगलादेशका एक अन्तर्राष्ट्रिय खेलाडी चोटग्रस्त भएका हुन् । ब्याटिङका क्रममा ब्याट्सम्यान सुहरावर्दी सुबोको गर्दनमा बाउन्सरले लागेको हव । बाउन्सर गर्दनमा बजारिएपछि उनी तत्कालै जमीनमा ढलेका थिए । बंगलादेशको राजधानी ढाकामा ५०५० ओभरको प्रतियोगिता ढाका प्रिमियर लिग (डीपीएल) भइरहेको छ । यही प्रतियोगिता अन्तर्गत भिक्टोरिया स्पोर्टिङ्ग क्लब र अभाहानी लिमिटेडबीचको खेलका क्रममा यो घटना भएको हो । अभाहानी लिमिटेडका तीब्र गतिका बलर तस्किन अहमदको बलबाट अचानक बाउन्सर निस्केपछि भिक्टोरिया स्पोर्टिङ्ग क्लबका ब्याट्सम्यान सुहरावर्दी सुवोको गर्दनमा लागेको हो । अचानक बाउन्स भएपछि सुवोले यसबाट बच्ने कोशिस गरेका थिए । तर जोगिँदा जोगिँदै उनी बाउन्सरको शिकार भए । बाउन्सरले उनको गर्दनमा कडा तरिकाले लागेको थियो । चोट लागेपछि हतार हतार उनलाई अस्पताल पठाइयो बंगलादेश क्रिकेट बोर्डका मुख्य चिकित्सक देबाशीष चौधरीले क्रिकेट वेबसाइट क्रिकइन्फोलाई बताएअनुसार सुवोलाई नजिकैको एपोलो अस्पताल पठाइएको छ । त्यो अस्पतालमा उनको एमआरआई स्क्यान गरिएको छ । अहिले उनको अवस्था स्थिर रहेको अस्पतालले जनाएको छ । बंगलादेश क्रिकेट बोर्डका मुख्य फिजिसियन डाक्टर देबाशीष चौधरीले सुबोले ब्याटिङका क्रममा सुरक्षाका लागि हेलमेट लाएका थिएनन् । 'उनको अवस्था अहिले सुधार भइसकेको छ। तर शिरको चोट भएकाले अस्पतालमा उपचार जारी छ', उनले भने, 'उनीमाथि अघिल्लो २४ घन्टासम्म चिकित्सकले निगरानी गर्नेछन् ।एक पटक स्क्यान भएपछि स्थितिबारे पुरै पत्ता लाग्नेछ। यदि उनले हेलमेट लगाएको भए यो घटना हुने थिएन । यो घटना भिक्टोरिया स्पोर्टिङ्ग क्लबको पारीको २५ औं ओभरमा भएको हो । यो ओभर बंगलादेशका अन्तर्राष्ट्रिय तीब्र गतिका बलर तस्किन अहमदले बलिङ गरिरहेका थिए । २१ रन बनाएर खेलिरहेका सबोले तस्किनलाई सामना गरिरहेका बेला अचानक बाउन्सर आइलागेको थियो । बाहिरबाट हेर्दा बलमा उछाल भएको नदेखिएपनि सुवोले बाउन्स लिए तर त्यसको मापन गर्नै सकेन् । समाचार अनुसार सुबोको स्वास्थ्य परीक्षण तत्काल गरिएको थियो चारवटा मध्ये तीनवटामा उनको उनको अवस्था खतरामुत्क्त भएको आएको थियो । तर उनको आँखामा लाइट लगाएर हेर्दा पनि उनो आँखाले भने कुनै प्रतिक्रिया दिएको छैन । सुबोलाई अहिले उपचार गराइरहेको अस्पताल स्टेडियमबाट १२ किलोमिटर टाढा रहेको छ । क्रीजमा ढलेपछि क्षेत्ररक्षण गर्नेवाल अभाहानी टीमका खेलाडी तत्कालै मैदान छिरेरका थिए । त्यो बेला उनी आफ्नो आँखा चिम्लेर बसेका थिए । सुबो बंगलादेश टीमका एक अन्तर्राष्ट्रिय अलराउन्डर हुन् । उनले अहिलेसम्म एक टेस्ट र एक टी समेत  वान डे म्याच खेलिसकेका छन् ।"
स्विडेनलाई हराउँदै इटाली प्रिक्वार्टरमा,पेरिस: लगातार दुई ठुला प्रतिद्धन्द्धीविरुद्ध जित हात पार्दै साविक उपविजेता इटाली युरोकप फुटबलको नकआउट चरण पुगेको छ। ग्रुप अफ डेथ मानिएको समूह 'इ' अन्तर्गत शुक्रबार साँझ भएको खेलमा स्विडेनलाई १० गोलले हराएको इटाली लगातार दोस्रो जितसँगैं अन्तिम १६ मा पुगेको हो। इटालीले आफ्नो पहिलो खेलमा फिफा वरियताक्रममा दोस्रो स्थानमा रहेको बेल्जियमलाई २० गोलले हराएको थियो। इटाली जारी युरोकपमा दोस्रो चरण पुग्ने इटाली दोस्रो टोली हो। यस अघि आयोजक फ्रान्सले पनि समूहगत चरण पार गरिसकेको छ। इटालीको जितमा एदरले निर्णायक गोल गरे। ८८ औं मिनेटमा एदरले आकर्षक गोल गरेका थिए। जर्जियो चेलिनीले गरेको 'थ्रो'मा जाजाले छातीले बल नियन्त्रणमा लिंदै पास उपलब्द गराएपछि एदरले विपक्षी तीन खेलाडीलाई छक्याएर गोल गरेका थिए। एदरले डिबक्स नजिकैबाट बल प्रहार गरेका थिए। समूह 'ई'मा इटाली दुई खेलबाट ६ अंक जोडेर शिर्षस्थानमा छ। स्विडेनको दुई खेलपछि र आयरल्यान्डको एक खेलपछि एक एक अंक छ। एक खेल खेलेको बेल्जियमले अंक जोड्न सकेको छैन। इटालीले समूहको आफ्नो अन्तिम खेलमा आयरल्यान्डको सामना गर्ने छ। सन् २०१४ मा आयोजित विश्वकपमा समूहगत चरणबाटै बाहिरिएपछि आलोचित बनेको इटालीले जारि युरोकपमा भने उत्कृष्ट प्रदर्शन गरिरहेको छ। स्विडेनविरुद्ध पहिलो हाफमा दबाबमा देखिएको इटालीले मध्यान्तरपछि प्रदर्शन सुधार गरेको थियो। इटालीका मार्को पारोलोले ८२ औं मिनेटमा प्रहार गरेको हेड क्रस बारमा लागेर बाहिरिएको थियो। लगातार दोस्रो खेलमा स्विडेनका भेट्रान स्ट्राइकर ज्लाटन इब्राहिमोभिचले प्रभाव देखाउन सकेनन्। यो हारसँगैं स्विडेन समूहगत चरणबाटै बाहिरिने सम्भावना बढेको छ। स्विडेनले आफ्नो तेस्रो तथा अन्तिम खेलमा आयरल्यान्डको सामना गर्ने छ। समूहको विजेता र उपविजेतासँगैं ६ वटा समूहका उत्कृष्ट चार तेस्रो टोली पनि प्रिक्वार्टरफाइनल पुग्नेछन्। तस्बिरहरु: डेली मेल
टर्कीलाई हराउँदै स्पेन अन्तिम १६ मा,काठमाडौंः पूर्वविजेता स्पेन टर्कीलाई पराजित गर्दै फ्रान्समा जारी युरोकप फुटबल प्रतियोगिताको अन्तिम १६ मा पुगेको छ । युभेन्ट्सका स्ट्राइकर अल्भारो मोराटा चम्किएपछि स्पेनले टर्कीलाई ३० ले पराजित गर्दै समूह डी बाट अन्तिम १६ मा पुग्न सफल भएको हो । पूर्वविजेताको दोस्रो जितका लागि खेलको ३४ औं मिनेटमा निलिटोको पासमा मोराटाले पहिलो गोल गरे । उनले अग्रता दिलाएको तीन मिनेट नबित्दै निलिटोेले गोल गर्दै अग्रता दोब्बर बनाए । पहिलो हाफमा २० को अग्रता लिएको स्पेनले दोस्रो हाफमा अग्रता तेब्बर बनायो । खेलको ४८ औं मिनेटमा जोर्डी अल्बाको पासमा मोराटाले नै गोल गर्दै स्पेनलाई अन्तिम १६ मा पुर्याउन सफल भए । चेक रिपब्लिक र टर्कीलाई हराएको स्पेनले ६ अंक बटुलेको छ । यो समूहमा क्रोएसिया र चेक रिपब्लिकको समान ११ अंक छ भने दुई खेल हारेको टर्की अंकबिहीन छ ।
