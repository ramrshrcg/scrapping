शीर्षक,विवरण
प्रचण्ड सत्तारोहणले जन्माएका प्रश्न,"नेपाल कम्युनिस्ट पार्टी माओवादी केन्द्रका अध्यक्ष यतिखेर नेपाली राजनीतिको केन्द्रमा हुनुहुन्छ । माओवादीहरूको भाषामा जनयुद्ध र आमनेपाली जनताको भाषामा हिंसात्मक आन्दोलनको उत्कर्षमा पनि उहाँ केन्द्र मा नै हुनुहुन्थ्यो । राजनीतिक उद्देश्यको साथ र परिवर्तनको नाममा गरिएको हिंसात्मक आन्दोलनले हजाराैँ नेपाली जनताका छोराछोरीको रगत बगेपछि मुलुकमा एउटा परिवर्तन आयो । तर परिवर्तनको उत्कर्षलाई मलजल गरेर परिणाम ल्याउने काम भने राजतन्त्रविरुद्ध उत्रिएका मेनस्ट्रिम का दलहरू नेपाली कांग्रेस, नेकपा एमाले विभिन्न दलहरू र नागरिक आन्दोलनका अग्रजहरू एवं नागरिक समाजको सहकार्यमा गरिएको अहिंसात्मक आन्दोलनले नै गरेको थियो । बन्दुकको नालबाट राज्यसत्ता उल्टाउने माओवादीहरूको घोषित उद्देश्य भने पूरा हुन सकेन, यद्यपि संविधान आफैँ लेख्न पाउनुपर्छ भन्ने दसकौँदेखिको सपना साकार पार्ने काममा भने माओवादीहरूको आन्दोलनले टेवा पुर्याएकै हो । संविधानसभामार्फत नेपाली जनताले २०७२ साल असोजमा नेपालको संविधान प्राप्त गरे । संविधानसभामा रहेका दुईतिहाईभन्दा बढी सदस्यहरूको बहुमतले संविधानको त्यो ऐतिहासिक दस्ताबेज पारित गरिरहँदा केही मधेसवादी दल र तिनका नेताहरूले असहमति जनाउँदै संविधानसभाबाट बाहिरिएका थिए भने केही संविधानसभाभित्रैबाट असहमतिकै बीचमा सहमति खोजिरहेका थिए। राष्ट्रियअन्तर्राष्ट्रिय दबाब खेपेर कांग्रेस, एमाले र माओवादीहरू एकैसाथ उभिए भित्रीबाहिरी शक्तिहरू किनारामा परे । संविधान त बन्यो, तर अहिले संविधान कार्यान्वयन गर्ने समयमा चुनौतीका पहाडहरू पाइलापाइलामा उभिएका छन् । यो संविधान कार्यान्वयनको लागि स्थानीय, संघीय र संसदीय निर्वाचनसम्म कम्तीमा पनि मुख्य दलहरू मिलेर अगाडि बढ्नुपर्ने आवाज नगुन्जेका पनि होइनन्, तर लोकतन्त्रमा दरो विपक्षी दल सरकार बाहिर रहनुपर्छ भन्दै कांग्रेस प्रतिपक्षमा बस्यो, एमाले र माओवादीले अन्य साना दलको सहयोगमा सरकार बनायो । वाम गठबन्धनको रथयात्रा लामो समय चल्न सकेन । सरकार निर्माणको बेला सारथि बनेका प्रचण्ड नै रथको चुकुल झिक्न आतुर देखिए । लेकतन्त्रमा सरकार फेरिनु नियमित प्रक्रिया हो, तर एउटा सरकार एक वर्ष पनि नटिक्ने परम्परा रहिरह्यो भने मुलुकमा दिगो विकास कसरी फस्टाउला ? नेपाली जनताले अहिले शान्ति र विकास चाहेका छन्, स्थिरता चाहेका छन् । विधिको शासन चाहेका छन् । जनताप्रति पूर्णतः उत्तरदायी रहने सरकार र नेता चाहेका छन् । बोली र व्यवहारको ठेगान भएको नेताको खोजीमा छन् । दिल्लीको बाह्रबुँदे सम्झौतादेखि २०६३ साल मंसिर ५ गते भएको विस्तृतशान्तिसम्झौतासम्म आइपुग्दा कमरेड प्रचण्ड देश र दुनियाँका लागि चमत्कारिक व्यक्तित्व भएका युगपुरुषको रूपमा चित्रित भएगरिए । संविधानसभाको पहिलो निर्वाचनमा नेपाली जनताले माओवादी पार्टीलाई संसद् र संविधानसभामा पहिलो दलको रूपमा उभ्याए । गणतन्त्र नेपालको प्रथम राष्ट्रपतिको सपना देखेर प्रचण्ड गणतन्त्र नेपालको प्रथम प्रधानमन्त्री हुन पुगे । भूमिगत र हिंसात्मक आन्दोलनमा पोख्त प्रचण्डसँग शासनको बागडोर कसरी हाँक्ने भन्ने व्यावहारिक ज्ञान थिएन । दुई भीमकाय छिमेकी राष्ट्रहरूसँगको सम्बन्धलाई असंलग्न परराष्ट्र नीतिको सिद्धान्तअनुरूप अगाडि बढाउन चुके । त्यसमाथि जंगलबाट भर्खरै खुला जीवनमा आएको लडाकु नेतालाई प्रधानमन्त्री भएकोमा धेरैलाई पचाउन गाह्रो पनि भएको थियो । त्यो स्थितिको मूल्यांकन गर्न प्रचण्ड चुके । प्रधानमन्त्रीले मुलुककै नेतृत्व गरेको हुन्छ लडाकु वा आफ्नै दलको मात्र होइन भन्ने कुरा प्रचण्डले हेक्का राखेनन् । नत उनले भिन्न राजनीतिक दलहरूलाई विश्वासमै लिन सके । शान्ति प्रक्रियाको मार्गप्रशस्त गर्न लडाकु समायोजन, द्वन्द्वपीडितहरूलाई न्याय दिलाइन्छ भन्ने आभाससम्म पनि दिन सकेनन् । प्रचण्ड त्यतिबेला सिंहदरबारको कुर्सीमा कुहिरोको काग भएर रुमलिइरहे । त्यतिबेलाका प्रचण्डका भाषण पनि द्विविधाजनक नै हुने गर्दथे । जब कटवाल प्रकरणका नाममा प्रचण्डको सिंहासन डग्मगायो, उनले खुलामञ्चबाटै भारतलाई गाली गरेजसरी आज केपी ओलीले दक्षिणको सत्तोसराप गरिरहेका छन् । सत्तामा पुग्दा आफ्नै बलबुतामा पुगेँ भन्ने र सत्ताबाट च्युत हुँदा छिमेकीलाई दोष दिने नेपाली राजनीतिको पञ्चायतकालीन रोग आज पनि विद्यमान छ। लेकतन्त्रमा सरकार फेरिनु नियमित प्रक्रिया हो, तर एउटा सरकार एक वर्ष पनि नटिक्ने परम्परा रहिरह्यो भने मुलुकमा दिगो विकास कसरी फस्टाउला ? यो प्रवृतिको अन्त्य नभएसम्म हाम्रो लोकतन्त्र मजबुत ढगंले उभिन सक्दैन । प्रचण्ड यतिखेर आफ्ना पूर्व कट्टर दुस्मन जसले उनको टाउकाको मूल्य तोक्यो, उनकै वैशाखीको साहारामा मुलुकको ३९ औँ प्रधानमन्त्री हुन सफल भए । सैद्धान्तिक हिसाबले त यो अपवित्र गठबन्धन हो नै, व्यावहारिक तवरले पनि दुई विपरीत धु्रवका मान्छे र दलहरू कसरी एक ठाउँमा उभिए ? यसको मुख्य योजनाकार को हुन् ? सबैलाई जगजाहेर भएकै हो, यसलाई अब नकोट्याऔँ । आफ्नो थैलीको मुख मजबुत तवरले बन्द गर, मित्रलाई दोष नदेऊ भन्ने किंवदन्ती यहाँ सान्दर्भिक ठहरिन्छ । प्रसंग यहाँ प्रचण्डको नयाँ सत्तारोहणको चलिरहेको थियो । यसपटकको सत्तारोहणलाई आश्चर्यजनक र स्वाभाविक मान्नेहरू दुवैथरी छन्, तर द्वन्द्वपीडित भने झस्किएका छन् । तत्कालीन राज्यसत्ताबाट पीडित र तत्कालीन माओवादीबाट पीडित दुवै थरीहरू प्रचण्ड र देउवाको नयाँ मित्र मिलन ले तर्सिएका छन् । सत्य निरूपण तथा मेलमिलाप आयोग र बेपत्ता आयोगमा परेका हजारौँ उजुरीले निद्रा भंग भएका प्रचण्ड र देउवाले द्वन्द्वपीडितले उठाएका मुद्दालाई ओझेलमा पारिदिने हुन् कि भन्ने शंकाको ठूलो पहाड उनीहरूलाई नै छेक्ने गरी उभिएको छ । २०५२ साल फागुन १ गते तत्कालीन प्रधानमन्त्री शेरबहादुर देउवालाई माओवादीहरूले आर्थिक, सामाजिक र राजनीतिकसहितका ४० सूत्रीय माग प्रस्तुत गरेका थिए । त्यतिबेला देउवालगायत विभिन्न राजनीतिक दलका नेता, प्रशासक र नीतिनिर्माता कसैले पनि गम्भीरतापूर्वक लिएनन् बरु बेवास्ता गरिरहे । चरम गरिबीले आक्रान्त नेपाली समाजलाई माओवादीहरूले एउटा सुन्दर भविष्यको कल्पनामा सम्मोहित तुल्याएका थिए । सम्मोहित नहुनेहरूलाई भौतिक कारबाही गर्ने उर्दी जारी गर्दै लडाकु दस्तामा सामिल गराए । राजीखुसी, बाध्यता या देशको नाममा भन्दै युवायुवती माओवादी बन्दुकको भरिया बने । त्यतिबेला माओवादीहरूले मुलुकको आर्थिक, सामाजिक र साँस्कृतिक क्षेत्रमा आमूल परिवर्तनको लागि हिंसात्मक आन्दोलन अपरिहार्य भएको घोषणा गरेका थिए । तर माओवादीहरूको हिंसात्मक आन्दोलनको पटाक्षेप अहिंसात्मक आन्दोलकै वैशाखीबाट भयो । हिंसाको भविष्य छैन, शान्तिको विकल्प छैन भन्ने सत्यलाई अन्ततः माओवादीले स्विकार्नै पयो । कमरेड प्रचण्ड दोस्रोपटक प्रधानमन्त्रीको कुर्सीमा विराजमान भइरहँदा २०५२ फागुनदेखि २०६२ सालसम्म प्रचण्डकै तत्कालीन लडाकु दस्ता र तत्कालीन सुरक्षा फौजको कारबाहीबाट मारिने र बेपत्ता पारिएका परिवारजनले न्याय कसरी पाउने हुन् वा होइनन्, यो यक्षप्रश्नले आम नेपालीलाई घोचिरहेको छ । द्वन्द्वकालमा नेपाल अन्तर्राष्ट्रिय रूपमै सबैभन्दा धेरै मान्छे बेपत्ता पार्ने देशको रूपमा चित्रित भएको थियो । सन् १९४८ को मानवअधिकारको विश्वव्यापी घोषणपत्र, संयुक्त राष्ट्रसंघीय नागरिक तथा राजनीतिक अधिकारसम्बन्धी अन्तर्राष्ट्रिय अनुबन्ध १९६६ ले हरेक व्यक्तिलाई स्वेच्छाचारी गिरफ्तारी र थुनाबाट सुरक्षा प्रदान गरेको छ । यसैगरी सन् १९९२ मा जारी राष्ट्रसंघीय घोषणापत्रले बलपूर्वक बेपत्ता पार्ने कार्यलाई मानवताविरुद्धको अपराधका रूपमा परिभाषित गरेको थियो । नेपालमा माओवादीले सुरु गरेको सशस्त्र द्वन्द्वपश्चात् राज्य र विद्रोही दुवै पक्षबाट गैरन्यायिक हत्या र सुनियोजित र योजनाबद्ध ढंगले गर्न थालियो । सशस्त्र द्वन्द्वका क्रममा मारिनेहरू प्रायः गैरसैनिक र हिंसात्मक आन्दोलनसँग असम्बन्धित मान्छेहरू नै थिए । कालीकोटको कोटबाडामा काम गर्न गएका मजदुरहरूको सेनाले गरेको हत्या र युद्धविराम भएको समयमा रामेछापको दोरम्बामा माओवादीलाई नियन्त्रणमा लिएर गरिएको हत्या अथवा चितवनको बाँदरमुढेमा माओवादीले एम्बुस थापेर सार्वजनिक बस ध्वस्त पार्दा मारिएका आम नागरिक हुन्, तिनले न्याय कहिले पाउने ? राज्य वा तत्कालीन विद्रोहीका सर्वोच्च कमान्डरले यसको जिम्मा लिने कि नलिने ? लमजुङका शिक्षक मुक्तिनाथ अधिकारी र ओखलढुंगाका शिक्षक गुरुप्रसाद लुइँटेल माओवादीबाटै मारिएका थिए । मैना सुनुवार र काजुल खातुनहरू किन मारिए ? नेपाली जनताले विस्तृत शान्तिसम्झौताको दस बर्ष बितिसक्दा पनि चित्तबुझ्दो जवाफ पाउन सकेका छैनन् । न्याय र परिपूरणको त कुरै छोडौँ । द्वन्द्वका घाउहरू अझै ताजै छन् । हेर्दा खाटा बसेका जस्ता देखिएका मात्र हुन् । यसलाई समयमै न्यायोचित व्यवस्थापन हुन सकेन भने समाजमा अर्को द्वन्द्व सिर्जना हुन सक्छ । जब मान्छेले न्याय पाउँदैन, तब प्रतिशोध र घृणा उत्पन्न हुन्छ । घृणा र प्रतिशोधले हिंसालाई नै बढावा दिन्छ । समाजमा हिंसाको वर्चस्व रहेसम्म त्यो देशको प्रगति रोकिन्छ । हिंसा र प्रतिहिंसाको चौबाटोमा उभिएको नेपाली समाजलाई आमूल परिर्वतनको मूलधारमा ल्याएर लोकतन्त्रलाई सबल र सक्षम बनाउने अन्तिम अवसर पाएका छन् प्रचण्डले । त्यो अवसरलाई चुनौतीका रूपमा शिरोधार्य गर्दै एउटा स्वतन्त्र र सार्वभौमसत्तासम्पन्न राष्ट्रको प्रधानमन्त्री हुँ भन्ने भावनाको ऊर्जाबाट अघि बढ्ने वा आफूमाथि लागेका सयौँ मुद्दाबाट कसरी बच्ने भन्ने दाउपेचमै समय खेर फाल्ने कुन बाटो रोज्ने, त्यो पुष्पकमल दाहालकै जिम्मामा ।"
"साउन, शृंगार र अध्यात्मको महत्त्व","हिन्दु क्यालेन्डरअनुसार साउन आध्यात्मिक रूपले महत्त्वपूर्ण महिना मानिन्छ । तर अहिले आएर हिन्दु धर्म मान्ने महिला मात्र नभएर सबै धर्मसंस्कृतिका महिलाले यो महिनालाई महत्त्वका साथ लिएको पाइन्छ । यो महिनाभरि भगवान् शिवको आराधना गरेमा पुण्य मिल्छ । आफ्नो संस्कारको परिचय मिल्छ, शौभाग्य, सुस्वास्थ्य मिल्छ र मन शान्त रहन्छ भन्ने धारणा रहिआएको छ । विशेषगरी महिलाले यो साउनभर व्रत लिने, शुद्ध आहारविहार र शिवजीको मन्दिर दर्शन गर्ने गर्छन् । सक्नेले महिनाभर र नसक्नेले साउनको प्रत्येक सोमबार यो नियमको पालना गर्छन् । हुन त हाम्रो समाजमा सजिलै यसको हल्का अर्थ लगाइन्छ । यसलाई एउटा आधुनिक फेसन, देखावटी र ढोगीको संज्ञा दिनेहरू पनि छन्, तर वास्तविकता केलाउने हो भने धार्मिक, आध्यात्मिक, सामाजिक, साँस्कृतिक, मानसिक र भौतिक दृष्टिले पनि साउन महिना र यस महिनामा गरिने नियम पालनाको अरू महत्त्व छ । मन्दिर जाँदा हुने फाइदा मानिस जति नै नकारात्मक सोचाइको भए पनि मन्दिर जाने भनेपछि उसले आफ्नो सोचाइ सकारात्मक बनाएको हुन्छ । उसमा थोरै भए पनि आस्था र श्रद्धा भाव प्रकट हुन्छ । हाम्रो शरीर, मन, मस्तिष्क शान्त रहन अनि व्यवहारमा र कर्ममा सफलता प्राप्त गर्नुमा ९० प्रतिशत हाम्रो सोचाइले काम गर्दछ भने १० प्रतिशत मात्र वातावरणले प्रभाव पार्छ । सकारात्मक सोचकै कारण एकैछिन किन नहोस्, मानिस भय र क्रोधबाट टाढा रहने अवसर प्राप्त गर्छ । बिहानको समयमा मन्दिर दर्शन गर्नाले शारीरिक र मानसिक रूपमै मानिस स्वस्थ र स्फूर्त रहन्छ । रंगीचंगी गहना, कपडा र शृंगारको महत्त्व साउन महिना लागेको संकेत हाम्रा वरिपरि रहेका आमा, दिदीबहिनीहरूको रंगीचंगी पहिरन र शृंगारबाट सजिलै अनुमान गर्न सकिन्छ । विशेषगरी साउनमा रातो, हरियो र पहेलो रंगको बढी प्रयोग भएको देखिन्छ । यी सबै रंग मिसिएको झिलिमिली पहिरन, हातभरि हरिया, राता र पहेंला चुराहरू, हत्केलामा रातो मेहन्दी, गलामा हरियो, राता, पहेंला पोतेहरू अनि सिउँदोमा सिन्दूरमा सजिएका महिलाले आफ्नो सौभाग्यको रूपमा प्रकृतिलाई नै माथ गरिरहेको भान हुन्छ । बिहे गरेका महिलाहरूले शिवजीको आराधनामार्फत आफ्ना श्रीमान्को दीर्घायू, सुस्वास्थ्यको कामना गर्ने तथा अविवाहित महिलाहरू सज्जन, सुसंस्कृत श्रीमान् पाऊँ भनी शिवजीको आराधना गर्ने प्रचलनको किंवदन्ती भए पनि वास्तविक अर्थ सुविचार, सकारात्मक धारणा र प्रकृति र प्रेमको अभिव्यक्ति अनुभूति गर्न सकिन्छ यो प्रचलनबाट । अर्कोतर्फ रंग हाम्रो शरीरमा तरंग र संवेदना उत्पन्न गर्ने महत्त्वपूर्ण पक्ष हो । हाम्रो शरीरमा जसरी सात चक्र छन् र ती चक्रहरूको प्रभाव सात रंगसँग छ, त्यसरी नै महिलाहरूले प्रयोग गर्ने पहिरन र गहनाहरूका रंगले उस्तै वैज्ञानिक र आध्यात्मिक महत्त्व राख्छन् । जस्तै रातो रंग प्रेम, शक्ति र साहसको प्रतीक, सेतो रंग पवित्रताको प्रतीक, हरियो रंग प्रकृति र आत्मीयताको प्रतीक, पहेंलो रंग बौद्धिकताको प्रतीक, नीलो शान्तिको प्रतीक, सुन्तला रंग रचनात्मक शक्ति, बैजनी रंग होस र ध्यानको प्रतीक आदि अर्थ लगाइन्छ । त्यसैले जीवन, जगत् र पदार्थसँग रंगहरूको प्रभाव सँगसँगै रहन्छ । महिलाले नै व्रत बस्नुको कारण भगवान् शिवलाई कल्याणकारी, अरूको रक्षा गर्ने र शक्तिका प्रतीक भगवान्को रूपमा मानिन्छ । शिव भगवान्मा भएको गुण हाम्रो आचरणमा पनि प्रवेश गरोस् । हाम्रो स्वभाव पनि कल्याणकारी होस् । यही देशना भगवान् शिवले मनुष्य जातिलाई दिनुभएको छ । त्यसैले भगवान् शिव के महिला, के पुरुष, के हिन्दु, के बौद्ध जोसुकैले अनुसरण गरे हुन्छ । तर विशेषगरी महिलाहरू नै व्रत बस्नुको कारण भने महिला, पुरुषको स्वाभाविक भिन्नता र प्राकृतिक बनोटको कारणले हो । किनभने प्रकृतिले महिला र पुरुष दुवैलाई एकअर्काका परिपूरक मनुष्यको रूपमा जन्म दिए पनि सामाजिक मान्यता हेर्ने हो भने सधैँ महिला र पुरुषबीच बहस चलिरहेको हुन्छ । एकले अर्कोलाई फरक मानेर समानताको लडाइँ चलिरहेको छ परापूर्वकालदेखि । हाम्रो समाज जहाँ र जहिलेदेखि सुरु भएको भए पनि पुरुष प्रधानता बनेको छ र यसको वास्तविक कारण पुरुष र महिलाको दिमागी सन्तुलनको कारण अर्थात् उनीहरूको बौद्धिक क्षमता र प्रयोगको आधारमा यो रहेको छ । किनकि महिलाहरू आफ्नो दायाँबायाँ र दुवै मस्तिष्कलाई सन्तुलित रूपमा प्रयोग गर्न सक्छन् भने पुरुषहरू एउटा मात्र दिमागको प्रयोग गर्दछन् । अमेरिकी शोधकर्ताहरूका अनुसार पनि पुरुषको मस्तिष्कको बनावट अगाडिबाट पछाडि भागतिर गएको हुन्छ र तन्तुको सहायताबाट एकदोस्रोसँग जोडिएको हुन्छ । जबकि महिलाको मस्तिष्कको बनावटमा तन्तुहरू बायाँबाट दायाँ र दायाँबाट बायाँ दुवै तर्फबाट एकअर्कासँग जोडिएका हुन्छन् । हाम्रो खास उद्देश्य मनुष्य जीवनलाई खुसी र आनन्दका साथ जिउनु हो । आफूखुसी आनन्द चाहनेले अरूको लागि पनि कल्याणकारी सोच राखेर कर्म गर्नुपर्छ । जब हामीले गरेको कर्म सत्य हुन्छ, कल्याणकारी र सुन्दर पनि हुन्छ । पुरुषको मस्तिष्कमा तन्त्रीका तन्तुको संख्या धेरै हुन्छन् भने महिलाको मस्तिष्कमा न्यून कोषिकाको रक्षा गर्ने भाग ग्रे मोटर धेरै हुन्छ । यसकै कारण हुन सक्छ, महिला र पुरुषको दिमागी सन्तुलन र स्वभावमा फरक पर्नुको कारण । विशेषज्ञकै अनुसार यही फरक दिमागी सन्तुलनको कारण पुरुष धेरै व्यावहारिक र उसको दिमाग धारणा बनाउने, तर्क गर्ने र परिस्थिति सम्हाल्नमा प्रयोग हुन थाल्यो भने महिलाको मस्तिष्कको बनोटअनुसार महिलाहरू बढी भावुक र संवेदनशील हुन पुगे । यही कारण पुरुषहरू बौद्धिक र व्यावहारिक अनि महिलाहरू धेरै विश्लेषणात्मक हुनु र बुद्धिले काम लिनुभन्दा भावुक र हृदयले सोच्ने स्वभावका भए । तर हृदयले काम लिने हुँदा पुरुषको भन्दा महिलाको विश्लेषण गर्ने तरिका अरू गहिराइ र प्रेमले भरिएको हुन्छ । त्यसैले पनि प्रकृतिसँग रमाउने, एकान्तमा रमाउने, भावनामा डुब्ने लक्षण र शक्ति महिलासँग नै भएको र व्रत लिने, भावनात्मक हुने र प्रार्थनामा डुब्न सक्ने स्वभाव पुरुषको कमै हुने हुँदा महिलाहरू यस क्षेत्रमा अगाडि देखिएका हुन सक्छन् । तर आजभोलि पुरुषहरूले पनि व्रत अर्थात् फास्टिङ गर्ने प्रचलन बढ्दै गएको पाइन्छ । वैज्ञानिक रूपले हेर्दा पुरुषहरूले पनि हप्तामा एकपटक या त महिनामा दुईपटक जति पानी मात्र खाएर फास्टिङ गर्नु स्वास्थ्यको दृष्टिकोणले लाभदायक छ । हाम्रा आधुनिक खाना, फास्टफुड र विषादीयुक्त खाना अनि खाना ग्रहणको अनुपातमा नहुने शारीरिक अभ्यासका कारण धेरै रोगका सिकार बन्दै गइरहेका छन्, मानिसहरू । त्यसैले पनि हप्ताको एक दिन फास्टिङ बस्नु उपयुक्त हुन्छ । हामीले जीवनमा जति भागदौड गरे पनि, जति बुद्धिमत्ता अपनाएर आफूलाई उच्च कोटीको मनुष्यमा राख्न चाहे पनि हाम्रो खास उद्देश्य मनुष्य जीवनलाई खुसी र आनन्दका साथ जिउनु हो । आफूखुसी आनन्द चाहनेले अरूको लागि पनि कल्याणकारी सोच राखेर कर्म गर्नुपर्छ । जब हामीले गरेको कर्म सत्य हुन्छ, कल्याणकारी र सुन्दर पनि हुन्छ । हाम्रो मूल मन्त्र सत्यम्, शिवम्, सुन्दरम्को भाव पनि सार्थक हुनेछ ।"
मोदी र प्रचण्डलाई पुरीको सन्देश,"संसारभरका हिन्दुहरूको प्रमुख धाममध्येमा गनिने उडिसाको पुरीस्थित जगन्नाथ मन्दिरको मुख्य संरक्षकको रूपमा सोह्रौँ शताब्दीदेखि नै कलिङ वंशका राजाहरू रहँदै आएका छन् । गजपति महाराज भनिने उनीहरू स्वयं भगवान् जगन्नाथका प्रतिनिधि मानिन्छन् र उडिसामा उनीहरूको ठूलो प्रभाव र वर्चस्व छ । सोही मन्दिरका तीन मुख्य देवताको आसनभन्दा मुनि एउटा रत्नजडित भव्य सिंहासन छ । नेपालका राजाबाहेक अन्य कुनै पनि व्यक्तिलाई र स्वयं उडिसाका गजपति महाराजलाई पनि उक्त सिंहासनमा बस्ने अधिकार छैन । गीता गोछार र प्रमोद जयसवालद्वारा सम्पादित र यसै वर्ष प्रकाशित एउटा पुस्तकमा पूर्व भारतीय विदेशसचिव ललित मानसिंह लेख्छन्, समय फेरियो, नेपालमा राजा छैनन्, तर जगन्नाथ मन्दिरको रित्तो सिंहासनले नेपालको राजाको प्रतीक्षा गरिरहेको छ । नेपालका माओवादी, कांग्रेस र एमालेसँग मिलेर भारतीय संस्थापन पक्षको पहलमा नेपालबाट राजसंस्था हटाइयो तर स्वयं भारत सरकारका एक पूर्व उच्चाधिकारी जगन्नाथ मन्दिरको रित्तो सिंहासनले नेपालको राजाको प्रतीक्षा गरिरहेको लेख्छन् । भारतमा अन्य धेरै प्रसिद्ध मन्दिरहरूका कतिपय धार्मिक अनुष्ठान र साँस्कृतिक परम्परा पनि नेपालका राजाहरूको अनुपस्थितिका कारण अवरुद्ध भएका जानकार बताउँछन् । जगन्नाथजीको मन्दिरको उदाहरण नेपाल र भारतबीचको सम्बन्धको व्यापक स्वरूपलाई चित्रण गर्ने एउटा सन्दर्भ मात्रै हो । सरकारहरूले दुई मुलुकबीचको सामाजिक र साँस्कृतिक सम्बन्धको व्यापकता र गहनतालाई तात्कालिक राजनीतिक वा रणनीतिक स्वार्थको लागि अवमूल्यन वा अस्वीकार गर्दा निर्माण भएका अत्यधिक चाप र दबाबहरूकै कारण भारतीय विदेश मन्त्री सुषमा स्वराजले आफ्नो आधा समय नेपालको लागि मात्रै दिनुपरेको बताएको हुनुपर्छ । संसारको सबैभन्दा ठूलो प्रजातन्त्रको छिमेकी हुनु नेपालको लागि गौरव र सम्मानको विषय बन्न सकेन, उसको प्राजातान्त्रिक स्थिरताको बल पनि बनेन । भारको रूपमा रहँदै आइरहेको छ । भारतका रणनीतिक दबाबहरूलाई खेप्दाखेप्दा नेपालको प्रजातन्त्र स्थिर हुन मात्र होइन, जनतामा अत्यन्त अलोकप्रियसमेत हुन पुगेको छ । नेपालको जस्तो आकार र अवस्थितिको मुलुकको आन्तरिक राजनीतिको पक्षविपक्षमा भारतजस्तो मुलुक हेलिएपछि उसको लागि केही तात्कालिक राजनीतिक लाभ त हासिल हुने नै भयो । तर जुन दीर्घकालीन रणनीतिक लक्षको लागि भारत नेपालको राजनीतिमा संलग्न रहने गर्छ, ती लक्षहरू भने निरन्तर टाढिँदै छन् । संकीर्ण रणनीतिक स्वार्थको कारण नेपालको प्रभुसत्ता र स्वतन्त्रता खुला हृदयले स्विकार्ने र सम्मान गर्ने राजनीतिक साहस भारतका प्रथम प्रधानमन्त्री जवाहरलाल नेहरूदेखि वर्तमान प्रधानमन्त्री नरेन्द्र मोदीसम्मका कसैले पनि देखाउन नसकेको तीतो र पीरो अनुभूति राजा त्रिभुवन र मातृकाप्रसाद कोइरालादेखि केपी ओलीसम्मको नेतृत्वका सरकार र नेपाली जनताले प्रत्यक्षपरोक्ष रूपमा गरिरहेका छन् । स्वरूप फरक होला, चरित्र र मर्म फरक छैन । १९५० को सन्धि नेपालको प्रभुसत्तालाई स्विकार्ने पहिलो सबैभन्दा महŒवपूर्ण अन्तर्राष्ट्रिय कानुनी दस्ताबेज हो, तर नेपालका श्री ३ महाराजा र प्रधानमन्त्रीबाट हस्ताक्षरित त्यो सन्धिमा भारतका तर्फबाट भने प्रधानमन्त्री जवाहरलाल नेहरूको नभएर नेपालका लागि तत्कालीन भारतीय राजदूत चन्द्रेश्वरप्रसाद नारायण सिंहको हस्ताक्षर छ । नेपालका लागि भारतीय राजदूत जस्तै परराष्ट्र मन्त्रालयका महानिर्देशक र स्वयं १९५० को सन्धि सम्पन्न गराउन नेपालको तर्फबाट निर्णायक भूमिका निर्वाह गरेका श्री ३ मोहनका छोरा विजयशमशेर वा अन्य समान दर्जाका पदाधिकारीको हस्ताक्षर गराइएको भए त्यो सन्धिको गरिमा र महत्व नेपालीहरूका आँखामा माथि उठेको हुने थियो । राष्ट्रको स्वतन्त्रता र प्रभुसत्ताको मूल्य हुन्छ र कसै न कसैले त्यसको मूल्य तिर्ने साहस नदेखाउन्जेल र जोखिम नलिउन्जेल राष्ट्रको स्वतन्त्रता र प्रभुसत्ता पुष्ट र प्रखर हुँदैन । विश्वका सबैजसो सफल राष्ट्रहरूले सावित गरेका छन् राष्ट्रियता, आर्थिक विकास र समृद्धि आर्जनको प्रमुख प्रेरक र वाहक शक्ति हो र राष्ट्रियताको शक्तिलाई विकास र समृद्धिका लक्षहरूमा केन्द्रित गर्न नसकुन्जेल राष्ट्रले ती लक्ष प्राप्त गर्न सक्दैन । तर ब्रिटिस सरकार र ब्रिटिस भारतका गभर्नर जनरलसमक्ष हुँकार भरेर नेपालको स्वतन्त्रताको वकालत गरिरहने जंगबहादुर, चन्द्र र जुद्ध शमशेरहरूका उत्तराधिकारी र मुलुकको सर्वेसर्वा मोहन शमशेरलाई नेहरूले आफ्ना राजदूतसरहको प्रोटोकलमा बाँधिदिए । मूलतः यो नेपालको प्रभुसत्ताको अवमूल्यन गर्ने उद्देश्यअन्तर्गत नै भएको थियो । स्मरणीय छ, एक वर्षअघि भुटानसँग भएको त्यस्तो सन्धिमा भुटानका राजाका प्रतिनिधिहरू र भारत सरकारका प्रतिनिधिले हस्ताक्षर गरेका थिए । नेपालबारे नेहरू डक्ट्रिन स्वयं भारतीय संस्थापननिकट नेपाल विज्ञ एसडी मुनी अक्सफोर्ड विश्वविद्यालयबाट गत वर्ष प्रकाशित भारतको परराष्ट्र नीतिसम्बन्धी एउटा विषद् ग्रन्थमा विस्मयका साथ के स्वीकार गर्छन् भने, अन्य एसियाली छिमेकीहरूप्रति संवेदनशील र सम्मानपूर्ण व्यवहार गर्ने जवाहरलाल नेहरू भारतको सुरक्षा हितको नाउँमा आफ्ना विभिन्न भाषण, टिप्पणी, सम्बन्धित अधिकारीहरूका लागि दिइएका निर्देशन र पत्राचारहरूमा नेपालप्रति अत्यन्त अपमानजनक र गैरकूटनीतिक रूपमा प्रस्तुत भएका छन् । नेहरूले भारत स्वतन्त्र भएदेखि र नेपाल र भारतबीचको १९५० को सन्धिलगत्तै नेपाल र चीनको सीमाको हिमालय पर्वतलाई आफ्नो उत्तरी सीमा मानेर कुनै पनि शक्तिले त्यो सीमालाई उल्लंघन गर्न नसक्ने बताइआएका थिए । ६ डिसेम्बर, १९५० मा भारतीय संसद्मा प्रधानमन्त्री नेहरूले दिएको एउटा प्रमुख नीतिगत भाषणमा नेपालचीन सिमानालाई भारतको उत्तरी सिमाना स्विकारिएको हुँदा चीन वा नेपालले त्यो भारतीय दाबीलाई स्वीकार र सम्मान गर्नुपर्ने र भारतले त्यसमा अन्यथा हुन नदिने बताएका थिए । नेपालले आफ्नो विदेश र रक्षा नीतिलाई भारतीय नीतिसँग समन्वय गर्नुपर्ने, नेपालले बेलायत, अमेरिका र चीन वा अन्य कुनै पनि मुलुकसँग कुनै आर्थिक सहयोग वा अन्य कूटनीतिक विषयमा पत्राचार गर्नुअघि भारतसँग परामर्श गर्नुपर्ने र यो मामिलामा नेपालले आफैँ स्वतन्त्र ढंगले निर्णय गर्न पाउँदैन भनेर नेपालका लागि तत्कालीन भारतीय राजदूत भगवान् सहायलाई लेखेको पत्र अवतार सिंह भासिनले आफ्नो पुस्तकमा समावेश गरेका छन् । मे १९५४ मा नेहरूले प्रधानमन्त्री मातृकाप्रसाद कोइरालालाई लेखेको र स्वयं कोइरालाको आत्मकथामा प्रकाशित पत्रमा नेपालले कुनै पनि हालतमा चीनसँग बेइजिङमा कुनै पनि विषयमा वार्ता नगरोस्, त्यस्तो वार्ता काठमाडौँ वा दिल्लीमा नै गरोस् र नेपालले आफ्नो परराष्ट्रनीति सञ्चालन गर्दा भारतसँग संयोजन र समन्वय गरेर मात्र गर्नुपर्ने भएकाले चीनसँग गरिने त्यस्तो वार्तामा भारत सरकारको प्रतिनिधिको उपस्थिति अनिवार्य रहनुपर्ने उल्लेख गरेका छन् । त्यसअघिको एउटा त्यस्तै पत्रमा कोइराला दिल्लीमा रहँदा भारतलाई पूर्व जानकारी नगराई अमेरिकी राजदूतलाई भेटेको र नेपाललाई सम्भावित विभिन्न क्षेत्रमा अमेरिकी सहयोगबारे गरेको कुराकानीलाई लिएर नेहरूले तीव्र असन्तुष्टि पोखेको र कोइरालाले त्यसको स्पष्टीकरण दिएका पत्रहरू पनि सो आत्मकथामा समावेश छ । परराष्ट्र नीतिको संयोजन वा समन्वयनको चरित्रको सवालमा भासिनलाई उद्धृत गर्दै एसडी मुनीले पूर्वोक्त पुस्तकमा उल्लेख गरेअनुसार भारतको परराष्ट्र नीतिसँग त्यस्तो समन्वय भनेको नेपालको लागि मात्र हो र भारतको लागि होइन । त्यस्तो समन्वय पारस्पारिकताको आधारमा हुनुपर्ने भन्ने नेपाली पक्षको भनाइप्रति नेहरूले उत्तेजित हुँदै भनेका छन्, हाम्रा अन्य धेरै मुलुकहरूसँगका अनेकौँ कारोबार र कुराकानीबारे नेपाल सरकारको सरोकार आवश्यक छैन, तर नेपालका कुनै पनि अन्य मुलुकसँगका त्यस्ता सम्पर्क र कुराकानी हाम्रा सरोकारका विषय हुन् र तीबारे हामीलाई सम्पूर्ण जानकारी हुनुपर्छ । नेपालको परराष्ट्र नीति र सुरक्षा मामिलालाई भारतीय नीतिसँग सम्बद्ध गरिनुपर्ने भन्ने भारतीय स्थापनासम्बन्धी उनको अत्यधिक चासोले नेहरू नेपालका आन्तरिक मामिलाहरूको माइक्रोम्यानेजमेन्टमा संलग्न हुन पुगेको मुनीको टिप्पणी छ । त्यस्तो माइक्रोम्यानेजमेन्टअन्तर्गत बेलायतस्थित नेपाली राजदूतले नेपाल भ्रमणको लागि कसैलाई भिसा दिनुपूर्व भारतीय अधिकारीहरूबाट सुरक्षा क्लियरेन्स लिनुपर्ने व्यवस्था थियो । यसअन्तर्गत इच्छुक व्यक्तिहरूलाई भिसा दिने वा नदिने आदेश दिने हैसियतमा भारतीय अधिकारीहरू रहने गरेको, सामान्य पर्यटकलाई पनि नेपाल भ्रमणमा जान निरुत्साहन गर्ने गरेको र त्यसबारे कुरा गर्दा विभिन्न विदेशीहरूलाई समेत नेपाल भारतको इनरलाइनको राष्ट्र भन्ने गरेको बारे भारतस्थित नेपाली राजदूत महेन्द्रविक्रम शाहले नेपालको प्रधानमन्त्री तथा परराष्ट्रमन्त्रीलाई ९ अगस्त १९५४ मा लेखेको पत्रबाट ज्ञात हुन आउँछ । त्यति मात्र होइन, कुनै एउटा सन्दर्भमा नेपालका राजदूतले सोभियत संघलाई धन्यवाद दिएकोमा किन धन्यवाद दिएको भनेर पनि भारतीय अधिकारीले नेपालका राजदूतसमक्ष प्रश्न गरेको शाहले त्यस्तो एउटा पत्रमा उल्लेख गरेका छन् । माइक्रो म्यानेजमेन्टको त्यही नीतिको परिणाम नै मोहन शमशेरको शासनअन्तर्गत अत्यन्त कडा कूटनीतिक नियन्त्रणमा राखिएका र मोहन शमशेरसँग बोल्न पनि हतपत साहस नगर्ने भारतीय राजदूत चन्द्रेश्वरप्रसाद नारायण सिंहलाई सात सालपछि मन्त्रिपरिषद्को बैठकमा उपस्थित भएर मन्त्रीहरूलाई निर्देशन दिने र स्पष्टीकरणसमेत सोध्ने हैसियतमा पुयाइएका थिए । त्यसमाथि राजा त्रिभुवनको सचिवको रूपमा राजदरबार सचिवालयका मुख्य कार्यकारी अधिकारीको हैसियतमा काम गर्न भारतीय प्रशासन सेवाका अधिकारी गोविन्द नारायण नियुक्त भएका थिए । २००८ साल कात्तिक १२ गतेको नेपाल राजपत्रमा राजाको आदेशको रूपमा प्रकाशित सूचनाअनुसार नेपालको लोक सेवा आयोगलाई परामर्श दिनेलगायत राजदरबार, मन्त्रिपरिषद्बीचको सबै सम्बन्ध सम्पर्क, मन्त्रालयमन्त्रालयबीचको सम्बन्ध व्यवस्थापनसहित सबै राज्य अभ्यास र व्यवहारहरूको अनुगमन, समन्वय र मार्गदर्शन गर्ने जिम्मेवारी निज गोविन्द नारायणलाई प्रदान गरिएको थियो । नेपाली कांग्रेस र सरकारका मन्त्रीहरूमाझको आन्तरिक विवादमा संलग्न सम्बन्धित सबै पक्षहरू आफ्नो हकमा भारतीय हस्तक्षेप गराउनको लागि नेहरूको दरबारमा जाने गरेका, त्यसको लागि नेहरूलाई बारम्बार उकास्ने गरिएको विभिन्न सन्दर्भसहितका पत्राचारहरूलाई पनि मातृकाप्रसादको पुस्तकले समेटेको सन्दर्भ भने यहाँ बिर्सन सकिँदैन । चीनसँगको सम्बन्ध र नेपाली प्रभुसत्ताको विस्तार चीन सात सालदेखि नै प्रबलरूपमा भारतको नेपाल नीतिको एउटा पक्ष रहिआएको छ । दिल्लीस्थित चिनियाँ राजदूतले त्यहाँका नेपाली राजदूत विजयशमशेरसँग बारम्बार भेटेर नेपालसँग दौत्य सम्बन्ध स्थापनाको लागि आग्रह गरे । सो जानकारी उनले प्रधानमन्त्री मातृकाप्रसादलाई गराइरहे तर नेहरूकै इच्छानुसार नेपालले सो सम्बन्धमा कुनै अग्रसरता नलिएको कुरा पनि नेहरूकै पत्रबाट बुझ्न सकिन्छ । नेपालको यो नीतिप्रति विजय शमशेरका उत्तराधिकारीको रूपमा भारतमा राजदूत भएका महेन्द्रविक्रम शाहले पनि एसियाको शक्तिकेन्द्रको रूपमा स्थापित चीनका सवालमा नेपालले अवलम्बन गरेको नीतिप्रति असन्तुष्टि व्यक्त गर्दै प्रधानमन्त्रीलाई पत्राचार गरेका थिए । जब राजा महेन्द्रको हातमा शासन आयो, उनले नेपालको रक्षा र परराष्ट्र नीतिलाई भारतसँग समन्वय गर्ने नीति अन्त्य गरे र चीनसँग दौत्य सम्बन्ध स्थापना भयो । यसलाई नेपालभारत विशेष सम्बन्धको युगको अन्त्य मानिन्छ । महेन्द्रले पाकिस्तानसँग पनि त्यसरी नै दौत्य सम्बन्ध स्थापना गरे । कोदारी राजमार्ग निर्माणबाट राष्ट्रिय स्वतन्त्रता विस्तार गर्ने र पूर्वपश्चिम राजमार्ग निर्माणद्वारा राष्ट्रिय एकीकरणलाई सुदृढ बनाउने ऐतिहासिक कार्य पनि उनले प्रारम्भ गरे । बीपी कोइराला सरकारले स्वतन्त्र परराष्ट्र नीतिको नीति अवलम्बन गर्ने क्रममा भारत र चीनजस्ता मुलुकले दौत्य सम्बन्ध नै नराखेका इजरायलसँग दौत्य सम्बन्ध राखेर स्वतन्त्र परराष्ट्र नीतिलाई फराकिलो पारे । स्मरणीय छ, नेपालले भन्दा ३२ वर्षपछि मात्र भारत र चीनले इजरायलसँग दौत्य सम्बन्ध स्थापना गरेका थिए । राजा वीरेन्द्रले शान्ति क्षेत्र प्रस्ताव अघि बढाए र चीनसँग हतियार खरिद गरेर नेपाल, भारत र चीन सम्बन्धमा एउटा नयाँ अध्याय थालनी गरे । मूलतः त्यही हतियार खरिदका कारण भारतले नेपालविरुद्ध डेढ वर्ष लामो कठोर नाकाबन्दीको बाटो हुँदै २०४६ को जनआन्दोलनको सफलताको लागि सघायो । तर जनआन्दोलनले निर्माण गरेको सरकारका प्रधानमन्त्री कृष्णप्रसाद भट्टराई भारत भ्रमणको अवसरमा हतियार खरिद सम्बन्धमा सोधिएको प्रश्नको उत्तरमा एउटा स्वतन्त्र राष्ट्रको रूपमा नेपालले जहाँबाट आफूलाई सस्तो मूल्यमा हातहतियार प्राप्त हुन्छ त्यहीँबाट किन्छ भनेर नेपालको परराष्ट्र र सुरक्षा नीतिको स्वतन्त्र सञ्चालनको पक्षमा दृढताका साथ उभिए । राजा ज्ञानेन्द्रले भारतको प्रभुत्वका कारण सार्कको प्रभावकारितामा देखिएको असन्तुलन रोक्न प्रभावकारी पहल गरेर सार्कमा चीनलाई उपस्थित गराए । केपी ओलीले चीनसँग पारवहन सन्धि र रेलमार्ग निर्माणसम्बन्धी सम्झौता गरेर नेपालको भूपरिवेष्टिताजन्य स्थितिबाट नियमितजस्तो हुँदै आएको राजनीतिक अस्थिरता र आर्थिक परनिर्भरता अन्त्य गर्ने बलियो संरचनात्मक सुधारको श्रीगणेश गरे । राष्ट्रको स्वतन्त्रता र प्रभुसत्ताको मूल्य हुन्छ र कसै न कसैले त्यसको मूल्य तिर्ने साहस नदेखाउन्जेल र जोखिम नलिउन्जेल राष्ट्रको स्वतन्त्रता र प्रभुसत्ता पुष्ट र प्रखर हुँदैन । विश्वका सबैजसो सफल राष्ट्रहरूले सावित गरेका छन् राष्ट्रियता, आर्थिक विकास र समृद्धि आर्जनको प्रमुख प्रेरक र वाहक शक्ति हो र राष्ट्रियताको शक्तिलाई विकास र समृद्धिका लक्षहरूमा केन्द्रित गर्न नसकुन्जेल राष्ट्रले ती लक्ष प्राप्त गर्न सक्दैन । जगन्नाथ मन्दिर एउटा प्रतीक हो । त्यस्ता प्रतीक नेपालमा पनि छन् । ती प्रतीकहरू आफैँमा पारस्परिक विश्वास र प्रतिबद्धताका आधार हुन् । इतिहासले सावित गरेको छ तिनलाई भाँचेर भारतले नेपालमा आफ्ना हितहरूलाई सुरक्षित गर्न सक्दैन । यता मरिचमानभन्दा धेरै होचो कद बनाएका ४६ पछाडिका स्वघोषित अग्ला नेताहरूका लागि त यो सन्देश अझ खतरनाक र चुनौतीपूर्ण रहिरहेकै छ । भट्टराई नेपाल इन्स्टिच्युट फर स्ट्र्याटिजिक स्टडिजसँग आबद्ध छन् ।"
रियो अलम्पिकमा अाज नेपालका तीन खेल,"काठमाडौँ: ब्राजिलको रियो दि जेनेरियोमा जारी ३१ औं गृष्मकालीन ओलम्पिक खेलकुदमा मंगलबार नेपालका तीनजना खेलाडीले विभिन्न खेलमा प्रतिस्पर्धा गर्दैछन् । मंगलबार नेपालका जितबहादुर मोक्तानले आर्चरीको ६४ खेलाडीबीचको प्रतिस्पर्धामा आफ्नो कौशल प्रदर्शन गर्नेछन् । यसैगरी शिरीष गुरुङले पौडीको एक सय मिटर फ्रिस्टाइलमा र जुडोकी फुपूह्लामु खत्रीले महिलातर्फको ६३ केजी तौलसमूहमा प्रतिस्पर्धा गर्नेछन् । आर्चरीको ७० मिटर व्यक्तिगत रिकर्भमा सहभागिता जनाएका मोक्तानले र्याङ्किङ राउन्डमा ६० औं स्थान बनाएका थिए । र्याङ्किङ राउन्डमा उनले जिम्बावे, लिबिया, मालवी र टोंगाका खेलाडीलाई पछाडि पारेका थिए । जितबहादुरले ६४ खेलाडीबीचको प्रतिस्पर्धामा भारतका अतानु दाससँग भिडन्त गर्नेछन् । र्याङ्किङ राउन्डमा दासले पाँचौं स्थान हात पारेका थिए । यस स्पर्धाको फाइनल खेल अगस्ट १२ तारिखमा हुनेछ । यसैगरी, पौडीबाज शिरीषले मंगलबार हिट चरणमा प्रतिस्पर्धा गर्नेछन् । रियो ओलम्पिकमा सहभागिता जनाउनु नै ठूलो उपलब्धि मानेका शिरीषले आफ्नो स्पर्धामा नयाँ राष्ट्रिय कीर्तिमान बनाउने लक्ष्य राखेका छन् । मेरो खेल पहिलो हिटमा परेको भए सजिलो हुन्थ्यो होला । दोस्रो हिटमा परेकाले केही अफ्ठ्यारो ठानेको छु । त्यैपनि म नयाँ राष्ट्रिय कीर्तिमान बनाउने हिसाबले खेल्नेछु, शिरीषले अनलाइन सम्पर्कमा अन्नपूर्ण पोस्ट्सँग भने । यसैगरी, नेपालकी चर्चित जुडो खेलाडी फुपूले ६३ केजी तौलसमूहमा क्युवाकी मारिसेट इस्पिनोसासँग प्रतिस्पर्धा गर्नेछिन् । हरेक खेलमा पूरै समय रिङमा टिक्ने लक्ष्य लिएकी फुपूले वाइल्ड कार्डमार्फत रियो ओलम्पिकको यात्रा तय गरेकी हुन् । उनले रियो ओलम्पिकको तयारीका लागि ६ महिना हंगेरीमा ओलम्पिक छात्रवृत्तिमा अभ्यास र प्रशिक्षणको मौका पाएकी थिइन् । फुपूले १२ औं सागमा जुडोमा नेपाललाई स्वर्ण पदक दिलाएकी थिइन् । रियो ओलम्पिकमा नेपालबाट पाँच खेलका सातजना खेलाडीले भाग लिएका छन् । पौडीकी गौरिका सिंहको ओलम्पिक यात्रा भने हिट चरणबाटै टुंगिएको छ । ओलम्पिकमा सहभागी ११ हजार खेलाडीमध्ये सबैभन्दा कान्छी गौरिका महिला एक सय मिटर ब्याकस्ट्रोक स्पर्धामा ३४ जना खेलाडीमध्ये ३१ औं भएकी थिइन् । उनी आफ्नो हिटमा भने पहिलो भएकी थिइन् । यसैगरी, नेपालबाट एथलेटिक्समा हरिकुमार रिमाल र सरस्वती भट्टराईले पनि ओलम्पिकमा प्रतिस्पर्धा गर्दैछन् । एथलेटिक्सका खेलहरू अगस्ट १२ तारिखपछि मात्रै सुरु हुनेछन् । रिमालले पुरुष पाँच हजार मिटर दौडमा प्रतिस्पर्धा गर्दैछन् । १२ औं सागमा कांस्य पदक जितेका रिमाल अनिवार्य कोटामार्फत ओलम्पिकमा छनोट भएका हुन ्। पाँच हजार मिटर हिट चरणको प्रतिस्पर्धा अगस्ट १७ तारिखमा हुनेछ । यसैगरी, सरस्वतीले महिला १५ सय मिटर दौडमा प्रतिस्पर्धा गर्नेछिन् । सरस्वती पनि अनिवार्य कोटामार्फत ओलम्पिकमा सहभागी भएकी हुन् । उक्त स्पर्धाको फाइनल खेल अगस्ट १६ तारिखमा हुनेछ । रियो ओलम्पिकमा नेपालले आर्चरी, जुडो र तेक्वान्दो खेलमा वाइल्ड कार्डमार्फत तथा एथलेटिक्स र पौडीमा अनिवार्य कोटामार्फत सहभागिताको अवसर पाएको हो ।"
रियो ओलम्पिकमा सहभागी जुडोकी फुपुल्यामु पहिरो चरणबाटै बाहिरिइन्,एजेन्सीः रियो ओलम्पिकमा सहभागी नेपालकी जुडो खेलाडी फुपुल्हामु खत्री चार मिनेट म्याटमा टिकेपनि पहिलो चरणबाटै बाहिरिएकी छन् । मंगलबार साँझ भएको ६३ केजी तौल समूहको प्रतिस्पर्धामा खत्री क्युवाकी मारिसेट इस्पिनोसासँग पराजित भएकी हुन् । खत्री ११०ले पराजित भएकी हुन् । हरेक खेलमा पूरै समय रिङमा टिक्ने लक्ष्य लिएकी फुपूले वाइल्ड कार्डमार्फत रियो ओलम्पिकको यात्रा तय गरेकी हुन् । उनले रियो ओलम्पिकको तयारीका लागि ६ महिना हंगेरीमा ओलम्पिक छात्रवृत्तिमा अभ्यास र प्रशिक्षणको मौका पाएकी थिइन् । फुपूले १२ औं सागमा जुडोमा नेपाललाई स्वर्ण पदक दिलाएकी थिइन् ।
ओलम्पिकमा फेलप्सलाई १९ औँ स्वर्ण,"एजेन्सीः अमेरिकी पौडीबाज माइकल फेलप्सले ओलम्पिक खेलकुदमा १९ औं स्वर्ण पदक जितेका छन् । ३१ औं गृष्मकालीन ओलम्पिक खेलकुदको पौडीतर्फ आइतबार राति भएको चार गुना एक सय मिटर फ्रिस्टायल रिले स्पर्धामा स्वर्ण जितेसँगै फेलप्सले आफ्नो नाममा अर्काे ओलम्पिक स्वर्ण थलेका हुन् । ओलम्पिक खेलकुदमा १९ वटा स्वर्ण पदक जित्ने फेलप्स एक्ला खेलाडी हुन् । फेलप्सभन्दा पछि रुस (तात्कालीन सोभियत संघ) का जिम्न्यास्टिक खेलाडी लरिसा लात्निना, फिनल्यान्डका एथलेटिक्स खेलाडी पाभो नुरर्मी तथा अमेरिकाका पौडी खेलाडीद्वय मार्क स्पाइज र एथलेटिक्स खलाडी कार्ल लेविसले ओलम्पिकमा नौनौवटा स्वर्ण पदक जितेका छन् । फेलप्स ओलम्पिक खेलकुदमा व्यक्तिगत सर्वाधिक पदक जित्ने एक्ला खेलाडी पनि हुन् । उनले आइतबारको स्वर्णसहित ओलम्पिक खेलकुदमा आफ्नो पदकको संख्या २३ पुर्याएका छन्, जसमध्ये १९ स्वर्ण, दुई रजत र दुई कांस्य समावेश छन् । ओलम्पिक खेलकुदमा व्यक्तिगत सर्वाधिक पदक जित्ने खेलाडीको सूचीमा फ्लेप्सपछि सोभियत युनियनकी लात्निना छन् । उनले नौ स्वर्ण, पाँच रजत र चार कांस्य गरी कुल १८ वटा पदक जितेका छन् । अन्तर्राष्ट्रिय प्रतियोगिताबाट झन्डै दुई वर्ष टाढा रहेका फेलप्सलाई रियो ओलम्पिकको स्वर्णले थप उत्साही बनाएको छ । सन् २०१२ मा अन्तर्राष्ट्रिय प्रतियोगिताबाट सन्न्यास लिएका ३१ वर्षीय फेलप्स सन् २०१४ मा पुनः सक्रिय खेल जीवनमा फर्किएका थिए । त्यसयता रियो ओलम्पिकका लागि छनोट चरण पार गर्दै उनी ओलम्पिक खेलकुदका लागि धेरैपटक छनोट हुने पहिलो अमेरिकी पुरुष खेलाडीसमेत बनेका थिए । यो फेलप्सको पाँचौं ओलम्पिक सहभागिता हो । चार गुणा एक सय मिटर स्पर्धामा अमेरिकालाई स्वर्ण दिलाउन फेलप्सले महत्वपूर्ण भूमिका निर्वाह गरे । रिलेको दोस्रो चरणमा फेलप्सले आफ्ना साथी कइलेव ड्रेसेललाई साथ दिएका थिए । फ्लेप्सले पौडनुअघि ड्रेसेल फ्रान्सेली खेलाडीसग पछि परेका थिए । तर फ्लेप्सले उत्कृष्ट प्रदर्शन गर्दै आफ्नो टोलीलाई स्वर्ण दिलाउन मद्दत पुर्याए । अमेरिकी टोलीमा फेलप्स र ड्रेसेलसँगै रायन हेल्ड र नाथन एड्रिन पनि थिए । उक्त स्पर्धामा फ्रान्स दोस्रो र अस्टेलिया तेस्रो भए । अमेरिकाले स्वर्णसहित फ्रान्सेली टोलीसँग बदला पनि लिएको छ । सन् २०१२ मा भएको लन्डन ओलम्पिकमा अमेरिकी टोलीलाई पछि पार्दै फ्रान्सेली टोलीले स्वर्ण पदक जितेको थियो । फ्लेप्स सन् २००४ देखि अमेरिकी रिले टोलीका सदस्य छन् । लेडिक्की, पिटी र सोस्ट्रोमको कीर्तिमान पौडीका तीनवटा स्पर्धामा विश्व कीर्तिमान कायम भएका छन् । अमेरिकी पौडीबाज क्याटी लेडिक्कीले महिलातर्फको चार सय मिटर फ्रिस्टायलमा स्वर्णसहित विश्व कीर्तिमान कायम गरेकी हुन् । १९ वर्षीया लेडिक्कीले आफ्नै नाममा रहेको पुरानो कीर्तिमानमा सुधार गरेकी हुन् । उनले तीन मिनेट ५६४६ सेकेन्डमा निर्धारित दूरी पूरा गरेकी थिइन् । उक्त स्पर्धामा चार मिनेट ०१२३ सेकेन्डसहित बेलायतकी जाज कार्लिनले रजत र चार मिनेट ०१९२ सेकेन्डसहित अमेरिकन लिह स्मिथले कांस्य पदक जिते । लेडिक्कीले रियो ओलम्पिकको दुई सय र आठ सय मिटर फ्रिस्टायल स्पर्धामा पनि प्रतिस्पर्धा गर्दैछिन् । यी दुवै स्पर्धामा उनी विश्व च्याम्पियन हुन् । महिलातर्फको चार सय, आठ सय र एक हजार पाँच सय मिटर स्पर्धाको विश्व कीर्तिमान पनि लेडिक्कीकै नाममा रहेको छ । एक हजार पाँच सय मिटर स्पर्धालाई भने रियो ओलम्पिकमा सहभागी गराइएको छैन । बेलायती पौडीबाज एडम पिटीले पुरुषतर्फको एक सय मिटर ब्रेस्टस्ट्रोक स्पर्धामा विश्व कीर्तिमानसहित स्वर्ण पदक जिते । उक्त स्पर्धामा उनले ५७१३ सेकेन्डकाको नयाँ कीर्तिमान पनि बनाए । पिटीले हिट चरणमा गरेको ५७५५ सेकेन्डको समयमा सुधार ल्याउँदै नयाँ कीर्तिमान बनाएका हुन् । उनले स्वर्ण पदक जित्दा साबिक विजेता दक्षिण अफ्रिकी खेलाडी भान डर बर्घ भने दोस्रो स्थानमा रहे । यसैगरी स्विडेनकी साराह सोस्ट्रोमले एक सय मिटर बटरफ्लाई स्पर्धामा नयाँ कीर्तिमान कायम गरिन् । सोस्ट्रोमले ५५४८ सेकेन्डको नयाँ कीर्तिमान बनाएकी हुन् । उनले गत वर्ष भएको विश्व च्याम्पियनसिपमा आफूले गरेको ५५६४ सेकेन्डको समयमा सुधार ल्याउँदै नयाँ कीर्तिमान कायम गरेकी हुन् । चार वर्षअघि लन्डनमा आयोजना भएको ओलम्पिक खेलकुदको यही स्पर्धामा चौथो बनेकी सोस्ट्रोम यस पटक भने विश्व कीर्तिमानसहित स्वर्ण जित्न सफल बनेकी हुन् । ओलम्पिक खेलकुदमा उनको यो पहिलो स्वर्ण पदक हो । भारोत्तोलनमा पनि विश्व कीर्तिमान भारोत्तोलनमा पनि आइतबार राति नै विश्व कीर्तिमान कायम भएको छ । चीनका लङ क्विनक्वानले पुरुषतर्फको ५३ केजी तौलसमूहमा तीन सय सात केजी भार वहन गर्दै नयाँ कीर्तिमान कायम गरेका हुन् । क्विनक्वान आठ वर्षको अन्तरमा दोस्रो पटक ओलम्पिकमा स्वर्ण जित्ने पहिलो खेलाडी बनेका छन्। उनले सन् २००८ मा आफ्नै देशले आयोजना गरेको ओलम्पिक खेलकुदमा पनि स्वर्ण जितेका थिए । त्यसपछिको लन्डन ओलम्पिकमा भने उनी स्वर्ण पदक जित्नबाट चुकेका थिए । लन्डन ओलम्पिकमा उत्तर कोरियाका ओम युन चोलले उक्त स्पर्धाको स्वर्ण पदक जितेका थिए । यस पटक फेरि क्विनक्वानले ओमलाई नै पछि पार्दै विश्व कीर्तिमानसहित स्वर्ण जित्न सफल भएका हुन् । पदक जितेपछि उनले आफ्नो रियो यात्रा सफल भएको प्रतिक्रिया दिए । कोरियाली टोलीलाई आठौं पटक स्वर्ण ओलम्पिक खेलकुदमा दक्षिण कोरियाली आर्चरी टोलीले लगातार आठवटा ओलम्पिक खेलकुदमा स्वर्ण पदक जितेर नयाँ कीर्तिमान कायम गरेको छ । आइतबार भएको प्रतिस्पर्धामा फ्रान्सलाई ५१ ले पछि पार्दै दक्षिण कोरियाले रियो ओलम्पिकको आर्चरीको टिम स्पर्धाको उपाधि आफ्नो पक्षमा पारेको हो । कोरियाली टोलीले सन् १९८८ मा आफ्नै देशमा आयोजित ओलम्पिक खेलकुदमा पहिलो पटक आर्चरीलाई समावेश गरेयता टिम स्पर्धामा लगातार स्वर्ण पदक जित्दै आएको छ । चीनकी ऊलाई डाइभिङमा पाँचौं स्वर्ण चीनकी ऊ मिन्छियाले डाइभिङ स्पर्धामा लगातार पाँचवटा ओलम्पिकमा स्वर्ण पदक जित्दै नयाँ कीर्तिमान कायम गरेकी छिन् । आफ्नी साथी सी तिङ्माओसँग मिलेर कुल ३४५६० अंक बटुलेकी चिनियाँ खेलाडी ऊले डाइभिङको महिला तीन मिटर सिन्क्रोनाइज्डतर्फ स्वर्ण पदक जितेकी हुन् । ऊले ओलम्पिक खेलकुदको तीन मिटर सिन्क्रोनाइज्ड स्पर्धामा स्वर्ण जितेको यो लगातार तेस्रो पटक हो । उनले यसअघि सन् २००४, सन् २००८ र सन् २०१२ को ओलम्पिकमा पनि फरकफरक साथीसँग मिलेर यही स्पर्धामा स्वर्ण जितेकी थिइन् । लन्डन ओलम्पिकमा तीन मिटर व्यक्तिगत स्पर्धामा समेत स्वर्ण पदक जितेकी ऊ ओलम्पिक खेलकुदमा सर्वाधिक पाँच स्वर्ण जित्ने पहिलो डाइभर बनेकी छन् ।"
नाइजेरिया र पोर्चुगल क्वार्टरफाइनलमा,रियो दि जेनेरियोः नाइजेरिया र पोर्चुगल रियो ओलम्पिक फुटबलको दोस्रो चरणमा प्रवेश गरेका छन् । नाइजेरिया समूह बी' र पोर्चुगल समूह डी' बाट क्वार्टरफाइनलमा पुग्ने पहिलो टोली बनेका छन् । आइतबार राति भएको खेलमा नाइजेरियाले स्विडेनलाई १० गोलले हरायो । पोर्चुगलले भने होन्डुरसमाथि २१ गोलको प्रतिस्पर्धात्मक जित हासिल गर्यो । नाइजेरियाको जितमा उमर सादिक्युले ४० औं मिनेटमा गरेको गोल नै निर्णायक बनेको थियो । सोही समूहकै अर्को खेलमा जापान र कोलम्बियाले २२ गोलको बराबरी खेल्दै अंक बाँडे । प्रतिस्पर्धात्मक खेलको पहिलो हाफ गोलरहित बराबरीमा सकिएको थियो । कोलम्बियाले ५९ औं मिनेटमा टिओफिलो गुटिरेजको गोलमा सुरुआती अग्रता लियो । त्यसको सात मिनेटलगत्तै जापानका हिरोकी फुजीहरूको आत्मघाती गोलले कोलम्बिया २० ले अगाडि बढ्यो । जापानले ६८ औं मिनेटमा पहिलो गोल फर्काएको थियो । जापानका लागि पहिलो गोल ताकुमा असनले गरे । ७४ औं मिनेटमा सोया नाकाजिमाले दोस्रो गोल गर्दै टोलीलाई २० गोलको बराबरीमा पुर्याएका थिए । जापान पहिलो खेलमा नाइजेरियासँग ५४ गोलले पराजित भएको थियो । समूहमा लगातार दुई जित हात पारेको नाइजेरिया अघिल्लो चरणमा पुगेको छ । नाइजेरिया समूहमा ६ अंकका साथ तालिकाको शीर्ष स्थानमा छ । दुईवटै खेलमा बराबरी खेलको कोलम्बिया दुई अंकका साथ तालिकाको दोस्रो स्थानमा छ । एक एक अंक बनाएका जापान र स्विडेन क्रमशः तेस्रो र चौथो स्थानमा छन् । ब्राजिल समूहको दोस्रो खेलमा इराकसँग गोलरहित बराबरीमा रोकिएको हो । बराबरीपछि दोस्रो चरणमा पुग्नका लागि ब्राजिलले कडा मेहनत गर्नुपर्ने भएको छ । समूहगत चरणको पहिलो खेलमा पनि ब्राजिल दक्षिण अफ्रिकासँग गोलरहित बराबरीमा रोकिएको थियो । समूह ए' मा रहेको ब्राजिलले दुई बराबरीसँगै दुई अंक जोडेको छ । ब्राजिल तालिकाको दोस्रो स्थानमा छ । ब्राजिललाई अघिल्लो चरणमा पुग्नका लागि डेनमार्कसँगको खेल जित्नै पर्ने बाध्यता छ । सोही समूहको अर्को खेलमा डेनमार्कले दक्षिण अफ्रिकालाई १० गोलले हराउँदै अघिल्लो चरणमा पुग्ने सम्भावना बलियो बनाएको छ । डेनमार्कको जितमा रोवर्ट स्कोभले ६९ औं मिनेटमा निर्णायक गोल गरेका थिए । समूहमा एक जित र एक बराबरीको नतिजा निकालेको डेनमार्क चार अंकसहित तालिकाको शीर्ष स्थानमा आसीन छ । दुई बराबरी खेलेको इराक पनि दुई अंकसहित तेस्रो स्थानमा छ । एक अंक बनाएको दक्षिण अफ्रिका तालिकाको अन्तिम स्थानमा छ । यसैगरी समूह डी' बाट क्वार्टरफाइनलमा पुगेको पोर्चुगलले लगातार दुई जित हात पार्ने क्रममा होन्डुरसलाई २१ गोलले हरायो । पोर्चुगलको जितमा टोविस फिग्विरेन्डोले २२ औं र गोन्कालो पासिन्सियाले ३६ औं मिनेटमा गोल गरे । होन्डुरसले खेल सुरु भएको पहिलो मिनेटमै अग्रता लिए पनि त्यसलाई जोगाउन सकेन । होन्डुरसका लागि अर्बटो इलियसले पहिलो मिनेटमै गोल गरेका थिए । सोही समूहको अर्को खेलमा अर्जेन्टिनाले अल्जेरियालाई २१ गोलले पराजित गर्यो । अर्जेन्टिनाको जितमा एन्जल कोरेनाले ४७ औं र जोनाथ कलेरीले ७० औं मिनेटमा गोल गरे । अल्जेरियाका लागि भने सोफाइने बेन्डेबकाले ६४ औं मिनेटमा गोल गरेका थिए । पोर्चुगल ६ अंकका साथ तालिकाको शीर्ष स्थानमा छ । एक जित र एक हार खेपेका होन्डुरस र अर्जेन्टिना समान तीनतीन अंक जोड्दै क्रमशः तालिकाको दोस्रो र तेस्रो स्थानमा छन् । अल्जेरियाले खाता खोल्न सकेको छैन । यसैगरी समूह ए' मा रहेको ब्राजिलले लगातार दुई बराबरी खेलेको छ । घरेलु मैदानमा आयोजित ओलम्पिक फुटबलको उपाधि चुम्ने अभियानमा रहेको यसैगरी समूह सी' को अर्को खेलमा दक्षिण कोरियाले जर्मनीलाई ३३ गोलको बराबरीमा रोकेको छ । बलियो जर्मनीविरुद्ध सशक्त प्रदर्शन गरेको दक्षिण कोरियाका लागि हिचान ह्वाङले २५ औं मिनेटमा खाता खोले । दोस्रो गोल हिउङ मिन सोनले ५७ औं र तेस्रो गोल हिउन जुन सुकले ८६ औं मिनेटमा गरेका थिए । जर्मनीका लागि सर्ज गेनब्रेले ३३ औं मिनेटमा पहिलो गोल गरे । दोस्रो गोल डेभी सेल्कले ५५ औं मिनेटमा गरे । सर्जे गेनब्रेले ९० औं मिनेटमा व्यक्तिगत दोस्रो गोल गर्दै टोलीलाई बराबरीमा पुर्याएका थिए । सोही समूहको अर्को खेलमा भने मेक्सिकोले फिजीलाई ५१ गोलको फराकिलोअन्तरले पाखा लगायो । समूहमा चार अंक बनाएको दक्षिण कोरिया गोलअन्तरका आधारमा शीर्ष स्थानमा आसीन छ । दोस्रो स्थानमा रहेको मेक्सिकोले पनि चार अंक बनाएको छ । दुई अंक बनाएको जर्मनी तेस्रो स्थानमा छ । फिजीले भने खाता खोल्न सकेको छैन ।
म्यान युनाइटेडमा मोउरिन्हो र इब्राहिमोभिचको पहिलो उपाधि,लन्डनः इङ्लिस प्रिमियर लिग च्याम्पियन लेस्टर सिटीलाई पराजित गर्दै म्यान्चेस्टर युनाइटेडले कम्युनिटी सिल्ड फुटबल प्रतियोगिताको उपाधि हात पारेको छ । म्यान युनाइटेडले उपाधिका लागि भएको भिडन्तमा लेस्टर सिटीलाई २१ गोलले पराजित गर्यो । कम्युनिटी सिल्ड भनेको प्रिमियर लिग र इङ्ल्यान्डको पुरानो फुटबल प्रतियोगिता एफए कपको विजेताले प्रतिस्पर्धा गर्ने प्रतियोगिता हो । गत सिजन प्रिमियर लिगको उपाधि लेस्टर र एफए कपको उपाधि म्यान युनाइटेडले जितेका थिए । यो उपाधि म्यान युनाइटेडका प्रशिक्षक जोसे मोउरिन्हो र स्ट्राइकर ज्लाटन इब्राहिमोभिचका लागि पहिलो उपाधि हो । यसै सिजनबाट म्यान युनाइटेडको प्रशिक्षकको जिम्मेवारी सुरु गरेका मोउरिन्हो र उनकै नेतृत्वमा भित्रिएका इब्राहिमोभिच पहिलो प्रतियोगितामै उपाधि चुम्न सफल भएका छन् । कम्युनिटी सिल्ड नयाँ सिजन सुरु हुनुअघि इङ्ल्यान्डको राष्ट्रिय रंगशाला वेम्बलीमा हुनेगर्छ । म्यान युनाइटेडले कम्युनिटी सिल्डको उपाधि जितेको यो २१ औं पटक हो । इङ्ल्यान्डमा हालसम्म अन्य टोलीले २१ पटक कम्युनिटी सिल्डको उपाधि जित्न सकेका छैनन् । खेलमा म्यान युनाइटेडले पहिलो हाफमै अग्रता बनाएको थियो । ३२ औं मिनेटमा जेस लिनगार्डले व्यक्तिगत प्रयासमा उत्कृष्ट गोल गर्दै म्यान युनाइटेडलाई १० ले अघि बढाएका थिए । मैदानको मध्य भागबाट बल अघि बढाएका लिनगार्डले लेस्टरका चारजना खेलाडीलाई छक्याउँदै गोल गरेका थिए । तर खेलको दोस्रो हाफको सुरुमै लेस्टरले बराबरी गोल फर्कायो । जामी भार्डीले म्यान युनाइटेडका मारोनी फेलानीको गल्तीको फाइदा उठाउँदै टोलीलाई बराबरीमा फर्काएका थिए । फेलानीले ब्याक पास दिएको बललाई नियन्त्रणमा लिँदै भार्डीले गोल गरेका थिए । यद्यपि खेलको अन्त्यतिर ८३ औं मिनेटमा इब्राहिमोभिचले निर्णायक गोल गरेपछि म्यान युनाइटेडको उपाधि पक्का भएको थियो । इब्राहिमोभिचले एन्टोनियो भ्यालेन्सियाको क्रसमा उत्कृष्ट हेडिङ गोल गरेका थिए । लेस्टर सिटीका प्रशिक्षक क्लाउडियो रेनियरीले आफ्ना नियमित खेलाडीलाई मैदानमा उतारेका थिए । खेलको २० औं मिनेटमा लेस्टर गोल नजिक पुगेर पनि चुकेको थियो । सिन्जी ओकाजाकीको पासमा भार्डीको सशक्त प्रहार पोस्टभन्दा थोरै टाढाबाट बाहिर हुइँकिएको थियो । त्यसगलत्तै प्राप्त कर्नरमा ओकाजाकीको हेडिङ क्रसबारमा लागेर फर्कंदा लेस्टर अग्रता लिनबाट चुकेको थियो । त्यसपछिका खेलमा पनि दुवै टोलीले केही राम्रा अवसर खेर फालेका थिए ।
