शीर्षक,विवरण
राज्य निर्माणमा वेदकालीन ऐतिहासिकता,"हाम्रो देशले संघीयतामा प्रवेश पायो जसलाई २०७२ सालको संविधानले लिपिबद्ध गरिसक्यो । तर संघीयताभित्रका स्थानीय तहका संरचना कस्ता हुने हुन् संविधान बनेको एक वर्ष बित्दा पनि कुनै टुंगो लाग्न सकेको छैन । दिनहुँजसो नेपाली राष्ट्रिय छापाहरूमा विभिन्न दलका विचारहरू फेरिँदै छापिएका देखिन्छन् । एउटै दलभित्र पनि प्रष्ट धारणा देखिँदैन । दलका झुन्ड र नेता पिच्छे मत बाझिएका छन् । समाजशास्त्रीय दृष्टिकोणले हरेक सामाजिक संरचनामा हुने हरेक घटनाका आफ्नै खालका ऐतिहासिक विशिष्ट सन्दर्भ र कारणहरू हुन्छन् र ती ऐतिहासिक सन्दर्भको कारणको कारण, कारणको कारण खोतल्दै जाँदामात्र सम्बन्धित सन्दर्भको वास्तविक कारण पहिल्याउन सकिन्छ भन्दछ । तर हाम्रा नेता गणहरूले वर्तमानको विशिष्ट ऐतिहासिक जग र त्यसको कारणको गहिराइ खोज्ने ज्ञान प्राप्त गर्नेतर्फ नलागी मात्र सतही तर्कका आधारमा मात्र राज्य संरचनाका तह निर्धारण गर्न खोज्नाले देश समस्या नै समस्या र विवादको घेरामा गुजिँदै गएको छ । अहिलेको उत्तर आधुनिक युगमा आइपुग्दा पनि हामीले विशिष्टीकृत गर्न नसकेको राज्यका तहहरूलाई वर्तमानको भन्दा करिब चार हजार वर्ष पहिलाको वेदकालीन समाजले कसरी विशिष्टीकृत गर्दै लगेको थियो त ? त्यो ऐतिहासिकताको खोजी गर्दै वर्तमान नियाल्ने कि ? राज्यको शासन व्यवस्था र पदाधिकारीहरू वेदकालीन समाजमा राजाको नेतृत्वमा शासन व्यवस्था चल्थ्यो । राजा चुन्ने चलन वंशाणुगत तथा निर्वाचित दुवै खालको थियो । अयोग्य, अवगुणी र दुराचारी राजा जनताद्वारा पदच्युत तथा निर्वासित हुन सक्थे । वैदिक समयमा सेनापति, पुरोहित र ग्रामणी गरी प्रमुख तीन पदाधिकारीहरू रहने गरेको तथ्य पाइन्छ । सेनानी सेनाको नायक तथा अध्यक्ष हुन्थ्यो र उसको नियुक्ति राजा आफैंले गर्थे । सेनानीको प्रमुख कार्य सैनिक कार्यमा राजालाई सघाउने हुन्थ्यो । पुरोहित राजाको परामर्शदाता एवम् राज्य कर्मचारीको प्रमुख व्यक्ति मानिन्थ्यो । पुरोहितले सामूहिक कल्याणका लागि यज्ञ गर्ने, ऋचा तथा मन्त्रद्वारा आफ्नो राजाको विजयको कामना गर्ने, दैवी शक्तिको आह्वान गर्दै राजाको शक्तिको सुरक्षा गर्दथे । पुरोहित धर्मगुरुका साथसाथै राजमन्त्री, पथप्रदर्शक, दार्शनिक र वीर योद्धा हुन्थे । पुरोहितपछि गाउँको मुख्य अधिकारीका रूपमा ग्रामणी' हुन्थे । गाउँको शासनको सम्पूर्ण जिम्मा ग्रामणीको हुन्थ्यो । राजाको प्रमुख कर्तव्य शान्तिपूर्वक यज्ञ कर्मको अनुष्ठान गर्ने वातावरण मिलाउने, प्रजा तथा राज्यको सीमा रक्षा गर्ने हुन्थ्यो । राजा सेनाको सर्वोच्च पदाधिकारी हुन्थे । युद्धस्थलमा नेतृत्व गर्ने, धार्मिक उत्सव तथा सामाजिक अवसरको जुलुसको समयमा आफ्नो जनताको प्रतिनिधित्व गर्ने, प्रचलित न्यायविधानअनुसार न्याय दिने र अपराधीलाई दण्ड दिने आदि काम राजाको कर्तव्यभित्र पर्दथे । राज्यका निकायहरू ऋग्वैदिक समाजको प्रारम्भिक इकाइ गृह अथवा कुल मानिन्थ्यो । कुलका प्रमुखलाई कुलपा मानिन्थ्यो । कुलपा परिवारको ज्येष्ठ सदस्यबाट छानिन्थ्यो । घरमा रहने सबै परिवारका सदस्यहरूले उसको अनुशासनभित्र रहनु पर्दथ्यो । ऋग्वेद तथा अथर्ववेदमा गृह शब्दको प्रयोग आवास अथवा घरको अर्थमा भएको छ । गृह, कुल तथा परिवारको समूहलाई ग्राम भनिन्थ्यो । ग्रामको नेतृत्व गर्ने व्यक्तिलाई ग्रामणी मानिन्थ्यो । गृह, कुल तथा परिवारका प्रमुखहरूमध्येबाट ग्रामणीको मनोनयन गरिन्थ्यो । ग्रामभन्दा उपल्लो राजनैतिक इकाइलाई विश भनिन्थ्यो । विशका प्रमुख तथा मुखियालाई विशपति भनिन्थ्यो । यहाँ विशको अर्थ बस्ती भन्ने बुझिन्छ । वेदकालीन समाजमा राज्य सञ्चालकको एकाइको रुपमा सभा तथा समितिको व्यवस्था भएको तथ्य पाइन्छ । समिति सम्पूर्ण विशको संस्था थियो । जहाँ वयस्क नागरिकहरु सम्मिलित हुन्थे । सभाले राजनैतिक प्रशासनिक न्यायिकलगायतका कार्यहरु सम्पादन गर्दथ्यो । ऋग्वेदमा पशुपालन एवम् पशुचरणको अनेक पटक उल्लेख भएको पाइन्छ । आफ्ना पशुहरूको झुन्ड लिएर चरनको खोजीमा घुमिरहन्थे । आर्यहरूको कृषिमा आधारित जीवन पूर्ण तथा व्यवस्थित भइसकेको थिएन । आर्य कविलाहरू कुनै स्थानमा पर बस्ने, फर्किआउने, पुनः प्रवेश गर्ने बस्तीको अर्थमा ऋग्वेदमा विश शब्दको प्रयोग भएको पाइन्छ । आर्य आफ्नो आरम्भिक कालमा घुमन्ते जीवन बिताउँदथे । त्यस अवस्थामा घुमन्ते कविला समूहलाई जन भनिन्थ्यो । जन गोत्रमा आधारित सबैभन्दा ठूलो एकाइ मानिन्थ्यो । जनका सदस्य गणका परस्पर रक्त सम्बन्धका नाताअन्तर्गतका हुन्थे । स्थायी रूपमा बसोबास गर्ने थालेपछि कविला प्रमुखका रूपमा मुखिया, पुरोहित तथा अन्य अगुवा रहन्थे । जनले कालान्तरमा बृहत् भौगोलिक इकाइको रूपमा विकसित भई राज्यको रूप ग्रहण गर्दथ्यो । वेदकालीन समाजमा राज्य सञ्चालनको एकाइको रूपमा सभा तथा समितिको व्यवस्था भएको तथ्य पाइन्छ । समिति सम्पूर्ण विशको संस्था थियो । जहाँ वयस्क नागरिकहरू सम्मिलित हुन्थे । सभाले राजनैतिक प्रशासनिक न्यायिकलगायतका कार्यहरू सम्पादन गर्दथ्यो । सभाले अदातल तथा न्याय सभाको रूपमा कार्य गर्दथ्यो । यसको प्रमुख न्यायाधीशको रूपमा राजा र सभासद्, न्यायाधीश, प्रहरी साक्षीको रूपमा रहन्थे । समितिले धेरैजसो गैरराजनैतिक कार्य गर्दथ्यो । समितिले विद्वान्हरूलाई जम्मा गरेर दार्शनिक बहस पनि गराउँथ्यो । धार्मिक उत्सव तथा स्तुतिजन्य कार्यमा पनि समितिले सहमति जुटाउने कार्य गर्दथ्यो । राज्यका प्रकारहरू ऐतरेय ब्राह्मणमा वेदकालीन समयमा साम्राज्य, भोग्य, स्वराज्य, वैराज्य परमेष्ठय, महाराज्य, आधिपत्यमय र सामन्तपर्यायी गरी आठ प्रकारका राज्यहरूको चर्चा पाइन्छ । वेदकालीन समयमा साम्राज्य भनेर वर्तमानको जस्तो औपनिवेशिक साम्राज्य नभएर युद्धमा जितेपछि आफूले त्यस राज्यमाथि आधिपत्य नजमाएर हार्ने पक्षलाई नै राज्य फिर्ता दिने चलन पनि हुन्थ्यो त्यस खालको राज्यलाई साम्राज्य भनिन्थ्यो । भोग्य राज्यलाई दुई अर्थमा उल्लेख गरिएको छ । एक अर्थमा भोग्य भन्नाले पृथ्वीको नैसर्गिक मर्यादाहरूद्वारा परिवेष्ठित राज्य भन्ने बुझिन्छ । जसले निश्चित भौगोलिक सीमालाई संकेत गर्दछ । भोग्यको दोस्रो अर्थ जनताको आवश्यकता पूर्ति गर्नु र तिनलाई समृद्ध तुल्याउँदै जानु भन्ने बुझिन्छ । स्वराज्य भन्नाले संयमी, मानववादी आचारणयुक्त, राजव्यवस्था भएको राज्य भन्ने उल्लेख गरिएको छ । कल्याणकारी राज्यको स्वरूपलाई स्वराज्यको रूपमा लिइएको छ । वैराज्य भन्नाले राजाबिनाको देश तथा राज्यलाई अथ्र्याइएको छ । एउटै भाषा र समान सामाजिक व्यवस्था भएको सानो समुदायले आफ्ना जेठा बूढापाकाको सल्लाहमा आफ्नो समाज व्यवस्था चलाउने राज्यलाई वैराज्यको रूपमा उल्लेख गरिएको छ । पारमेष्ठी नामक राज्य व्यवस्थालाई आदि मानव समाज तथा सामाजिक व्यवस्थाको रूपमा चर्चा गरिएको छ । सानासाना र निकै संख्यामा रहेका राज्यहरूले स्वेच्छिक रूपमा एकत्रित भई महासंघ व्यवस्था गर्दथे । त्यस्तो महसंघ स्वरूपको राज्यलाई महाराज्यको रूपमा उल्लेख गरिएको छ । कर्मचारीतन्त्रको अधीनमा चल्ने राज्यलाई आधिपत्यमय राज्यको रूपमा चर्चा गरिएको छ । राज्यपति र अधिपति प्रशासन यन्त्रका प्रमुख अधिकृतहरू हुन्थे । तिनै राज्य अधिकारीहरूको अधीनमा चल्ने राज्य व्यवस्थालाई आधिपत्यमय राज्य भनिएको छ । सामन्तको अधीनमा रहने राज्यलाई समन्त पर्यायी राज्यको रूपमा चर्चा गरिएको छ । यसबाहेक पनि जनराज्य, गणराज्य र विराट् अविराज्यबारे पनि वैदिक संहितामा चर्चा पाइन्छ । विराट् राज्यको रूपमा हिमाली प्रदेशमा रहेका जनराज्य, भोज भनेर दक्षिण प्रदेशका राज्यहरूलाई संकेत गरिएको छ । राज्यको नेतृत्व वेदकालीन समाजमा राज्यको नेतृत्व कुन वर्गले गर्दथ्यो भन्ने कुरा बुझ्नको लागि त्यस बेलाको वर्ग व्यवस्थाबारे थाहा पाउनु आवश्यक हुन्छ । मूलतः वर्ण व्यवस्थाले त्यस समयमा सामाजिक वर्गको स्वरूप लिएको देखिन्छ । प्रारम्भमा वर्ण, जन्मजात थिएन, वर्गीय रूपमा थियो । त्यस समयमा परिवारको समूहबाट कुल, कुलको समूहबाट ग्राम, ग्रामको समूहबाट विश, विशको समूहबाट जनको निर्माण हुँदै राज्य निर्माणको प्रक्रिया अगाडि बढेको देखिन्छ । त्यस समय राज्यको नेतृत्व गर्ने व्यक्तिहरूको समूहलाई राजन्य भनिन्थ्यो । राजा प्रारम्भमा जन्मजात नभएर जनबाट निर्वाचित हुन्थ्यो, पछि राजा हुने प्रक्रिया जन्मजात हुँदै गयो । यसरी हेर्दा राज्यको नेतृत्व राजन्यवर्गले गर्दथ्यो । तर वर्ण व्यवस्था जन्मजात नभएर श्रमका आधारमा निर्माण हुन्थ्यो भन्ने कुरालाई आधार मान्दा विश तथा शुद्र वर्गका मानिस पनि नेतृत्वमा पुग्न सक्दथे भन्ने देखिन्छ । आर्थिक हिसाबले हेर्दा विश र शुद्र समूह उत्पादन र सेवा कार्यमा संलग्न हुने र उत्पादन भएको चिज यज्ञमा अर्पण गर्ने गरिन्थ्यो । यज्ञको नेतृत्व पुरोहित (ब्राह्मण) वर्गले गर्दथ्यो भने पुरोहितलाई राजन्यले नियुक्त गर्दथ्यो । जसले गर्दा त्यस बखत खास कुन वर्गको शासन चल्दथ्यो त ? भन्ने जिज्ञासा रही नै रहन्छ । पशुधन तथा जमिन विस्तृतीकरण गर्न युद्ध क्षेत्रमा खटिरहन पर्ने र त्यहीँ प्रक्रियाबाट आफ्नो कुलको रवाफ, सम्पत्ति, सीमा, क्षेत्रको विस्तार हुने भएकाले युद्ध मोर्चामा रहने वर्गले नै राज्यको नेतृत्व लिन्थ्यो भन्ने तर्क गर्न सकिन्छ । यसरी वेदकालीन ऐतिहासिकतालाई नियाल्दा वेदकालीन समाजमा परिवार, कुल, ग्राम, विश हुँदै राज्यको स्वरूप निर्माण हुँदै गएको देखिन्छ । राज्यको नेतृत्व गर्ने वर्ग तथा समूहलाई राजन्य भनिन्थ्यो । राज्यको नेतृत्व गर्ने व्यक्तिलाई राजा भनिन्थ्यो । राजा प्रारम्भमा जन्मजात नभई जनताबाट छानिने गर्दथे । राज्य सञ्चालनको आवश्यक खर्च यज्ञमार्फत प्राप्त हुने दान दक्षिणाबाट प्राप्त गरिन्थ्यो । यज्ञको नेतृत्व गर्ने वर्ग पुरोहित तथा ब्राह्मण हुन्थ्यो । राज्य सञ्चालनका धार्मिक विधि विधान बनाउने, शक्ति आर्जनको लागि पूजापाठ गर्ने काम पुरोहित वर्गले गर्दथ्यो । उत्पादनमूलक कार्यमा विश वर्ग संलग्न हुन्थ्यो । विश वर्गले उत्पादन गरेको वस्तु यज्ञमा चढाइन्थ्यो । त्यहीँ यज्ञमा चढाइएको वस्तुमध्येबाट पुरोहितको पारि श्रमिक एवम् राज्य सञ्चालनको खर्चको व्यवस्था गरिन्थ्यो । शक्ति विस्तारका क्रममा विभिन्न राज्यहरूको बीचमा आपसी द्वन्द्व तथा युद्धसमेत हुने गर्दथ्यो । ऋग्वेदमा दशराज्ञ युद्धको चर्चाले त्यसलाई पुष्टि गर्दछ । युद्ध सफल बनाउन राजाले पुरोहित एवम् सेनापति नियुक्त गर्ने चलन हुन्थ्यो । अन्त्यमा वेदको अर्थ नै ज्ञान हो । त्यही ऐतिहासिक तथा मौलिक ज्ञानको खोजी गर्दै त्यसखालको ज्ञान निर्माण गर्ने समाज व्यवस्थाले तय गरेका परिवार, कुल, ग्राम, विश, जनलगायतका राज्यका विभिन्न तहगत संरचनाको सान्दर्भिकतालाई ऐतिहासिक शास्त्रबाट सिक्दै विदेशी प्रभुलाई नगुहारी मौलिकरूपमा राज्यका तह निर्माण गर्न तर्फलाग्दा देशले छिटो गति लिन्थ्यो कि ?"
सर्वे भवन्तु सुखिनः,"यो एक सर्वमान्य सत्य हो कि मन र शरीरको अटुट सम्बन्ध छ । कुनै पनि काम, प्रतिक्रिया र व्यवहार यसको कुशल संयोजनबिना सम्भव हुँदैन । अतः मानसिक स्वास्थ्यको महत्वलाई नकार्न सकिँदैन । मानसिक स्वास्थ्यबिना स्वास्थ्य मानिसको कल्पना गर्न सकिन्न । मानसिक स्वास्थ्यले व्यक्तिको त्यस्तो अवस्थालाई जनाउँछ, जसमा व्यक्तिले आफ्नो क्षमतालाई पहिचान गर्न, जीवनका तनावपूर्ण अवस्थासँग सामना गर्न तथा उत्पादनशील र लाभदायी तरिकाले काम गरेर समुदायमा केही योगदान गर्न सक्षम हुन्छ । मानसिक रूपमा स्वस्थ्य व्यक्तिले समय तथा वातावरणअनुसार अगाडि बढ्न सक्ने क्षमता, भावनात्मक द्वन्द्वबाट ज्यादै विचलित नहुने गुण भएको, अर्थपूर्ण रूपले जीवनयापन गर्न सक्ने क्षमता भएको, अरू व्यक्तिसँग अर्थपूर्ण सम्बन्ध जोडी सो सम्बन्धलाई निरन्तरता दिन सक्ने र कुनै प्रकारको मानसिक बिरामीको खास लक्षण नभएको हुन्छ । नेपालमा मानसिक स्वास्थ्य जनचेतनाको कमी, लाञ्छना र विभेदको कारण सीमान्तकृत र हेयको विषय बनेको छ । यो सामाजिक बहिष्कार र कलंकसँग जोडिएको विषय हो जसले मानवअधिकारका आधारभूत भनाइजस्तै स्वास्थ्यप्रतिको अधिकार, आत्मसम्मानको अधिकार र सामाजिक कार्यमा हुने सहभागिताको अधिकारलाई समेत मिचेको अवस्था छ । नेपाल सरकारले सन् १९९६ मा राष्ट्रिय मानसिक स्वास्थ्यनीति बनाए पनि अहिलेसम्म यसको कार्यान्वयन गर्न सकेको छैन । नेपालको स्वास्थ्य क्षेत्रमा खर्च हुने बजेटको एक प्रतिशत हाराहारीमा मात्र नेपालको एक मात्र मानसिक अस्पताल (ललितपुरस्थित मानसिक स्वास्थ्य अस्पताल) को लागि छुट्याइन्छ । यसले राज्यको मानसिक स्वास्थ्यप्रतिको उदासीनता प्रष्ट हुन्छ । विश्व स्वास्थ्य संगठनले गरेको सर्वेक्षणअनुसार उच्च आयस्रोत या विकसित देशहरूमा आत्महत्या मुख्य स्वास्थ्य समस्या र मध्यम र निम्न आयस्रोत या विकासोन्मुख देशहरूमा उदाउँदो स्वास्थ्य समस्याको रूपमा देखिएको छ । आउँदो दुई दशकसम्ममा सम्पूर्ण रोगीहरूमध्ये २५ प्रतिशत रोगीहरू मानसिक रोगबाट ग्रसित हुने अनुमान लगाइएको छ । आत्महत्याबाट मृत्यु हुने व्यक्तिहरूमध्ये प्रायजसो मानसिक समस्याबाट ग्रसित हुन्छन् । मानसिक स्वास्थ्य समस्याले घर, परिवार, समाजमा असहज परिस्थिति सिर्जना गर्दछ । मानसिक स्वास्थ्य समस्या भएका व्यक्तिले नैराश्यता, छटपटीको अनुभव, एक्कासि व्यवहारमा परिवर्तन, भ्रम र अवास्तविक सोचको विकासजस्ता लक्षण देखाउँछन् । यी समस्याहरूलाई व्यक्तिले व्यवहारमा देखाउँछ । यो व्यवहार उसको बाहिरी तत्वहरूले प्रभावित हुन्छ । यस्ता तत्वहरू हमेशा एक समान रहँदैनन् बल्कि उनको स्वरूमा परिवर्तन भइरहन्छ र यी तत्वहरूले प्रत्यक्ष या अप्रत्यक्ष रूपमा व्यक्तिलाई प्रभावित गर्दछ । यदि परिस्थितिहरू समर्थनकारी भएमा व्यवहार सधैं अनुकूल हुन्छ तर परिस्थितिहरू प्रतिकूल भएमा व्यक्तिको मानसिक स्वास्थ्य खराब हुन्छ तथा उसको व्यवहार सामान्य मानवप्रति मानको प्रतिकूल हुन्छ । मानसिक स्वास्थ्य बिग्रिनको लागि केही कारक ततवहरूमा घरको वातावरण, पारिवारिक सम्बन्ध, आमाबुवामध्ये कसैको मायाबाट वञ्चित, गरिबी, अशिक्षा, रोग, कलंकित परिवार, कलहपूर्ण वातावरण तथा मानसिक तनाव, उद्वेग, निराशा एवं अवसादको अवस्था, सांस्कृतिक आघात एवं वंशाणुगत गुण आदि मुख्य हुन् जसले व्यक्तिकोे मानसिक स्वास्थ्यमा नकारात्मक प्रभाव पर्दछ । विश्वमा चार सय ५० मिलियन (४५ करोड) व्यक्ति मानसिक समस्याबाट ग्रसित भएको विश्व स्वास्थ्य संगठनको अनुसन्धानले देखाएको छ । नेपालमा मानसिक समस्यको बारेमा अध्ययन कम भएको भए पनि विश्व स्वास्थ्य संगठनले गरेको विभिन्न देशमा गरेको अध्ययनअनुुसार अस्पतालमा आउने चार बिरामीमध्ये एक जनामा निदानात्मक मानसिक समस्या देखिएको तथ्य छ । मानसिक स्वास्थ्य बिग्रिनको लागि केही कारक तत्वहरुमा घरको वातावरण, पारिवारिक सम्बन्ध, वंशाणुगत गुण आदि मुख्य हुन् जसले व्यक्तिको मानसिक स्वास्थ्यमा नकारात्मक प्रभाव पार्दछ । नेपालमा पनि बढ्दो मानसिक समस्याका कारणहरू सामाजिक, सांस्कृतिक विचलन, शारीरिक अपांगता, लामो समयसम्म निको नहुने शारीरिक रोगहरू लागेर व्यक्तिमा नैराश्यता हुनु, पारिवारिक कलह, अनमेल विवाह, यौन दुर्बलता, व्यस्तता, असन्तुष्टि, आपसमा अविश्वास, इमानदारिताको कमी, असुरक्षा, अन्यायमा पर्नु, द्वन्द्व, बेरोजगारी, गरिबी, सञ्चार माध्यम तथा इन्टरनेटको दुरुपयोग, व्यक्तिगत गुण, मादक तथा लागू पदार्थको दुव्र्यसनी, जीवनमा सधैं असफलता आदि उल्लेखनीय छन् । नेपालमा पछिल्लो वर्ष गएको विनाशकारी भूकम्पपछि भूकम्प प्रभावित जिल्लाहरूमा गरेको अध्ययनहरू अनुसार उदासीनता र चिन्ताजस्ता मानसिक समस्यामा वृद्धि भएको तथ्यांक छ ।१० अक्टुबरलाई विश्व मानसिक स्वास्थ्य दिवसका रूपमा विश्व स्वास्थ्य संगठनले विश्वभरि विभिन्न कार्यक्रम गरी मनाइरेहेको छ । नेपालमा पनि मानसिक स्वास्थ्यको क्षेत्रमा काम गर्ने विभिन्न संघसंस्थाहरूले विभिन्न कार्यक्रम गरी मनाइरहेका छन् । यस दिवसको नारा मर्यादित मानसिक स्वास्थ्यः सबैका लागि प्राथमिक मनोवैज्ञानिक एवं मानसिक स्वास्थ्य सहयोग भन्ने रहेको छ । मानसिक समस्या विश्वव्यापी समस्याको रूपमा रहेको छ । यसले गर्दा घरपरिवार र समाजमात्र नभई समग्र राष्ट्र प्रभावित हुने गर्दछ । यसको समाधानको लागि व्यक्तिलाई उचित मनोचिकित्सा एवं मनोविमर्शको माध्यम अपनाउनु आवश्यक छ । व्यक्तिको मनोवैज्ञानिक पक्षलाई घर परिवार र साथीहरूबाट प्रोत्साहन, हौसला, एवं मनोवैज्ञानिक, मनोचिकित्सक, मनोविमर्शकर्ता र मनोसामाजिक कार्यकर्ताको उचित मनोविमर्श, मनोचिकित्सा ए वं उपचारबाट समयमै यस समस्याको रोकथाम गर्न सकिन्छ । मानसिक रोगी एवं समस्यामा परेका व्यक्तिहरूलाई सहयोग गरौ एवं नियमित औषधिको प्रयोग र मनोविमर्श सेवाले मानसिक रोग निको हुन्छ भन्ने जानकारी गराउँदै एक व्यक्तिले अर्को व्यक्तिलाई निरन्तरको सहयोग एवं समझदारीको विकास गरी मानसिक रोग बारे जनचेतना फैलाउँदै मानसिक रोगीलाई सहयोग, माया र स्नेह र परिवारमा सहयोगी भावनाको विकास गराउन सकेमा यस समस्यालाई केही कम गर्न सकिन्छ । मानसिक स्वास्थ्यसम्बन्धी अज्ञानता कम गर्नको लागि समुदायमा आधारित मनोशिक्षासम्बन्धी कार्यक्रम समाजका विभिन्न समुदाय जस्तैः शिक्षा, उमेर, लिंग, धर्म, संस्कृति आदिमा दिनु आवश्यक छ । विश्वासिलो व्यक्तिसँग मनका कुरा आदानप्रदान गरी मन हलुका बनाउँ र व्यक्तिमा रहेको क्षमता तथा विश्वासको सम्मान गरौं । अरूका कुरा सुन्ने र भावनात्मक सहयोग गर्ने हाम्रो सानो प्रयासले मानसिक स्वास्थको मार्गमा आउने चुनौतीहरूलाई कम गर्न सक्छौं तथा भरसक समाधान पनि गर्न सक्छौं । यसप्रकार हामी सबै सुखी भएर कोही पनि दुःखको भागी हुने छैनौं । सर्वे भवन्तु सुखिनः, सर्वे सन्तु निरामयाः। सर्वे भद्राणी पष्यन्तु, माकष्चिद् दुःखभाग्भवेत् ।। मानसिक स्वास्थ्यसम्बन्धी जनचेतनाको लागि मनोवैज्ञानिक सम्प्रदाय नेपाल (टिसप नेपाल) ले यसै अवसरमा एक हप्ताको मेचीदेखि महाकालीसम्मको मोटरसाइकलयात्रा गरी ३२ जिल्लाका ५० वटाभन्दा बढी ठाउँमा कार्यक्रम गरी यसको विषयवस्तुको बारेमा जानकारी गराउने योजना छ । (गत अक्टोबर १० विश्व मानसिक स्वास्थ्य दिवस हो । डा ठगुन्नाले मनोविज्ञानमा विद्यावारिधि गरेका छन् ।)"
"श्रीलंका, द्वन्द्व, स्वास्थ्य र हामी","करिब एक दशकअघिसम्म कोलम्बो महानगरमा हिँडडुल गर्नेहरू ठूलै सकसमा पर्थे । चारैतिर सुरक्षाकर्मीहरूको केरकार, मेटल डिटेक्टर परीक्षण नियमित प्रक्रिया । ३० वर्ष भइसकेको थियो श्रीलंकाको उत्तरी क्षेत्र जाफ्नाबाट लिबरेसन टाइगर्स अफ तामिल इलम (एलटीटीई) का नेताले सुरु गरेको छुट्टै तामिल इलमका लागि संघर्ष र युद्ध । प्रभाकरण नेतृत्वको एलटीटीईले लगभग २९ वर्षसम्म श्रीलंकामा मात्र नभई विश्वमा नै एउटा भयानक उग्रपन्थी शक्तिका रूपमा आफूलाई परिचित गरायो । बुद्धिजमलाई राष्ट्रिय धर्मका रूपमा अपनाइएको मुलुकमा हिंसा, क्रूरता, र विनाशले जनजीवनलाई असुरक्षितमात्र बनाएन, सामाजिक स्थिति खल्बलियो र राजनैतिक परिवेश बिथोलियो । एलटीटीईले आफ्ना सबै अवरोध हटाउने क्रममा राजनेता, राष्ट्र र सरकार प्रमुख तथा महत्वपूर्ण नेताहरूसँगै भारतका तत्कालीन प्रधानमन्त्री राजीव गान्धीसमेतको हत्या गर्यो । आफ्नै तामिल समुदायका बुद्धिजीवी र नागरिक समाज पनि तारो बने । उक्त संघर्षले तामिल र सत्तामा बलियो पकड भएको सिंहालीबीच जातीय युद्धको रूप पनि लियो । सत्ता त्यत्तिकै कठोर र उग्र बन्यो हिंसात्मक आन्दोलन दबाउन । कुनै बेला भनिन्थ्यो जातीय द्वन्द्वमा नफसेको भए श्रीलंका विश्वको अति सम्पन्न एउटा राष्ट्रका रूपमा अघि बढ्थ्यो । विश्वमा छरिएका सबै व्यापारी, सैन्य दल, बैंक र श्रीलंकाका तामिल समुदाय सबैलाई आफ्नो नेटवर्कमा सामेलमात्र गरेन एलटीटीईले, त्यसलाई विश्वको एउटा अति धनाढ्य र अति नै शक्तिशाली आतंकवादी संस्था बनाउन सफल भयो चन्दा असुलीमार्फत । भारतको दक्षिण र सीमावर्ती राज्य तामिलनाडुमा उपस्थिति कठिन थिएन । भारतले पनि सुरुमा शरणसँगै तालिम दियो उनीहरूलाई । तर त्यसको तीनचार वर्षमै भारतीय सेना इन्डियन पिस किपिङ फोर्स (आईपीकेएफ) पठाएर तामिलहरूसँग शत्रुता मोल्यो । राजीव गान्धी नृशंस हत्या त्यसको दुःखद् परिणति थियो । एलटीटीईले आफ्नो मुलुकमा युद्धलाई तीव्रता दियो, विश्वस्तर र खासगरी पश्चिमी मुलुक र मानवअधिकारवादी संस्थाहरूको चेतावनीलाई बेवास्ता गर्र्दै । अन्ततः २००९ मा श्रीलंकाका राष्ट्रपति महेन्दा राजपक्षको नेतृत्वमा भएको निर्णायक सैन्य कारबाहीमा एलटीटीईका नेता प्रभाकरणलगायत त्यसमा आबद्ध महत्वपूर्ण लडाकुहरू सखाप भए । सरकार अझै पनि आलोचित छ युद्ध अपराध'का लागि तर त्योभन्दा बढी एलटीटीईपछिको शान्तिलाई कसरी संस्थागत गर्ने र कसरी तामिल जनसंख्यालाई राष्ट्रिय मूलधारमा मिसिएको अनुभूति गराउने, त्यो चुनौती श्रीलंका सरकारसँग छ । टापु राष्ट्र श्रीलंका र हिमाली मुलुक नेपालबीच अनेक विषमता भए पनि द्वन्द्व र आतंक दुवै नियति बन्न पुगे । द्वन्द्वोत्तर परिवेश र हिंसाले सुम्पिएको चुनौती कसरी सामना गर्र्दैछन् दुई मुलुक ? स्वाभाविकरूपमा तुलनाको विषय बन्न सक्छ । हालै विश्व स्वास्थ्य संगठनद्वारा आयोजित पाँचदिने ६९ औं दक्षिपूर्वी एसिया क्षेत्रीय समितिको स्वास्थ्य प्रणालीमाथिको सम्मेलनमा संलग्न हुने अवसर जुर्यो, दक्षिण एसियाका स्वास्थ्य पत्रकारहरूका लागि कोलम्बोमा । म त्यसमध्ये एक थिए । समुद्रको छालसँगै कोलम्बो नियाल्दा र यहाँका बासिन्दासँग गफिँदा पहिलो दिन नै उनीहरूमा आत्मविश्वास महसुस गर्न सकिन्थ्यो । द्वन्द्व समाप्तिपछि करिब सात वर्षमै श्रीलंका आत्मनिर्भरतर्फ बढ्दै थियो । समुद्रबाट हिमालतर्फ फर्केँ, माओवादीको हिंसात्मक युद्ध समाप्त भई नयाँ राजनीतिक प्रणालीमा प्रवेश भएको १० वर्ष बितिसक्यो । शिक्षा र स्वास्थ्य क्षेत्रको लगानी र पहुँच भेदभावरहित छ । श्रीलंकाको साक्षरता दर शतप्रतिशत हुँदा सरकारको स्वास्थ्य सेवाबाट सायदै कोही वञ्चित छ । त्यो पनि हरेक सेवामा निशुल्क । श्रीलंकाली सरकारले आफ्ना हरेक गाउँमा अध्ययन, रुचि अनुसारका स्वास्थ्यकर्मीलाई प्रत्येक जनताको सेवामा खटाएको छ । केही अपवादबाहेक नेपालका चिकित्सक विकटमा जान चाहँदैनन् । तर आर्थिक सामाजिक, राजनीतिक र राष्ट्रिय सुरक्षा स्थिति अझै पनि असामान्य, अस्थिर र अन्योलपूर्ण छ । मानिसमा गाढिएका आतंक, भय र त्रास अझै आलै छन् । हिंसाले वैचारिकता पाएको अवस्थामा यस्तो घाउ फेरि बल्झिन्छ कि भन्ने आशंका इलामदेखि दार्चुला र भैरहवादेखि रसुवासम्मका खेतबारीमा हात खियाउनेहरूका मनमा गाढिएको पढ्न सकिन्छ । श्रीलंकावासीले भने युद्धलाई अतीतको एउटा तीतो अनुभव मान्दै सम्पूर्ण राष्ट्र नै पुनर्निर्माण गर्ने कार्यमा आफूलाई फेरि समर्पित गरेको देखिन्छ । वास्तवमा द्वन्द्वमा फसेकै बेला पनि श्रीलंका सरकारले शिक्षा र स्वास्थ्यजस्ता आधारभूत सेवालाई जनताको पहुँचमा राखी राख्यो । त्यसैले सरकारप्रति जनताको विश्वास टुटेन । राज्यको आधिकारिकता कायमै रह्यो द्वन्द्वपछि । नेपालमा भौतिक पूर्वाधार विद्रोहीको निशाना बने । शिक्षण संस्था चन्दा असुली या छापामार भर्ती केन्द्र बने । राज्यको आधिकारिकतामा अभूतपूर्व विचलन आयो । अर्थतन्त्र, व्यवसाय, पर्यटन धराशायी भए । सायद श्रीलंकाको अविचलित उत्साह र सफलता देखेर होला विश्व स्वास्थ्य संगठन दक्षिणपूर्वी एसियाकी क्षेत्रिय निर्देशक डा पुनम खेत्रपालले सम्मेलनको समारोहमा नै श्रीलंकाका प्रधानमन्त्री रानिलविक्रम सिंघे, श्रीलंकाका स्वास्थ्य तथा परम्परागत औषधि मन्त्री डारजिथ सेनारत्ने, स्वास्थ्य सेवा विभागका महानिर्देशक डापीजी महिपाललगायतको प्रशंसा गर्दै भनिन्, तपाईंहरूले विश्वले दिएका स्वास्थ्या सूचकांकको विकासमा ठूलो फड्को मार्नु भयो । त्यो पनि सोचेभन्दा धेरै पहिला र सहज तरिकाबाट । स्वस्थ मानिसको विकासमा जुन गतिमा लम्किनु भएको छ त्यसमा हामीलाई अत्यन्तै गर्व छ । त्यसका लागि म नमन गर्न चाहन्छु तपाईं र यो देशवासीलाई जसले तपाईंहरूलाई विश्वास गरेका छन् । ' यस्तो प्रशंसाले उपस्थित विभिन्न मुलुकका विज्ञ र श्रीलंकाका स्थानीयदेखि केन्द्रस्तरका स्वास्थ्यकर्मी अनि कर्मचारीहरू उत्प्रेरित भएर तालीले सभागृह गुञ्जयमान गराइरहे । पालो आयो श्रीलंकाका प्रधानमन्त्री विक्रमसिंघेको मन्तव्य दिने । आजको उज्यालो श्रीलंका बनाउनमा र विशेषगरी स्वास्थ्य क्षेत्रमा विश्वमा नै एउटा नयाँ कीर्तिमान बनाउन हामीले के गर्यौं होला ? ' निकै गर्विलो हुँदै सुरुमै उनले जवाफ दिए', सही नेतृत्व, राष्ट्रहित र झुकाव शैली । यी तीन कुराले गर्दा आज श्रीलंका तपाईंसामु गर्वका साथ उभिन पाएको छ ।' प्रधानमन्त्री विक्रमसिंहको गहकिलो भाषणले मलाई सोच्न बाध्य बनायो । क्षेत्रफलका हिसाबले नेपालभन्दा धेरै सानो मुुलुक श्रीलंकासँग तुलना गर्न मन लाग्यो । वास्तवमा उनले मञ्चमा पटकपटक हात उठाउँदै आफूले गरेको काममा गर्व गरेको देख्दा मभित्र एउटा ज्वाला दन्किन सुरु गर्यो । के आखिर आँसु, रगत र पसिनाको सम्मि श्रणसहितको राष्ट्रिय संकल्प गर्न सक्दैनौं हामी पनि ? प्रधानमन्त्रीले भने, सबैले एकचित्त भएर लागि नै रहे राष्ट्र पुन राष्ट्रनिर्माणको कार्यमा ढिलो हुँदो रहनेछ ।' त्यतिमा सीमित थिएन उनको भाषण । हामी राजनीतिक दलका नेताहरू राष्ट्रहितको विषयमा कहिल्यै दुई मत भएनौं । त्यसका लागि जप्ने गरेको मन्त्रको मुटुमा नै लेखिएको छ, ठीक मानिसलाई ठीक ठाउँमा, ठीक समयमा र उचित जिम्मेवारी दिनू', उनले भने । हामी राम्रो होइन हाम्रो मान्छेलाई जिम्मेवारी दिन तल्लीन छौं । उनले भने आफ्नै राजनीतिक प्रतिद्वन्द्वी राजपक्षेको आलोचना पनि गरेनन, बरु हामी राष्ट्रहितका विषयमा एक छौं भने । उनले भने,' हामीले स्वास्थ्यमन्त्री बनाउँदा चिकित्सक खोजीखोजी बनायौं । स्वास्थ्य सेवा विभागको महानिर्देशक बनाउँदा पनि चिकित्सकै खोजी गर्यौं । कसैको सोर्सफोर्स लगाएर होइन ।' उनको भाषण नेपालको प्रतिनिधित्व गर्दै कोलम्बो पुगेका स्वास्थ्यमन्त्री गगन थापाले निकै चाखपूवर्क सुनिरहेका थिए । केवल हेर्यौं नेतृत्व गर्ने क्षमता, पेसाको दक्षता, कौशलता, बौद्धिक उचाइ, मानव र समाजसँग भिज्न सक्ने क्षमता', प्रधानमन्त्रीले थपे । त्यो तामिलहरूलाई मनोवैज्ञानिकरूपमा आश्वस्त गर्न पनि भनिएको थियो सायद । उनको अभिव्यक्तिलाई साबित गर्ने असंख्य प्रमाण र नतिजा उपस्थित थिए त्यहाँ । फेददेखि टुप्पोसम्म श्रीलंकाको स्वास्थ्य व्यवस्था संगठित छ । शिक्षा र स्वास्थ्य क्षेत्रको लागनी र पहुँच भेदभावरहित छ । श्रीलंकाको साक्षरता दर शतप्रतिशत हुँदा सरकारको स्वास्थ्य सेवाबाट सायदै कोही वञ्चित छ । त्यो पनि हरेक सेवामा निःशुल्क । श्रीलंकाली सरकारले आफ्ना हरेक गाउँमा अध्ययन, रुचि अनुसारका स्वास्थ्यकर्मीलाई प्रत्येक जनताको सेवामा खटाएको छ । केही अपवादबाहेक नेपालका चिकित्सक विकटमा जान चाहँदैनन् । ग्रामीण क्षेत्रको सेवा प्रदानको जिम्मा वर्षौंदेखि स्थानीय महिला स्वास्थ्य स्वयम्सेविकालाई दिइएको छ । ७० वर्षमा टेक्न लागेँ । गाउँको सेवामा खटिएकै ३० वर्ष हुन लाग्यो । अब त उकालोआरोलो गर्न खुट्टाले साथ दिन छोड्यो । तैपनि कसैलाई केही भयो कि भन्ने पीर लाग्छ', रिपोर्टिङको सिलसिलामा धादिङको सत्यदेवी गाविस पुग्दा एक स्वास्थ्य स्वयम्सेविकाले केही महिनाअघि गरेको गुनासो सम्झिए । श्रीलंकाको मातरमा पुग्दा होस् या विकट जाफ्ना, मिडवाइफ, नर्स र चिकित्सकहरूो सञ्जाल खटिएको छ त्यहाँ । त्यसको परिणाम अंकित छ विश्व स्वास्थ्य संगठनको प्रतिवेदनमा । विश्वव्यापीरूपमा अघि सारिएको सहस्राब्दी लक्ष्यको स्वास्थ्यतर्फको मातृशिशु र बालमृत्युदर कम गराउने लक्ष्य श्रीलंकाले तोकिएको समयमै हासिल गरिसकेको छ । श्रीलंकामा हाल प्रतिहजार शिशु जन्मँदा ६ जना नवजात शिशुको मृत्यु हुन्छ । नेपालमा ३३ जना शिशु खेर गइरहेका छन् । नेपालमा भौगोलिक विकटता, अज्ञानता र स्वास्थ्य सेवासुविधा अभावले घरमै जन्माइने धेरै शिशुले संक्रमणका साथै निस्सासिएर र कठ्यांग्रिएर संसार देख्न पाउँदैनन । नेपालमा घरमै बच्चा जन्माउनेको संख्या अझै पनि ४० प्रतिशतभन्दा धेरै छ । जबकि श्रीलंकामा करिब दुई प्रतिशत महिलामात्र त्यो श्रेणीमा पर्छन् । गर्भवती भएदेखि बच्चा पाँच वर्ष नपुगेसम्म मिडवाइफको निगरानीमा बस्नुपर्छ श्रीलंकाली महिलाले । नेपालमा मिडवाइफ फ्री विषयमा अध्ययनअध्यापन हुने भनिए पनि कार्यान्वयनमा आउन सकेको छैन । यदि श्रीलंकामा जस्तै नेपालमा पनि आमा र बच्चालाई जीवन दिने हो भने मिडवाइफको व्यवस्था सरकारको प्राथमिकतामा पर्नुपर्छ । बाल मृत्युदर पनि निकै कम भइसकेको छ श्रीलंकामा । एक हजार जीवित जन्ममा १० जना बालबालिकाको मात्र ज्यान जाने गरेको छ । जबकि नेपालमा त्यो संख्या ४६ छ । आश्चर्यजनक के छ भने श्रीलंकामा एक लाख जीवित बच्चा जन्माउँदा ३० जना आमाको ज्यान जान्छ । अनि उनीहरूको ज्यान किन र कसरी गयो भन्नेबारे तत्कालै स्वास्थ्यमन्त्रीलाई ब्रिफिङ गर्नुपर्छ । आमा हुन लागेकै कारण नेपालमा भने एक लाखमा २ सय ५८ जना महिलाले अकालमै ज्यान गुमाउनुपर्छ । अधिकांश नेपाली महिला अन्धविश्वासको जालोमा पर्दा र समयमै स्वास्थ्य सेवा नपाउँदा मृत्युवरण गर्न बाध्य छन् । मातृ मृत्युदर घटाएकोमा अन्तर्राष्ट्रिय अवार्ड पाएको भन्दै नेपाल सरकारका प्रतिनिधि दंग परेर बसेको लामो समय भइसकेको छ । अब प्राप्त उपलब्धिलाई कसरी संस्थागत गर्ने भन्नेमा भने कुनै वैज्ञानिक योजना छैन सरकरसँग । संक्रामक रोगबाट बच्न श्रीलंकामा शतप्रतिशत बालबालिकाले खोप लगाउँछन् । सरकारी तथ्यांकअनुसार नेपालमा अझै पनि १३ प्रतिशत बालबालिका खोप लगाउनबाट बञ्चित छन् । सरसफाइ र स्वस्थ खानाको प्रवद्र्धनमा श्रीलंकाली सरकारमात्र होइन बासिन्दा पनि अघि छन् । सहर होस् या गाउँ सडकमा फोहोर नदेख्दा अचम्म लाग्छ हामीलाई । काठमाडौंको व्यथा सबैले भोगेका छन् । परि श्रमी श्रीलंकन खाना पर्याप्त र राम्रो पटकपटक खान्छन् । निगम्बो समुद्री किनारकी एक महिलाको भनाइमा अधिकांश श्रीलंकन खैरो चामलको भात खान्छन् र बढी फलफूल र माछा सेवन गर्छन् । औसत आयु ७५ पुर्याइसकेका छन् श्रीलंकनहरूले । औसत आयुमा नेपाल १३ वर्ष कम छ । सहरको बढ्दो प्रदूषण, अनियन्त्रित जनसंख्या र प्रदूषित पानी हाम्रो नियति बनेको छ । सहस्राब्दी लक्ष्य उपलब्धि र प्रचारका नाममा हात कसरी धुने भन्ने विषयमा करोडौं रुपैयाँ खर्च भइरहेको छ नेपालमा । खुल्ला दिसामुक्त क्षेत्रको दाबी वा बोर्ड ठाउँठाउँमा राखिएका छन् । तर ती अभियानमा भएका भ्रष्टाचार जनताको स्वास्थ्य अधिकारको मूल्यमा भइरहेको त छैन ? विश्व स्वास्थ्य संगठन दक्षिणपूर्वी एसियाकी निर्देशक डा पुनम खेत्रपाल सिंहलाई श्रीलंकाबाट नेपालले के सिक्नुपर्ने हो भन्ने प्रश्न राखे । नेपालमा स्वास्थ्य पद्धतिको विकास हुन नसक्दा स्तरीय स्वस्थ्य सेवा दिन नसकिएको हो । मृत्यु नजिक पुगेकाहरूलाई बचाउन हुन्छ । जुन नेपालको भोगाइ हो,' उनले भनिन्, नेपालमा विपत् व्यवस्थान र कम जनधन क्षतिका लागि पूर्वतयारी गरिन्न । जब आपत् पर्छ तब टेबलमा बसेर योजना बनाउन थालिन्छ जसको कुनै अर्थ हुन्न । श्रीलंकाले जस्तो प्रगति गर्न नेपालले धेरै काम गर्न बाँकी छ ।' उनीसँग विमति राख्ने ठाउँ थिएन मसँग । गत वैशाखको भूकम्पछि देखा परेको त्रुटिले उनको भनाइलाई पुष्टि गर्छन् । श्रीलंकाको स्वास्थ्य व्यवस्था सक्षम बनाउन सरसफाइ, खानेपानी, खाद्यान्नको व्यवस्थापन र त्यसको शुद्धतामा अनवरत काम भइरहेका छन् । औलो जापानी इन्सेफ्लाइटिस, नियोन्याटल टिटनास, हात्तीपाइले रोग, सर्पदंश नियन्त्रणमा श्रीलंकाले सफलता प्राप्त गरिसकेको छ । नेपालले यी रोगमाथि नियन्त्रण गर्न सफल भए पनि त्यसलाई काबुमा राख्ने हैसियत बनाउन सकेको छैन । डेंगुलगायत नयाँ रोग देखा पर्नासाथ त्यसलाई नियन्त्रण गर्न श्रीलंकाको सरकारले कुनै कसुर बाँकी राखेको छैन । महिन्दा चिन्तानय' सन् २००७२०१६ एक्सन प्लान कार्यान्वयनमा छ । दक्षिणपूर्वी एसियामै पहिलो पटक सुर्तीजन्य पदार्थ नियन्त्रणका लागि कडा कानुन बनाई लागू गर्ने राष्ट्रमा श्रीलंका पर्छ । द नेसनल अथोरिटी अन टोबाको एन्ड अल्कोहल एक्ट' अनुसार श्रीलंकाका कुनै पनि सार्वजनिक स्थानमा धूमपान गर्न पाइँदैन । र उल्लंघनले दण्ड निम्ताउँछ । सुर्तीजन्य पदार्थको प्रयोग र बिक्री नियन्त्रणका लागि नेपालमा त्योभन्दा पनि राम्रो कानुन छ । तर कार्यान्वयन कमजोर छ । श्रीलंकामा नेपालमा जस्तै निजी स्वास्थ्य संस्थाहरू छन् । तर आफ्नो हैसियत बाहिरका केन्द्रमा उपचार गर्न नेपालका बिरामी जस्तै विवश छैनन् श्रीलंकाका बिरामी । नेपालमा जस्तै श्रीलंकामा सरकारी चिकित्सकले निजी अस्पतालमा पनि काम गर्छन् । तर यहाँको जस्तो आफ्नो ड्युटीअगावै निजीमा जान हतारिन्नन् चिकित्सकहरू । निःशुल्क स्वास्थ्य बिमा कार्यक्रम श्रीलंकाका लागि ठूलो राहत सावित भएको छ । नेपालमा गरिबका लागि स्वास्थ्य बिमा कार्यक्रम सुरु हुन सकेको छैन । श्रीलंकाका सरकारी अस्पतालमा पुगेपछि बिरामी ढुक्क हुन्छन् । र मृत्यु उनीहरूका लागि डरको विषय बन्दैन । उदाहरणका लागि श्रीलंकाको सरकारी अस्पताल क्यान्डीमा चार वर्षदेखि मातृमृत्युदर शून्य छ । श्रीलंकाले स्तरीय शिक्षा र स्वास्थ्य सेवाको पहुँचमा पुर्याउन बलियो, जबाफदेही र भरपर्दो नेटवर्कको विकास गरेको छ । दुर्भाग्य नेपालमा दुवै विषय प्राथमिकतामा परेनन् । नेपालका ग्रामीण क्षेत्र सिटामोल र इलेक्ट्रो पाउडरबाट बञ्चित छ । तर आश्चर्य शिक्षा र स्वास्थ्य नीति तर्जुमा र कार्यान्वयनबारे अध्ययन गर्न नेपाली नेता र प्रशासनका कर्मचारी खर्चिलो यात्रामा टाढा जान्छन्, विश्वमै सफल उदाहरण बनेको श्रीलंका कमै जान्छन् । बितेका ३० वर्षै द्वन्द्वकालभरि श्रीलंका सरकारमाथि जनताको विश्वास टिक्नुमा जनताको शिक्षा र स्वास्थ्य अधिकारप्रतिको चासो उसको मुख्य कारण थियो ।"
मुलुक संक्रमणमा कहिलेसम्म ?,"मुलुक संक्रमणकालबाट गुज्रिरहेको धेरै भयो । सरसर्ती हेर्दा पछिल्लो कालखण्डमा नेपाल संक्रमणकालबाट गुज्रिरहेको २६ वर्ष नाघिसक्यो, अर्थात् बहुदलको पुनस्र्थापनादेखि नै देखिने गरी मुलुकमा संक्रमण सुरु भयो । तर यसको विगत पुरानो छ । सन् १९४५ मा दोस्रो विश्वयुद्ध सकिएपछि सन् १९४७ मा बेलायती उपनिवेशबाट भारत स्वतन्त्र भयो भने सन् १९४९ मा चीनमा क्रान्तिमार्पत जनगणतन्त्रको स्थापना भयो । भारत र चीन स्वतन्त्र भएपछि त्यसको प्रत्यक्ष प्रभाव नेपालमा पनि पर्नु स्वाभाविकै थियो । दुई ठूला मुलुकबीच रहेको सानो मुलुक नेपालमाथि दुवैले प्रभुत्व जमाउन खोज्नु अस्वाभाविक थिएन । तथापि, भौगोलिक र सांस्कृतिक समीपताको कारण नेपाल भारततिर बढी तानियो र सोही मुताबिक भारतमाथि अत्यधिक निर्भर रहन गयो । त्यसमाथि एक सय चार वर्षको जहानियाँ राणाशासन अन्त्य गर्न भारतले खेलेको भूमिकाको पनि ऋण तिर्नु थियो । भारत र चीन स्वतन्त्र भएपछि यी दुईबीच साना छिमेकी मुलुकहरूलाई लिएर गोप्य समझदारी भएको थियो रे । यो मैले सुनेको मात्र कुरा हो । जसअनुसार साम्यवादी चीनले सन् १९५० मा तिब्बतमा सैनिक मार्च गरिहाले । प्रजातान्त्रिक देश मानिने भारतले चाहिँ रणनीतिक चाल चलेर सन् १९७५ मा सिक्किम कब्जा गरे । जसले जसरी विश्लेषण गरे पनि राजा महेन्द्रले यी दुई ठूला देशबीच सन्तुलन राख्दै नेपालको पक्षमा केही महत्वपूर्ण कार्यहरू गरे । त्यसलाई विरोधीले महेन्द्र प्रवृत्तिलगायतको रूपमा अथ्र्याउँछन् भने धेरैले राष्ट्रवादी कदमको रूपमा चित्रण गर्छन् । महेन्द्रको रणनीतिबाट भारत र चीनमध्ये कुनलाई कति फाइदा वा बेफाइदा पुग्यो म जान्दिनँ । पक्कै पनि नजिकको भारतलाई केही बढी नै बेफाइदा भयो होला । त्यसैबेलादेखि नेपाल र भारतबीचको सम्बन्धमा दरार उत्पन्न हुँदै आएको हो । जे होस्, नेपाल र भारत दुई छिमेकी मुलुक हुन्, एकआपसमा विश्वास, सहयोग र सौहार्द्रता दुवै मुलुकको लागि उत्तिकै महत्व राख्दछ । नेपालको विकासमा रहँदै आएको भारतको सहयोग र भूमिकालाई बिर्सन मिल्दैन । यसको अर्थ नेपाल जहिले पनि भारतको छत्रछायामा रहनुपर्छ भन्ने होइन, रहनु हुँदैन र रहन सक्दैन । नेपाल विश्वकै एउटा नमुना र सार्वभौम मुलुक हो । नेपालको जस्तो हिमाल, पहाड र मधेसको समानान्तर संगम सायदै अरू कुनै मुलुकको होला । यस्तो सुन्दर भूमिमा जो कसैको आँखा लाग्न सक्छ, र लागेको छ । तथापि, अहिले विश्व बदलिसकेको छ । स्वतन्त्र हुँदा बेलाको भारत र चीनको मनोविज्ञानले अब जस्ताको तस्तै काम गर्दैन । तर यसो भन्दैमा ढुक्क हुने ठाउँ छैन । नेपाललाई अस्थिर र कमजोर राखेर यहाँको पानीलगायत प्राकृतिक स्रोतमा हालिमुहाली गर्न खोज्छन् नै । कोसी र गण्डकी ज्वलन्त उदाहरण हुन् । सुक्खा याममा आफ्नै पानी सीमा पारि बगाएर आफ्नो भूमि डढाएर बस्नुपर्ने, अनि वर्षात्मा जलमग्न भएर बस्नुपर्ने कस्तो विडम्बना । यो पनि सत्य हो, चीन र भारतबीच झन्डै आठ सय किलोमिटर लामो सीमा ओगटेको नेपालको उपस्थिति ती दुवै मुलुकका लागि धेरै फाइदाजनक छ । यदि तिनका बीच नेपाल नभई दिएको भए यी दुवैले आआफ्नो सीमा सुरक्षार्थ बर्सेनि अर्बौं अमेरिकी डलरबराबरको खर्च बेहोर्नुपथ्र्यो । यो तथ्य अब कसैबाट छिपेको छैन । भारत ठूलो र बलियो मुलुक भएरै होला यसको मिचाहा प्रवृत्ति साना छिमेकी मुलुकहरूले बेहोर्दै आएका छन् । सीमा मिच्नेदेखि सीमा इलाकामा बसोबास गर्नेहरूलाई बेलाबखत दुःख, कष्ट दिने क्रियाकलाप पनि हुँदै आएका छन् । नेपाललाई बखतबखत नाकाबन्दीसहित अप्ठ्यारोमा पार्दै आएको सर्वविदितै छ । पञ्चायती व्यवस्थाको अन्त्यतिर झन्डै डेढ वर्ष भारतले नेपालविरुद्ध नाकाबन्दी गरेकै हो । त्यसबेला अहिले हालिमुहाली गरिरहेका दलका तिनै नेताहरूले मुलुकविरुद्धको नाकाबन्दीलाई स्वागत नगरेका होइनन् । तत्कालीन प्रधानमन्त्री मरीचमान सिंह श्रेष्ठ नेतृत्वको सरकारले नाकाबन्दीको विरुद्धमा भनौं या राष्ट्रको पक्षमा भारतसामु नझुकेकै हुन् । त्यसको मूल्यांकन अहिले नभए पनि इतिहास मेटिएको छैन । त्यस्तै प्रकृतिको तर अलि फरक परिवेशमा भारतले गत वर्ष चार महिनाभन्दा लामो अघोषित नाकाबन्दी गर्यो, त्यो पनि विनाशकारी भूकम्पबाट ढलेका नेपाली उठ्न नपाउँदै । यस्को जति निन्दा गर्दा पनि पुग्दैन । तर जनता र केपी ओली नेतृत्वको सरकारले नाकाबन्दीको सामना गरे । अघिल्लो नाकाबन्दीको बेला भारतलाई त्यसबेला नेपालका प्रतिबन्धित दलहरूको साथ थियो भने पछिल्लोमा मधेसवादी दलहरूको । आखिर भारतले किन र कस्का लागि नाकाबन्दी गर्यो ? आफ्नै स्वार्थअनुरूप नेपाललाई कब्जामा राख्न । अनि प्रयोग भए को त ? तिनै नेपाली दलहरू । यसमा भारतको मात्र दोष देख्नु उचित हुन्न । किनकि सबै मुलुकले आआफ्नो स्वार्थ र फाइदा हेर्छन् । कुरा हो, एकपक्षीय होइन, बराबरको द्विपक्षी फाइदाको । त्यो मुलुकको नेतृत्व सक्षम नभएसम्म सम्भव छैन । आजको राजनीतिक संक्रमणको गाँठो भनेको २०६२६३ को आन्दोलनपश्चात् तत्कालीन नेकपा माओवादी शान्ति प्रक्रियामा आएपछि पुनर्गठित वर्णशंकर' संसद्ले गरेका निर्णयहरू हुन् । ती निर्णयहरू तत्कालीन आन्तरिक राजनीतिक परिस्थितिको बाध्यकारी उपजमात्र हुन् भन्न मिल्दैन । ती निर्णयहरू नेपालमाथि बाह्य शक्तिले अवलम्बन गरेका अदृश्य ग्रान्ड डिजाइनभित्रकै उपज हुन् । यसबारे धेरै कोट्याउनु आवश्यक छैन । त्यसअघि र पछिका घटना र परिदृश्यहरू सबैलाई ज्ञात छ । सबैले बुझ्ने भाषामा भन्नुपर्दा गणतन्त्र, संघीयता र धर्म निरपेक्षता के जनताको चाहनाअनुरूप थिए रु के जनताले चाहेअनुरूपको गणतन्त्र, संघीयता र धर्म निरपेक्षता अहिले नेपालमा छ ? हो, राजा, राजपरिवार र तिनका आसेपासेले जे गर्दा पनि हुने र तिनै सर्वोपरि हुने राजतन्त्र पक्कै पनि मुलुकको लागि अभिशाप थियो, तीमध्ये कतिपयका योगदानलाई कदर गर्दागर्दै पनि । राजाका सन्तान जस्तै जन्मेभए पनि ईश्वरको अनुकम्पा र प्रतिमूर्ति हुने । राजा त भगवान् विष्णुको अवतार भैगो । तर विडम्बना, श्रीपेच लगाउने एउटा राजाको सट्टा अहिले श्रीपेच नलगाउने धेरै राजा बने । दलैपिच्छे राजा र रजौटाहरू छन् । कति थाम्ने जनताले ? जे भए पनि मुलुकको लागि एउटा राष्ट्र प्रमुख त चाहियो नै । तर अहिले भइरहेछ के त भन्दा राष्ट्र प्रमुख भनेको राजनीतिक दलहरूबीच हुने किचलोको अर्घेलो । कसैले तथास्तु भनेर टीका लगाई दिएपछि राष्ट्रपति भैगो, तिनैलाई पौने तीन करोड सार्वभौम नेपालीको मान्नुपर्ने । यसो भनिरहँदा पूर्व र वर्तमान राष्ट्रपतिको मानहानी गर्ने मेरो अभिप्राय होइन । म त खुसी छु, पहाडी मूलबाट हेपिएर रहेका भनिएका मधेसी मूलबाट नेपालकै पहिलो राष्ट्रपति बने । अहिले आधा आकाश ढाक्ने आमा, छोरी, दिदी, बहिनीको तर्फ दोस्रो राष्ट्रपति छिन् । कुरा, को राष्ट्रपति बने भन्ने होइन । कसरी राष्ट्रपति बनाइए भन्ने हो । त्यसमा जनताको सहभागिता के हो रु जनताले कस्तो राष्ट्र प्रमुख चाहेका छन् ? अलंकारिक, सांस्कृतिक वा प्रत्यक्ष निर्वाचित, जनमत संग्रह गरौं । संघीयताको कुरा गर्दा केन्द्रीकृत राज्य व्यवस्थाले मुलुकको समानुपातिक विकास नभएको पक्कै हो । पञ्चायतकालीन पाँच विकास क्षेत्र पनि नारा र देखाउने दाँतमै सीमित रह्यो । यद्यपि, ती विकास क्षेत्रहरूका भूगोल वैज्ञानिक र व्यावहारिक छ । भारत ठूलो र बलियो मुलुक भएरै होला यसको मिहाचा प्रवृति साना छिमेकी मुलुकहरुले बोहोर्दै आएका छन् । सीमा मिच्नेदेखि सीमा इलाकामा बसोबास गर्नेहरुलाई बेलाबखत दुःख, कष्ट दिने क्रियापकलाप पनि हुँदै आएका छन् । नेपाललाई बखतबखत नाकाबन्दीसहित अप्ठ्यारोमा पार्दै आएको सर्वविदितै छ । तर अहिले नेताहरूको निर्वाचन क्षेत्र, भूगोल विशेष र केही जातीय आधारमा स्वायत्त प्रदेशहरू तय भएका छन्, भलै कार्यान्वयनमा आइसकेका छैनन् । केका लागि एउटा निश्चित भूगोलमा सीमित प्रदेश नं २ चाहियो ? त्यसमा पनि चित्त नबुझेर मधेसवादी दलहरू पूर्वदेखि पश्चिमसम्म ओगटेको एक मधेसको माग गर्दैछन् । अरू त अरू, नेपाली कांग्रेसका मधेसी नेताले समेत हिन्दी भाषालाई राष्ट्रभाषा बनाउन संसद्मा बकाइदा माग राखे । यी सबै संयोगमात्र हुन् या एउटा सुनियोजित र लक्षित चाल हो ? मानिस मानिस भएर बाँच्नको लागि मुलुकको समुचित विकास र समृद्धि प्रमुख होइन, पहिचान र भूगोल नै मुख्य हो भन्ने हो भने नेपाल विस्तार हुनुअघिको काठमाडौं उपत्यका, पश्चिमका बाईसी चौबीसी, पूर्वका किराँत, अनि दक्षिणका विभिन्न मधेस राज्यहरू आदि लगायतका संरचनामा आधारित प्रदेशहरू बनाएर इतिहासलाई पुनर्जीवित गरौं । मधेस प्रदेश ९प्रदेश नं। २० हुन्छ भने नेवाः, किराँत, मिथिला, खम्बुवान आदि प्रदेश किन नहुने ? नेवाः एउटा जाति होइन, एउटा सिंगो सभ्यता बोकेको मानव अस्तित्व हो । नेवाभित्र धेरै जातजाति, संस्कति र परम्परा छन् । त्यस्तै, मिथिलाको आफ्नै सभ्यता छ, थारूको छ, किराँतको छ, खसको छ, आदि आदि । त्योभन्दा पनि अझ जातीय अग्रगमनमा जाने हो भने नेपालमा जति जाति छन्, ती सबैलाई नेपाल भूमि भागबन्डा गरौं, खेतीयोग्य जग्गा प्लटिङ गरे भैं । यदि त्यो सम्भव छैन भने मुलुक अनन्तकालसम्म द्वन्द्वमा फस्ने र बिखण्डन हुने गरी प्रदेश नबनाऔं । आजको नेपाल भूमि वर्तमान राजनीतिक दलका नेताहरूको पेवा र बिर्ता होइन, जसले जसरी चाह्यो त्यसरी भागबन्डा लगाउने । भोलिका पुस्ताले यो नेपाल भूमिमा अनन्तकालसम्म नेपाली भएर बाँच्न पाउनुपर्छ । समानुपातिक र दु्रततर विकासकै लागि संघीयता चाहिएको हो भने हालकै पाँच विकास क्षेत्रलाई पाँचवटा प्रदेश बनाऔं । त्यो पनि सकिन्न भने संघीयताको विषयमा जनमत संग्रह गरौं । धर्र्मको कुरा गर्दा कुनै पनि मुलुकको आफ्नो धर्म हुँदैन । किनकि त्यहाँ कुनै एक धर्म मान्नेहरूमात्र हुन्नन् । अरू धर्म पनि मान्ने हुन्छन् । व्याख्या त सही हो । हिन्दु र बौद्ध धर्मको बाहुल्य भएको नेपालमा अहिलेसम्म पनि हामी इस्लाम, इसाई आदि सबै धर्मावलम्बीहरू मिलेर बसेका छौं । कसैको कोहीप्रति द्वेष छैन, सद्भाव र भाइचारा नै छ । हामीकहाँ हिन्दु र बौद्ध धर्म त एकअर्काका परिचायक हुन् । तर अहिले भइरहेछ के त, मुुलुकभर विभिन्न लोभलालचमा पारेर इसाईलगायतका धर्म फैलाइरहेका छन् । जो कोहीको धर्म मान्ने वा नमान्ने आफ्नो अधिकार हो । धर्म मान्नेले पनि कुन धर्म मान्ने भन्ने आफ्नो अधिकार हो । तर यहाँ खुलेयाम दिनदहाडै धर्मसँग खेलवाड भइरहेछ । कोही आफ्नो इच्छा मुताविक हिन्दु, बुद्विष्ट, मुस्लिम, क्रिश्चियन वा अन्य कुनै बन्छ भने त्यसमा आपत्ति होइन । तर धर्ममा आज भइरहेको प्रहारले भोलि मुलुकमा साम्प्रदायिक द्वन्द्व निम्त्याउने अवश्यंभावी छ । धर्मकै कारण कैयन मुलक संकटमा छन् । अहिले धर्मलाई लिएर राजनीतिक दल र नेताहरू देखावती रूपमा विभाजित छन् । बाहिर धर्म निरपेक्षताको पक्षमा रहेकाहरू भित्रभित्र नदेखिने गरी विपक्षमा छन् । कस्को इसारामा तिनले धर्ममा हात हाल्नुपर्यो, त्यो तिनै जानुन् । भन्नै पर्दा, विगतमा भएका आन्दोलनहरू निरंकुशता र गरिबीविरुद्ध थिए, धर्मविरुद्ध थिएन । अन्त्यमा, दलगत र व्यक्तिगत राजनीतिक स्वार्थका लागि मुलुकलाई अरू धेरै संक्रमणकालबाट गुज्रन नदिऔं । यो नेपाल भूमिलाई विदेशीको क्रीडास्थल हुनबाट बचाऔं । नेपालका राजनीतिक दलहरूले नेपाल र नेपालीकै लागि राजनीति गरिरहेका हुन् भने अप्ठ्यारा परेका मूल बुँदाहरूमा जनमत संग्रह गरौं । अहिले नै चाहेजस्तो सक्षम नेतृत्व नभए पनि कम्तीमा मुलुकमा राजनीतिक स्थिरताको आभास दिऔं, जसले गर्दा आर्थिक विकास र समृद्धितर्प सबै क्षेत्र मिलेर हातेमालो गर्न सकियोस् ।"
बालोटेली सर्वोत्कृष्ट स्ट्राइकर,"रोमः म्यानचेस्टर सिटीमा रहँदा मारियो बालोटेलीसँगको चर्चित विवादबारे प्रशिक्षक रोबर्टो मान्सिनीले यतिबेला आएर मुख खोलेका छन् । उनले बालोटेली केही वर्षयता इटालीकै सर्वोत्कृष्ट स्ट्राइकर भए पनि आफ्नै कारणले पछाडि परेको दाबी गरेका छन् । सन् २०१३ मा एक नियमित क्लब प्रशिक्षणमा मान्सिनी र बालोटेलीबीच हात हालाहाल भएको थियो । गेल क्लिचीलाई गम्भीर ट्याकल गरेको भन्दै मान्सिनीले उनलाई कठालोमा समातेका थिए । त्यसपछि बालोटेली पनि उनीमाथि जाइलागेका थिए । क्लिची चोटबाट मुक्त भएर मैदान फर्कने प्रयास गर्दै थिए । उनलाई ट्याकल नगर्न मैले सबै खेलाडीलाई भनेको थिएँ । तर बालोटेलीले मानेनन्', प्रशिक्षक मान्सिनीले भनेका छन् । मान्सिनी र बालोटेली दुवै अहिले म्यान सिटीमा छैनन् । मान्सिनीसँग विवाद भएकै वर्ष बालोटेलीले म्यान सिटी छाड्नु परेको थियो । सोही वर्ष मान्सिनी पनि म्यान सिटीबाट बिदा भएका थिए । सन् २०१११२ सिजनमा म्यान सिटीलाई घरेलु लिगको उपाधि जिताउन मान्सिनी र बालोटेली दुवैको भूमिका महत्वपूर्ण रहेको थियो । घरेलु लिगमा म्यान सिटीको त्यो पहिलो उपाधि थियो । म्यान सिटी छाडेसँगै बालोटेली गुमनाम झैं रहेका छन् । त्यसयता एसी मिलान र लिभरपुलका लागि खेले पनि उनी फिका देखिएका छन् । मैले भनेको नमानेपछि बालोटेलीदेखि धेरै रिस उठ्यो । मैले समातेर उसलाई धकेल्न खोजेँ तर, ऊ यति बलियो थियो कि हल्लाउन पनि सकिनँ । टोलीका अन्य केही साथीसँग पनि उसको झगडा थियो । त्यसकारण पनि ऊ इटाली नै फर्कने मनस्थितिमा थियो । उसको यो व्यवहारले म निकै दुःखी थिएँ । म्यान सिटीमा उसले अझ धेरै राम्रो गरोस् भन्ने मेरो चाहना थियो', प्रशिक्षक मान्सिनीले भनेका छन् । त्यसो त निकै अप्ठ्यारो परिस्थितिमा पनि मान्सिनीले विश्वास गरेर बालोटेलीलाई साथ दिएका थिए । सन् २०१११२ को सिजनमा म्यान सिटीले म्यान युनाइटेडविरुद्ध प्राप्त गरेको ६१ गोलको जितमा बालोटेलीले गरेको दुई गोल प्रशंसायोग्य थियो । त्यो खेलपछि बालोटेली परिपक्व खेलाडी भएको महसुस भएको थियो र मैले उनीबाट सधैं त्यही प्रदर्शनको अपेक्षा गरेको थिएँ । त्यो खेलमा उसले आफ्नो प्राकृतिक क्षमता र औचित्य देखाएको थियो', मान्सिनीले भने । बालोटेलीकै उत्कृष्ट प्रदर्शनमा इटाली सन् २०१२ को युरोकपको फाइनलसम्म पुगेको थियो । सन् २०१४ को विश्वकपपछि भने उनले राष्ट्रिय टोलीको प्रतिनिधित्व गर्न सकेका छैनन् । यदि आज बालोटेली इटालीको टोलीबाट खेल्दैनन् भने त्यो उनकै गल्तीको कारणले हो । तर केही वर्षयता उनी इटालीकै सर्वोत्कृष्ट स्ट्राइकर भने हुन् । बालोटेलीले के बुझ्नुपर्छ भने उनले आफ्नो स्वभाव परिवर्तन गर्नुपर्छ र फुटबलबारे मात्र सोच्नुपर्छ', मान्सिनीको भनाइ छ । २६ वर्षीय बालोटेलीले हालसम्म राष्ट्रिय टोलीका लागि ३३ खेल्दै १३ गोल गरेका छन् ।"
जोकोभिच सेमिफाइनलमा,"सांघाईः सर्बियाका नोभाक जोकोभिच सांघाई मास्टर्स टेनिसको पुरुष एकलतर्फको सेमिफाइनलमा पुगेका छन् । उनले शुक्रबार भएको क्वार्टरफाइनल खेलमा तुलनात्मक रूपमा कमजोर जर्मन प्रतिद्वन्द्वी मिसचा जाभरेभलाई पराजित गर्दै सेमिफाइनलमा स्थान पक्का गरेका हुन् । जोकोभिच प्रतियोगिताका साबिक विजेता पनि हुन् । जोकोभिचले जाभरेभलाई हराउन भने ठूलै कसरत गर्नु पर्यो । पहिलो सेटको खेलमा ३६ अंकले पछि परेका जाकोभिचले दोस्रो सेटको नतिजालाई ७६ (४) ले आफ्नो पक्षमा पारेका थिए । त्यसपछि तेस्रो सेटको नतिजालाई ६३ ले आफ्नो पक्षमा पार्दै जोकोभिच सेमिफाइनलमा पुगेका हुन् । छनोट चरण पार गरेर प्रतियोगितामा सहभागी भएका जाभरेभ एक सय १० औं वरीयतामा आसीन खेलाडी हुन् । इमानदारीपूर्वक भन्नु पर्दा क्वार्टरफाइनलमा जाभरेभलाई हराउन मैले ठूलै परि श्रम गर्नुपयो, उनी मेरा लागि सोचेभन्दा कठिन प्रतिद्वन्द्वी सावित भए', खेलपछि पहिलो वरीयताका जोकोभिचले भने । जोकोभिचले हालसम्म तीन पटक सांघाई मोस्टर्सको उपाधि चुमेका छन् । उनले प्रतियोगिताको सेमिफाइनलमा स्पेनिस खेलाडी रोबेर्टो बाउटिस्टासँग प्रतिस्पर्धा गर्नेछन् । बाउटिस्टा भने फ्रान्सका जो विलफ्राइड सोंगालाई ६३, ६४ को सोझो सेटमा हराउँदै सेमिफाइनलमा पुगेका हुन् । सोंगा साबिक उपविजेता हुन् । यसैबीच, अस्ट्रेलियन खेलाडी डारिया ग्याब्रिलोभा हङकङ ओपन टेनिस प्रतियोगिताको सेमिफाइनलमा पुगेकी छन् । उनी शुक्रबार भएको क्वार्टरफाइनल खेलमा पहिलो वरीयताकी जर्मन खेलाडी एन्जेलिक केर्बरलाई ६३, ६१ को सोझो सेटमा पराजित गर्दै प्रतियोगिताको सेमिफाइनलमा पुगेकी हुन् । गत महिना ग्रान्डस्लाम प्रतियोगिता यूएस ओपनको उपाधि जितेयता खेलिएका विभिन्न प्रतियोगितामा केर्बर तेस्रो पटक सेमिफाइनभन्दा अगाडि नै पराजित भएकी हुन् । प्रतियोगितामा आठौं वरीयता पाएकी ग्याब्रिलोभाले केर्बरलाई हराएको यो पहिलो पटक हो ।"
विश्वकपको छनोट चरणबाट बाहिरियो नेपाल,काठमाडौं: आईसीसी महिला विश्व कप क्रिकेटका लागि खेलिएको एसियाली क्षेत्रको छनोट शृंखलामा शुक्रबार नेपाली टोली थाइल्यान्डसँग प्रतिस्पर्धात्मक खेलमा एक विकेटले पराजित भएको छ । हारसँगै नेपाल विश्व कपको छनोट चरणबाटै बाहिरिएको छ भने थाइल्यान्डले एसियाली क्षेत्रको छनोट चरण पार गरेको छ । पाँच खेल खेलेको नेपाल चार अंकसहित तालिकाको चौथो तथा अन्तिम स्थानमा छ । तालिकाको पहिलो स्थानमा आसीन थाइल्यान्डले पाँच खेलबाट आठ अंक जोडेको छ भने दोस्रो स्थानमा रहेको चीनले पाँच खेलबाट चार अंक बटुलेको छ । तालिकाको तेस्रो स्थानमा आसीन हङकङले पनि पाँच खेलबाट चार अंक जोडेको छ । हङकङ क्रिकेट क्लबमा खेलिएको आफ्नो पाँचौं खेलमा टस जिती पहिले ब्याटिङ्को निर्णय लिएको नेपालले निर्धारित २० ओभरमा चार विकेट गुमाएर एक सय आठ रन बनाएको थियो । जवाफी ब्याटिङमा ओर्लिएको थाइल्यान्डले १८४ ओभरमा नौ विकेट गुमाएर विजयलक्ष्य पूरा गयो । पहिले ब्याटिङ गरेको नेपालका लागि नेरी थापाले अविजित ३२ रनको योगदान गरिन् । उनले केवल २५ बलको सामना गरी एक छक्का र तीन चौका प्रहार गरिन् । टोलीको कूल स्कोर केवल पाँच रन हुँदा पहिलो विकेट गुमाएको नेपालका लागि इन्दु बर्माले पनि २६ रनको योगदान गरिन् । उनले ३६ बलको सामना गरी तीन चौका हिर्काइन् । रोशनी बोहरा केवल दुई रनको व्यक्तिगत स्कोरमा पेभेलियन फर्किएपछि क्रिज समाल्न आएकी निर्मला शाहीले टोलीको खातामा २० रन थपिन् । उनले २० बलको सामना गरी दुई चौका प्रहार गरिन् । ओपनरसमेत रहेकी विकेटकिपर ज्योति पाण्डेले १३ रन जोडिन् । उनले २६ बलको सामना गरी एक चौका हिर्काइन् । कप्तान रुविना क्षेत्री भने १० रनमा अविजित रहिन् । उनले ६ बलको सामना गरी एक छक्का प्रहार गरिन् । थाइल्यान्डकी बलर चानिदा सुथिरुआङले दुई र सुलिपोर्न लाओमीले एक विकेट लिए । जवाफी ब्याटिङमा ओर्लिएको थाइल्यान्डका लागि ओपनरद्वय नाट्टाकान चानतम र सिरिनत्रा सेङ्साकाओरतले २९ रनको साझेदारी गरे । चानतमले केवल ११ बलमा एक छक्का र तीन चौकाको मद्दतले २३ रन जोडिन् भने सेङ्साकाओरत १६ बलमा दुई चौकाको मद्दतले १८ रन थपिन् । थाइल्यान्डका लागि सर्वाधिक रन भने चानिदा सुथिरुआङले अविजित २७ रनको योगदान गरिन् । उनले २५ बलको सामना गरी एक छक्का र दुई चौका प्रहार गरिन् । सोही योगदानका कारण उनी प्लेयर अफ दि म्याच पनि घोषित भइन् । वङ्पाका लिङप्रासर्तले ११ र सुलिपोर्न लाओमीले नौ रन बनाइन् । थाइल्यान्डले एक सय आठ रनको कूल स्कोरमा नवौं विकेट गुमाएरपछि खेल रोमाञ्चक बनेको थियो । तर क्रिज समाल्न आएकी राट्टाना साङ्सोमाले आफ्नो पहिलो बलमै एक रन बनाउँदै थाइल्यान्डलाई विजयलक्ष्य पार गराइन् । नेपाली बलर करुणा भण्डारीले चार विकेट लिइन् । उनले चार ओभर बलिङ गर्दै केवल १५ रन खर्चिइन् । रुविना क्षेत्री र सीता रानामगरले पनि दुईदुई विकेट हात पारे । अर्को एक विकेट निर्मला शाहीले लिइन् । नेपालले आफ्नो छैटौं तथा अन्तिम खेल शनिबार चीनसँग खेल्ने छ । सोही दिन आफ्नो अन्तिम खेलमा थाइल्यान्डले हङकङको सामना गर्नेछ । एसियाली क्षेत्रको छनोट चरणमा सहभागी चारमध्ये एक टोली विश्वस्तरीय छनोट प्रतियोगिताका लागि चयन हुने प्रावधान रहेको छ । विश्व स्तरीय छनोट प्रतियोगितामा १० टोली सहभागी हुनेछन् र अंक तालिकाको माथिल्लो स्थानमा आउने त्यसबाट चार टोली सन् २०१७ मा इङ्ल्यान्डमा आयोजना हुने महिला विश्व कपका लागि छनोट हुनेछन् । शुक्रबार नै भएको खेलमा चीनले हङकङलाई १८ रनले पराजित गयो । टस जिती पहिले ब्याटिङ रोजेको चीनले १९ ओभरमा अलआउट हुनुअघि एक सय १४ रन बनाएको थियो । जवाफी ब्याटिङमा ओर्लिएको हङकङले निर्धारित ओभरमा ६ विकेट गुमाएर ९६ रनमात्र बनाउन सक्यो । पहिले ब्याटिङ गरेको चीनका लागि फेङफेङ सङले ३६ र कप्तान ह्युङ झुले ३१ रन बनाए । काइयुन झुले पनि १६ रन थपिन् । चीनका अन्य खेलाडीले भने दोहोरो संख्यामा रन बटुल्न सकेनन् । जवाफी ब्याटिङमा ओर्लिएको हङकङका लागि कप्तान मारिको हिलले सर्वाधिक ३८ रनको योगदान गरिन् । किनु गिलले १३ र नेचुरल इपले ११ रन थपिन् । अन्य खेलाडीले भने दोहोरो संख्यामा रन बटुल्न सकेनन् । चीनका बलर उ हुवाँले तीन विकेट लिइन् । उनी प्लेयर अफ दी म्याच घोषित भइन् ।
मुकेशलाई पहिलो सहभागितामै रजत,"काठमाडौंः इन्डोनेसियाको राजधानी जकार्तामा सम्पन्न छैटौं तफिसा वल्र्ड स्पोटस फर अल गेम्सअन्तर्गत भएको दोस्रो जोरखाने फेस्टिभल च्याम्पियनसिपको पुरुष कुस्ती ८०९० केजी तौलसमूहमा नेपालका मुकेशकुमार ठाकुरले रजत पदक जितेका छन् । अक्टोबर ६ देखि १२ तारिखसम्म भएको प्रतियोगितामा मुकेशको स्पर्धामा १७ जना खेलाडी सहभागी थिए । सहभागी खेलाडीलाई दुई समूहमा विभाजन गरी नकआउटका आधारमा खेल खेलाइएको थियो । मुकेशले पाकिस्तान र इराकका खेलाडीलाई पराजित गरे । फाइनलमा मुकेश इरानका खेलाडीसँग पराजित भएपछि स्वर्ण पदकबाट वञ्चित भएका थिए । उक्त स्पर्धामा भारत र अजरबैजानका खेलाडी संयुक्त रूपमा तेस्रो भए । पर्सा निवासी २४ वर्षीय मुकेशको यो पहिलो अन्तर्राष्ट्रिय प्रतियोगिता हो । प्रतियोगितामा नेपालबाट मुकेशसहित सातजना खेलाडीले प्रतिस्पर्धा गरेका थिए । बाँकी खेलाडी भने पदकविहीन बने । कुस्तीमा १२ औं दक्षिण एसियाली खेलकुद (साग) र १७ औं इन्चोन एसियाडमा सहभागी सुमिरकुमार साहले पुरुष ९० केजीभन्दा माथि र कुन्दन साहले ५०६० केजी तौलसमूहमा प्रतिस्पर्धा गरेका थिए । कुन्दनले जोरखानेमा पनि भाग लिएका थिए । कुन्दनसहित जोरखानेमा सहभागी अन्य खेलाडी अनुजसिंह श्रेष्ठ, मिलन रानामगर, कमल श्रेष्ठ र अनन्त अर्यालले विभिन्न व्यक्तिगत र टिम स्पर्धामा सहभागिता जनाएका थिए । जोरखानेमा समग्रमा नेपाल चौथो स्थानमा रह्यो । नेपालले ७३ अंक जोड्यो । इरान एक सय ५१ अंकसहित पहिलो र अजरबैजान एक सय ४० अंकसहित दोस्रो भए । ९९ अंकसहित इराक र ८० अंकसहित अफगानिस्तान संयुक्त रूपमा तेस्रो भए । जोरखानेमा विभिन्न २६ राष्ट्रका एक सय ७८ जना खेलाडीले सहभागिता जनाएका थिए ।"
