शीर्षक,विवरण
माओवादी र दिल्लीको साइनो,"नेपालका माओवादीको उत्पत्ति र उत्थानको कथा जति रोचक छ, त्यत्तिकै रहस्यमय पनि छ । हिस्ट्री (इतिहास) र मिस्ट्री (रहस्य) मिसिएपछि सत्यअसत्य छुट्याउन गाह्रो पर्छ । त्यसैले माओवादीलाई राष्ट्रवादी भन्दै विश्वास गर्नेहरूले आज सक्कली चेहरा देखिरहेका छन् । माओवादी र दिल्लीको साइनोबारे राम्रो ज्ञान नहुनेहरूलाई भ्रम हुन सक्छ तर भारतीय गुप्तचर संस्था रअ् (रिसर्च एन्ड एनालिसिस विङ्) एवं दिल्लीका केही षडयन्त्रकारी राजनीतिज्ञ, कूटनीतिज्ञ र बुद्धिजीवीको कुटिल चालबाजीबाट माओवादी जन्मिएको यथार्थ धेरैलाई राम्रो थाहा छ । भारतले नै न्वारान, अन्नप्राशन, छेवर, चूडाकर्म र अन्य सबै विधिविधान पुर्याएर माओवादीलाई नेपालमा खटाएपछि उनीहरूले दिल्लीकै आदेशअनुसार अनेकौं कुकृत्य गरेको यथार्थ जगजाहेर छ । त्यसैले जो माओवादीसँग प्रेम र सहकार्य गर्छन्, जनताले उनीहरूलाई पनि शंकाको दृष्टिले हेर्ने गरेका छन् । 'इन्डियन् इन्टरभेन्सन इन श्रीलंका' पुस्तकमा रिचर्ड जयवद्र्धनेका सल्लाहकार प्राध्यापक रोहण गुणरत्नेले भारतले 'रअ्' मार्फत श्रीलंका टुक्र्याउन सक्दो दुष्प्रयास गरेको खुलासा गरेका छन् । देहरादूनको मिलिट्री कलेजबाट दीक्षित सुरक्षाविद् जयदीप साइकियाले उत्तरपूर्वी भारतका आसाम, मणिपुर, नागाल्यान्ड, त्रिपुरा, मेघालय र मिजोरमलगायतका क्षेत्रमा 'रअ्' ले देखाएको द्वैध र कपटपूर्ण चरित्रको व्याख्या गरेका छन् । पछिल्ला वर्षहरूमा बंगलादेशका ६३ जिल्लामा ३७० वटा विस्फोट भए । जमायतुल मुजाहिद्दीन र 'जाग्रता मुस्लिम जनता' लगायतका समूहको त्यसमा संलग्नता छ भनियो तर यथार्थ अर्के थियो । साइकियाले त 'रअ्' तथा अमेरिकी संस्था फोर्ड फाउन्डेसन मिलेर कतिपय ठाउँमा शंकास्पद काम गरेको रहस्योद्घाटन गरेका छन् । आईएनजीओहरूमार्फत 'रअ्' का गतिविधि झन् रहस्यमय छन् । नेपालमा बितेका १४१५ वर्षयता अन्तर्राष्ट्रिय गैरसरकारी संस्थाहरूले समानान्तर सरकारका रूपमा काम गरेर चुनौती दिइरहेको अवस्था छ भने सरकार बेखबर बन्दा उनीहरूले जातीय, क्षेत्रीय तथा धार्मिक गतिविधिमा समेत अनावश्यक हस्तक्षेप गरिरहेको पाइन्छ । पिथौरागढ, चम्पावत र उधमसिंह नगर जस्ता उत्तराखण्डका जिल्ला (महाकाली नदीपारि) बाट माओवादीले नेपालमा बारम्बार हतियार ओसारेको तथा देहरादून उत्तरको पहाडी भूभाग चक्रातामा नेपाली माओवादीले 'रअ्' को सिफारिसमा सैन्य तालिम लिएको सञ्चारमाध्यमबाट लुक्न सकेन । नेपालको सशस्त्र प्रहरी बललाई पनि त्यहाँ तालिम गराइयो । 'सशस्त्र बलको रणनीति बुझेर माओवादीलाई त्यो भन्दा प्रवल बनाउने योजनाअनुसार त्यो सबै गरिएको रहेछ' तालिमबाट फर्केका एकजना अधिकृतले २०५७ सालमा भनेका थिए । पंक्तिकारको सम्पादनमा काठमाडौंबाट प्रकाशित हुने सारथि साप्ताहिकमा पहिलोपल्ट खबर छापियोलखनउको गोमतीनगर तथा देहरादूननिकट चक्रातामा माओवादीले 'रअ्' बाट तालिम लिएको कुरा । यसले सुरक्षा क्षेत्रमा तरंग ल्याएको थियो । द ट्रिव्यून (२००४ डिसेम्वर ४) पत्रिकामा स्वाती वशिष्टले लेखिन् 'नैनीताल, लालकुवा र हल्दवानी जस्ता भारतीय सहरमा माओवादीका पोस्टरपर्चा फेला परेपछि प्रहरी अधिकृतहरू बेचैन भएका छन् ।' एमसीसीआई (माओइस्ट कम्युनिस्ट सेन्टर अफ इन्डिया) तथा पिपुल्स वार ग्रुपले नेपाली माओवादीलाई सहायता गरेका खबरहरू पनि आए । उत्तरप्रदेश र विहारका चर्चहरू माओवादीका सेल्टर भए भने मेचीपारी दार्जिलिङ, सिलिगुडी, डुअर्सलगायतका भूभागमा नेपाली माओवादीहरूका गतिविधि बढेपछि केही व्यक्तिहरू पक्राउ परे । नेपालीको बाहुल्य रहेको सोही क्षेत्रमा पुष्पकमल दाहालकी छोरीको विवाह भएकाले पहिलो संविधानसभा निर्वाचनअघि छोरी भेट्ने वहानामा सिलिगुडी पुगेर दाहाल र बाबुराम भट्टराईले गुप्तरूपमा भारतीय गुप्तचर संस्था 'रअ्' का प्रमुख टी हर्मिससँग भेटेका थिए । त्यसपछि मात्र उनीहरू संविधानसभा निर्वाचनमा भाग लिन तयार भएको सञ्चारमाध्यमहरूमा आयो । सन् २०१३ को सेप्टेम्बरमा प्रकाशित विकिलिक्सले चक्रातामा माओवादीले तालिम लिएको कुरा पुष्टि गर्यो । डेली भाष्कर पत्रिकाले (२०१० डिसेम्बर) नेपालको दरबार हत्याकाण्डमा भारतको हात छ भनेर खुलासा गर्यो । डेक्कन हेराल्ड (२०१५ अक्टोबर ८) पत्रिकाले त नेपालमा चीनको छायाँ बढ्नुमा भारतको परराष्ट्रनीति नै दोषी छ भन्ने गम्भीर टिप्पणी गर्यो । यस्ता टिप्पणीहरूलाई भारतीय अधिकारीहरूले कहिले पनि गम्भीरतापूर्वक लिएको पाइँदैन । पाकिस्तानबाट पूर्वी पाकिस्तान टुक्र्याएर सन् १९७१ म बंगलादेश बनाउँदा बंगलादेशभित्रै गुप्त भारतीय क्याम्पहरू सञ्चालन गरिएको कुरा महमद जैनल अवेदिनले लेखेका छन् । भारतीय गुप्तचरहरूले 'मुक्ति' शब्दप्रति जनताको आकर्षण हुने ठहर गर्दै बंगलादेशमा 'मुक्तिबाहिनी' र नेपालमा 'जनमुक्ति सेना' उनीहरूले नै न्वारान गरिदिएको विश्लेषकहरूको धारणा छ । भारतीय खुफिया एजेन्सीका भूतपूर्व अधिकारी अशोक रैनाले (इनसाइड रअ्ः द स्टोरी अफ इन्डियाज सेक्रेट सर्भिस, पृष्ठ ८६८७) बंगलादेशमा चकमा आदिवासीदेखि हिन्दु र बौद्धहरूलाई समेत उकासेर पाकिस्तान टुक्र्याउन भारत सफल भएको खुलासा गरेका छन् । मुक्तिबाहिनीका गुप्त अड्डाहरूमा गाईको मासु पकाइने हुँदा हिन्दुबौद्धहरूको छुट्टै 'शान्तिबाहिनी' बनाएर युद्ध अवधिभर निःशुल्क साकाहारी भोजन खुवाइएको थियो । गत वर्ष तराईमा सिमाना थुनेर नेपाली जनतालाई दुःख दिइरहेका प्रदर्शनकारीहरूले सिमाना पारिबाट भरथेग पाएर त्यही शैलीमा सडकमै भोजनको व्यवस्था गरेका थिए भने आन्दोलनमा मर्नेहरूका परिवारलाई पचास लाख रुपैयाँका दरले क्षतिपूर्ति दिने झुटो आश्वासन दिएका थिए । यो पूर्वी पाकिस्तानमा प्रयोग भइसकेको 'मोडल' थियो । राष्ट्रिय सुरक्षाका जिम्मेवार अंगहरूले राजनीतिक आवरणमा भइरहेका खतरनाक खेललाई हलुको रूपमा लिए भने एकदिन नेपालको मानचित्र नै लोप हुन सक्छ । नेपालमा 'माओवादीका एजेन्डा' भनेर माओवादीलाई नै शिखण्डी बनाउँदै कुरुक्षेत्रको मैदानमा ल्याइयो । युरोपेली युनियन र अमेरिकाले भारतीय गुप्तचर संस्थाका गतिविधि चाल नपाउने कुरै थिएन । नेपाललाई अस्थिर बनाउनैपर्छ भनेर जे जति परियोजना (प्रोजेक्ट) ल्याइयो, त्यसको समर्थन गर्ने राजनीतिज्ञ, कर्मचारी, पत्रकार, लेखक, कूटनीतिज्ञ, मानव अधिकारवादी आदिको आर्थिक अवस्था २०६३ सालपछि नाटकीय र अकल्पनीय ढंगले सुदृढ बनेको छ । अर्थात, उनीहरू करोडौंको सम्पत्तिका मालिक बनेका छन् । लाभहीन क्षेत्र (नन् प्रोफिट सेक्टर) भनिएका आईएनजीओ र एनजीओहरूमध्ये धेरैले राज्यका जिम्मेवार व्यक्तिहरूलाई आर्थिक लाभको स्वर्ण पिंजरामा कैद गरेका छन् । त्यसैले, सरकारका प्रत्येक अंग 'मौन' देखिन्छन् । अर्बौं डलर बेरोकटोक खर्च हुँदा पनि अनुगमन भएको पाइँदैन । दिल्लीसँग दिल जोडिएका नेता, कूटनीतिज्ञ, कर्मचारी, पत्रकार, समाजसेवी आदि धेरै छन् नेपालमा । नेपाल मजदुर किसान पार्टीका नेता नारायणमान बिजुक्छे 'रोहित' ले त झन्डै २० हजार नेपालीले मासिक रूपमा लैनचौरस्थित भारतीय दूतावासबाट तलवभत्ता लिने गरेको दाबी गरेका छन् । मोहनविक्रम सिंहलाई माया मारेर पुष्पकमल दाहालसँग 'चाटाचाट' गर्दागर्दै बाबुराम भट्टराई र दाहाल झन्डै काटाकाट् गर्ने स्थितिमा पुगे । मोहन वैद्य र सीपी गजुरेललाई जेलमा थुनेर भारतीय गुप्तचरहरूले के सन्देश दिन चाहेका थिए भन्ने कुरा खुबीराम आचार्य जस्ता पुराना वामपन्थीहरूलाई राम्ररी थाहा थियो । युरोप, अमेरिका र भारतीय गुप्तचरहरूको स्वार्थ बाझिँदा नेपालका माओवादीहरू विभाजित भए भने चीनको 'निकट झैं देखिएर कुरा बुझ्ने नीति' अनुसार दसवटा गुट एकजुट भएका छन् । चीनलाई थाहा हुनुपर्छ, शेख मुजिबुर रहमान, लेन्डुप दोर्जे वा प्रभाकरणकै क्लोनिङ गरेर भारतले पुष्पकमल दाहाल जस्ता पात्र जन्माएको हुँदा उनी न सुयोग्य राजनीतिज्ञ हुन् त न कुशल कूटनीतिज्ञ । त्यसैले उनी कसैका पनि विश्वासयोग्य पात्र हुन सकिरहेका छैनन् । पेरिसडाँडामै पुष्पकमलका गतिविधि नियालेर बसेका गोर्खा जौबारीका काजीदेखि लिएर धेरै सहकर्मीहरू आज सशंकित बनिरहेका छन् । नर्वेमा क्विजलिङको मद्दतले जर्मनीले हमला गरेझैं नेपाललाई कमजोर बनाउन धेरै पात्रहरू जन्माइएको छ । उनीहरूले राष्ट्रिय हित त्यागेर जनताको इच्छाविरुद्ध काम गरिरहेको देखिन्छ । चीनका राष्ट्रपति सी जिनपिङको नेपाल यात्रा रद्द गराउन सकिएमा दिल्ली, वासिङ्टन, लन्डन र ब्रसेल्सबाट बकस र स्याबासी पाइने आशामा सरकारले आफैं झाँक्री, आफैं बोक्सीको भूमिका खेल्न खोजेको देखिन्छ । नरेन्द्र मोदीको गोदी (काख) मा खेल्न चाहने तर सी जिनपिङलाई टिन ठटाएर लखेट्न खोज्ने केही दलको 'असंलग्न परराष्ट्र नीति' विचित्रको छ । नेपाल चीनसँग लहसिएला कि भन्ने डरले माओवादीकांग्रेसको अस्थायी लगनगाँठो बाँधिदिने काम भारत र पश्चिमाहरूले गरेका छन् । आफ्नो आदेश नमानेको खण्डमा अख्तियार, 'सत्य निरुपण' वा हेगस्थित अन्तर्राष्ट्रिय फौजदारी अदालत जस्ता अनेकौं हाउगुजी देखाएर तर्साउन खोजिएको छ । जो दम्भ, असत्य, अपराध र अभिमानको बलमा 'माथि' पुग्छ, ऊ सत्यको बाटो हिँड्नै सक्दैन र सत्यमा टिकिरहने साहस पनि गर्दैन । अहिले पुष्पकमल दाहाल मनोवैज्ञानिक रूपले अस्थिर, विचलित र दोधारमा छन् । त्यसैले दिल्ली र माओवादीको साइनो स्थायी हुने कुरै छैन । 'चीनभारत मित्रमित्र, बाहिरै बस नपस भित्र' भन्ने साहस पनि छैन तर खुसुक्क विदेशीको जुठो खाँदा आयु बढ्छ भन्ने मनोविकारले सिंहदरबार नै स्यालदरबार बनेको अवस्था छ । पुष्पकमल सन् २००९ को मार्चमा नर्वे र फिनल्यान्ड गए । जहाँ जसलाई जे भन्दा प्रसन्न हुन्छन्, त्यही भनिदिन्छन् उनी । नर्वेका विकास तथा वातावरण मन्त्री एरिक सोल्हेमलाई संघीयता सफल बनाउन प्रतिवद्ध छौं भनिदिए उनले । रेड पार्टीद्वारा ओस्लोमा आयोजित कार्यक्रममा संसद्लाई आफ्नो पार्टीले उपयोग मात्र गरेको हो भनिदिए । सन् २००९ को अगस्ट १० मा प्रकाशित इकोनोमिक टाइम्समा दाहालले आफ्नो नेतत्वमा बनेको सरकार आठ महिनामै भारतले ढालिदिएको बताउँदै भारत र अमेरिकाले नेपालमा बसेर चीनमा हमला गर्ने योजना बनाइरहेको आरोप लगाए । सन् २००६ को नोभेम्बरमा दिल्लीमा हिन्दुस्तान टाइम समिटलाई सम्बोधन गर्दै उनले भारतको जस्तै प्रजातन्त्र आफूले मन पराएको बताएका थिए । सोही क्रममा उनले लेनिनले पनि बहुदलीय व्यवस्था मन पराउँथे भन्दै स्टालिनले बहुदलीय व्यवस्था लागू नगरेर सोभियत संघमा ठूलो भूल गरेको हास्यास्पद तर्क दिएका थिए । (द एसियन एज दैनिक, २० नोभेम्बर २००६) 'रेड सन् ट्राभल्स इन नक्सलाइट कन्ट्री' पुस्तकमा सुदीप चक्रवर्तीले हिन्दुस्तान टाइम समिटमा माओवादी नेता 'प्रचण्ड' नांगिएको विश्लेषण गरेका छन् । अन्तर्राष्ट्रिय समुदायमा पुष्पकमल दाहालको छवि विदुषक जस्तो देखिन्छ भन्ने कतिपय लेखक र विश्लेषकहरूको तर्क निराधार छैन । मुस्ताङ र तिब्बतका घाँसे मैदानमा 'मार्कोपोलो शीप' नामको भेडा हुन्छ । मार्कोपोलोले सो क्षेत्रको भ्रमणमा जाँदा पहिलोपटक त्यस्ता भेडा देखेको हुँदा उनैको नाममा ती भेडाको नाम मार्कोपोलो शीप राखिएको हो । उमेर छिप्पिदै जाँदा सिङ् बटारिँदै र लम्बिँदै जान्छ । अन्त्यमा चर्ने बेलामा दुवै सिङ भुइँमा ठोक्किएर घाँस खानसमेत नसक्ने अवस्थामा पुगी ती भेडाहरू भोकै मर्ने गर्छन् । नेपालमा पनि विदेशीले लगाइदिएका मानसम्मानरूपी ठूलठूला सिङ केही नेतालाई समस्या भएको छ । जनता र कार्यकर्ताबाट उपेक्षित भएका त्यस्ता नेतालाई केही वर्षपछि कसले केका लागि सम्झिने ? प्रश्न अनुत्तरित र जटिल छ । माओवादीलाई दिल्लीले केवल 'इस्तेमाल' गर्न चाहेको देखिन्छ । नेपाल चीनसँग लहसिएला कि भन्ने डरले माओवादीकांग्रेसको अस्थायी लगनगाँठो बाँधिदिने काम भारत र पश्चिमाहरूले गरेका छन् । आफ्नो आदेश नमानेको खण्डमा अख्तियार, 'सत्य निरुपण' वा हेगस्थित अन्तर्राष्ट्रिय फौजदारी अदालत जस्ता अनेकौं हाउगुजी देखाएर तर्साउन खोजिएको छ । जो दम्भ, असत्य, अपराध र अभिमानको बलमा 'माथि' पुग्छ, ऊ सत्यको बाटो हिँड्नै सक्दैन र सत्यमा टिकिरहने साहस पनि गर्दैन । अहिले पुष्पकमल दाहाल मनोवैज्ञानिक रूपले अस्थिर, विचलित र दोधारमा छन् । त्यसैले दिल्ली र माओवादीको साइनो स्थायी हुने कुरै छैन ।"
कांग्रेसको परीक्षा,"महाभारतको सम्पूर्ण राजनीतिक खेलको 'बिम्ब' भएर उभिएको छ हाम्रो राजनीति । महाभारतका पात्रहरू झैं हाम्रा दलीय पात्रहरू पनि कहिले नायक त कहिले खलनायक भएर उभिँदा जनतामा असली पात्र चयनमा द्विविधा उत्पन्न हुने गर्छ । हिजो नायक भएर उदाएको पात्र आज खलनायकमा अनुवाद भइदिएको छ । जसरी महाभारतमा पाँचपाण्डवको एकताको रूपमा पाञ्चाली अर्थात द्रौपदी खडा थिइन् । विदुरले पाँचभाइको एकतालाई मजबुत बनाउने कडीको रूपमा द्रौपदीको भूमिका सदा नमनयोग्य हुनेछ भन्ने गर्दथे । त्यसैगरी वर्तमान नेपालको राजनीतिको एकताको कडी लोकतान्त्रिक गणतन्त्र नै हो । नेपालमा गणतन्त्रको उदय कुनै एउटै दलको बलबुतामा भएको होइन । हिंसात्मक आन्दोलनले हार खाएको बेलामा अहिंसात्मक आन्दोलनको चाबुकले हिर्काएपछि दुई सय ४० वर्षको इतिहास बोकेको 'राजतन्त्र' दरबारबाट बाहिरिएको हो । दुनियाको इतिहासमा ठूलो रक्तपात विना 'राजतन्त्र' को पर्खाल ढलेको सायद नेपालमा मात्र होला । हिन्दुदर्शनको महाभारत र गीताले हामीलाई जीवन जीउने कला सिकाएको छ । त्यसलाई अनुसरण गर्ने हिन्दुइतरका थुप्रै विद्धानदेखि सामान्य नागरिक पनि संसारका कुनाकुनामा भेटिने गरेका छन् । महाभारत भन्छकालोबजारी मौलाउनु राज्य पतनतर्फ उन्मुख हुनु हो । त्यसले अर्थतन्त्रमा सिधा असर त पर्छ नै जनतालाई समेत दिनप्रतिदिन नैतिक पतनतर्फ डोर्याउँछ । वर्तमानमा हाम्रो राज्य पतनतिर नै अघि बढेको छ । त्यसो त भन्नेहरूले संक्रमणकालमा यस्तै हुन्छ भन्छन् तर संविधानसभाद्वारा संविधान जारी भएर एक वर्ष बितिसक्दा र विस्तृत शान्ति सम्झौता भएको १० वर्ष भइसक्दा पनि 'संक्रमणकालीन' अवस्थाका नाममा मुलुकमा बेथिति मौलाइरहनु सुखद संकेत मान्न सकिँदैन । आन्तरिक र बाह्य राजनीतिको सुक्ष्म अध्ययनको सामथ्र्य राख्ने नेपाली राजनीतिका शिखर व्यक्तित्व कृष्णप्रसाद भट्टराईले २०५६ साल चैत ३ गते प्रधानमन्त्रीको रूपमा दिएको आफ्नो अन्तिम सम्बोधनमा भनेका थिएदेशभक्त दण्डित हुने भीम मल्ल र भीमसेन थापाका कथा र व्यथाहरूको अभिसप्त इतिहासबाट हामी नेपालीले कहिले छुटकारा पाउने हो । के प्रजातन्त्रको लडाइँको तात्पर्य कुटिल राजनीतिको खेलहरूको विसर्जन र पारदर्शिताको प्रदर्शन हैन ? हामी नेपालीहरूले ५० औँ वर्षदेखि राजनीतिलाई एउटा मर्यादाको सीमामा उभ्याउन र मूल्य एवं मान्यतामा आधारित गराउन प्रजातन्त्रको आराधना गरेका हौँ । वास्तविक प्रजातन्त्र कायम नभएसम्म हाम्रा आचरण र प्रजातन्त्रका उद्धात गुणहरू सञ्चारित नभएसम्म राष्ट्र उँभो लाग्न सक्दै सक्दैन । यो मेरो अटल विश्वास हो यही विश्वासका खातिर मैले लगभग ६० वर्षदेखि अविराम संघर्ष गरेको छु । एउटा विशुद्ध प्रजातन्त्रवादी र राष्ट्रवादी भएर उभिन खोज्दा मैले पटकपटक अनेक किसिमका घात प्रतिघात व्यहोर्नु परेको छ तर पनि म विचलित छैन । भविष्यका सन्ततिहरूलाई सत्मार्गतर्फ उन्मुख गराउने आफ्नो कर्तव्यको पालन म निरन्तर गरिरहन चाहान्छु । मेरो जीवन मूल्य भनेको नै आस्थाको राजनीति हो । यदि आस्था र निष्ठाको राजनीति सिद्धान्त र आदर्शमा आधारित राजनीति साच्चिँकै विसर्जित हुने हो भने भन्नुपर्छ यो राष्ट्रको भविष्य छैन र यहाँ प्रजातन्त्रको कल्पना गर्न सकिँदैन । त्यसैले म मुलुकभरका समस्त प्रजातन्त्रवादी र विशेषगरी नेपाली कांग्रेसलगायतका सबै राजनीतिक दलका साथीहरूलाई सचेत गराउन चाहान्छु कि यसतर्फ ध्यान दिउँ कि हाम्रो मिसन कतै हराउने त हैन । हाम्रो पहिचान नै विलुप्त हुने त हैन ? कृष्णप्रसाद भट्टराईका यी मर्मस्पर्षी भनाइ वर्तमान राजनीतिक गतिविधिमा त्यत्तिकै सान्दर्भिक छ जति हिजो थियो । आज लोकतन्त्रको मात्रै हैन समग्र मुलुककै अस्तित्व संकटको भुमरीमा परिरहेको आभासा हुन थालेको छ । नेपालीहरू परिवर्तनको संवाहक हुन सक्ने तर जब नेतृत्व र व्यवस्थापनको कुरा आउँछ दलीय स्वार्थ हावी हँदा कुशल व्यवस्थापन र कुशल नेतृत्वको अभावले जहिले पनि बेथिति झेलीरहनुपर्ने यस्तो अवस्थाबाट कहिले मुक्ति पाउने ? प्रजातन्त्रमा विश्वास राख्ने र नेपाली साहित्यमा रमाउनेहरूले गत साता (भाद्र २४ गते) बीपी कोइरालाको स्मरण गरे । बीपीको जन्मदिनको अवसर पारेर राजनीतिक भन्दा पनि साहित्यिक चर्चा धेरै भए । नेपालको प्रजातान्त्रिक आन्दोलन होस् वा साहित्यिक यात्राको चर्चा गर्नुपर्दा बीपी कोइरालाको नाम किनारामा राखेर केही पनि भेट्टाउन सकिँदैन तर आज आफूलाई बीपीका राजनीतिक अनुचर हौँ भन्नेहरूले नै बीपीद्वारा प्रतिपादित राजनीतिक सिद्धान्तलाई धुलिसात बनाउँदै गएका छन् । समाजवादको पगरी गुत्थै सिंहदरबारको सिंहासनमा पुग्नेहरू त्यहाँ पुगेपछि 'समाजवाद' पनि बिर्सने र गाउँका जनता पनि बिर्सने वानी यथावत छ । साँच्चै भन्ने हो भने जनताले परिवर्तनको अनुभूति गर्नेै पाएका छैनन् । दलहरूबीच यसबारे गम्भीर बहस किन हुँदैन ? हामी कहाँ चुक्यौँ भनेर आत्ममूल्यांकन र आत्मसमीक्षा गर्न ढिलो भएन र ? के संविधानसभाबाट संविधान लेख्दैमा दलहरूको दायित्व पूरा भयो ? बीपीका राजनीतिक अनुचर हौँ भन्नेहरूले नै बीपीद्वारा प्रतिपादित राजनीतिक सिद्धान्तलाई धुलिसात बनाउँदै गएका छन् । समाजवादको पगरी गुत्थै सिंहदरबारको सिंहासनमा पुग्नेहरू त्यहाँ पुगेपछि 'समाजवाद' पनि बिर्सने र गाउँका जनता पनि बिर्सने वानी यथावत् छ । हामी कहाँ चुक्यौँ भनेर आत्ममूल्यांकन र आत्मसमीक्षा गर्न ढिलो भएन र ? त्यो संविधानलाई सबै नेपाली जनताले ग्रहण गर्ने वातावरण कसरी बनाउने यसतर्फ दलीय आग्रह भन्दा माथि उठेर नबस्ने हो भने समस्याको समाधान निस्कन सक्दैन । मुलुकमा अहिले एकातिर संविधान कार्यान्वयनको चुनौती छ भने अर्कोतर्फ 'सुशासन' र कानुनी शासनको प्रत्याभूति दिन नसक्दा परिवर्तनबाट प्राप्त उपलब्धि गुम्ने डर पनि त्यत्तिकै छ । पञ्चायत गयो, राजतन्त्र पनि गयो । प्रजातन्त्रदेखि लोकतन्त्रहुँदै गणतन्त्रसम्मको लामो यात्रा पार गरिसक्दा पनि जनताले न्यायका लागि मानवअधिकार अर्थात आर्थिक, सामाजिक र साँस्कृतिक अधिकार एवं नागरिक अधिकारको कानुनबमोजिम उपभोग गर्न पाउने अवस्था सिर्जना नहुने हो भने परिवर्तनको अर्थ के रह्यो ? जनताका नाममा भनिएका आन्दोलन र क्रान्तिले धेरै सपना देखाएको थियो तर ती सपनाहरू व्यवहारिक धरातलमा कार्यान्वयन नहुँदा जनतामा नैराश्यता छाउँदै गएको छ । नेपालको पुरानो प्रजातान्त्रिक पार्टी कांग्रेसले आफ्नो ११ औँ महाधिवेशनमा (२०६२ भाद्र) राजनीतिक प्रस्ताव र कार्यदिशा पारित गर्दै भनेको थियोकांग्रेसको जन्म नै जनतालाई स्वतन्त्रता, न्याय र समानता दिलाउनका लागि भएको हो । सम्पूर्ण जनताको जीवनस्तर मानवोचित नहुँदासम्म प्रजातन्त्र साकार हुन सक्दैन त्यसैले कांग्रेसले प्रजातन्त्रका साथ समाजवाद अँगालेको छ । राजनीतिक स्वतन्त्रताको साथै देशलाई आर्थिक रूपले समृद्ध गराउने र विकासको प्रतिफल सम्पूर्ण जनताको समान पहुँच हुने, कोही पनि नछुट्ने आर्थिक सामाजिक संरचनाको पक्षमा कांग्रेस रहँदै आएको छ तर कांग्रेसले ११ औँ महाधिवेशनको दस्तावेजमा जे उल्लेख गरे पनि व्यवहारमा समाजवादी मार्गबाट आफ्ना पाइला अन्यत्र मोडेजस्तो देखिएको छ । कांग्रेस पार्टी हुने खाने र धनीमानीहरूको क्लबमा परिणत भएको छ । ग्रामीणस्तरका कार्यकर्ता अझै पनि बीपी कोइरालाको 'प्रजातान्त्रिक समाजवादी' चिन्तनबाट अभिभूत छन् भने जिल्ला र केन्द्रमा पैसावालहरूले वर्चस्व बढ्दै गएको छ । कांग्रेस पार्टीलाई सुकिलामुकिलाहरूले कब्जा गरेर राखेका छन् । सत्ता बाहिर रहँदा मात्र कांग्रेसहरू निष्ठाको राजनीतिको वकालत गर्दछन् जब सत्तामा पुग्छन् त्यो निष्ठालाई सत्ताले ओभरल्याप गर्छ । एउटा प्रजातान्त्रिक पार्टीले आफ्नो व्यवहार पनि सोही बमोजिम नगर्ने हो भने जनताले पत्याउन छोड्छन् यसतर्फ कांग्रेसजनहरू बेलैमा सचेत हुनु जरुरी छ ।"
मध्ययुगीन भुरेटाकुरेवादका विरुद्ध,"नदीको किनारमा गंगटा र बिच्छी बस्थे । एकदिन बिच्छीले गंगटालाई नजिकै पुगी भन्यो, 'मित्र ! तिमी नदीमा पौडिएर वारिपारि गर्छौ, कस्तो आनन्द छ है तिमीलाई ! तिमी नदीमा पौडिएको देख्दा ईष्या लाग्छ । म पनि तिमीजस्तै नदीमा पौडिन पाए कति सुखी र खुसी हुन्थेँ । के गर्नु, प्रकृतिले मलाई त्यो गुण र क्षमता दिएको छैन ।' बिच्छीको यति कुरा सुनिसकेपछि गंगटाले भन्छ, 'हो मित्र, मैले तिमीलाई पिठ्यूँमा बोकी नदीमा वारिपारि गराई तिम्रा इच्छा पूरा गरिदिन्थेँ तर तिम्रो स्वभाव कोही नजिक पर्यो त डस्ने स्वभाव छ । त्यसैले तिमीलाई बोकेर नदी सयर गराउन सक्दिनँ ।' गंगटाको यति कुरा सुनेपछि बिच्छीले अनुनयविनय गर्दै भन्छ, 'हे मित्र ! यदि तिमीले मलाई नदीमा सयर गराउँदा डस्न पुगेँ भने त्यहीँनेर तिमीले मलाई नदीमा छाडिदिने छौ र मैले मृत्युवरण गर्नुपर्ने कुरा मलाई राम्रोसँग हेक्का छ । त्यसैले विश्वास गर, मबाट कुनै घात हुने छैन ।' मित्र बिच्छीको यति कुरा सुनेपछि गंगटो पनि सकारात्मक हुन्छ । अनि गंगटाले बिच्छीलाई आफ्नो पिठ्यूँमा बोकी नदीको वारिपारि घुमाउँछ । बिच्छी आफ्नो इच्छा पूरा भइरहेकोमा औधी प्रसन्न हुन्छ र उदात्त आनन्द लिइरहन्छ । बिच्छीले स्वर्णिम आनन्दकै क्षणमा आफ्नो पूर्व प्रतिवद्धता बिर्सन्छ अनि गंगटालाई पिठ्यूँमा डस्न पुगी आफ्नो पूर्ववत् स्वभाव प्रकट गर्दछ । त्यत्तिकैमा गंगटाले बिच्छीलाई पानीमै छाडेर नदीको गहिराइतिर लाग्दछ भने बिच्छीले आफ्नो पूर्व प्रतिवद्धता बिर्सेर गंगटालाई डस्न पुगेवापतको परिणति मृत्युवरण गर्न पुग्छ । यसरी नेपालका राजनीतिक दलहरूले पनि गलत एजेन्डा बोक्न पुग्दाको दुष्परिणम बिच्छी र गंगटाले भोगेको परिघटनाभन्दा फरक हुनेछैन । त्यसैले सहमति र सहकार्यको थालनी गर्दा राष्ट्रिय स्वार्थ र एजेन्डाकेन्द्रित धरातलीय यथार्थ पक्रिन सक्नुपर्छ । राष्ट्रिय शक्ति सन्तुलनको मर्म र भावनाविपरीत हिँडेमा राष्ट्रियता मात्र कमजोर हुने होइन, सिंगो मुलुक नै विघटनको दिशामा जान सक्छ । त्यसैले देश र जनताको हितार्थ, प्राप्त उपलब्धिको रक्षार्थ वस्तुगत परिस्थितिको ठोस विश्लेषण गर्न राजनीतिक दलहरू चुक्नुहुँदैन । अन्यथा कुकर्मको फल बिच्छीको जीवनमा आइलागेको दुःखान्त मृत्युको परिणतिभन्दा फरक नहुने कुरा निश्चित नै छ । त्यसैले सहमति सहकार्यको थालनी गर्दा सद्भाव सहिष्णु राष्ट्रिय एकता भुल्नु हुँदैन । किनकि विभिन्न वर्ग क्षेत्र, लिंग जातजातिको सद्भावपूर्ण एकता नै हाम्रो राष्ट्रिय एकता हो । अहिले हाम्रो सौन्दर्य राष्ट्रिय एकतामा पश्चिमा साम्राज्यवादी शक्तिकेन्द्रले आफ्नो रणनीतिक स्वार्थपूर्ति गर्न द्वैष पैदा गराई मुलुकलाई दिगो अस्थिरतातर्फ धकेलिदिने प्रपञ्चमा जुटिरहेका छन् । यस्तो कुकर्ममा दल र जातजातिका केही अगुवाहरू पनि सहभागी हुन पुगेबाट उनीहरूको नक्कली राष्ट्रवादको मुकुण्डो थप उदांगिन पुगेको छ । यस्तो बाह्य षडयन्त्र चिर्न हाम्रा मूलधाराका राजनीतिक पार्टीहरूको र नागरिक समाज सबै वर्ग क्षेत्र लिंगको बेलैमा चेत खुल्न आवश्यक छ । गरिबी र उत्पीडनबाट मुक्ति विखण्डनवादी दुराशयपूर्वकको जातीयवादी क्षेत्रवादी पहिचानको आन्दोलनरूपी विध्वंसबाट किञ्चित सम्भव छैन । सबैखालका उत्पीडित जातजाति वर्ग, क्षेत्र र लिंगका समस्याहरू वर्गीय समस्या हुन् । वर्गीय समस्या वर्ग संघर्षबाट मात्र हल गर्न सकिन्छ । स्मरण होस्, जुन अनुपातमा एक व्यक्तिद्वारा अर्को व्यक्तिमाथि हुने शोषणको अन्त्य हुनेछ । त्यसैगरी, एक जातिद्वारा अर्को जातिमाथि हुने शोषणको पनि अन्त्य हुनेछ । त्यसै गरेर एक जातिअन्तर्गत रहेका वर्गहरूका बीचको प्रतिद्वन्द्वी हट्नेछ । त्यसैगरी, एक जातिको अर्को जातिविरुद्धको सत्रूता पनि अन्त्य हुनेछ (कम्युनिस्ट घोषणा पत्र) । त्यसैले विद्यमान सामाजिक अन्तर्विरोध हल गरी मुलुकलाई समृद्धिको मार्गमा डोर्याउन सामाजिक परिस्थितिको ठोस विश्लेषणका साथ राष्ट्र बनोटको आधारहरूलाई पनि भुल्नु हुँदैन । नेपाल राष्ट्रको बनोट तथा गठन यहाँको विभिन्न वर्ग, क्षेत्र, लिंग जातजातिको सम्मि श्रणबाट सम्भव भएको हो । यो सत्य भौगोलिक रूपमा हिमाली, पहाडी, भित्री मधेस र तराई समथर चार भौगोलिक स्वरूपमा छ । हिमाली क्षेत्रमाशेर्पा, गुरुङ, थकाली, जुम्ली, हुम्ली, सम्बद्धलगायत जातिको अन्तरघुलनबाट मिश्रित वस्तीहरूको विकास पाइन्छ । पहाडी क्षेत्रमाप्रवेश गर्नासाथ मगर, राई, लिम्बू, गुरुङ, बाहुन, क्षेत्र, कुमाल, ठकुरी, घर्ती, दसनामी, नेवार, तामाङ, खस, खत्री, क्षेत्री, भोटे, माझी, चेपाङ, कार्मी, सार्की, दमाई, बराम, जिरेल, धोवी, प्रर्जा, धामी, राउटे, हेल्मो, कुसुन्डालगायत हिमाली बेल्टसँग सम्बद्ध जाति, उपजातिहरूको अन्तर्घुलनबाट यस क्षेत्रको संगठित वस्ती विकास छ । यसलाई व्यापक अन्तर्घुलनको तथा विविधताको रूपमा बुझ्न सकिन्छ र बुझ्न उपयुक्त हुन्छ । भित्री मधेस परापूर्वकालदेखि बस्दै आएका थारू, दनुवार, माझी, चेपे, राजवंशी, कोचे, मेचे, दुरासहित हिमाली पहाडी विविधता समेत जोडिएको अझ व्यापक अन्तर्घुलन तथा विविधताबाट यस क्षेत्र सुसंगठित छ । यसरी नै तराई समथर क्षेत्रको मूल विविधता पहाडको जस्तै व्यापक रहेकोमा हिमाली, पहाडी, भित्री मधेस र तराईको अति व्यापक विविधताबाट यस क्षेत्रको वस्ती विकास अन्तर्घुलित हुन पुगेको छ । सारांशमा सम्पूर्ण नेपाल सयौं जातजाति, भाषाभाषीको सहअस्तित्व र सहचार्यको साझा फूलबारी हो । यस विशिष्टतालाई नेपाल राज्य एकीकरणका महानायक पृथ्वीनारायण शाहले चार वर्ण छत्तीस जातको साझा फूलबारीको रूपमा अथ्र्याउँदै राज्यलाई मार्गदर्शन गर्न पुगेका थिए । यसै अनुरूप हाम्रो सामाजिक, आर्थिक, राजनीतिक, धार्मिक, साँस्कृतिक मूल्यमान्यताभित्र रही मानसिक तथा शारीरिक श्रम विभाजनको परिपाटीबाट नेपाली समाज सुसंगठित हुँदै आएको छ । विविधताबीचको खँदिलो एकता नेपाली हकमा शान्ति, स्थिरता र समृद्धि हो । यसै अनुरूप राज्यका समस्त क्षेत्र राष्ट्र उत्थानमा अधिकार र कर्तव्यको खुला प्रतिस्पर्धाबाट समग्र राष्ट्रको अग्रणी नेतृत्व लिन र दिन सक्नुपर्नेमा विवाद उठाउनु उचित हुँदैन । यसै तथ्यलाई अस्वीकार गर्दै वर्ग संघर्षको मूल, माक्र्सवादी मान्यतालाई परित्याग गर्दै जातीय पहिचानको आधारबाट, क्षेत्रीय, भाषिक, लैंगिक, आधारमा समाजमा कलहको बीउ रोप्न खोजे अथवा रोपे प्रत्येक वस्ती मात्र होइन, प्रत्येक घर समेत द्वन्द्वको थलो बन्न पुग्नेछ । यसलाई सारभूत रूपमा मुलुकलाई गृहयुद्धमा फसाउने चालभन्दा फरक रूपमा बुझ्न सकिँदैन । पूर्वी युरोपको युगोस्लाभिया, अफ्रिकाको हैंटी, अफगानिस्तान र मध्यपूर्वका राष्ट्रहरू, भारतकै विखण्डनवादी आन्दोलन आदिलाई पश्चिमा साम्राज्यवादको पछिल्लो रणनीतिक स्वार्थपूर्ति अभ्यासको रूपमा बुझ्न सकिन्छ । यस सन्दर्भमा साम्राज्यवादको विगत दुई सय वर्षदेखिको अभ्यासको परिणाम वर्तमान नेपाली समाजमा विकृत स्वरूपमा उद्घाटित भइरहेका छन् । मंकाखलः हुँदै सेतामगुरालीबाट सुरु भएको संगठनात्मक सामाजिक अन्तर्विरोध चर्काउने अभियान अहिलेसम्म आइपुग्दा सोसलिस्ट ब्यानरको नेपाली कांग्रेस, एमाले, मसाल, माओवादी, मधेसवादी लिम्बुवान, खुम्बुवान, तामाङ मुक्ति, एनजीओ, आईएनजीओ, विभिन्न संघसंस्थासहित नेपालस्थित युरोपियन, अमेरिकन राजदूतावास र उनै पश्चिमाहरूको संगठन र फाइनान्सको संयोजन गर्दै आएको राणानियन्त्रित शाह केन्द्र राष्ट्रिय सुरक्षाको जिम्मा लिएको सेना, युरोपियन फाइनान्समा टिकेको नेपाल बार एसोसिएसन, नोकरशाहीतन्त्र, सूचना सञ्चारको क्षेत्र न्यायपालिका, व्यवस्थापिका, समेतको संयुक्त अग्रसरतामा कार्यपालिकाको अदूरदर्शी, कार्यशैलीबाट मुलुक चौतर्फी संकटको घेराबन्दीमा गुज्रन पुगेको छ । यस्ता गलत चिन्तनको आवरणमा मुलुक ध्वंस गर्ने सद्भाव र सहिष्णुमाथि धावा बोल्ने र साम्प्रदायिक द्वन्द्व चर्काउने गलत अभ्यास चिर्दै गलत तत्वलाई समूल नष्ट गर्न राष्ट्रिय राजनीतिक दलहरूले आफूलाई सच्याउँदै सही मार्ग अनुशरण गर्न सक्नुपर्छ । जातिवादी पहिचानको राजनीति २१ औं शताब्दीका राजनीतिक पार्टीको राजनीति हुनै सक्दैन । त्यसैले माक्र्सवादीहरूको केन्द्रमा वर्ग संघर्ष प्राथमिकतामा हुन्छ न कि जातीय आन्दोलन । जातीय प्रश्नमाथि आलोचनात्मक टिप्पणी गर्दै लेनिन भन्नुहुन्छ, 'निःसन्देह माक्र्सवादीहरू संघीय तथा विकेन्द्रीकरणको विरुद्धमा छन् । जसको सोझो उद्देश्य पुँजीवादको विकासका लागि यथा सम्भव विशाल र बढीभन्दा बढी केन्द्रीकृत राज्यको स्थापना गर्नु रहेको हुन्छ । अन्य कुरा यथावत् रहेमा वर्ग सचेत सर्वहाराले सदैव बृहत्तर राज्यको समर्थन नै गर्दछ । उनीहरू सदैव मध्ययुगीन भुरे टाकुरेवादका विरुद्ध संघर्ष गर्छन् । तथा विशाल भूभागमा यथा सम्भव घनिष्ठ सम्मि श्रणलाई स्वागत गर्दछन्, जहाँ बुर्जुवाविरुद्ध सर्वहाराको संघर्ष व्यापक धरातलमा विकसित हुन सकोस् । शान्ति प्रक्रियामा प्रवेशसँगै माओवादी आन्दोलन आफ्नो वर्ग संघर्षको आदर्शबाट चिप्लिएर विभिन्न क्षेत्रवादी, जातजातिवादी पहिचानको घेराबन्दीमा फस्न पुगेको देखिन्छ । तसर्थ, माओवादी आन्दोलनले गलत घेरा तोडेर सत्य र निष्ठाको मार्गमा हिँड्न विलम्ब गर्नु हुँदैन । जबसम्म, जहाँसम्म भिन्नभिन्नै जातीयहरू एउटै सिंगो राज्यमा रहेका हुन्छन्, त्यस्तो अवस्थामा माक्र्सवादीहरू कहिल्यै पनि र कुनै पनि मूल्यमा न संघात्मक सिद्धान्तको न त विकेन्द्रीयताको नै वकालत गर्छन् । मध्ययुगीन विभाजनबाट मुक्त गरेर विशाल केन्द्रीय राज्यका रूपमा सम्पूर्ण विश्वलाई भावी समाजवादी एकताको दिशामा अघि बढाउनु एउटा अजंगकै ऐतिहासिक पाइला हो र यो अवस्थाबाट अघि बढेर (पुँजीवादसँग अभिन्न रूपमा सम्बद्ध) मात्रै समाजवादसम्म पुग्न सकिन्छ ।' त्यसैले माओवादी आन्दोलनले क्षेत्रीय, जातीय पहिचानको आवरणको चक्रव्यूहबाट उन्मुक्ति लिनैपर्छ । अहिले जातीय प्रश्नसित पहिचानको राजनीतिलाई मिसाइएको छ । माक्र्सवादीहरूले सधैँभरि प्रत्येक जाति आन्दोलनको प्रत्येक रूपलाई समर्थन गरिरहनुपर्छ भन्ने अवश्य होइन । जातीयहरूको अधिकारको प्रश्न कुनै जातीय पृथक स्वायत्तता हुनै सक्दैन । नेपालमा जातीय पहिचानको आन्दोलनरूपी विध्वंस वर्ग संघर्षका राजनीतिक आन्दोलनका विरुद्ध निरपेक्ष रूपमा जातीय, क्षेत्रीय, लैंगिक उग्रनाराका साथ अलगावादी सोच बोकेर क्रियाशील भएको देखिन्छ । जुन कुनै पनि मूल्यमा मुलुकको हितमा छैन । १० वर्षको जनयुद्व २०६२०६३ को जनआन्दोलन उत्पीडित वर्ग, क्षेत्र, लिंग, जातजातिको हक अधिकार स्थापित गर्ने हेतु थियो र हक अधिकार प्राप्त भएको पनि छ । यसलाई संस्थागत गर्न इमानदार प्रयास जारी राख्नु न्यायसंगत हुन्छ । विशेषतः शान्ति प्रक्रियामा प्रवेशसँगै माओवादी आन्दोलन आफ्नो वर्ग संघर्षको आदर्शबाट चिप्लिएर विभिन्न क्षेत्रवादी, जातजातिवादी पहिचानको घेराबन्दीमा फस्न पुगेको देखिन्छ । तसर्थ, माओवादी आन्दोलनले गलत घेरा तोडेर सत्य र निष्ठाको मार्गमा हिँड्न विलम्ब गर्नु हुँदैन । साथै प्रतिभा निर्माण र संरक्षणको अभियान सँगसँगै लैजान अति आवश्यक छ । यसको अर्थ उत्पीडित जातजाति, क्षेत्र लिंगले संघर्ष गर्नु हुँदैन र न्याय, समानता, स्वतन्त्रता, प्राप्त गर्नु हुँदैन भन्ने होइन । मात्र यति हो कि राजनीतिक आन्दोलनको बाटो छोडेर जातिवादी आन्दोलनबाट कुनै पनि जातिको वास्तविक अधिकार स्थापित हुन सक्दैन भन्ने नै हो । हाम्रो जोड भनेको विभेदहरूको जन्म दिने विभेदकारी सामाजिक प्रणाली कार्यपालिका, व्यवस्थापिका, न्यायपालिका, समाज, श्रमस्थल, छिमेक, परिवारजस्ता सबै क्षेत्रका असमानताहरूलाई समूल नष्ट पार्न वर्गीय शक्तिहरू एक हुनुपर्छ र वर्गीय राजनीतिक आन्दोलनबाट मात्र अधिकार एवं मुक्ति प्राप्त गर्न सकिन्छ भन्ने हो । माक्र्सवादले वर्गीय मुक्तिविना उत्पीडित जातजाति, क्षेत्र, लिंग समुदायको मुक्ति सम्भव छैन भन्नेमा जोड दिएको छ । वर्गीय मुक्ति आन्दोलन नै समाजमा विद्यमान सबैखाले दमन शोषणबाट मुक्ति पाउने मूल मन्त्र हो । यसभन्दा अर्को उच्चतम विकल्प छैन । अहिले राष्ट्रिय राजनीतिलाई धमिल्याई घमिलो पानीमा माछा मार्न खोज्नेका विरुद्ध प्रतिरोधका स्वर गुञ्जिन आवश्यक छ । यसो हुन सकेमा उल्लेखित परिपाटीबाट मात्र विध्वंसात्मक जातीय पहिचानको असहिष्णु अभियानले जीवन्तता पाउन नसक्ने निश्चित छ । तर अहिले नेपालका मूलधारका राजनीतिक पार्टीहरूमा पहिचानवादी राजनीतिक गुरुयोजनाको कुटिल अभ्यास संगठनात्मक राजनीतिक सिद्धान्तको रूपमा सुनियोजित रूपमा स्थापित गर्न खोजिएको छ । यसमा कम्युनिस्ट ब्यानरका राजनीतिक पार्टीहरू अगुवाको रूपमा देखिन जानुबाट स्थितिको गम्भीरता संगीन बन्न पुगेको छ । यस मानेमा नेकपा (माओवादी केन्द्र) र अन्य वाम घटकहरूका साथै, लोकतान्त्रिक पार्टीहरू एवं विभिन्न शक्तिकेन्द्र अझ बढी जिम्मेवार बन्न आवश्यक छ । वर्गीय समस्यालाई जातीय आधारमा हल गर्न खोजे सर्वदा त्यो विषय हल हुन सक्दैन । राज्यको पुनर्संरचना, निर्वाचन प्रणाली शासकीय स्वरूपलगायत राज्यका महत्त्वपूर्ण अंगहरूमा जातिवाद र क्षेत्रवादको एजेन्डालाई प्राथमिकता होइन कि मानवताको सौन्दर्यात्मक चेतनाका साथै, वर्ग संघर्षको आधारलाई प्राथमिकता दिनुपर्छ । यसका लागि सर्वपक्षीय राष्ट्रिय राजनीतिक सभा तथा छलफलमार्फत राजनीतिक दलहरू एवं सम्वद्ध पक्षहरूबीच राष्ट्रिय सहमति कायम गरी संविधान संशोधनमार्फत राष्ट्रिय एकता, दिगो शान्ति, स्थिरता र समृद्धिका लागि आधुनिक नेपाल निर्माणका मौलिक सिद्धान्तको जगमा मुलुकको नेतृत्व गर्न राजनीतिक दलहरू चुक्नु हँदैन । यही नै वर्तमान मुलुकले खोजेको पूरा गर्नुपर्ने ऐतिहासिक कार्यभार हो । न्यौपाने नेकपा माओवादी केन्द्रका केन्द्रीय सदस्य हुन् ।"
जहाज किनिदिने नेपाली,"विजय लामाको फेसबुक र नेपालीले नै जहाज किनिदिने विषय अहिले चर्चाको शिखरमा छ । सफरमा उकालो कठिन नै हुन्छ । तर जसले सर्वोच्च शिखर आफ्नो गन्तव्य ठानेको हुन्छ त्यस्तालाई उकालोको के डर । आरएनएसीको स्थापना १९५८ जुलाईमा भएको थियो । एउटा डकोटा (डिसी३) बाट आफ्नो उडान सेवा सुरु गर्दै थुप्रै डकोटा, चाइनिज फोङ्सो, पिलाटस् पोर्टस, फोकर (एफ२७), एभ्रो (एचएस७४८), टिवन अर्टर, बोइङ ७२७ तथा बोइङ ७५७ यी तमाम विमान एकै दिनमा किनिएका होइनन् । एकएक पाइला दृढतापूर्वक टेक्दै शिखरमा पुग्ने अभियानमा जस्तोसुकै आँधिबेहेरी तथा कठिनाइको सामना गर्दै अगाडि बढी नै रह्यो । सुरुसुरुका दिनमा विदेशी पाइलट तथा इन्जिनियर टेक्निसियनलाई विस्थापित गर्दै निगम पूर्णरूपले, मात्र नेपाली जनशक्तिद्वारा परिचालित भयो । निगमको व्यवस्थापनमा पनि नेपाली ल्याकत र तागतको प्रदर्शन सन्तोषजनक रूपले अगाडि बढी नै रह्यो । निगमलाई पहाडी दुर्गम क्षेत्रको विकासका निमित्त वरदान सावित हुने ट्विन अटर सेवा सुरु गर्ने र डकोटा युगबाट बोइङ ७२७ को जेट विमानको युगमा प्रवेश गराउने छोटो समयका निमित्त आएको फ्रेन्च व्यवस्थापनलाई न नेपालीले बिर्सन सक्छ न राष्ट्रले । कल्पनाको उडानका निमित्त स्रोत तथा साधनको उचित व्यवस्थापन भइदिने हो भने नेपालीले के गर्न सक्दैन, कहाँमात्र पुग्न सक्दैन र ? दूरमा पटना र दिल्लीबाट उडान सुरु गरेको निगम कलकत्ता, ढाका, श्रीलंका, माल्दिभ्स, वर्मा, बैंकक, सिंगापुर, हङ्कङ, सांघाइ (चीन), जापान, कराँची, दुबइ, जर्मनी, बेलायत र फ्रान्समा नियमित सेवा सञ्चालन गर्दथ्यो । अफ्रिकी देश हरारे, जापानको फुकुओका जस्तै अन्य थुप्रै गन्तव्यमा चार्टर्ड उडान गर्दथ्यो । यतिले मात्र नपुगेर संयुक्त राष्ट्रसंघ (यूएन) का निमित्त सैनिक ओसारपसार गर्न चार्टर्ड गरिएका निगमका विमान ग्रीस हुँदै इजरायलको तेल अभिवसम्म उड्न भ्याउँथ्यो । निगमको सिंगापुर हुँदै अस्ट्रेलियाको सिड्नीसम्म पुग्ने उडान योजना निगमका तिनताकका प्रबन्धकहरूको संकीर्णता (पाइलटले प्राप्त गर्ने डलर भत्ता तथा बस्ने पाँचतारे होटल) को खर्चको राप सहन नसक्दा तुहिन पुगेको थियो । अझ साउदी अरेवियाले निगमकै विमान तथा पाइलटहरूद्वारा आफ्नो रियादकाठमाडौं उडान सञ्चालन गर्न गरिएको अनुरोध नेपाली पाइट साउदीले लगिदेला भन्ने डरका कारण व्यवस्थापनले मञ्जुर गरेन । यसरी संस्थापन पक्षको अदूरदर्शिताका कारण निगम विश्वबजारमा छलाङ लगाउनबाट वञ्चित भयो । निगम आफ्नै बलबुतामा कहाँसम्म पुग्न सफल भयो, कहाँसम्म पुग्न सक्थ्यो तथा निगमको अवनति कहाँबाट सुरु भयो त्यो प्रत्येक नेपालीले जान्नैपर्ने यथार्थ हो । निगमले २८ वर्ष पश्चात् २०७१ माघ र २०७२ वैशाखमा भित्रएका आफ्ना दुइटा एयरबस ३२० विमानद्वारा सञ्चालित उडान ९८ प्रतिशत सफलतापूर्वक भएको तथ्य बजारमा आएको छ । छिट्टै दुइटा लामो दुरीका अन्तर्राष्ट्रिय उडान गर्ने वाइड बडी जहाज एयरबस ३३० पनि ल्याउने निगमको योजना छ । योजनाकै कुरा गर्ने हो भने १९८७ र १९८८ मा दुइटा अत्याधुनिक बोइङ ७५७ विमान भित्र्याउँदा नै १९९२ सम्ममा निगमले वाइड बडी बोइङ ७६७ भित्र्याएर आफ्नो सेवा बेलायत वा जर्मनीहुँदै सोझै अमेरिका पुर्याउने लक्ष्य थियो । तर २०४७ पछि चलेको ब्रम्हलुटको सिलसिलाले देशमा स्थापित उद्योगधन्दा मात्र हैन अपितु उड्दा उड्दैका जहाज बेचिन पुगे । निगमको दोहनको सिलसिला लामो समयसम्म १८१९ औं पटक भाडामा विदेसी जहाज भित्र्याएर कायम रह्यो । जसको दुश्परिणाम निगमले मात्र हैन देशको सम्पूर्ण पर्यटन क्षेत्रले भोग्नुपर्यो । यसै सिलसिलमा पंक्तिकारको एउटा अनुभव यहाँ उल्लेख गर्नु सान्दर्भिक होला । बोइङ विमानमा मनोरञ्जनका साधन (अडियो, भिडियो वा म्युजिक) हरू नभएकाले म फ्लाइटमा इच्छुक यात्रुगणलाई ककपिट (उडान कक्ष) मा आएर अवलोकन गर्न अनुमति दिने गर्दथें । यसै सिलसिलामा एक ख्यातिप्राप्त होटेल सञ्चालकलाई ककपिटमा बस्ने अनुमति दिएको थिएँ । कुराको सिलसिलामा मैले उहाँलाई आग्रह गरें, 'निगमले आफ्नो योजनाअनुरूप वाइड वडी विमान (बोईङ ७६७) ल्याउन सकेको छैन, जसले गर्दा लामो दूरीका हाम्रा उडान जस्तै, बेलायत, जर्मन, फ्रान्स तथा अमेरिका पुग्ने लक्षसमेत प्रभावित भएका छन् । तपाइँ होटेल व्यवसायी सबै मिलेर एउटा बोइङ ७६७ विमान मात्र किनिदिनुभयो भने देशको पर्यटन क्षेत्रले फड्को त मार्ने नै थियो साथसाथै पर्यटकको वृद्धिबाट होटेल व्यवसायीसमेत लाभान्वित हुने थिए ।' मेरो आग्रह उनले चाखपूर्वक सुने तर त्यस दिशामा होटेल व्यवसायी धनाड्यले कहिल्यै कुनै रूची देखाएनन् । देखाएको भए आज प्राप्त गरेको ९८ प्रतिशत सफलता उहिले नै प्राप्त हुने थियो । निगमको आधुनिक जहाजको उक्त आवश्यकता पूर्ति भएको भए निगममा जहाज आज रातोदिन संसारको प्रत्येक कुनाकुनामा देखिन्थे । दुर्भाग्य हाम्रा होटेल भर्न पर्यटक जहाजबाट आउँछन् त्यसमा पनि उही देशको विमानद्वारा नै भित्रिने इच्छा प्रकट गर्छन् भन्ने यथार्थ होटेल व्यवसायीको सोचमा कहिल्यै आएन । विजय लामा एउटा कुशल पाइलट मात्रै नभई बहुआयामिक प्रतिभाका धनी पनि हुन् । टेलिभिजन, प्रिन्ट मिडिया, अनलाइन, चलचित्र ( हलिउडसम्म ) विज्ञापन तथा अनेकन विषयमा छाइरहन्छन् । सबैभन्दा महत्त्वपूर्ण, नेपाली राष्ट्रियताका विषयमा उनका अभिव्यक्ति तथा राजनीतिज्ञका गलत राजनीतिप्रति उनको बेलाबेलामा आउने प्रतिरोधात्मक शब्दले फेसबुकमा धेरैलाई प्रभावित पारिरहेको हुन्छ । वर्षौंपछि नेपाल वायुसेवाको स्थगित पहिलो दुवई उडानमा भरिभराउ यात्रु र नेपालको झन्डाअंकित निगमको जहाज देख्नेबित्तिकै आत्मविभोर नेपाली जनसमूहको उर्लेको आत्मीयताले एकपटक फेरि नेपाल वायुसेवा निगमलाई चर्चामा ल्यायो । फेसबुकमा एकजना पाका नेपाली बसेको जहाजको सिटका पछाडि उभिएको विजय लामा (उक्त विमानकै पाइलट) को फेसबुकमा आएको फोटो र उक्त यात्रुको अभिव्यक्ति थियो, 'बाबु यो जहाज किन्न कति पैसा पर्ला, यसरी आफ्नै देशको जहाज नियमित रूपले हामी नेपालीले चढ्न पाउने हो भने पचासौं लाख हामी यता काम गर्ने नेपाली मिलेर किनिदिउँला नि यस्ता जहाज' भनेको कुरा फेसबुकमा भाइरल भयो । तत्पश्चात विभिन्न मुलुक, साउदी अरब, मलेसिया, कोरिया, जापान आदि धेरै मुलुकमा काम गर्नेहरूले एउटै कुरा राखे आफ्नो कमेन्टमा, जहाज दुबइ मात्र किन, हामी बसेको मलेसिया, कोरिया, जापान आदिमा पनि सेवा विस्तार गर्ने हो भने पैसा उठाएर निगमलाई जहाज हामी पनि किनिदिन सक्छौं भन्ने अभिव्यक्तिले मोबाइल भरियो । यतिले मात्र नपुगेर कठिन परि श्रम बेचेर केही पैसा कमाउन सफल नेपाली देशका निमित्त आफ्नो पेट काटेर भए पनि केही योगदान गर्न वा लगानी गर्न उद्यत छन् । धनाड्य अरबपति, खरबपति तथा विश्वमै धनीमानीमा दरिन सफलको नेपालमा कमी छैन, तर विजय लामाले फेसबुकमा राखेको एक नेपालीको फोटो र उनको विचार (जहाज किनिदिने) लाई फलो गर्ने हजारौं परि श्रमी नेपालीको सपना कसरी, कहिले र कुन रूपमा पूरा हुने हो त्यो आसमा विदेशी भूमिमा रगतपसिना बगाउने नेपाली कतिन्जेल बस्नुपर्ने हो कसैलाई थाहा छैन ।"
