शीर्षक,विवरण
सर्वोच्चले हल्लाएको सुरक्षा,"प्रहरी महानिरीक्षकको नियुक्ति विषयमा सर्वोच्च अदालतबाट भएको फैसलाले प्रहरी संगठनलाई कानुनी रूपमै बलियो बनाएको छ, यसले प्रहरी संगठनमा हुने राजनीतिक हस्तक्षेपको कालो दृश्यअदृश्य छायालाई उजागर र अन्त्य गरेको छ भने अर्कोतर्फ व्यावसायिक क्षमताकै भरमा वृत्ति विकासको सपना बोक्ने योग्य, कर्मठ सुरक्षाकर्मीको पंक्तिमा बढोत्तरी गराउने देखिन्छ । स्वविवेकीय अधिकारको आडमा निहित लालायित स्वार्थको लागि प्रहरी संगठनमा स्वेच्छाचारिताको नांगो नाचमा रमाउने तथाकथित लोकतन्त्रवादी नेताहरूको सक्कली अनुहार पनि सार्वजनिक रूपमा प्रकट हुन गएको छ । एउटा कानुनसम्मत अनुकरणीय निर्णयले कस्तो सकारात्मक चक्रिय प्रभाव पार्दो रहेछ भन्ने उदाहरण बनेको छ सर्वोच्चको यो फैसला । अहिले हाम्रा न्यायमूर्तिको न्यायिक विवेकको सर्वत्र प्रशंसा भएको देखिन्छ । फैसलाले स्वेच्छाचारिता र स्वविवेकीयबीचको भिन्नत्ता प्रस्ट्याएको छ । आधारहीन तवरले योग्यताको मूल्यांकन नै नगरी गरिने विवेकहीन निर्णय, स्वविवेकीय निर्णय हुन सक्दैन भन्ने सारमा फैसलाको मूल स्वरूप केन्द्रित रहेको देखिन्छ । सुरक्षा सेवा राज्यको भर परिरहनुपर्ने सेवा भएकाले यसको सुसञ्चालनमा राज्य स्वविवेकीभन्दा विवेकी बन्न आवश्यक छ । निजीगत रूपमा लागेको आधारमा लिइने निर्णय मात्र स्वविवेकीय निर्णय हुने र सोबाहेक वस्तुगत रूपमा प्रस्ट्ट्याउनुपर्ने र आधार खुलाउनुपर्ने विषय स्वविवेकीय हुन नसक्ने भनी फैसलाले स्पष्ट व्याख्या गरिदिएकाले सकारात्मक न्यायिक हस्तक्षेपले राजनीतिक हस्तक्षेपलाई शिरैबाट खारेज गरिदिएको छ । यसबाट संगठनमा बलियो नेतृत्व स्थापित हुने कानुनी मार्ग प्रशस्त हुन गएको छ । प्रचलित कानुनको पालाना गर्ने, गराउने निकाय प्रहरी स्वयं नै कानुनी रूपमा संरक्षित हुन सकेन भने सुरक्षाकर्मीको व्यावसायिक सेवामा विचलन आउन सक्छ र विचलित सुरक्षाकर्मीले भरपर्दो सेवा दिन सक्दैनन् । प्रहरी आन्तरिक रूपमै बलियो भएमा मात्र समाज मर्यादित, सुरक्षित हुन सक्छ र लोकतान्त्रिक प्रणाली पनि वास्तविक अर्थमा स्थापित हुन जानेछ । मुलुकको विद्यमान शान्तिसुरक्षाको संवेदनशील स्थिति, निर्वाचन सुरक्षाको तयारीलगायतका विषयमा प्रहरी नेतृत्व अपरिहार्य हुन गएको छ । नेतृत्व कमान्डमा सञ्चालन हुने प्रहरी संगठनको प्रमुखलाई तदर्थ ढंगले लामो समयसम्म सञ्चालनमा राख्न उपयुक्त हुँदैन । तसर्थ फैसलाले स्पष्ट रूपमा व्याख्या गरेको अवस्था र आधारमा योग्यतम ठहरिएको व्यक्तिलाई प्रहरी महानिरीक्षक पदमा नियुक्त गर्न ढिलाइ गर्नु हुँदैन । यो वा त्यो बहानामा पुनः स्वविवेकीय अधिकारको दुहाइ दिई कानुनी अपव्याख्या गरिनु हुँदैन । सरकार जहिले पनि विवेकी हुनुपर्छ निरंकुश चरित्र र आचरण भएका व्यक्ति मात्र अविवेकी र स्वविवेकी बन्ने चेष्टा राख्ने गर्दछन् । लोकतन्त्रको सुन्दर पक्ष भनेकै निरंकुशतामा अंकुश लगाउने प्रणाली हो । न्यायिक रूपमै ठहर भइसकेको मुद्दालाई पुनः विवादको विषय बनाएर कानुनी राज्यको उपहास गर्ने दुस्सहास नगरौं । प्रहरी नियमावलीको नियम ४१ मा भएको व्यवस्थाका सम्बन्धमा गरिएको सर्वोच्च अदालतको विस्तृत व्याख्याले प्रहरी महानिरीक्षक छनोट र नियुक्तिको स्पष्ट आधार तय गरिदिएको छ । यस किसिमको न्यायिक व्याख्याले अब प्रहरी संगठनमा निर्भीक र बलियो प्रहरी नेतृत्व जन्माउनेछ । न्यायिक प्रक्रियाबाट स्थापित नेतृत्वले कुनै राजनीतिक दल वा नेतृत्वप्रति अनुग्रही, ऋणी भइरहनुपर्ने छैन । आफ्नो व्यावसायिक योग्यताको जगमा उभिने नेतृत्व सोझै आमनागरिकप्रति उत्तरदायी बन्नेछन् । यो प्रहरी संगठनको व्यावसायिक सुरक्षाको लागि महत्वपूर्ण अवसरसमेत भएकाले फैसलामा उल्लेख गरिएको मूल्यांकनका सर्तलाई प्रहरी ऐनमा समावेश गरी प्रहरी संगठनमा हुने राजनीतिक, गैरराजनीतिक हस्तक्षेपलाई सधैंका लागि अन्त्य गरिनुपर्छ । प्रहरी संरचनामा परिवर्तन र स्वायत्तताको लडाइँ नेपालको संविधानले संघीय प्रहरीको संरचनाको व्यवस्था गर्ने क्रममा तीन तहको प्रहरी संरचना र बनोटको संवैधानिक व्यवस्था गरेको छ, जसअन्तर्गत केन्द्रमा संघीय प्रहरी, प्रान्तमा प्रादेशिक प्रहरी र स्थानीय प्रहरी अर्थात् नगर प्रहरीको व्यवस्था गरेको छ। फौज्दारी न्याय प्रणालीका तीन प्रमुख अंग अदालत, सरकारी वकिल संघीय संरचनामा गइसकेको सन्दर्भमा नेपाल प्रहरीलाई पनि विगतमा संघीय संरचनासम्बन्धी गठित आयोगले सिफारिस गरेबमोजिम संघीय संरचनामा लैजान आवश्यक देखिन्छ । सो क्रममा सिंगो प्रहरी संगठनलाई स्वायत्त संगठनका रूपमा स्थापित गर्ने गरी वृत्ति विकासका सर्तलाई हस्तक्षेपको छायाबाट बचाउने गरी उल्लेख गरिनुपर्छ । सोका लागि पनि सर्वोच्चको फैसलाले मार्ग निर्देशन गरेको छ । लोकतान्त्रिक सरकारले अलोकप्रिय र गैरकानुनी निर्णय गर्दैन । सरकारले गरेको गलत निर्णयलाई कानुनी रूपमै बदरबागी ठहर्याएको यस अवस्थामा सरकारको नैतिकतामाथि नै गम्भीर प्रश्न उठेको छ । यस्तो अवस्थामा अन्यत्र मुलुकमा भने सरकारले नैतिकताका आधारमा राजीनामा गर्ने गरेका कैयन् उदाहरण देखा परेका छन् । प्रहरी संगठनजस्तो सार्वजनिक चासो र हितको सेवाको प्रमुखमा नियुक्त गर्दा सरकारले कानुनी रूपमै गम्भीर गल्ती गरेको भनी सर्वोच्च अदालतबाट फैसला भइसक्दासमेत सरकार मौन रहन पाउँदैन । यस्ता गम्भीर विषयमा सरकारले जबाफ नदिए पनि आम नागरिकले भने ब्यालेटमार्फत आफ्नो जबाफ खोज्ने नै छन् । लोकतान्त्रिक प्रणालीमा प्रहरी सेवा क्रमशः बलियो बन्दै जानेछ र सेवाको स्वायत्तताको लडाइँमा जनमत तयार बन्दै गइरहेको देखिन्छ । बिचौलियाहरू सुरक्षामा अवसर गुमेको झोंकमा पुनः अविवेकीय निर्णय गराउन सक्रिय हुन सक्छन् । सर्वोच्च अदालतको फुल बेन्चबाट शक्ति सन्तुलनको स्पष्ट व्याख्या भइसकेकाले अब चलखेलको सम्भावना टरेको छ । प्रहरी नियमावलीबमोजिम प्रहरी महानिरीक्षक नियुक्ति गर्दा सरकारले कानुनी रूपमा कार्यविधिको गम्भीर त्रुटि गरेको फैसलामा उल्लेख छ । आफूले चाहेको वा स्वविवेकले उपयुक्त देखेको उम्मेदवारको योग्यता कानुनसम्मत भएको भनी तर्कसंगत ढंगले प्रस्तावसमेत पेस नगरिएको देखिन्छ । निर्णयकर्ताले स्वविवेकीय अधिकारको प्रयोग गर्दा प्रहरी नियमावलीको नियम ४१ को व्यवस्था र सोका लागि निर्दिष्ट गरिएका अनुसूचीमा गरिएको व्यवस्थासमेतका आधारमा औचित्यपूर्ण किसिमले अन्य उम्मेदवारसमेतको विवरण खोली चुनौतीवापत दिइने अंकलाई स्वविवेकको हतियारका रूपमा प्रयोग गर कानुनी कार्यविधि पुर्याएको भए पनि स्वविवेकीय निर्णयले कानुनी मान्यता पाउन सक्ने थियो । सुरक्षा प्रशासन नबुझेका गृह प्रशासनको क्षमतासमेत प्रस्ट रूपमा उदांगिएको छ यस घटनामा । आफूले चाहेकालाई सचिव बनाउँदा पनि परेका बखत सेवा दिन नसक्दा रहेछन्। बोकेको कुकुरले सिकार गर्दैन । नेपालको राजनीतिक बजारमा चलखेल शब्द प्रचलित छ । पदीय हैसियत हत्याउन गरिने अनुचित, पर्दापछाडिबाट लिनुदिनु खेल नै चलखेल हुन् । चलखेलमा बिचौलियाको भूमिका महत्वपूर्ण हुने गर्दछ । बिचौलिया निकै संगठित छन् र राज्य शक्तिमा उनीहरूले सशक्त पहुँच कायम गरेका हुन्छन्, वस्तुको खरिदबिक्रीजस्तै जिम्मेवबारी र अवबसरको पनि कारोबार गर्ने गरी यिनीहरूले आआफ्ना नेटवर्क तयार गरेका हुन्छन् । प्रहरी सेवाको फैलावट र पहुँचलाई दुरुपयोग गर्न सकिएमा राम्रै फाइदा हुने भएकाले प्रहरी सेवाको नेतृत्व चयनमा उनीहरूको विशेष चासो रहने गर्दछ । पैसामार्फत पावर र पावरमार्फत हैकम कायम गर्नका लागि प्रहरी सेवा उपयुक्त साधन हुने उनीहरूको बुझाइ रहेकाले पनि प्रहरी सेवामा पावरको आकर्षण देखेका छन् उनीहरूले । सर्वोच्चको फैसलाले चलखेलमा सक्रिय बिचौलिया र शुभलाभ हासिल गर्ने पक्ष तिर्मिराएको हुन सक्छ र अवसर गुमेको झोंकमा पुनः अविवेकीय निर्णय गराउन सक्रिय हुन सक्छन् तर शक्ति सन्तुलनको स्पष्ट व्याख्या सर्वोच्च अदालतको फुल बेन्चबाट भइसकेको अवस्थामा अब चलखेलको सम्भव छैन । अब सुदृढ प्रहरी सेवाको संस्थागत विकासलाई साझा मुद्दा बनाउन सबैको ध्यान केन्द्रित हुन आवश्यक छ ।"
विदेशी हुन पाउँदाको खुसी,"विद्यार्थी जीवनलाई रमाइलो र यादगार क्षणको रूपमा लिइन्छ । केही यादगार पलहरू काटेर म विद्यार्थी नै हुँ भनेर अस्ट्रेलियाको सिडनी युनिभर्सिटीमा कानुनको स्नातक तहमा अध्ययन गरिरहेको छु । पहिलो वर्षको फाइनल जाँच सकेर नेपाल फर्किएँ । जोस, जाँगर र घर जाने उत्साहले त्यो झन्डै २४ घन्टे लामो यात्रा पत्तै नपाई बित्यो । तीन महिना नेपालमा बिताएर सिडनी फर्किएँ । हङकङबाट जाने टिकट सस्तोमा पाएपछि मैले त्यहीं सिडनी जाने टिकट लिएँ । एयरपोर्टबाट सिडनी प्रस्थान गर्ने क्रममा सधैंजसो हाम्रो त्रिभुवन अन्तर्राष्ट्रिय विमानस्थलको गैरजिम्मेवारपूर्ण व्यवस्थापन देखेर टाउको हल्लाउँदै चित्त नबुझाई म एयरपोर्टको सबै काम सकेर जहाज कुरेर बसें । मैले सोचेको थिएँ, जहाजमा सबै विदेशी र अलिअलि मात्र नेपाली होलान्, तर भयो ठीक विपरीत । त्यस जहाजमा ६०५ भन्दा बढी नेपाली नै थिए र त्यो ६०५ मा ९९५ नेपाली दाजुभाइ तथा दिदीबहिनीहरू अस्ट्रेलियातर्फ लाग्दै थिए । यो देखेर मलाई दुःख र सुख दुवै एकैसाथ महसुस भयो । पहिले त हाम्रा दाजुभाइ तथा दिदीबहिनीहरू आआफ्नो सपना बोकेर विदेशमा पढेर वा काम गरेर आफ्नो व्यक्तित्व अगाडि बढाउनेतर्फ जोसजाँगरका साथ लागिपरेको कुरा छ । मैले जहाजमा उनीहरूसँग बसेर यी विषयमा कुराकानी गर्ने मौका पाएँ । त्यसपश्चात् मेमा खिन्नताले छायो र नानाथरीका प्रश्नले मनमा खेल्न थाले । नेपालको राजनीतिक अस्थिरता कारण देखाउँदै नेपाल छोड्न लागेको उनीहरूको भनाइ थियो । राजनीतिक अस्थिरताले नेपाल एउटा देशमा चाहिने आधारभूत विकासमा नै अरू मुलुकभन्दा धेरै पछाडि परिसकेको छ र यो कुरा ममा र मैले जहाजमा भेटेका साथीहरूमा मात्रै सीमित छैन । नेपालमा पढाइको राम्रो वातावरण र पढेलेखेकालाई रोजगारको अवसर नभएको यो आम भनाइ हो । अस्ट्रेलिया मात्र नभएर नेपालीहरू विश्वका अरू धेरै ठाउँमा पुगेर बसोबास गर्दै आएका छन् । दैनिक करोडौंको रेमिट्यान्स उनीहरूले नेपालमा पठाइरहेका छन्, जसबाट यो देशको सिंगो अर्थतन्त्र धानिरहेको छ ।विडम्बनाको कुरा, आफ्नो देशमा भएका बुद्धिजीवीजति अस्ट्रेलिया, बेलायत, अमेरिकाजस्ता देशमा गएपछि उतै पलायन हुन्छन्, जसलाई क्षमता पलायन भन्ने गरिन्छ । त्यसैगरी पाखुरा भएका जति दुबई, कतार । बच्यो को भन्दा अवकाश प्राप्त वृद्ध जनसमुदाय र उही मञ्चमा मात्रै ठूलो कुरा गर्ने माननीयहरू ।म यस विषयमा लेख लेख्ने पहिलो व्यक्ति होइन र यो सबैले थाहा पाएकै विषय हो । जनताको विश्वास जितेका माननीयहरूको मस्तिष्कमा पनि यो विषय नौलो होइन । कसरी हुन्छ यस्तो जनशक्तिलाई नेपालको विकासोन्मुख काममा लगानी गरेर देशलाई उन्मुक्तिको बाटोमा लगाउनुपर्ने ठाउँमा माननीयहरू रेमिट्यान्सले देश चलिरहेको छ भन्दै गर्वका साथ भाषण गर्दै हिँड्छन् । भारतीय नेता नरेन्द्र मोदीले प्रधानमन्त्री भएपछि भारत बाहिर बस्ने भारतीयमध्ये सक्षम र जाँगरिला जनशक्तिलाई आमन्त्रण गरी भारतमै काम गर्न पाउने वातावरण मिलाइरहेका छन् । विदेशी मित्रको नराम्रो पक्ष मात्र कोट्याउनुको सट्टा उनीहरूको देशप्रतिको योगदानलाई ध्यानमा राखेर अगाडि बढ्न सके हाम्रो देशमा पनि रोजगारका बाटाहरू खुल्थे कि ? मुलुकमा अवसर, साधन स्रोत र जनशक्तिको कमीले हैन, देश र जनताको हितको लागि मरिमेट्ने सक्षम, सच्चा नेताको कमी हुँदा हामीले यस्तो नियति भोग्नुपरेको हो । नेपालदेखि हङकङसम्म मात्र नभएर हङकङपछि अस्ट्रेलियासम्मको यात्रामा पनि नेपाली दाजुभाइसँग कुराकानी गर्दै गएँ । गएर फर्किने त होला नि भनेर प्रश्न गर्दा हाँस्दै उनीहरूले भने, त्यस्तो अस्थिरता र अवसरविहीन भएको देशमा को फर्किन चाहन्छ ? म त अस्ट्रेलियाको पीआर लिएर यतै बस्ने योजना रहेको धेरैले खुलासा गरे । जवानीमा दुईचार वर्ष बिदेसियो भने प्राप्त हुने अवसरले मानिसको सोचविचार र हेर्ने दृष्टिकोणमा धेरै परिपक्वता आइसकेको हुन्छ र त्यस्तो परिपक्व भएको व्यक्तिलाई आफ्नै देशमा काम दिलाउन पाए सायद मेहनत गरेर खानेबानी बसेको मानिस भ्रष्टाचारको बाटोमा नलागी इमानदारी र विकासको बाटो अँगाल्नेछन् कि ? मौका सबै नेतृत्वकर्ताले पाउँछन्, तर पनि केही कदम नचाल्दा आज उनीहरूसबै नलायकको नाममा चर्चित छन् । अस्ट्रेलिया आउनासाथ मेरा आफन्त पर्ने दाइलाई पीआर प्राप्त भएछ । पीआर आएको दिन उनको खुसी देखेपछि उत्पन्न प्रश्नहरूले मेरो आङ नै सिरिङसिरिङ भयो । आफ्नो घर, परिवार र स्वयं नेपालबाट बाहिर बस्न पाउने प्रत्याभूति पत्र पाउँदा हामी यति धेरै खुसी हुने गर्छौं । आफ्नो देशको नागरिकता त्यागेर अर्को देशको नागरिकता अँगाल्दा हामी खुसीले यति धेरै गद्गद हुन्छौं भने हाम्रा युवा पुस्ताले पाउनुपर्ने अवसर, राज्यले जनताको स्वास्थ्यप्रति गर्नुपर्ने कर्तव्य र आधारभूत आवश्यकता जस्ता विषयमा हाम्रो मुलुक कति पछाडि रहेछ भन्ने पुष्टि हुन्छ । व्याप्त अराजकता, अस्थिरता र अव्यवस्था कायमै रहने हो भने भविष्यमा देशमा कोही युवा नहुने र सबै युवा विदेशतिर लाग्ने भन्ने कुरा हुँदैन भन्न नमिल्ला । विकसित मुलुकको दाँजो हामी धेरै पछाडि छौं । मुलुकमा अवसर, साधन स्रोत र जनशक्तिको कमीले हैन, देश र जनताको हितको लागि मरिमेट्ने नेताको कमी हुँदा हामीले यस्तो नियति भोग्नुपरेको हो । राजावादी, गणतन्त्रवादी वा जुनसुकै वादीको नाममा हुने बहस र विरोध कार्यक्रम छोडी विकासवादी धारणा बोकेर काम गर्न थाले मात्र अबको १० वर्षमा नेपालको परिवेश बदलिने थियो कि ?"
"जितपुर सिमरा उपमहानगरपालिकाःदुर्बल वर्तमान, सबल भविष्य","नेपाल सरकारले संघीय लोकतान्त्रिक गणतन्त्रको व्यावहारिक कार्यान्वयनको लागि संविधानप्रदत्त विशेषाधिकारसहित ७४४ स्थानीय तह घोषणा गरेको छ । चार महानगरपालिका, जितपुरसिमरासहित १३ उपमहानगरपालिका, २४६ नगरपालिका र ४८१ गाउँपालिकासहितको स्थानीय तहले अब स्थानीय सरकारको रूपमा काम गर्नेछन् । मुलुकभरका उच्च १७ स्थानीय तहमध्ये नवोदित नगर यति छिट्टै जितपुरसिमरा उपमहानगरमा वर्ग वृद्धि हुनु अवसर र चुनौती दुवै बनेको छ । साविक गढीमाई नगरपालिकामा अमलेखगन्ज र इनर्वासिरा गाविस पूरै भाग र मनहर्वा (१, २, ३, ७, ८, ९), हरैया (१) र रामपुरटोकनी (३) को आंशिक भाग समेटेर बनेको यो उपमहानगर २३ वटा वडामा विभक्त छ । राष्ट्रिय जनगणना २०६८ अनुसार नवघोषित जितपुर सिमरा उपमहानगरको जनसंख्या ११४,१८५ रहेको छ भने क्षेत्रफल ३०९६७ वर्ग किमि रहेको छ । अमलेखगन्ज, मनहर्वा, रामनगर र रामपुरटोकनीले गाविसबाट एकैपटक उपमहानगरको परिचय पाएका छन् । साविक नगरपालिकाले नै नगरको पूर्वाधार पर्याप्त पूरा गर्न नसकिरहेको परिवेश यस भेगको लागि नमागेको उपलब्धि बन्न पुगेको छ, उपमहानगर । जबकि बारा सदरमुकाम कलैया झन्डै चार दसकको नगरपालिकापछि उपमहानगर स्वाभाविक रूपमा बन्न सकेन र आन्दोलनको सहारा लिनुपर्यो । परिणामतः बारा दुई उपमहानगरको जिल्ला बनेको छ, १७ उच्च स्थानीय तहमध्ये बारामा २ र प्रदेश नम्बर २ मा यी दुई गरी चार उपमहानगर भएको छ । यो बारावासीका लागि खुसीकै विषय हो । सिमरा बारा जिल्ला र मध्यतराईकै तीव्र विकसित केन्द्र हो । दुईतीन दसकयता विशेषतः एक दसकमा सिमराले आफ्नो परिचय अत्यन्त फराकिलो बनाएको छ । मुलुकको जेठो विमानस्थल अनि राजपरिवार, राणापरिवार र उच्च सम्भ्रान्त वर्गको राजधानीपछि नजिक र सहज तराई गन्तव्य र मौजा यसको प्रारम्भिक परिचय हो । राजनीतिक, आर्थिक, सामाजिक र बहुआयामिक रूपमै सिमराको विकास तीव्रगतिमा अघि बढेको छ । वीरगन्ज पथलैया औद्योगिक करिडोरका सानाठूला उद्योगहरू, सहकारी, खेलकुद, होटेल पर्यटन, शिक्षालगायत बहुआयामिक विकासका अनुभव सिमरासँग छन् । पुरानै बजारको रूपमा परिचित जितपुर बाराको पश्चिमोत्तर र पर्सा जिल्लाको पूर्वोत्तर भूभागको एक केन्द्र हो । विशेषतः भैंसीबजार र खाद्यसामग्री उद्योगहरूको केन्द्रको रूपमा रहेको जितपुर परिचित छ । लत्ताकपडा, भाडाकुँडा, हार्डवेयरलगायतका वस्तुहरूको व्यापारमा जितपुर अघि छ । निम्न तथा मध्यम प्रकृतिका उपभोक्ताहरूको लागि यो बजार लोकप्रिय छ र भारतीय सीमावर्ती बजारसँग यसलाई तुलना गर्नेहरू पनि छन् । बारा जिल्लामा एक मौलिक अस्तित्व बोकेर अघि बढिरहेको एक ग्रामीण बजार क्षेत्र डुमरवाना पनि जितपुर सिमरामा संगठित छ । अहिलेको डुमरवाना २०४० को दसकपछि विकास भएको हो । एक दसकमै यसको जनघनत्व र विकासको चाप यसरी बढ्यो कि २०५१ सालमा मनमोहन सरकारको पालामा नारायणी अञ्चलकै एक नमुना गाउँको रूपमा घोषणा हुन पुग्यो । वास्तवमा डुमरवाना राजनीतिक रूपमा सचेत र सामाजिक रूपमा व्यवस्थित एवम् सांस्कृतिक रूपमा विविधतायुक्त छ । फराकिला खेतीयोग्य फाँटहरू रहेको डुमरवाना कृषि, पशुपालन र घरेलु उद्यमका हिसाबले अघि छ र गतिशील ग्रामीण अर्थतन्त्रको नमुना बनेको छ । २०७० सालमै सिमरा जितपुरसँग नगरपालिकाको रूपमा डुमरवाना र सँगैको फत्तेपुर जोडिएर गढीमाई नगरपालिका बनेको थियो । जिल्ला विकासको एक प्रशासनिक एकाइको नेतृत्व गर्दै आएको डुमरवानाले छुट्टै नगरपालिकाको नेतृत्व गर्ने सम्भावना थियो र चर्चा पनि थियो । जिल्लाको इलाका नम्बर ८ डुमरवाना, फत्तेपुर, मनहर्वा, भोडाहा र उत्तरझिटकैया सम्मिलित सहजनाथ नगरपालिका भ्रूणमै अन्त्य भएको छ । उपमहानगर बन्ने भएपछि त्यो सम्भावना च्युत भयो र अलग पहिचान गुमेको गुनासो गर्नेहरू पनि भेटिन्छन् । फत्तेपुर पनि एक पुरानै बजार हो र जसको इतिहास डुमरवाना र सिमराभन्दा पुरानो छ । आदिवासी थारू मधेसीको बसोबास रहेको फत्तेपुरले पछिल्लो दसकमा अपेक्षित विकास हासिल गर्न सकेन । पुरानो ऐतिहासिक स्थल अमलेखगन्जले नगरपालिका हुनुपरेन, त्यस्तै रामपुरटोकनीले पनि परेन त्यहाँको पूर्वाधारको अवस्था सामान्य मान्न सकिन्छ । त्यस्तै इनर्वासिराको पूरै भाग, मनहर्वा र हरैयाको आंशिक भूभागले नगरपालिकाको पत्तै पाएन, एकैपटक उपमहानगरपालिकामा फड्को मारे । वास्तवमा यतिखेर यो उपमहानगरको कुनै पनि क्षेत्र लायक भएका छैनन् । सिमरा र जितपुरको मुख्य बजारले त्यो स्तर कायम गर्न सकेका छैनन् । मनहर्वाको परासटोल, अमलेखगन्जको चकरी, फत्तेपुरको पिपरिया, इनर्वासिरा र बाँकी कतिपय गाउँहरूकोे हैसियत कुनै पनि हिसाबले नगरपालिका लायक छैन । जनता प्रश्न गर्छन् किन नगर कसरी उपमहानगर ? बाटोघाटो छैन, पुल छैन, खानेपानीको समस्या छ, स्वास्थ्य शिक्षा आदि अनेकन् समस्या छन् । नगर उपमहानगरका न्यूनतम पूर्वाधार छैन । नागरिकले पाउने कुनै सुविधा छैन । नगर उपमहानगर बन्दा धेरै कर लाग्ने नागरिकमा हाउगुजी छ । आन्तरिक स्रोत कमजोर छ, नागरिकसँग लिने कर निर्धारण र संकलन प्रभावकारी हुन सकेको छैन । हिजो गाविसको जति पनि विकास निर्माणका काम नगरपालिका हुँदा हुन सकेन । पाँच गाविस एकीकृत भएर बनेको नगरपालिका कार्यालय धाएर टाढा जानुपर्ने स्थिति भयो । बसाइँसराइ र अन्य सेवासुविधाको लागि जितपुर पुग्नुपर्दा स्थानीयले दुःख पाएका छन् । भन्छन्, हिजो गाविस हुँदै ठीक थियो । बरु गाउँपालिका नै बनाइदिएको भए हुन्थ्यो, गुनासो गर्नेहरू भेटिन्छन् । पूर्वाधार र सुविधाको हिसाबले वर्तमान कमजोर रहे पनि सम्भावनाको हिसाबले सबल छ । मुलुकको २१ वटा राष्ट्रिय गौरवका आयोजनाहरूमध्ये दुईवटा बारामा छन् । दोस्रो अन्तर्राष्ट्रिय विमानस्थल यसै उपमहानगरसँग जोडिएको छ भने तराईमधेस काठमाडौं द्रूतमार्गको प्रभाव पर्नेछ । यी दुई आयोजनाले यो उपमहानगरको समग्र र विशेषतः पूर्वी तथा दक्षिणी भूभागलाई पूर्वाधारसम्पन्न बनाउन सहयोग पुर्याउनेछ । त्यस्तै सिमरा डुमरवानामा रहेको विशेष आर्थिक क्षेत्रमा सयौं उद्योगहरू स्थापना हुने र पचासौं हजारले रोजगार पाउनेछन् । वीरगन्ज पथलैया औद्योगिक करिडोरको महत्वपूर्ण हिस्सा यसै उपमहानगरसँग जोडिएको छ । रामपुरटोकनीको डाबर नेपालदेखि अमलेखगन्जसम्मका सयौं उद्योगहरूले हजारौंको रोजगार र स्थानीय विकासमा कर योगदानलाई प्रभावकारी बनाउन सकिने सम्भावना छ । वीरगन्ज, गढीमार्ई, सिम्रौनगढ, पर्सा बन्यजन्तु आरक्ष, हलखोरिया, चुरे र अन्य स्थलहरूका कारण पर्यटकीय सम्भावना पनि फराकिलो छ । मुलुकको आर्थिक राजधानी वीरगन्ज, दुईतिहाई बाह्य व्यापारको नाका वीरगन्ज रक्सौलसँग जोडिएकाले विकासमा सकारात्मक योगदान पुग्नेछ । त्यस्तै डुमरवाना फत्तेपुर इनर्वासिरा उर्वर फाँटहरू छन्, जहाँ कृषि तथा पशुपालनलाई व्यावसायिक बनाएर आत्मनिर्भर अभियानमार्फत नागरिकको जीवनस्तरमा परिवर्तन ल्याउन सकिन्छ । कृषि उत्पादनसँग सम्बन्धित उद्योगहरू स्थापना गरेर रोजगार र आयआर्जन बढाउन सकिन्छ । समाजको समग्र र दिगो विकासको लागि समुदायको चेतना र लगाबको महत्वपूर्ण भूमिका हुन्छ । बहुजातीय, बहुभाषिक र बहुसांस्कृतिक रूपमा एकताबद्ध रूपमा अघि बढिरहेको यहाँको समाज स्थानीय विकासको लागि जागृत र समर्पित छ । कुनै पनि क्षेत्रको विकास र समृद्धि अवसर र सम्भावनाले मात्रै सार्थक हँदैन । त्यसको लागि रणनीतिक एवं कार्यनीतिक योजना र त्यसको प्रभावकारी कार्यान्वयनको लागि कुशल नेतृत्व र संरचना आवश्यक पर्दछ । वास्तवमा जितपुर सिमरासँग अथाह स्रोत र सम्भावना छन् । कुशल र योजनाकार नेतृत्व नभए जतिसुकै स्रोत र सम्भावना भए पनि त्यसलाई सफलतामा रूपान्तरण गर्न सकिँदैन । प्रभावकारी व्यवस्थापकीय नेतृत्वको लागि कुशल नेता, सचेत अनुयायी र उपयुक्त वातावरण आवश्यक पर्दछ । समृद्ध उपमहानगरको लागि साझा गुरुयोजना र रणनीतिक योजना निर्माणमा ध्यान दिनुपर्दछ । हामी पछिल्लो दसक गाँउ कि नगर अनि जनप्रतिनिधित्वविहीनताको अवस्थामा गुज्रियौं । अब स्पष्ट छ, उपमहानगरलाई गुरुयोजनाको प्रभावकारी कार्यान्वयनको लागि स्मार्ट संरचना, जवाफदेही र उत्तरदायी प्रशासन र आवधिक मूल्यांकनको आधार अघि बढ्न ध्यान दिनुपर्दछ । सिमरा जितपुरको विकास अनुभव र सम्भावनाले यसलाई व्यवस्थित र समृद्ध महानगरको रूपमा विकास गर्न सकिने व्यापक सम्भावना छन् । सिंगो उपमहानगर, छिमेकी नगर र गाउँ तथा जिल्ला जोड्ने गरी कालोपत्रे चक्रपथ, चौडा सडकहरू, अत्याधुनिक सिटी प्लान, व्यवस्थित बस्तीहरू, अलग औद्योगिक करिडोर, समाज र मानव सूचकका विभिन्न आयाम अघि बढाउनुपर्दछ । स्वास्थ्य, शिक्षा, खेलकुद, ल्यान्डफिल्डसाइड, ढललगायत महानगरका लागि आवश्यक पूर्वाधार र संरचनाहरू निर्माण अघि बढाउन ध्यान पुग्नुपर्छ । मुलुकको राजनीतिक एवम् प्रशासनिक राजधानी काठमाडौं र आर्थिक राजधानी वीरगन्जबीच रहेको जितपुर सिमराको विकासमा रणनीतिक सहयात्रा जोड्न सकिन्छ । अन्तर्राष्ट्रिय सम्बन्ध र बजार जोड्ने अनेकन सम्भावनाका कारण यो राष्ट्रिय, अन्तर्राष्ट्रिय क्षेत्रीय रूपमा केन्द्रको रूपमा विकास हुने र विकसित मुलुकका महानगरहरूसँग सहकार्यका अवसरहरू विकास हुन सक्छन् । उद्योग, व्यवसाय र पेसागत सबै क्षेत्रहरूबाट उपमहानगर तीव्र समग्र विकास र उपमहानगरवासीको जीवनस्तरमा रूपान्तरण ल्याउन एवम् समृद्ध भविष्य निर्माणको लागि हामी सबै एकाकार भएर अघि बढ्नुपर्छ । समृद्धि र विकासका लागि दल, समुदाय र नागरिकहरू सबै आग्रहबाट माथि उठनुपर्छ । उपमहानगर प्राप्तिले कमजोर वर्तमानबाट सुदृढ र तीव्र विकासको सम्भावनालाई मार्गनिर्देश गरोस् ।"
दयनीय अवस्थामा संविधान,"निर्वाचन आयोगले राष्ट्रिय प्रजातन्त्र पार्टीको विधानबाट हिन्दु राष्ट्र र राजसंस्था हटाइदियो । त्यो पार्टीले विरोध जनायो । निर्वाचन आयोगमा धर्ना दिने कार्यक्रम राख्यो । तर उनीहरूको भीडलाई प्रहरीले रोक्यो र झडप पनि भयो । त्यसमा त्यस पार्टीका नेताहरू पनि घाइते भए । विडम्बना के देखियो भने राप्रपा अहिले सरकारमा छ । यसका अध्यक्ष कमल थापा उपप्रधानमन्त्री पनि छन् । धर्नामा उनी पनि बसे । प्रहरीले कारबाही गर्दा नेता र कार्यकर्तालाई छुट्ट्याएनन् । छुट्ट्याउन सक्ने अवस्था पनि भएन । धन्न, उपप्रधानमन्त्री आफैं घाइते भएनन् । यो भीडमा को सरकारी र को आन्दोलनकारी हुन् ? छुट्ट्याउन सकिएन । मान्नुस्, कमल थापा गृहमन्त्री हुँदा हुन् त के हविगत हुँदो हो । आदेश दिने आन्दोलनमा आदेश पालन गर्नेले आन्दोलनकारीमाथि लाठी बर्साउने परिदृश्य हुने थियो । त्यतिसारो नभए पनि सरकार मातहतमा रहेको प्रहरीले सरकारमा बसेका उपप्रधानमन्त्री, मन्त्री र प्रधानमन्त्रीसहितलाई लाठी हान्ने अवस्था आउने भएपछि यो कस्तो व्यवस्था आयो भनेर जिज्ञासा हुने नै भयो । राज्य कहाँ छ भनेर सोध्नुपर्ने अवस्था आयो । राज्यले दिएको कुर्सीको के मह्रत्व हो ? त्यो कुर्सीमा बसेपछि के सडकमा हल्ला गर्दै हिँड्न मिल्छ ? के नेपालमा अपनाइएको लोकतन्त्रको सार यही हो ? शासक बन्न पनि पाइने अनि त्यही बखत शासित बन्न पनि हुने ? एकै समयमा जिम्मेवारी लिन पनि पाइने पन्छिन पनि पाइने ? सरकारी पदमा बस्नु र नबस्नुमा के कुनै अन्तर छैन ? कतै यो व्यवस्था नै द्वन्द्व नै द्वन्द्वले नै भरिएको होइन ? कतै आफ्नै अन्तरनिहित द्वन्द्वबाट नै यसको अन्त्य हुने त होइन ? नेपालका राजनीतिक शक्तिहरूले जस्तै यो व्यवस्थाले पनि आत्महत्या गर्न खोजेको त होइन ? प्रश्न बलियो किसिमले उठेको छ । यसको उत्तर कसबाट खोज्ने ? संविधानले दिन सक्दैन । किनभने यस्तो अवस्थाको कल्पना यसले गरेको छैन । भन्नुको तात्पर्य यसका निर्माताहरूले परिकल्पना गरेका थिएनन् र यसका सिकार उनीहरू आफैं हुन थालेका छन् ।यो घटनाबाट अर्को गम्भीर प्रश्न पनि जन्माएको छ । निर्वाचन आयोगको राप्रपासम्बन्धी निर्णयअनुसार संविधानसित मेल नखाने कुनै पनि विचार र सिद्धान्त असंवैधानिक मानिने भएको छ । हुन त संविधानले संविधानसित मेल नखाने सबै कानुन र नियमहरू स्वतः खारेज हुने उल्लेख गरेको छ । व्यवस्थापिकाले कुनै दिन संविधानविपरीत कुनै कानुन पारित गर्यो भने सो कानुन पनि खारेज हुन्छ । त्यसै प्रकारले सरकारले संविधानमा मेल नखाने कुनै निर्णय गर्यो भने पनि खारेज हुन्छ । तर त्यो खारेजी गर्ने काम र अधिकार अदालतलाई मात्र हुन्छ । निर्वाचन आयोगलाई कुनै कानुन या कार्य संविधानसम्मत छ कि छैन भनेर हेर्ने अधिकार दिइएको छैन । त्यसैले यसमा अनेक प्रकारका प्रश्न गर्ने ठाउँ छ । पहिलो, निर्वाचन आयोगले संविधानबाट नपाएको अधिकार कसरी प्रयोग गर्यो ? दोस्रो, सरकारमा बसेको दलले न्याय खोज्न अदालत जानुपथ्र्यो । किन सडकमा हल्ला गर्न गयो ? यसको जबाफ पनि कसैले दिन सक्ला या देला भन्ने लाग्दैन । यो पनि एउटा नौलो व्यवस्थापकीय विडम्बनामा परेको छ । यो घटनामा योभन्दा गम्भीर कुरा लुकेको छ । नेपालको संविधानले देशको सार्वभौमिकता, भौगोलिक अखण्डता, स्वाधीनता र जनतामा निहित सार्वभौमसत्ताको प्रतिकुल हुने गरी संविधानमा संशोधन गर्न सकिने छैन भनेर उल्लेख गरिएको छ । यसबाट के स्पष्ट हुन्छ भने यसबाहेक अरू सबै विषयमा संशोधन हुन सक्छ । यसको माने संविधानले अंगीकार गरेको गणतन्त्र र धर्मनिरपेक्षता पनि खारेज हुन सक्छ र त्यसको ठाउँमा राजतन्त्र र हिन्दु राष्ट्र पनि हुन सक्छ भन्ने स्पष्ट भएको छ । संसद्, निर्वाचन आयोग, सर्वोच्च अदालत, कार्यपालिकाले आफूखुसी संविधानको मतलब निकाल्न पाउँछन् ? जब संविधानलाई सबैले तानतान गर्लान, त्यसबेला यसको संरक्षण कसले गर्ने ? कतै सबै आआफ्नो हिसाबले संविधानको एकएक टुक्रा लिएर बस्ने त होइनन् ? संविधानका निर्माताहरू नै यसका शत्रु देखिए भने बिचरा संविधानको के लाग्छ ? त्यही परिवर्तन ल्याउने लक्ष्य राप्रपाले आफ्नो विधानमा राखेको हो । त्यसलाई मान्यता नदिएबाट फेरि पुरानै कुरा दोहोरिने देखिएको छ । २०१९ सालको संविधानमा सक्रिय राजतन्त्रात्मक व्यवस्था राखिएको थियो र यसको संशोधन हुन नसक्ने भनिएको पनि थियो । यसले यस विषयमा कुनै लचिलो परिवर्तन गर्ने ठाउँ छोडेको थिएन । यसलाई मान या मान्दैनौं भने यसलाई पूरै फालिदेऊ भन्ने सन्देश यसमा निहित थियो । त्यसैकारणले २०४६ सालको जनआन्दोलनले यसलाई फालिदियो । त्यसैगरी २०४७ सालको संविधानले संवैधानिक राजतन्त्र र बहुदलीय व्यवस्था अपनाएको थियो । यसको भूमिकामै यसलाई समावेश गरिएको थियो र अपरिवर्तनीय बनाइएको थियो । २०६३ सालको आन्दोलनबाट त्यो संविधान फालिन पुग्यो । २०७२ सालको संविधानले राजतन्त्र फालेर गणतन्त्र अपनाएकाले पुरानो संविधानलाई फाल्नैपर्ने अवस्था आयो । यसरी अपरिवर्तनीय धाराहरूको कारण संविधान नै बदल्नुपर्ने स्थिति आएको अनुभव हामीसित छ । निर्वाचन आयोगको निर्णयले यसै दिशातिर गइरहेको संकेत मिलेको छ । गणतन्त्रको ठाउँमा राजतन्त्र र धर्मनिरपेक्षताको ठाउँमा हिन्दु राज्य गराउनको लागि अहिलेको संविधान खारेज गर्ने आन्दोलन चलाउनुपर्ने अवस्था आएको छ । के हामी पुनः पञ्चायती कालतिर फर्किन खोजेका हौं ? किनभने त्यसबेला पञ्चायती व्यवस्थालाई निर्विकल्प भनिएको थियो । के गणतन्त्र र धर्मनिरपेक्षता पनि निर्विकल्प हुन् ? निर्वाचन आयोगको निर्णयले त्यही भनेको जस्तो छ । यसैबीचमा राप्रपाले संसद्मा राजसंस्थाको पुनस्र्थापना र हिन्दु राज्यको घोषणा गर्न संशोधन प्रस्ताव पेस गरेको छ । सो प्रस्तावलाई अवैधानिक भनेर संसद्ले खारेज गरेको छैन । अब पुनः प्रश्न उठ्छ संसद्मा वैधानिक ठहरिने प्रस्ताव निर्वाचन आयोगमा कसरी अवैधानिक ठहरिन पुग्यो ? संसद्, निर्वाचन आयोग, सर्वोच्च अदालत, कार्यपालिकाले आफूखुसी संविधानको मतलब निकाल्न पाउँछन् ? हालको अवस्थाले त त्यसो गर्न पाउने नै देखिन्छ । अनि जब संविधानलाई सबैले तानतान गर्लान, त्यसबेला यसको संरक्षण कसले गर्ने ? कतै सबै आआफ्नो हिसाबले संविधानको एकएक टुक्रा लिएर बस्ने त होइनन् ? संविधानका निर्माताहरू नै यसका शत्रु देखिए भने बिचरा संविधानको के लाग्छ ?"
पहिलो दिनमै अस्ट्रेलिया अलआउट,"धर्मशाला : घरेलु टोली भारतविरुद्धको चौथो तथा निर्णायक टेस्टमा अस्ट्रेलिया पहिलो दिनमै अलआउट भएको छ । टस जितेर पहिले ब्याटिङमा ओर्लिएको पाहुना टोली अस्ट्रेलियाले ८८ दशमलव तीन ओभरमा सबै विकेट गुमाउँदै तीन सय रनमा समेटियो । अस्ट्रेलियालाई पहिलो दिनमै धराशयी बनाउन कुलदीप यादवले चार विकेट लिए । अस्ट्रेलियन पालीमा कप्तान स्टिभ स्मिथले शतक प्रहार गरे । यस्तै ओपनर डेभिड वार्नर र विकेटकिपर ब्याट्सम्यान म्याथ्यु वेडले अर्धशतकीय पाली खेले । टेस्ट क्रिकेटमा आफ्नो २०औं शतक पूरा गरेका स्मिथले भारतीय स्पिन आक्रमणलाई निस्तेज पार्दै लगातार क्रिजमा टिकेका थिए । एक सय ७३ बल खेलेका उनले १४ चौका प्रहार गरेका थिए । उनलाई भारतीय स्पिनर रविचन्द्रन आश्विनले अजिक्या राहनेबाट क्याच आउट गराएका थिए । यस्तै आक्रमक पालि खेलेका ओपनर वार्नर छिटो पेभेलियन फर्कंदा पनि अस्ट्रेलियाले विशाल योगफल बनाउन सकेन । वार्नरले ८७ बलमा आठ चौका र एक छक्का प्रहार गरेका थिए । यस्तै म्याथ्यु वेडले ५७ रनको अर्धशतकीय पाली खेले । अस्ट्रेलियाका लागि प्याट कुमिन्सले २१, नाथन लायन १३, स्टिभ ओकिफी र पिटर ह्यान्ड्स कम्बले समान आठआठ रन बनाए । यस्तै ओपनर म्याट रनसो एक रनमै उमेश यादवको सिकार बने । अस्ट्रेलियाले स्कोर बोर्डमा १० रन जोडेको अवस्थामा रनसोलाई गुमाएको थियो । पहिलो सत्रमा एक सय ३१ रन बनाएको अस्ट्रेलियालाई कुलदीप यादवले आफ्नो गुगलीमा फसाएका थिए । भारतका उमेश यादवले दुई तथा भुवनेश्वर कुमार, आश्विन र रविन्द्र जडेजाले एक एक विकेट लिए । शनिबार नै आफ्नो पहिलो पालि सुरु गरेको भारतले एक ओभर खेल्दै खाता खोल्न सकेको छैन । यी दुईबीचको पहिलो टेस्ट अस्ट्रेलियाले तीन सय ३३ रन जितेको थियो । यस्तै दोस्रो टेस्ट भारतले ७५ रनले जित्दा तेस्रो टेस्ट बराबरीमा समाप्त भएको थियो ।"
नेपाली क्रिकेट टोली बंगलादेश प्रस्थान,"काठमाडौं : एसीसी इमर्जिङ कपमा सहभागिता जनाउन नेपाली राष्ट्रिय क्रिकेट टोली शनिबार बंगलादेश प्रस्थान गरेको छ । बंगलादेशमा सञ्चालन हुने च्याम्पियनसिपमा नेपाल समूह 'बी'मा छ । समूहमा नेपालसहित बंगलादेश, पाकिस्तान र हङकङ छन् । नेपालले आफ्नो पहिलो खेल सोमबार पाकिस्तानसँग खेल्नेछ । नेपालले मंगलबार बंगलादेश र बिहीबार हङकङसँग प्रतिस्पर्धा गर्नेछ । नियमित कप्तान पारस खड्काको अनुपस्थिति तथा सियिनर खेलाडीहरू वसन्त रेग्मी, शक्ति गौचन, सोमपाल कामीजस्ता सिनियर खेलाडीलाई आराम दिइँदा नेपाली टोलीमा यसपटक युवा खेलाडीले स्थान पाएका छन् । टेलीका प्रशिक्षक जगत टमाटाले यसपटक नेपाली टोलीमा युवा खेलाडीले स्थान पाएकाले नयाँ अनुभव हुने बताए । 'युवालाई मौका दिएका छौं, खेलाडीमा जुन क्षमता छ त्यहीअनुसार नै खेल्नेमा म आशावादी छु । सिनियर खेलाडीलाई आराम दिएका कारण नयाँले गोल्डेन अवसर पाएका छन् । राम्रो टोली खेल्न पाउँदा सबैले आफूलाई प्रमाणित गरेर देखाउने अवसर छ', टमटाले भने । कप्तान ज्ञानेन्द्र मल्लले टोलीमा नयाँ र पुराना खेलाडीको सम्मि श्रण रहेकाले प्रदर्शन राम्रो हुने बताए । उनले बंगलादेशमा पाएको अवसरलाई सदुपयोग गर्दै राम्रो नतिजा ल्याउने पनि दाबी गरे । हामीले पाकिस्तान, बंगलादेशजस्ता बलिया टोलीसँग खेल्न पाउनु खुसीको कुरा हो । यसलाई सबै खेलाडीले सकभर सुदुपयोग गर्नेछौं, मल्लले भने । मल्लको कप्तानीमा रहेको नेपाली टोलीमा यसपटक तीन नयाँ खेलाडी छन् । चार खेलाडीले डेब्यु गर्न बाँकी छ । यसैगरी टोलीको उपकप्तानमा शरद भेषावकर, विनोद भण्डारी, सागर पुन, अभिनास कर्ण, सुनिल धमला, दीपेन्द्रसिंह ऐरी, मेहबुब आलम, आरिफ सेख, भुवन कार्की, सुशन भारी, आसिफ सेख, दिलीप नाथ, दिपेश श्रेष्ठ छन् । टोलीको सहायक प्रशिक्षकमा महेश रिजाल, अफिसियलमा रमन शिवाकोटी र सुरज शाक्य तथा फिजियोमा दिनेश भट्ट छन् । टोलीलाई राष्ट्रिय खेलकुद परिषद्का सदस्यसचिव केशवकुमार विष्टले बिदाइ गरे ।"
इमर्जिङ कप क्रिकेटकाे उद्घाटन खेलमा नेपाल र पाकिस्तान भिड्ने,"काठमाडौँ : नेपालले टेस्ट खेल्ने राष्ट्र पाकिस्तानको सामना गर्दै एसिसी इमर्जिङ नेसनल कप क्रिकेट प्रतियोगिताको सोमबार उद्घाटन गर्ने भएको छ। बङ्गलादेशको शेखकमल स्टेडियममा हुने खेलमा नेपालले पाकिस्तानका तेइस वर्षमुनि (यु२३) उमेर समूहको टोलीसँग प्रतिस्पर्धा गर्न लागेको हो। टोलीमा कप्तानको जिम्मेवारी नियमित उपकप्तान ज्ञानेन्द्र मल्लले पाएका छन्। नेपालको प्रतिनिधित्व गर्दै मल्लले पहिलो पटक नियमित कप्तानको भूमिका निर्वाह गर्न लागेका हुन्। उनले यसअघि घरेलु मैदानमा गत फागुन महिनामा भएको आइसिसी विश्व लिग क्रिकेट प्रतियोगताअन्तर्गत केन्याविरुद्धको खेलमा कप्तानको भूमिका निर्वाह गरेका थिए। नेपालका कप्तान पारस खड्का स्वास्थ्यमा समस्या आएका कारण टोलीमा समावेश छैनन्। त्यसैगरी शक्ति गौचन, वसन्त रेग्मी र सोमपाल कामी प्रतियोगितामा सहभागी छैनन् भने फास्ट बलर करण केसी पनि स्वास्थ्य समस्याका कारण आराम लिएका छन्। वरिष्ठ खेलाडीलाई आराम दिएका कारण यस पटक तीन नयाँ खेलाडी आशिफ शेख, दिलीप नाथ र दीपेश श्रेष्ठले पहिलो पटक खेल्न लागेका हुन्। खेल तालिकानुसार नेपाल समूह बी मा छ। सोही समूहमा आयोजक बङ्गलादेश, पाकिस्तान र हङकङ छन्। त्यस्तै समूह ए मा भने भारत, श्रीलङ्का, अफगानिस्तान र मलेसिया छन्। उक्त प्रतियोगिता करिब चार वर्षपछि हुन लागेको हो। यसअघि सन् २०१३ (विसं २०६९।७०) मा सिङ्गापुरमा भएको थियो। यही चैत १२ गतेदेखि सुरु भएको उक्त प्रतियोगिता चैत २२ सम्म चल्नेछ। रासस"
रोनाल्डोको कीर्तिमानमा पोर्चुगलको जित,काठमाडौं : २०१८ को विश्वकप छनोट खेलमा पोर्चुगल विजयी भएको छ भने वेल्जियम बराबरीमा रोकिएको छ । युरोपियन क्षेत्रको शनिबार राती भएको छनोट खेलमा पोर्चुगलले हंगेरीलाई ३० ले पराजित गर्यो । त्यसैगरी वेल्जियम नौ खेलाडीमा सीमित भएको ग्रीससँग ११ को बराबरी खेल्यो । छनोट खेलमा पोर्चुगलका स्टार खेलाडी क्रिस्टियानो रोनाल्डोले २ गोल गरे । खेलको ३६ औं र ६५ औं मिनेटमा टोलीका लागि दुई गोल गरेका रोनाल्डोले राष्ट्रिय टोलीका लागि गरेको गोलको सङ्ख्या ७० पुर्याएका छन् । यो सङ्ख्या पछि रोनाल्डो युरोपिन देशमा राष्ट्रिय टिमबाट सर्वा्धिक गोल गर्ने खेलाडीको सूचीमा चौथो स्थानमा उक्लिएका छन् । वेल्जियम र ग्रीस बराबरी छनोट अनतर्गत नै राति भएको अर्को खेलमा बेल्जियम र ग्रीस बीचको खेल ११ को बराबरीमा टुङ्गिएको छ । पहिलो हाफमा दुवै टोलीले गोल गर्न सकेका थिएनन् । दोस्रो हाफको सुरुवातमै मिट्रोग्लोउलको गोल मार्फत ग्रीसले खेलमा अग्रता बनाएको थियो । खेलको ८९ औं मिनेटमा बेल्जियमका लामेलु लुकाकुले बेल्जियमका गोल गरेपछि खेल बराबरीमा सकिएको थियो । ६५ औं मिनेटमा टाचट्सिडिस दोहोरो पहेँलो कार्ड खाँदै मैदानबाट बाहिरिएपछि ग्रिस १० खेलाडीमा सीमित भयो । इन्जुरी समयमा जाभेलास दोहोरो पहेँलो कार्ड खाँदै मैदान छोड्न बाध्य भएपछि खेल सकिने बेलामा ग्रीस ९ खेलाडीमा सीमित भयो । राति नै भएको खेलमा अन्य खेलमा बोसनिया हर्जगोभिनाले जिब्रालटारलाई ५० ले हरायो । साइप्रस र इस्टोनियाले गोलरहित बराबरी खेले ।
