शीर्षक,विवरण
कसरी भयो भारतमा राज्यको पुनर्संरचना ?,"संविधान संशोधनको सन्दर्भ जोडतोडले चलिरहेको छ । तीन महिनाको नाकाबन्दी र संविधानको विरोधमा चर्किएको आन्दोलनले वर्षगाँठ मनाउन बाँकी नै छ । संविधान घोषणापूर्वदेखि अहिलेसम्म युरोप र भारतका कतिपय नेता संविधानले सबैका माग सम्बोधन गर्नुपर्ने सल्लाह दिइरहेका छन् । भारतका राष्ट्रपतिले नेपालको भ्रमणताका पनि यस्तै सल्लाह दिनुभयो भनी छलफलमा आएका छन् । विदेशी नेताहरू खासगरी भारतीय नेताहरू जातीय वा भाषा एवं क्षेत्रीयताका आधारमा राज्यको पुनर्संरचना गर्नुहोस्' भनी प्रस्ट नभनी सबैलाई समेटनुहोस् भन्ने गोलमटोल सल्लाह किन दिन्छन् ? अनि संविधानले सम्बोधन गर्नुपर्ने माग के हुन् ? किन नेपाली जनतालाई भ्रमित पार्ने, नेपालको आन्तरिक मामिलामा हस्तक्षेप गर्ने निरन्तर कार्यहरू भइरहेका छन् ? सन् १९४७ मा भारत स्वतन्त्र भएपछि भारतको राज्य पुनर्संरचना गर्दा केकस्ता सिद्धान्तहरू अवलम्बन गरिएका थिए ? के ती सिद्धान्त एवं अवधारणाहरू नेपालमा जात, जाति, भाषा र क्षेत्रीयताका आधारमा राज्यको पुनर्संरचना गर्न नेपाललाई दबाब दिन मिल्ने खालका छन् ? १५ अगस्त १९४७ मा भाइस रोय माउन्ट वेटनले भारतको स्वतन्त्रता घोषणाको मिति तय गरेका थिए । तर भारतमा जातीयता र भाषिक साम्प्रदायिकताले एकातर्फ र धार्मिक स्वतन्त्रताले अर्कोतर्फ आगो बालिरहेका थिए । भाषाका आधारमा महाराष्ट्र अलग राज्य बन्न चाहन्थ्यो । बम्बईलाई उनीहरू महाराष्ट्रको राजधानी बनाउन चाहन्थे । गुजरातीहरू बम्बईलाई छुट्टै राज्यको हैसियत दिनुपर्छ र मराठी र गुजराती भाषालाई आधिकारिक भाषा बनाउनुपर्छ भन्ने दाबी गर्थे । आन्ध्र प्रदेश मद्रासलाई राजधानी बनाएर छुट्टै राज्यको माग गरिरहेको थियो । मद्राससहित तामिल राज्यको माग तामिलभाषीको थियो । तेलंगनाको छुट्टै राज्यको माग थियो । हैदरवाद, कश्मीर, जुनागढलगायत ५६५ वटा राजौटाहरू बेलायतको पलायनपछि स्वतन्त्र राज्य' हुन चाहन्थे । हुन पनि एकीकृत भारतको निर्माण बेलायतले यिनै रजौटाहरूसँग सम्झौता गरी निर्माण गरेको थियो । ती सम्झौता भारतको नयाँ सरकारसँग गरेका थिएनन् । बेलायतको पलायनपछि यी सबै रजौटा स्वतन्त्र हुनेवाला थिए । यी रजौटालाई आफूतिर तान्न महमद अलि जिन्नाले जोधपुरका राजालाई खाली कागजमा सही गरी सर्तहरू आफैं लेख्नू' भनेका थिए । हैदरवाद राज्यले विद्रोह गरेको थियो । बम्बईमा भाषण गर्दै महाराष्ट्र राज्यको प्रस्ताव गर्दागर्दै आमसभामा उपस्थित जनताले मोरारजी देसाईलाई ढुंगाले हानी सख्त घाइते बनाएका थिए । सरदार बल्लभ पाटेल शक्तिको प्रयोग गर्नुपर्ने तर्क राख्ने । जवाहरलाल नेहरू देश गृहयुद्ध' को चपेटामा फसेको अनुमान गरिरहेका थिए । मद्रासका नेतालाई तामिलनाड्डु, महाराष्ट्रका नेतालाई महाराष्ट्र, तेल्गु नेतालाई आन्ध्र प्रदेश चाहिएको थियो । सबै आफ्ना भाषा र क्षेत्रका कुरा मात्र गर्थे । संक्रमणको यस कठिन अवस्थामा भाषा र सम्प्रदायलाई राज्यको पुनर्गठनको आधार बनाएमा भारतको विभाजनको बीउ रोपिन्छ भन्ने तर्क नेहरूको थियो । तर कुन तरिकाले उनले भारतलाई गृहयुद्धमा जानबाट रोके ? नेपालमा त्यही संक्रमण चलिरहेको छ । राष्ट्र होइन भावनामा बगेर मानिसहरू जात, जातीयता, भाषा र क्षेत्रीयताको कुरा गरिरहेका छन् । उनीहरूसँग विचारधारा र सिद्धान्त होइन, केवल आत्मपरक भावना मात्र छ । सरदार बल्लभ भाइ पटेल र जवाहरलालका लागि यस्तै भावना भारत विघटनका आधार हुन् भन्ने लाग्थ्यो । यस्तै भावनात्मक अडानले नेपालमा विघटनको समस्या सिर्जना गर्छ भन्ने भारतका नेता किन बुझ्न सक्तैनन् अहिले ? के इतिहासमा उनीहरूले भोगेका अनुभव गलत थिए ? होइन, उनीहरूका अनुभव सही थिए भने ती अनुभवको पुनरावृत्ति किन चाहन्छन् उनीहरू नेपालमा ? के नेपाली नेताहरूले भारतका ती अनुभवको अध्ययन गरी भारतीय नेताहरूसँग छलफल गर्नु पर्दैन ? यस सम्बन्धमा भारतका ती अनुभवका केही रोचक पक्षहरूलाई थोरै केलाउनु सान्दर्भिक हुनेछ । २७ डिसेम्बर १९५२ मा प्रधानमन्त्री जवाहरलाल नेहरू मद्रासको गुन्टुरमा सम्बोधन गरिरहेका थिए । विशुद्ध तामिलनाड्डुको माग गर्दै उनलाई कालो झन्डा देखाई पत्थरले हिर्काइरहेका थिए मानिसहरू । नेहरू होहल्लाका बीचमा भनिरहेका थिए, यो कस्तो लोकतान्त्रिक पद्धति हो कुरा मनाउने ? राज्य बनाउने पनि एउटा तरिका हुन्छ । मलाई लाग्छ, राज्य प्राप्त गर्न यहाँ अरू नै पद्धति ग्रहण गरिएको छ ।' आखिर नेताहरूलाई बोल्न दिइएन । मानिसहरू आफ्नो कुरा, आफ्नो अडान र आफ्नो स्वार्थ मात्रमा केन्द्रित भएका थिए । राष्ट्र उनीहरूको दिमागमा कतै थिएन । उनीहरूको दिमागमा आफ्नो भाषा र आफ्नो राज्य मात्र थियो । नेताहरूले यस प्रवृत्तिलाई विखण्डन, संकीर्णता र लोकतन्त्रविरोधी प्रवृत्ति भनी चिन्ता व्यक्त गरे । के फरक छ नेपालको अवस्था ? भारतीयहरूको यो प्रवृत्ति गलत थियो भने त्यस्तै नेपाली प्रवृत्ति भारतीय नेताहरूलाई जायज कसरी हुन सक्छ ? मद्रासीले भारतविरुद्ध गरेको नराम्रो कुरा कुनै कुरा एउटा नेपाली समूहले नेपालविरुद्ध गरेमा त्यो कुन मापदण्डमा भारतको लागि पाच्य हुन्छ ? के सत्य आत्मपरकता हुन्छ ? त्यसताका केरला, आन्ध्र प्रदेश र तामिलनाडु एउटै प्रदेशमा थिए, जसलाई मद्रास भनिन्थ्यो । गुँन्टुरमा नेताहरूले बोल्नै पाएनन् । सभा छोडेर हिँड्नुपयो । तीन ठाउँका मानिस भाषाका आधारमा तीनवटा छुट्टाछुट्टै राज्य चाहन्थे । त्यसपछि नेहरू आफ्ना कांग्रेसी नेता साथीहरूलाई दुःखका साथ भने, मलाई लाग्छ भारत गृहयुद्धको बाटोतर्फ हिँड्दैछ । लाग्छ, फेरि पनि देशले विभाजनको पीडा भोग्नुपर्छ । भाषाका आधारमा राज्को गठन गर्दै जाने हो भने त्यसैले भारत विखण्डनको आधार तयार पार्नेछ ।' बन्दुक, भाला, डन्डा, जुलुस र हिंसाले सहरका सडकहरू भरिएका थिए । लोकतन्त्र, छलफल, राष्ट्रियतामाथि दिनदिनै प्रहार भइरहेको थियो । भाषाका नाममा भइरहेको मानिसको विभाजनले नेहरूलाई नेताहरूलाई आतंकित बनाइरहेको थियो । उनका विचारमा राष्ट्रको आधार लोकतन्त्र थियो । राष्ट्रिय एकताको आधार लोकतन्त्र थियो, भाषा र प्रादेशिकता होइन । के फरक छ नेपालको अवस्था ? जुन कुरा भारतलाई अस्वीकार्य थियो, त्यही कुरा कसरी स्वीकार्य हुन्छ नेपालको लागि ? भारतको स्वतन्त्रतासँगै भारतमा संविधानसभाले भारतको संविधान बनाइरहेको थियो, त्यस संविधानसभामा २७ नोभेम्बर १९४७ मा नेहरूले भने भाषाका आधारमा राज्यको पुनर्संरचना गर्नु भनेको देशलाई विभाजन गर्नुजस्तै हो । त्यसैले यस प्रस्तावलाई कुनै हालतमा स्वीकार गर्न सकिँदैन ।' जातीयता र क्षेत्रीयता कुन आधारमा फरक छ भाषा' भन्दा ? भारतमा भाषा' का आधारमा पुनर्संरचना गर्दा देशको विभाजन' गर्नु जस्तै हुन्छ भने नेपालमा जातीयता र क्षेत्रीयताका आधारमा पुनर्संरचना गर्दा देशको विभाजन नहुने आधार के हो ? जुन कुरा भारतलाई आफ्नो लागि गलत थियो, त्यही कुरा नेपालमा उसको लागि कसरी उचित हुन्छ ? के नेपाली नेताहरू भारतीय नेतासँग यो प्रश्न गर्न सक्तैनन् ? संविधानसभामा त्यस दिन उनले भने, राष्ट्रका केही हिस्सामा भाषाका आधारमा राज्यको माग भइरहेको छ । तर हाम्रा अगाडि अन्य कतिपय समस्या छन् । पहिलो सरोकार होहाम्रो राष्ट्रिय सुरक्षाको । जब कुनै राष्ट्र कुनै ठूलो परिवर्तनबाट अगाडि बढ्छ, उसको पहिलो चुनौती हुन्छ, उसको स्थायित्वको । राष्ट्रको सुरक्षा र स्थायित्वमा सम्झौता हुन सक्तैन ।' म नेपाली नेताहरूलाई प्रश्न गर्न चाहन्छुके नेहरू गलत थिए ? के राष्ट्रिय सुरक्षा र नेपालको राष्ट्रिय स्थायित्वलाई बन्धकी राखेर जातीयता र क्षेत्रीयताका आधारमा राज्यहरूको निर्माण गर्न सकिन्छ ? भारतले भनाइ र गराइबाट स्थापित गरेको नजिर हो यो । राज्य होइन राष्ट्रको स्थायित्व प्राथमिक कुरा हो । के यस सिद्धान्तलाई भारतीय सरकार नकार्न चाहन्छ ? होइन भने भारतको कर्तव्य नेपालको राष्ट्रिय सुरक्षा र गणतन्त्र नेपालको स्थायित्वलाई संस्थागत गर्न सहयोग गर्नु होइन ? नेहरू भाषाका आधारमा राज्यको गठन गर्ने मान्यताका विरोधी थिए । तर आन्ध्रका नेता टी प्रकाशम आन्ध्र राज्यको पक्षमा खडा भए । उनी प्रभावशाली नेता थिए । त्यसैले सन् जुन १९४८ मा नेहरूले निवृत्त न्यायाधीश एसके धरको अध्यक्षतामा एउटा आयोग गठन गरे । यस आयोगको काम राज्यको गठनको आधार सिफारिस गर्नु थियो । डिसेम्बर १९४८ मा यस आयोगले आफ्नो प्रतिवेदन दियो । यस आयोगले भाषाका आधारमा राज्यको गठन गर्ने कार्य राष्ट्रको लागि खतरनाक हुन्छ' भनी सिफारिस दियो । यस आयोगले आर्थिक प्रभावकारिता (इकोनोमिक इफिसेन्सी) र भौगोलिक समीपता (जियोग्राफिकल कन्टिग्युटी) का आधारमा प्रदेश गठन गर्नुपर्ने राय दियो ? भारतको त्यो आयोगको प्रतिवेदनविरुद्ध वर्तमान भारतीय सरकारले नेपालाई कुनै सल्लाह दिन सक्छ ? नेपालीको तर्कका कुरा छोडौं । के भारत आफ्नै पूर्व मान्यताबाट विचलित हुन सक्छ ? के नेपाली नेतालाई यस आयोगको प्रतिवेदनका बारेमा थाहा छ ? एसके धर प्रतिवेदनले दाबी गर्यो, भाषाका आधारमा हुने राज्यको गठनले भाषिक राष्ट्रियताले जन्म लिनेछ र यो भारतको एकताको लागि खतरा हुनेछ ।' भारतमा त्यो समस्या हुने थियो भने भारत नेपालमा बहुराष्ट्रियताको कुरा गरिरहेका मधेसकेन्द्रित दलहरूलाई उनीहरूले उठाइरहेको क्षेत्रीयताको माग गलत हो नभनी संविधान संशोधनको लागि किन दबाब दिइरहेको छ ? धर' आयोगको प्रतिवेदनविरुद्ध पनि आन्दोलन भयो । त्यसपछि नेहरूले एउटा पासा फ्याँके । जवाहरलाल आफैं, बल्लभ भाइ पटेल र पट्ट सीतारामैयासमेत तीनजनाको राज्य पुनर्संरचना कमिटी गठन गरे, जसलाई जेभीपी' कमिटी भनिन्छ । नेहरूको मान्यता थियोभाषाका आधारमा राज्यको गठन गर्ने हो भने पेन्डोराको बाकस' खुल्नेछ । जेभीपी कमिटीले आफ्नो प्रतिवेदन कंग्रेस कार्यसमितिमा पेस गर्याे । यस प्रतिवेदनमा भाषिक आधारमा राज्य गठन गर्ने प्रस्तावालई कम्तीमा १० वर्षको लागि निषेध गर्नुपर्ने सिफारिस गर्यो । यसै प्रतिवेदनबाट आन्ध्र राज्यको मागलाई पनि बर्खास्त गरिदियो । अप्रिल १९४९ मा नेहरूले प्रेसलाई बताए, भाषाका आधारमा राज्य गठनको मागलाई दस वर्षसम्मको लागि निषेध गरिएको छ ।' कारण थियो राष्ट्रको स्थायित्व । मद्रासमाथि तामिल र तेल्गु दुवैको दाबी थियो । दस वर्षलाई यो विषय टाल्ने प्रयास त भयो । यसविरुद्ध कांग्रेसका तेल्गु नेता टी प्रकाशमले कांग्रेसबाट राजीनामा दिए, तर नेहरूले घुँडा टेकेनन् । आन्दोलन उठ्यो र पाँच सय मानिस सख्त घाइते भए । नेहरूले घुँडा फेरि पनि टेकेनन् । नेहरूको दक्षिणमा व्यापक विरोध भयो, कांग्रेसले चुनाव पनि हार्यो । तर पनि नेहरूले अडान छोडेनन् । २२ मे १९५२ मा संसद्मा नेहरूले भने, राष्ट्रिय एकताका लागि समस्या हुने कुनै माग मलाई स्वीकार्य हुने छैन । भाषिक राज्य भविष्यमा सम्भव होला, तर अहिले त्यसले राष्ट्रिय एकतालाई कमजोर पार्छ ।' जुन कुरा नेहरू गर्न सक्थे, त्यही कुरा त्यही अडान किन नेपाली नेता राख्न सक्तैनन् ? त्यसैबेला पोट्टी श्री रामलुले भाषिक राज्यको पक्षमा आमरण अनसन गरे । उनी गान्धीवादी थिए । नेहरूले आफ्नो अडान छोडेनन् । ५७ दिन आमरण अनसनपछि उनको मृत्यु भयो । आन्ध्रमा आन्दोलन भड्कियो । कार्यालयहरू जलाइए । प्रहरीको कारबाहीमा सातजनाको मृत्यु भयो । अन्ततः आन्ध्र राज्य त बन्यो, तर मद्रासलाई आन्ध्रमा समावेश गरिएन । आन्दोलनकारीसँग यसलाई मान्नुबाहेक अर्को विकल्प थिएन । के त्यसबेला भारतलाई स्वीकार्य हुन्थ्यो, उनीहरूका मागलाई सम्बोन्धन गर्न संविधान संशोधन गर भन्दा ? अवश्य हुँदैनथ्यो र हुनु पनि हुँदैन । भारत सार्वभौम राष्ट्र हो तर नेपाल पनि सार्वभौम राष्ट्र नै हो । भारतमा भाषा' का आधारमा पुनर्संरचना गर्दा देशको विभाजन' गर्नु जस्तै हुन्छ भने नेपालमा जातीयता र क्षेत्रीयताका आधारमा पुनर्संरचना गर्दा देशको विभाजन नहुने आधार के हो ? जुन कुरा भारतलाई आफ्नो लागि गलत थियो, त्यही कुरा नेपालमा उसको लागि कसरी उचित हुन्छ ? के नेपाली नेताहरू भारतीय नेतासँग यो प्रश्न गर्न सक्तैनन् ? आन्ध्र प्रदेशको गठनलाई लिएर नेहरूले भने, आन्ध्र प्रदेशको गठन मौरीको चाकामा हात हाल्नुजस्तै हो ।' यो समस्याको समाधान थिएन । आन्ध्र प्रदेशको गठनपछि देशका सबै भागमा आन्दोलनको आगो बल्यो । बम्बई अर्को समस्या थियो, जहाँ मोरारजी देसाईलाई सभामै ढुंगा हानेर घाइते बनाइयो । यसैबेला स्टेट रिअर्गनाइजेसन कमिटीले' प्रतिवेदन पेस गर्न लागेको थियो । तर समस्या झन्झन् गम्भीर हुनेवाला थियो । नेहरू आतंकित थिए । १३ सेप्टेम्बर १९५५ मा उनले विजय लक्ष्मी पण्डितलाई एउटा पत्रमा लेखे, वास्तविकता त के छ भने परिस्थिति झन्झन् कठिन हुँदैन । जब कमिटीको प्रतिवेदन आउँछन्, परिस्थिति नियन्त्रण बाहिर जानेछ ।' १२ अक्टोबर १९५५ मा उनले माउन्ट वेटनलाई एउटा पत्र लेखे । जुन खालको भाषणबाजी भइरहेको छ भारतको केही हिस्सामा । त्यसबाट लाग्छ, भारत गृहयुद्धको कतारमा छ ।' के थियो यो प्रतिवेदनमा ? यस प्रतिवेदनले बम्बईलाई मराठी र गुजराती भाषी सहर बनायो, भाषावादीको आन्दोलनलाई स्वीकार गरेन । यस प्रतिवेदनले राज्यको आर्थिक एकरूपता (इकोनोमिक इन्टिग्रेसन) र आर्थिक सामथ्र्यता (इकोनोमिक सस्टेनेबिलिटी) लाई राज्य गठनको सिद्धान्त मान्यो । केवल भाषाका आधारमा राज्य गठनको सिद्धान्तलाई बर्खास्त गर्यो । केवल भाषाका आधारमा राज्य गठन हुन सक्तैन, भौगोलिक समीपता पनि सँगै रहेको हुनुपर्छ भन्ने सिद्धान्त पनि ग्रहण गर्यो । आयोगको प्रतिवेदनमाथि हंगामा सुरु भयो । लुटपाट भयो । बम्बईमा मात्र ८० जना प्रहरी काबाहीमा मारिए । २३ जनवरी १९५६ मा नेहरूले महाराष्ट्रका नेता श्री देशमुखलाई लेखे, भाषिक राज्यको माग राष्ट्र विभाजनको समयभन्दा पनि घातक छ ।' तुरुन्त राज्य पुनर्गठन ऐन पारित गरेर भाषिक राज्यको माग बर्खास्त गर्नुबाहेक नेहरूलाई अर्को विकल्प थिएन । परिणामस्वरूप १ नोभेम्बर १९५६ मा राज्य पुनर्गठन विधेयक पारित भयो, जसअनुसार १४ वटा प्रान्त गठन गरिए । नयाँ प्रदेशमा उत्तरमा उत्तरप्रदेश, राजस्थान र मध्य प्रदेश, दक्षिणमा आन्ध्र प्रदेश, मैसुर, मद्रास र केरला थिए । ६ वटा केन्द्रशासित प्रदेश थिए । यसरी भाषिक र जातीय राज्यलाई नेहरूले बर्खास्त गरे । त्यही कार्य नेपालमा भारतको लागि अस्वीकार्य किन हुन्छ ?"
चीन सिकाउँछकृषि व्यवसायमा जोड देऊ,"सबैको मुखबाट सुन्न पाइने, सबैले अनुभूति गरेको र सबैले चाहेको एक मात्र कुरा हो विकास, नेपालको विकास । नेपालमा सबै कुरा छ, तर नभएको विकास मात्र हो । विकास चाहने हो भने त्यसकै सपना देख्नुपर्छ र त्यसमै निरन्तर लागिरहनुपर्छ । यो विकसित देशका महान् व्यक्तिहरूको भनाइ हो । विकास प्राप्त गर्न भाषण र शब्दले मात्र हुँदैन, व्यावहारिक रूपमा सक्रियता र निरन्तरता चाहिन्छ । विकसित राष्ट्रहरूको भ्रमण गर्दा हामी सबै नेपालीका मनमा खट्किने एक मात्र कुरा होनेपाल कहिले विकसित होला ? जति ठाउँ देख्यो, घुम्यो, जान्यो, त्यही प्रश्नले सबैलाई सताउने गर्छ नेपाल यस्तो कहिले बन्ला ? आखिर नेपाल किन विकसित बन्न सकेको छैन त ? वाधाअवरोध के हो ? स्रोतसाधन नभएर ? राजनीतिक अस्थिरता ? नेतृत्व वर्गको हेलचक्रयाईं ? पुँजीको अभाव ? विदेशी सहयोगको अभाव ? या हामीले सपना नै देखेका छैनौँ विकासको ? सन् २०१२ देखि छिमेकी मित्रराष्ट्रको हैसियतले, नेपालका जनताको जीवनस्तर उकास्ने, शिक्षा, स्वास्थ्य, खानेपानी, सञ्चारलगायतका आयोजनाद्वारा सहयोग गर्दै आइरहेको चाइना फाउन्डेसन फर पिस एन्ड डेभलपमेन्ट संस्थाले यही अक्टोबर १६ देखि २३ सम्म नेपालका विभिन्न क्षेत्रमा २० जनाको टोलीलाई नेपालको दीर्घकालीन विकास' विषयमा केन्द्रित गरायो । विकट गाउँका किसानको अनुभव र विश्वविद्यालयका प्राध्यापकहरूको अनुसन्धानले बताउँथ्योचाइना आजको अवस्थामा आइपुग्नुमा उनीहरूको ठूलो सपना थियो । ४० वर्षअघिसम्म चिनियाँहरूको प्रतिव्यक्ति आम्दानी दुई सय डलरभन्दा काम थियो र १८ प्रतिशत मात्र नगर विकास भएको थियो । मात्र ४० वर्षपछाडि फर्केर हेर्दा आज चाइना आर्थिक रूपमा विश्वको दोस्रो सम्पन्न मुलुकमा गनिन्छ । करिब आठ हजार डलर प्रतिव्यक्ति आम्दानी र ५६ प्रतिशत जनता सहरी क्षेत्रमा बसोवास गर्छन् । ६०० मिलियन जनतालाई गरिबीबाट मुक्त गरिसकेका छन् भने विश्वको ७० प्रतिशत गरिबी निवारण गर्न सकेको दाबी गर्दछन् । यसरी अगाडि बढिसक्दा पनि धेरै कुरामा अझै जोखिम र चुनौतीको सामना गर्नुपरेको धारणा छ चिनियाँहरूको । कतै अत्यधिक विकास त कतै अझै विकासोन्मुख अवस्थामा रहेको, ५५ मिलियन जनता अझै गरिबीको रेखामा रहेको र २२२ मिलियन जनता ६० वर्षभन्दा माथि उमेरका रहेका हुँदा वृद्ध स्याहार केन्द्र बढाउनुपरेको र सामाजिक सुरक्षामा त्यति नै ध्यान दिनुपर्ने हुनाले विकाससँगसँगै जोखिम र चुनौती पनि भोगिरहेको बताउँछन् । तर पनि आफ्ना योजनाहरू अगाडि बढाइरहेका छन्, वि श्राम गर्ने अवस्था छैन भन्छन् । आर्थिक संरचनाको विकास, अरू नयाँ प्रविधिको खोजी, उत्पादनमा मूल्य शृंखला, वातावरणीय शुद्धता र सुरक्षा अनि जलवायु परिवर्तनको असरलाई न्यूनीकरण गर्दै विकास योजना अगाडि बढाउने लक्ष्य रहेको बताउँछन् । अबको तेह्रौं पञ्चवर्षीय योजनामा आर्थिक विकासको पहुँच सबै क्षेत्रमा पुर्याउने र एउटा समृद्ध राष्ट्रको रूपमा स्थापित गर्ने लक्ष्य लिएका छन् । खोजमूलक, सहकार्य, हरित वातावरण र खुला अर्थनीति नै अबको नयाँ विकासको माध्यम र अब धारणा बनाएका छन् । पिछडिएको क्षेत्रलाई विकासको लागि पहिलो प्राथमिकता दिने, सन् २०२० सम्ममा प्रतिव्यक्ति आम्दानी दुई गुना बढाउने र सबै जनताको लागि उत्कृष्ट जीवन जिउने वातावरण मिलाउने उनीहरूको प्रमुख लक्ष्य रहेको छ । नेपालसँग तुलना गर्ने हो भने सन् ०१६ को आँकडा नेपालको प्रतिव्यक्ति आम्दानी २,५७३ डलर र कुल गार्हस्थ उत्पादन ७४ बिलियन डलर देखिन आउँछ भने चाइनाको प्रतिव्यक्ति आम्दानी १५,०९५ डलर र कुल गार्हस्थ उत्पादन २०८५३ ट्रिलियन डलर देखिन्छ । भौगोलिक अवस्था, क्षेत्रफल र अरू विविध कारणले चाइनाको बराबर तुलना गर्न मिल्दैन, तर ४० वर्षको इतिहास र अहिलेको अवस्थामा आउँदासम्म खासै परिवर्तन नदेखिनुचाहिँ दुःखलाग्दो अवस्था हो । अन्तक्र्रियाको क्रममा चिनियाँ साथीहरूको नेपालप्रतिको प्रेम र सद्भाव नेपालको लागि दिगो विकासमै केन्द्रित रह्यो । एउटा छिमेकीको सदासयता योभन्दा ठूलो के हुन् सक्छ । उनीहरूकै सुझाव र अन्तक्र्रियाले नेपालले अझै दिगो विकासको लागि पाइला चाल्न सक्छ भन्ने दृढ विश्वास पंक्तिकारलाई परेको छ । हाम्रा योजनाहरूले, हाम्रा विज्ञहरूले भन्दै आएका छन् सन् २०३० सम्ममा नेपाललाई आधारभूत आवश्यकताबाट माथि उठाउने र दीर्घकालीन विकासको अवधारणाबाट अविकसितबाट विकासोन्मुख राष्ट्रको रूपमा चिनाउने छौं । एसियाली विकास बैंकका उपाध्यक्ष वनकाइ चाङले भनेका थिए५० वर्षको नेपालको इतिहास हेर्ने हो भने राष्ट्रिय रूपमा गरिबी निवारण, समृद्ध जीवनशैली, आर्थिक विकास, कृषि उद्यम र दिगो विकासको स्पष्ट धारणा अगाडि नबढ्नु नै नेपालको विकासको वाधक हो । शक्तिशाली र विकसित दुई छिमेकी राष्ट्र पाउँदा पनि आफ्ना विकासका योजनाहरू अगाडि बढाएर व्यावहारिकता दिन नसक्नु नै नेपालको लागि दुःखद् हो । योजना र नीति नबनेका होइनन् नेपालमा तर त्यसलाई कार्यान्वयन गराउने पक्ष तदारुकताका साथ नलाग्नु अभिशाप बनेको छ । सन् २०३० सम्ममा शान्त र समृद्ध नेपाल' स्लोगन नै बनेको हो तर यसको कार्यान्वयन पक्षले मूर्तता पाउला कि नपाउला ? सीपमूलक रोजगारको कमी एउटा ठूलो समस्या बनेको छ नेपालको विकासको लागि र जनसंख्या बढ्दै जाँदा यो दर अरू बढ्नेछ । युवाहरूलाई रोजगार दिन नसक्नु, निजी क्षेत्रले पनि औद्योगीकरणको व्यवस्था गर्न नसक्नु, पढेलेखेका युवाहरू धेरैजसो गैरसरकारी सेवातिर लाग्नु या बिदेसिनु पक्कै पनि नेपालको दिगो विकासको लागि सकारात्मक पक्ष होइन । कृषिलाई व्यवसायीकरण गरी निजी क्षेत्रको भूमिका र दायित्व स्पस्ट पारी, सीपमूलक व्यवसाय र मूल्य शृंखलामा आधारित व्यवसायद्वारा रोजगार सिर्जना गरी पिछडिएका वर्गलाई आत्मनिर्भर बनाउँदै जीवनस्तर उकास्ने खालका आयोजनाहरू अगाडि बढाउन सके नेपालको भविष्य अरू सुन्दर हुनेछ । राजनीतिक स्थिरता कायम गरी, वैदेशिक नीतिद्वारा सम्पन्न दुई छिमेकी राष्ट्रको लाभ लिनसक्ने अवसरबाट नेपाल अझै पनि चुक्नु हुँदैन । विश्व प्रतिस्पर्धाको यो समयमा विश्व बजारीकरणलाई समेट्ने गरी, नेपालकै स्रोतसाधनबाट हुने उत्पादनद्वारा गुणस्तरीयता कायम गरी विश्व बजारसँग प्रतिस्पर्धा गर्ने हैसियत बनाउन सक्छ, नेपालले जुन आर्थिक विकासको एउटा सशक्त माध्यम हुनेछ । नयाँ आर्थिक संरचनाको अवधारणा हेर्ने हो भने इतिहासका कमजोरी बिर्सेर, वर्तमानमा जे स्रोतसाधन उपलब्ध छ, त्यसको प्रयोगद्वारा द्रूत विकास गर्न सकिन्छ त्यो नेपालले अपनाउन सक्छ । अवश्यमेव उत्पादन बढाई आर्थिक लाभ लिने नेपालको उद्देश्य हो, त्यसको लागि आवश्यक श्रमशक्ति र उद्योगहरूको आवश्यकता पर्छ । त्यतातिर ध्यान दिनासाथ बिदेसिने युवा शक्तिलाई नेपालमै प्रयोग गर्न सकिन्छ । किनकि आर्थिक विकासको अवधारणा भनेको समयअनुसार निरन्तर परिवर्तित हुने गर्छ । उद्योगको स्थापनामा लाग्नासाथ बाटो, विद्युत्, श्रम संख्या, बसोवास, आर्थिक जोहो सबैको व्यवस्था गरिन्छ, यो सुरुआत नै विकासको सुरुआत हो । किनभने नेपालको जलस्रोत र युवा जनशक्ति यसमा परिचालन गर्न सक्ने हो भने ठूलो परिवर्तन २४ वर्षमै आउनेछ । अहिले रेमिट्यान्सले धानेको अर्थव्यवस्थापछि विदेशीहरूलाई रोजगार दिन सक्ने अवस्थामा पुग्न सक्नेछ । नेपाल सरकारले अब छिट्टै यसलाई ध्यानमा राखेर कार्यान्वयनमा ल्याउन सके सही सुरुआत मानिनेछ । कृषिमा आधारित जनजीवनलाई अब कृषि व्यवसायीकरणतिर आकर्षण गर्ने र कृषि उत्पादनद्वारा नै विश्व बजारमा प्रतिस्पर्धा गर्ने र कृषि उद्योग बढाउने काम सरकारले गर्नुपर्छ । अब इतिहासबाट पाठ सिकेर वर्तमानबाट पाइला चाल्न सुरु गरेमा छिमेकी चीनजस्तै सम्पन्न र समृद्ध राष्ट्रको सपना साकार हुनेछ । कुनै पनि जनता विकासको पछाडि नपरून् भन्ने धारणा राख्नुपर्छ किनकि ग्रामीण स्तरको विकासविनाको आधुनिकीकरण जराविनाको रुख जस्तो बन्न पुग्छ । सरकार आफैंले सबै क्षेत्रमा दख्खल नराख्न सक्छ । त्यसैले निजी क्षेत्रको सहभागिता र सहकार्र्य कायम राख्नुपर्छ । जीवन र वातावारण एकअर्काका परिपूरक भएकाले जलवायु परिवर्तनको असर न्यूनीकरण गर्दै, वातावरण जोगाउँदै औद्योगीकरणको सुरुआत गरिनुपर्छ । बजार नीति, बजार र सरकारको सम्बन्ध, खुला अर्थतन्त्र, जनसहभागिता, उनीहरूका राय, कृषि र जलस्रोतको उचित प्रयोग नेपालको दिगो विकासका माध्यम हुन् । त्यस्तै पशुपालन, वनस्पतिजन्य उद्योग पनि आर्थिक विकासका सम्भावित क्षेत्र हुन् नेपालको लागि । अब इतिहासबाट पाठ सिकेर वर्तमानबाट पाइला चाल्न सुरु गरेमा छिमेकी चीनजस्तै सम्पन्न र समृद्ध राष्ट्रको सपना साकार हुनेछ नेपालको भन्ने अनुभव र निष्कर्ष यसपटकको भ्रमणको रह्यो ।"
अमेरिकीले किन रोजे डोनाल्ड ट्रम्प ?,"विख्यात अमेरिकी लेखक थोमस फ्राइडम्यान र जोन हप्किन्स विश्वविद्यालयका प्राध्यापक माइकेल म्यान्डेलबुमद्वारा लिखित पुस्तक द्याट युज्ड टु बी अस' अनुसार आठ महिनामा तियानजिनमा चीनले दुई लाख ३० हजार वर्गमिटर क्षेत्रफल ओगटेको र चारै कुनामा बढेबढे विद्युतीय भर्याङसहितको एउटा भव्य अन्तर्राष्ट्रियस्तरको सम्मेलन केन्द्र बनायो, तर ६ महिनासम्ममा पनि अमेरिकाले वासिंटनको मेट्रो स्टेसनको २१ पाइलाका दुई ससाना विद्युतीय भर्याङको मर्मत सम्पन्न गर्न सकेन । अमेरिकाको कुल गार्हस्थ उत्पादन १७ हजार अर्ब डलर छ, तर अमेरिकाको संघीय सरकारको ऋण मात्रै १९ हजार अर्ब डलरभन्दा बढी छ । डोनाल्ड ट्रम्पले राष्ट्रपतिको कार्यभार ग्रहण गर्ने बेलासम्ममा उक्त ऋण २० हजार अर्ब डलर पुगिसक्नेछ । स्मरणीय छ, सन् २००९ मा बाराक ओबामाले राष्ट्रपति पद ग्रहण गर्दा यस्तो ऋण १० हजार ६ सय अर्ब डलर मात्र थियो । सन् २०११ मा प्रकाशित र न्युयोर्क टाइम्सअनुसार अत्यधिक बिक्री भएको डोनाल्ड ट्रम्प लिखित पुस्तक टाइम टु गेट टफ' मा राष्ट्रपति ओबामाले राष्ट्रको अर्थतन्त्र र भावी सन्ततिको भविष्य ध्वस्त बनाए, नागरिक स्वतन्त्रता र अवसरलाई छिन्नभिन्न पारे र अमेरिकीहरूलाई रोजगार र सम्पत्तिविहीन बनाए भनेर लेखेका छन् । अमेरिकालाई दनदनी बलेको देख्न चाहने मुलुकहरूको जाति हुन उनले अमेरिकाको दीर्घकालीन हितमा आघात पुर्याएकोबारे उल्लिखित उक्त पुस्तकमा अमेरिकाको समृद्धि कसरी फिर्ता गर्न सकिन्छ र अमेरिकालाई कसरी पुनः महान् बनाउन सकिन्छ भन्नेबारे विषद् चर्चा गरिएको छ । त्यसभन्दा एक दसकअघि सन् २००० मा उनले दी अमेरिका वी डिजर्भ' नामको पुस्तक लेखेका थिए, जसमा उनले अमेरिकाको राजनीतिक तथा आर्थिक चुनौतीबारे वर्णन गरेका छन् । दी आर्ट अफ दी डिल नामक उनको पुस्तक व्यवस्थापनसम्बन्धी सीप र कौशलसम्बन्धी उत्कृष्ट पुस्तक मानिन्छ । अर्का सफल अमेरिकी व्यवसायी रोबर्ट कियोसाकीसँग मिलेर उनले लेखेको हवाई वी वान्ट यु टुबी रिच' विश्वभर अति मन पराइएको पुस्तक हो । आम अमेरिकीलाई कसरी समृद्ध बनाउनेबारे डोनाल्डले पुस्तकहरू लेखेका छन् हजारौं सभागोष्ठीहरूमा बोलेका छन् । आफ्नो उम्मेदवारी घोषणासँगै प्रकाशित उनको अर्को पुस्तक क्रिपल्ड अमेरिका हाउ टु मेक अमेरिका ग्रेट अगेन' मा महान् र शक्तिशाली अमेरिकाको पक्षमा उनको लामो समयदेखिको चिन्ता र त्यसप्रतिको प्रतिबद्धता व्यक्त भएको छ । चुनावी अभियानमा विपक्षीहरूले उनको व्यापारिक व्यक्तित्वबारे त धेरै चर्चापरिचर्चा गरे तर उनी एक दर्जनभन्दा बढी लोकप्रिय र गम्भीर महत्वका पुस्तकका लेखक पनि हुन् भन्नेबारे खासै चर्चा भएन । तर उनका मतदाता यसबारे सुपरिचित देखिए । ट्रम्पका विचारमा लोकप्रिय हुने उद्देश्यले सस्ता नारा र कार्यक्रम अघि सार्दै सरकारले मुलुकको अर्थतन्त्रलाई थला बस्ने अवस्थामा पुर्याएको छ । रकम र इच्छाशक्ति दुवैको अभावले जीर्ण अवस्थामा रहेको अमेरिकाको भौतिक पूर्वाधारले अमेरिकी जनताको अपेक्षाअनुरूपको आर्थिक गतिशीलता नथाम्ने भएकाले आफूले जितेमा त्यस्तो पूर्वाधार निर्माणलाई उच्च प्राथमिकता दिने ट्रम्पले बताइरहे । त्यसबाट एकातिर व्यापक रोजगार निर्माण हुने र अर्कोतिर अन्य स्तरीय वस्तु तथा सेवा उत्पादनमा ऊर्जा र प्रेरणा प्रदान गर्ने भएकाले त्यसपछि अमेरिका फेरि तीव्र आर्थिक समृद्धिको युगमा प्रवेश गर्ने उनको भनाइले उनका मतदाता प्रभावित देखिए । ट्रम्प के पनि स्वीकार गर्छन् भने सरकारबाट धेरै आशा र अपेक्षा गर्ने, सरकारबाट आफ्ना सबै समस्याको समाधान खोज्ने मानसिकता धनीहरूमा अझ बढी छ । ठूलाठूला विशाल कम्पनी र प्रतिष्ठानहरू कसरी सरकारी अनुदान खाएर गरिब तथा मध्यमवर्गीय अमेरिकीहरूको भाग खोसिरहेका छन् र अमेरिकाका उच्च राजनीतिक पदाधिकारीहरू अवकाशपछि सरकारबाट पाउने पेन्सन र अन्य सुविधाको लागि कसरी मरिमेट्छन् भन्ने उनको तथ्यसहितको प्रस्तुतिले गरिब र मध्यम वर्ग उनको पक्षमा तानिए । डोनाल्ड प्रश्न गर्छन्आर्थिक रूपमा समर्थ र सम्पन्न व्यक्तिहरूलाई पनि राज्यले स्वास्थ्यलगायतका सामाजिक सुरक्षावापतका आर्थिक सुविधा किन दिनुपर्यो ? रोजगार खोस्ने आर्थिक नीति र कार्यक्रम ल्याउने अनि बेरोजगार भत्ता दिने कस्तो आर्थिक नीति हो ? मानिसलाई निर्धक्क आफ्नो व्यापारव्यवसाय सञ्चालन गर्न पाउने, रोजगार सिर्जना गर्न प्रोत्साहन गर्ने, गरिबलाई समृद्ध बनाउने आर्थिक नीति र कार्यक्रमहरूका पक्षमा उनले लेखिरहेका छन् । तिनै कुरा उनले निर्वाचन अभियानमा भन्दै हिँडे र आम अमेरिकीहरूको मन जित्न सफल भए । श्रमिक र मध्यम वर्गका प्रतिनिधि डोनाल्ड ट्रम्प अन्य मुलुकमा खोलिएका अमेरिकी उद्योगहरूले उद्योगीहरूको मुनाफामा कमी आएको नहोला, तर अमेरिकी राजस्वमा कटौती भएको छ, प्रतिभाशाली तथा दक्ष अमेरिकी श्रमशक्ति रोजगारविहीन छन् र गरिबीमा छन् । त्यसैले त्यस्ता अमेरिकी उद्योगहरू फिर्ता ल्याउन पहल गर्ने आफ्नो नीति रहने बताएकाले पनि युवा अमेरिकी श्रमिक समुदाय उनको पक्षमा उभिए । मुलुकको गतिशीलता र समृद्धिको लागि मध्यम वर्गको महत्वलाई ट्रम्पले स्वीकार गर्दै आइरहेका छन् । चीन र भारतको आर्थिक गतिशीलताको मुख्य कारण त्यहाँको मध्यम वर्ग हो, तर अमेरिकामा मानिस कि धनी कि गरिब मात्र छन् । अमेरिकाको मध्यम वर्गको ठूलो संख्या गरिब बनेर र सानो र नगन्य संख्या धनी बनेर समाप्त हुँदै छ । यो मुलुकको समृद्धि, स्थिरता र सुरक्षाको लागि अत्यन्त खतरनाक छ भन्ने उनको भनाइ छ । अमेरिकी युवा आक्रोशित थिए, आफू उपेक्षित भइरहेको अनुभव गरिरहेका थिए । ट्रम्पले उनीहरूको आक्रोशलाई उनीहरूकै आशा तथा सपनासँग जोडिदिए, त्यसैलाई सफलतापूर्वक प्रतिनिधित्व गरे र जिते । बेलायतबाट निस्कने गार्जियन दैनिकका अनुसार दुवै प्रमुख दलका संस्थापन पक्षले वर्षौंदेखि उपेक्षा गरिरहेका, आवाज नसुनिएका युवा समुदाय र श्रम गरेर खाने अमेरिकीहरूले डोनाल्ड ट्रम्पलाई भोट हाले । मुस्लिम र आप्रवासी विरोधीको रूपमा उनलाई चित्रण गरिएको छ तर नोभेम्बर १० मा आस्रा नुमानीले दी वासिंटन पोस्ट्मा लेखिन्, म मुस्लिम हुँ, महिला हुँ र आप्रवासी हुँ, तर मैले ट्रम्पलाई भोट हालें । अर्को कुरा, कानुनको शासनमा विश्वास गर्ने र कानुनले मात्र आफ्नो सुरक्षा गर्न सक्छ भन्नेमा विश्वस्त भएर अमेरिकामा आफ्नो श्रम र निष्ठा रोपेर बसेका आप्रवासी अमेरिकीहरूले गैरकानुनी र आपराधिक कार्यमा संलग्न आप्रवासीहरूलाई फिर्ता पठाउने कुराको विरोध गरेनन् । राजनीतिक कारणले मात्र ट्रम्पलाई आप्रवासीविरोधी भनिएको उनीहरूले बुझे । इस्लामिक स्टेटले युरोप र अमेरिकाका उच्च शिक्षित र सम्पन्न परिवारका मुस्लिम युवालाई समेत उद्वेलित गरिरहेको र आतंकवादको त्रासद छायाँमा बस्नुपरेको अवस्थामा मुस्लिम आप्रवासीहरूको आगमनमा केही बन्देज र व्यवस्थापनका विचारलाई उदार तथा कानुन र व्यवस्थासहितको अमेरिकाको पक्षमा रहेका मुसलमानहरूले विरोध गरेनन् र ट्रम्पलाई मुस्लिमविरोधी भनिएको पत्याएनन् । गार्जियनका अनुसार ५३ प्रतिशत गोरा अमेरिकी महिलाहरूले हिलारीलाई मत दिएनन् । गार्जियन र अन्य प्रमुख अमेरिकी समाचारपत्र र टेलिभिजन च्यानलहरूका अनुसार डेमोक्रेटिक दललाई परम्परागतरूपमा भोट हाल्दै आएका श्रमिक समुदायले ट्रम्पलाई भोट हाले । धेरैले ट्रम्पको उम्मेदवारीलाई उपहास गरेका थिए । उनको उम्मेदवारीको मनोनयनलाई नै असम्भव बताए । तर हेर्दाहेर्दै उनको समर्थनको क्षेत्र कति विशाल भइदियो भने रिपब्लिकन पार्टीको नेतृत्व उनलाई मनोनयन गर्न बाध्य भयो । तैपनि पार्टीले विशेषाधिकार प्रयोग गरेर उनलाई रोक्नुपर्छ भन्ने पनि थिए । तर पार्टीभित्र उनको समर्थनमा देखिएको प्रबल वेगसामु त्यो पनि सम्भव भएन । मनोनयनपछि पनि रिपब्लिकन पार्टीका पूर्व राष्ट्रपतिहरू, मन्त्रीहरू र अन्य प्रमुख नेतृत्वपंक्तिका कोही पनि निर्वाचन अभियानमा सरिक भएनन् । राष्ट्रपति बाराक ओबामासहित डेमोक्रेटिक दलका तमाम प्रमुख नेतृत्व समुदाय हिलारी क्लिन्टनको पक्षमा देश दौडाहा गरिरहँदा डोनाल्ड ट्रम्प आफ्ना परिवारका सदस्यहरूलाई मात्र साथमा लिएर आफ्नो पक्षमा मत माग्दै हिँडे । अन्त्यमा १८ महिना लामो कठोर निर्वाचन अभियानपछि डोनाल्ड राष्ट्रपति पदमा विजयी भएरै छोडे । उनको पक्षमा मूलधारका विश्व प्रसिद्ध अमेरिकी पत्रिकाहरू, राजनीतिक विश्लेषकहरू, बौद्धिक समुदायहरू कोही थिएनन् । सबैले विरोध गरे । रिपब्लिकन पार्टीको नेतृत्वमण्डल मात्र नभएर रिपब्लिकन दलनिकट मिडिया, बुद्धिजीवी, थिंकट्यांक सबै ट्रम्पविरोधी थिए । खुलारूपमा हिलारीको पक्षमा लागे । सेना, रक्षा मन्त्रालय, सीआईएलगायतका सुरक्षा एजेन्सीको नेतृत्व गरिसकेका सबैजसो उच्चाधिकारीहरू मात्र होइन, अमेरिकी सर्वोच्च अदालतका न्यायाधीशसम्मले पनि ट्रम्पको विरोध गरेका थिए । पार्टीभित्र र बाहिरबाट ट्रम्पले जति दबाब, तनाव, विरोध, घृणा, ताडना, लान्छना र अपमान सम्भवतः अमेरिकाको इतिहासमा कुनै अन्य उम्मेदवारले बेहोरेनन् । त्यस अवस्थामा भइरहेको निर्वाचनमा ट्रम्पले धाँधलीको सम्भावना देख्नु स्वाभाविक भए पनि त्यस्तो उच्च पदमा उम्मेदवार भएको व्यक्तिले निर्वाचन परिणामलाई अस्वीकार गर्ने चेतावनी दिनु उचित थिएन, तर उनको जितपछि अमेरिकाको दुवै दलको स्थापना पक्षलाई नै प्रतिनिधित्व गर्ने अतिवादीहरूबाट उनलाई आफ्नो राष्ट्रपति स्वीकार नगर्ने र उनका हरेक कदमको विरोध गर्ने घोषणासहित भएको सडक प्रदर्शनले ट्रम्पको त्यो गल्तीलाई गौण बनाइदियो । दुवै दलका संस्थापनविरोधी उम्मेदवार  डोनाल्ड ट्रम्प डोनाल्ड परम्परागत राजनीतिक क्षेत्रबाट नआएकाले परिचित र चर्चित थिएनन् । उनको तुलनामा लामो समयसम्मकी न्युयोर्ककी चर्चित वकिल, शक्तिशाली सिनेट सदस्य, प्रथम महिला र प्रभावशाली विदेशमन्त्रीका रूपमा संसारभर सुपरिचित हिलारी क्लिन्टनको अनुभव, प्रतिष्ठा र समर्थनको चरित्र हेर्दा डोनाल्ड विचरा थिए । सबैले डोनाल्डलाई एउटा व्यापारीको रूपमा मात्र बुझे र अवमूल्यन गरे । तर आफ्नो प्रतिभा, लगन, परि श्रम र प्रतिबद्धताका भरमा कसरी डोनाल्डले एउटा विशाल व्यापारिक साम्राज्य खडा गरे र मुलुकका हजारौं, लाखौं युवा समुदायको लागि उनी कसरी प्रेरणास्रोत बने भन्नेबारे विश्लेषकहरूको ध्यान नपुगेको देखियो । हिलारीका बृहत् अनुभव उनका विराट् पुँजी थिए, तर ती पदमा रहँदाको उनका कतिपय कार्य विवादित थिए र तीबारे उनको तर्फबाट प्रस्ट उत्तर आउनुभन्दा ट्रम्पविरुद्ध घृणा पोख्नमै उनका समर्थकहरू लागिरहे । ट्रम्पमाथिको निरन्तर आक्रमणलाई नै आफ्नो विजयको आधार बनाउने क्लिन्टन रणनीतिलाई आम जनताले पत्याइदिएनन् । दुवै प्रमुख दलका नेतृत्वमण्डल डोनाल्डलाई जित्न नदिन जीउज्यानले लागेका थिए । अमेरिकी सञ्चारमाध्यमहरू, बौद्धिक समूह, ठूलाठूला सहरकेन्द्रित र विदेशमा आधारित स्वार्थ संगठनहरू, राजनीतिक र आर्थिक शक्तिकेन्द्रहरू, वैदेशिक स्वार्थ समूहहरूको सिन्डिकेट अर्थात् संक्षिप्तमा आफ्नै वर्ग तथा समूहको हित पोषण र सुरक्षामा अमेरिकी राजनीतिलाई फन्फनी घुमाएर बसेका सम्भ्रान्त अमेरिकीहरूले डोनाल्डलाई आफ्नो स्थापित राजनीतिक विशेषाधिकार खोस्न आएको बाहिरिया व्यक्तिको रूपमा बुझे र उनलाई प्रताडित गर्न सम्भव सबै उपाय अवलम्बन गरे । तर डोनाल्डमाथि स्वार्थ समूहहरूको प्रताडना जति थपिँदै गयो आम अमेरिकी जनता डोनाल्डको पक्षमा झन् प्रतिबद्ध भएर लागे । परिणाममा उनीहरूले दसकौंदेखि अमेरिकी राज्य व्यवस्थामा हालीमुहाली गरेर बसेका दुवै पार्टीका बलियो राजनीतिक सिन्डिकेट अन्त्य गरे । डोनाल्ड भन्दै हिँडेअमेरिकाले आफूलाई नवीकृत गरेन, सार्वजनिक सेवा र भौतिक पूर्वाधारलाई उन्नत तरिकाले सुधारेन र राज्य शक्ति र क्षमतामा विस्तार गरेन भने अमेरिकासँगै सिंगो संसार झन्झन् संकटमा फस्दै जानेछ । अमेरिका आर्थिक र सैनिक रूपमा शक्तिशाली बनेन भने ऊ विश्वप्रतिको दायित्व बोकिरहन सक्दैन । तर कमजोर अमेरिकी अर्थतन्त्र र रुग्ण भौतिक पूर्वाधारको अवस्थाले अमेरिकालाई त्यो क्षमता दिएको छैन । अमेरिकासँग सुरक्षा सन्धि गरेका एसियाली र नाटो राष्ट्रहरूले आफ्नो क्षमताअनुसार आफ्नो सुरक्षा दायित्व बहन नगरेर अमेरिकामाथि थप आर्थिक भार बोकाएको कारण अमेरिका र स्वयं उनीहरूको सुरक्षा क्षमतामा प्रतिकूल असर पुगिरहेको उनको भनाइ थियो । निश्चय नै सरल तर हठी ट्रम्पले निर्वाचन सन्दर्भमा भनेका कतिपय भनाइ पाच्य थिएनन् । तर बीसौं वर्षको राजनीतिक र एक दसकभन्दा लामो कूटनीतिक अनुभव आर्जन गरेकी हिलारी क्लिन्टनदेखि राष्ट्रपति ओबामासम्मले ट्रम्पप्रति व्यक्त धारणा झन् मर्यादित थिएनन् । अमेरिकी र क्लिन्टन समर्थक अन्य देशका सञ्चारमाध्यमहरूले पनि ट्रम्प समर्थकहरूलाई जातिवादी, महिला तथा समलिंगी बैरी र फासिस्टको रूपमा र ट्रम्पलाई एउटा दुर्नाम खलपात्रको रूपमा चित्रण गरेर ट्रम्प समर्थकहरूलाई झन्झन् प्रतिबद्ध र समर्पित बनाइदिए । अमेरिकी मूल्य र परम्पराको प्रतिनिधिको रूपमा उनलाई अंगीकार गरे । हिलारीका बृहत् अनुभव उनका विराट् पुँजी थिए, तर ती पदमा रहँदाको उनका कतिपय कार्य विवादित थिए र तीबारे उनको तर्फबाट प्रस्ट उत्तर आउनुभन्दा ट्रम्पविरुद्ध घृणा पोख्नमै उनका समर्थकहरू लागिरहे । ट्रम्पमाथिको निरन्तर आक्रमणलाई नै आफ्नो विजयको आधार बनाउने क्लिन्टन रणनीतिलाई आम जनताले पत्याइदिएनन् । हिलारीको पराजयसँगै अमेरिकी सञ्चारमाध्यमहरूको विश्वसनीयतामाथि ठूलो प्रश्न उठेको छ । जनतालाई ढाँटेको, सही समाचार सम्प्रेषण नगरेको, प्रायोजित जनमत सर्भेक्षण गराएको, सत्यलाई तोडमोड गरेको, जनतामा ट्रम्पविरुद्ध घृणा र भ्रम फैलाएको आरोप उनीहरूमाथि लागेको छ । अमेरिकी र कतिपय युरोपेली सञ्चारमाध्यमले एक किसिमले ट्रम्पविरुद्ध शीतयुद्धकालीन प्रचार युद्ध सञ्चालन गरे । बहस मूल्य, नीति र कार्यक्रमहरूमा चलाएनन् आरोप र प्रत्यारोपको खेती गरेर बसे । ट्रम्पले जितेको त चार वर्षकै लागि हो तर विश्वभरिका बौद्धिक समुदायको वैचारिक प्रतिनिधिको रूपमा रहेका अमेरिकी सञ्चारमाध्यम त लाग्छ, दसकौंको लागि हारेका छन् । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
एएफसी सोलिडारिटी कप फुटबल: तेस्रो अन्तर्राष्ट्रिय उपाधिको खोजीमा नेपाल,"काठमाडौः एएफसी सोलिडारिटी कप फुटबलको उपाधिका लागि नेपालले मंगलबार मकाउसँग प्रतिस्पर्धा गर्दैछ । फाइनलमा नेपालले मकाउलाई हराएमा नेपालले अन्तर्राष्ट्रिय उपाधिमा ह्याट्रिक गर्नेछ । मलेसियाको कुचिङस्थित नेगेरी स्टेडियममा हुने फाइनल खेलमा नेपालको एउटै लक्ष्य उपाधि हुने टोलीका प्रशिक्षक ग्योतुका कोजीले बताएका छन् । एएफसी सोलिडारिटी कप पहिलो पटक आयोजना भएको हो । हामी यसको पहिलो विजेता बन्ने तयारीमा छौं । मकाउको राम्रो पक्ष भनेको उनीहरूको स्ट्राइकिङ नै हो, स्ट्राइकिङ लाइनमा मार्क गर्न सकियो भने उपाधि टाढा छैन । तर उपाधि जित्न त्यति सजिलो पनि छैन', कोजीले भने । मकाउका टाराओ खतरनाक खेलाडी रहेको बताउँदै कोजीले उनलाई रोक्न सक्नुपर्ने बताए । नेपाली रक्षकले ध्यान दिएर खेलेमा उपाधि जितेर छाड्ने दाबी पनि कोजीले गरे । कोजीले गत वर्षको भूकम्पका कारण नेपालको रंगशाला क्षत्विक्षत भएकाले रंगशाला निर्माणका लागि पनि नेपालको जित आवश्यक रहेको बताए । यो जित रंगशालाको पुनर्निर्माणका लागि पनि आवश्यक छ । दशरथ रंगशालामा खेल्न नमिल्दा फुटबलको विकासमा समेत गाह्रो भएको छ', कोजीले थपे । मकाउका प्रशिक्षक ताम लाओ सानले आफूहरू नेपालसँग खेल्न मानसिक रूपमा तयार रहेको बताए । टोलीका अधिकांश खेलाडी चोटग्रस्त छन् । नेपालले राम्रो खेलिरहेकाले हामीलाई समस्या हुन सक्छ । टोलीका प्रभावकारी खेलाडी ताराओ ब्रुनाईविरुद्धको खेलमा घाइते भएकाले खेल्ने नखेल्ने दोधारमा छन्', तामले भने । मकाउको फाइनल पुग्ने लक्ष्य पूरा भइसकेकाले फाइनलमा कुनै पनि दबाबबिना नै प्रस्तुत हुने तामले बताए । हाम्रो लक्ष्य भनेकै फाइनलमा पुग्ने थियो । त्यसैले हामीमाथि कुनै दबाब छैन । हामी खेलमा केन्द्रित हुनेछांै र मकाउ फुटबलको लागि केही आस जगाउने सोचमा छौं,' तामले भने । कुल सात टोली सम्मिलित एएफसी सोलिडारिटी कपमा नेपाल र मकाउ दुवै अपरातित रहँदै फाइनलमा पुगेका हुन् । तीन टोली सम्मिलित समूहगत चरणको खेलमा नेपाल समूह ए' को विजेता बनेको थियो । मकाउ समूह बी' को विजेता टोली हो । सेमिफाइनलमा नेपालले लाओसलाई टाइब्रेकरमा ३० गोलले हराउँदै फाइनलको यात्रा तय गरेको हो । मकाउले भने सेमिफाइनलमा ब्रुनाईलाई ४३ गोलले हराएर फाइनलमा नेपालसँगको भेट पक्का गरेको थियो । नेपालले समूहगत चरणको पहिलो खेलमा टिमोर लिस्टेसँग गोलरहित बराबरी खेले पनि दोस्रो खेलमा ब्रुनाईलाई ३० गोलले हराउँदै विजेताका रूपमा सेमिफाइनलमा पुगेको हो । नेपाल र मकाउबीच यसअघि भएका भिडन्तमा पनि नेपाल बलियो अवस्थामा छ । नेपालले मकाउसँग खेलेका पाँच खेलमध्ये नेपालको पक्षमा तीन जित, एक बराबरी र एक हारको नतिजा छ । पछिल्लो पटक आठ वर्षअघि सन् २००८ मा खेलिएको मैत्रीपूर्ण खेलमा नेपालले मकाउलाई ३२ गोलले पराजित गरेको थियो । त्यसअघि सन् १९९७ को विश्वकप छनोट अन्तर्गत पहिलो खेलमा नेपाल मकाउसँग ११ गोलको बराबरीमा रोकिएको थियो । दोस्रो खेलमा नेपाल मकाउसँग २१ गोलले पराजित भएको थियो । त्यसपछि सन् २००१ मा खेलिएको विश्व कप छनोटको पहिलो खेलमा नेपालले मकाउलाई ४१ गोलले हराएको थियो । दोस्रो खेलमा पनि नेपालले मकाउलाई ६१ गोलको फराकिलोअन्तरले हराएको थियो । त्यतिबेला पहिलो खेलमा दुई गोल गरेका नीराजन रायमाझीले दोस्रो खेलमा ह्याट्रिक गरेका थिए । बालगोपाल महर्जनले दुवै खेलमा एकएक गोल गरेका थिए । हरि खड्काले पहिलो खेलका एक गोल गरेका थिए भने वसन्त थापा र दीपक लामाले दोस्रो खेलमा एकएक गोल गरेका थिए । फिफा वरीयतामा पनि नेपाल मकाउभन्दा १० स्थान माथि छ ।"
फुटबल टिमका प्रत्येक सदस्यलाई तीनतीन लाख दिने सरकारको घोषणा,"काठमाडौंः सरकारले एएफसी सोलिडारिटी कप विजेयता नेपाली फुटल टिमका सबै सदस्यलाई तीनतीन लाख दिने घोषणा गरेको छ । एएफसी सोलिडारिटी कपको फाइनलमा विजयी नेपाली टिमका सबै सदस्यलाई प्रोत्साहन स्वरुप तीनतीन लाख दिने घोषणा गरेको युवा तथा खेलकुद मन्त्री दलजीत श्रीपालीले अन्नपूर्ण अनलाइनलाई जानकारी दिए । मन्त्री श्रीपालीले भने, प्रोत्साहन स्वरुप प्रारम्भिक चरणमा सबै सदस्यलाई तीनतीन लाख दिने घोषणा गरेका छौँ । हाम्रा खेलाडीले अन्तर्राष्ट्रिय रुपमा ठूलो विजय हासिल गरेका छन्, मन्त्री श्रीपालीले भने,यो विजयले हाम्रो सान र गरिमालाई उच्च बनाएको छ । नेपाल सरकारले विजयी खेलाडीलाई प्रतिव्यक्ति तीन लाख नगदले सम्मान गर्ने निर्णय गरेको छ । मंगलबार दिउँसो मकाउलाई हराउँदै नेपालले एएफसी सोलिडारिटी कप फुटबलको उपाधि उचालेको हो। मलेसियाको कुचिङस्थित नेगेरी स्टेडियममा मंगलबार साँझ भएको खेलमा फिफा बरियतामा १० स्थान तल रहको मकाउलाई १० गोल अन्तरले हराउँदै नेपालले उपाधि उचालेको हो। योसँगै नेपालले अन्तर्राष्ट्रिय उपाधिमा ह्याट्रिक गरेको छ। नेपालका लागि खेलको ३० औं मिनेटमा सुजल श्रेष्ठले गरेको गोल नै निर्णायक बन्यो। भरत खबासले मिलाएको उत्कृष्ट पासमा सुजलले लोभलाग्दो हेडर गोल गरेका थिए।"
"पहिलो हाफ सकियो, मकाउविरुद्ध नेपाल १० ले अगाडि",काठमाडौंः एएफसी सोलिडारिटी कप फुटबलमा नेपालले मकाउविरुद्ध १० को अग्रता लिएको छ। मलेसियाको कुचिङस्थित नेगेरी स्टेडियममा भइरहेको खेलको पहिलो हाफ सकिँदा नेपालले सुजल श्रेष्ठको गोलमार्फत सुरुवाती अग्रता लिएको हो। सुजलले खेलको ३० औं मिनेटमा भरत खवासको उत्कृष्ट पासमा हेडर गोल गरेका हुन्। नेपालले मकाउलाई हराएमा नेपालले अन्तर्राष्ट्रिय उपाधिमा ह्याट्रिक गर्नेछ।
एएफसी सोलिडारिटी कपः सुजल श्रेष्ठको गोलमा मकाउविरुद्ध नेपाललार्इ अग्रता (लाइभ),"काठमाडौंः एएफसी सोलिडारिटी कप फुटबलको उपाधिका लागि नेपालले अहिले मकाउसँग प्रतिस्पर्धा गरिरहेको छ। मलेसियाको कुचिङस्थित नेगेरी स्टेडियममा चलिरहेको खेलमा सुजल श्रेष्ठको गोलमा नेपालले मकाउविरुद्ध एक सून्यको अग्रता लिएको छ। सुजलले भरत खबासको पासमा हेडमार्फत खेलको ३० अाैं मिनेटमा गोल गरेका हुन्। फाइनलमा नेपालले मकाउलाई हराएमा नेपालले अन्तर्राष्ट्रिय उपाधिमा ह्याट्रिक गर्नेछ। फाइनलमा नेपालले मकाउलाई हराएमा नेपालले अन्तर्राष्ट्रिय उपाधिमा ह्याट्रिक गर्नेछ।नेपाली टोलीका प्रशिक्षक ग्योतुका कोजीले उपाधि जित्नु एकमात्र लक्ष्य भएको बताएका छन्। कुल सात टोली सम्मिलित एएफसी सोलिडारिटी कपमा नेपाल र मकाउ दुवै अपरातित रहँदै फाइनलमा पुगेका हुन्। तीन टोली सम्मिलित समूहगत चरणको खेलमा नेपाल समूह ए को विजेता बनेको थियो। मकाउ समूह बी को विजेता टोली हो । सेमिफाइनलमा नेपालले लाओसलाई टाइब्रेकरमा ३० गोल अन्तरले हराउँदै फाइनलको यात्रा तय गरेको हो भने मकाउले ब्रुनाईलाई ४३ गोल अन्तरले हराउँदै फाइनलमा नेपालसँगको भेट पक्का गरेको थियो। नेपाल र मकाउबीच यसअघि भएका भिडन्तमा पनि नेपाल बलियो अवस्थामा छ । नेपालले मकाउसँग खेलेका पाँच खेलमध्ये नेपालको पक्षमा तीन जित, एक बराबरी र एक हारको नतिजा छ । फिफा वरीयतामा पनि नेपाल मकाउभन्दा १० स्थानमाथि छ। भिडियो हेर्नुस्:"
मेसीले बार्सिलोना छोड्ने,"काठमाडौंः अर्जेन्टिनी राष्ट्रिय फुटबल टोलीका कप्तान लियोनल मेसीले स्पेनिस क्लब छोड्ने भएका छन्। स्पेनिस पत्रिका मार्काका अनुसार मेसी बार्सिलोनासँग नयाँ सम्झौता नगर्ने निर्णयमा पुगेका हुन्। मेसीले यो सिजनको अन्त्यमा बार्सिलोना छोड्ने र त्यसपछिमात्रै कहाँ जाने भन्ने निर्णय लिने बताइएको छ। मेसीले गत जुलाईमा पत्नी एन्टोनिला, दुई छोरा र पत्नीका आफन्तहरुसँग छुट्टि मनाउन इबिजामा गएका बेलानै बार्सिलोना छोड्ने मनस्थिति बनाएका थिए। बार्सिलोना छोड्न मेसीले आफ्ना एजेन्टसमेत रहेका बाबु जोर्जेलाई बार्सिलोना क्लबका अध्यक्ष जोसेफ मारियासँग कुरा गर्न लगाएका थिए। बार्सिलोनासँग सन् २०१८ जुन ३० सम्म पुरानो सम्झौता भएपनि मेसीले त्यो अघि नै स्पेन छोड्न चाहेका छन्। मेसीले बार्सिलोनाबाट प्रतिसाता ३ सय ३१ पाउन्ड स्टर्लिङ पारिश्रमिक पाउँछन्। मेसीसँग बार्सिलोनाले नयाँ सम्झौता गरेपनि गत जुलाईमै अस्वीकार गरेको बताइएको छ। मेसीले बार्सिलोना छोड्ने खबर सुनेपछि आश्चर्यचकित भएका बार्सिलोनाका अध्यक्ष जोसेफ मारियाले निर्णयमा पुर्नविचार गर्न भनेका छन्। मेसी १३ वर्षको उमेरमै बार्सिलोनामा आबद्ध भएका थिए।"
दक्षिण अफ्रिका बलियो स्थितिमा,होबर्टः विकेटकिपर ब्याट्सम्यान क्विन्टन डे कोकले एक सय चार रनको शतकीय योगदान गरेपछि दक्षिण अफ्रिकाले अस्टेलियाविरुद्धको दोस्रो टेस्ट क्रिकेटमा आफ्नो पकड बलियो बनाएको छ । डे कोकको शतकीय योगदानसँगै दक्षिण अफ्रिकाले तेस्रो दिन सोमबार आफ्नो पहिलो पालीमा तीन सय २६ रनको योगफल बनायो । लगत्तै आफ्नो दोस्रो पाली सुरु गरेको अस्टेलियाले तेस्रो दिनको खेल सकिँदासम्म दुई विकेट गुमाएर एक सय २१ रन बनाएको छ । पहिलो पालीमा केवल ८५ रनमा समेटिएको अस्टेलियाविरुद्ध यो अवस्थामा दक्षिण अफ्रिकाले अझै एक सय २० रनको अग्रता लिएको छ । दोस्रो टेस्टको दोस्रो दिन आइतबार वर्षाका कारण खेल हुन नसकेपछि पहिलो दिन पाँच विकेटको क्षतिमा बनाएको एक सय ७१ रनको अवस्थाबाट दक्षिण अफ्रिकाले आफ्नो तेस्रो दिनको खेल अघि बढाएको थियो । पहिलो दिन २८ रनमा अविजित रहेका डे कोकले थप ७६ रन जोड्दै शतक पूरा गरेका हुन् । टेस्ट क्रिकेटमा डे कोकको यो पहिलो शतक हो । पहिलो दिन उनीसँगै ३८ रनमा अविजित रहेका तेम्बा बाभुमा पनि तेस्रो दिनको खेलमा ३६ रन थप्दै ७४ रन बनाएर आउट हुन पुगे । दक्षिण अफ्रिकाका लागि डे कोक र बाभुमाले छैटौं विकेटका लागि एक सय ४४ रनको महत्वपूर्ण साझेदारी गरेका थिए । त्यसपछिका ब्याट्म्यान भने सस्तैमा पभेलियन फर्किए । भेर्नान फिलान्डरले ३२ रन जोडे भने तेस्रो दिनको खेलमा अन्य ब्याट्सम्यानले दोहोरो संख्यामा रन बटुल्न सकेनन् । अस्टे्लियन बलर जस हेजलउड एक्लैले ६ विकेट लिए । पहिलो दिनको खेलमै दुई विकेट लिएका हेजलउडले तेस्रो दिन थप चार विकेट हात पारेका थिए । उनीबाहेक मिचेल स्टार्कले पनि तीन विकेट लिए । सोमबार तेस्रो दिनको खेल सकिँदा अस्ट्रेलियाका उस्मान ख्वाजा ५६ रन र कप्तान स्टिभन स्मिथ १८ रनमा अविजित रहेका छन् । सुरुआती ब्याट्म्यान डेभिड वार्नर भने ४५ रनमा आउट भएका थिए । अर्का ओपनर ब्याट्म्यान जोए बर्नस शून्य रनमै पेभेलियन फर्किएका थिए । अस्टेलियाको दुवै विकेट एबोटले लिएका थिए । पहिलो टेस्टमा दक्षिण अफ्रिका विजयी भएको थियो ।
