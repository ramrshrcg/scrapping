शीर्षक,विवरण
"लोकनायक छन्, लायक छैनन्","हिजोअस्ति प्रजातन्त्रवादी साम्यवादी समाजवादी पञ्चअपञ्च राजावादी र नाराजी भन्दै नेपाली भूलोकभित्र राजनीतिमा लागेका वा तिनकै फोटो, सालिक ढोग्दै अनुवादी बन्दै गएकाहरूकै राजनीतिक हालीमुहाली अहिले पनि विद्यमान छ । राजनीतिक वंशवादी, नश्लवादी र रुढिवादी भयो भन्दै संघवादी, समावेशवादी एवं गन्तव्यवादी बन्दै उनीहरू नै अहिले नयाँ लोकतान्त्रिक नेपालका लोकनायक बनिरहेछन् । बितेको आठ दसकयता नेपाली राज्य प्रणालीमा प्राय: एक दशाब्दीमा आइरहने परिवर्तनको ऐतिहासिक क्रम उपक्रममा तैपनि त्यही प्रकारको वंशानुक्रम अनुक्रम, परम्परागत प्रवृत्तिक्रम यथास्थिति छ । लोकको राजनीतिमा लोकतान्त्रिक राज्य पद्धति र लोकसम्मत विधि व्यवस्था हुनुपर्छ । अनि त्यस्तो स्थिति प्रणालीलाई निरन्तर अघि बढाइराख्न तथा लोकको हित गर्दै लैजान लोकनायकहरूको अहं भूमिका पनि चाहिन्छ । लोकको चिन्तन गर्ने लोकमार्गमा हिँड्ने र लोकलाई डोर्याएर शिखरतर्फ लम्काउँदै जाने अनि त्यसनिम्ति त्यस्तै किसिमको सही नेतृत्व दिन सक्ने लोकनायकहरू भइदिए भने नै लोकको उध्र्वगामी रूपान्तरण हुने हो । अन्यथा उचोउचो पुनर्संरचनाको कोरा कुरा मात्र गर्ने नाटकीय नायकीबाट देश उँभो लाग्दैन । यो लौकिक यथार्थ हो । राष्ट्रको राजनीति र राज्य प्रणाली राष्ट्रिय प्रकृति परिवेश एवं प्रवृत्तिअनुरूप कायम हुनुपर्छ । भूमण्डीकरण, विश्वग्राम र बदलिँदो अन्तर्राष्ट्रिय विधि, प्रविधिका जति नै कुरा गरे पनि हरेक राष्ट्रको पद्धति वा परिपाटी अन्तत: आफूअनूरूप नै हुनुपर्छ । अरू कसैको देखासिकी विश्वजनीन स्थिति तथा पारस्परिक निर्भरताको विधि, प्रणाली भनेर भनिने विषय विशेष अब विश्वले नै बदल्न खोजेको र बदल्दै जान थालेको देखिन्छ । त्यसैले विश्वका भिन्नभिन्न भूलोकभित्रका हरेक नायकहरूको लोकतान्त्रिक मान्यता पनि लोकसम्मतिअनुरूप मौलिकताको आधारमा केन्द्रित हुनुपर्ने देखिन्छ । नेपाल राष्ट्रको निरन्तर बदलिँदो राज्य पद्धति र खासगरी यताका एघार वर्षदेखिको स्थिति दृष्टिगत गर्दा विद्यमान हाम्रो लोकतन्त्र लोकतान्त्रिक मूल्यमा अघि बढ्न नसकेको देखिन्छ । हो, लोकमुखी, जनमुखी र लोकतान्त्रिक विधि नै उत्तम शासन पद्धति हो । आधुनिक विश्व व्यवस्थाको यो निर्विकल्प सत्यलाई नर्कान सकिन्न । तर लोकतन्त्र स्वयं साधन हुँदैन । त्यसलाई कुशलतापूर्वक सञ्चालन गर्ने लायक नायकहरू जब हुँदैनन् तब विधि मात्रको लोकतन्त्रले लोकको भलो गर्दैन । २०६३७४ वर्ष संवत्सरको यो सँघारमा आइपुग्दा हामीकहाँ देखिने अवस्था यही हो । अनि यतिखेर हामीकहाँ राखिनुपर्ने हेक्का पनि यही नै हो । संघीय लोकतान्त्रिक गणतन्त्र पद्धति भनेर नेपालका नवनायकहरूले विगत एक दसकदेखि जति फलाके पनि नेपालीहरूले संघात्मक, लोकात्मक र गणात्मक फल पाइरहेका छैनन् । जीवन पद्धति एवम् लौकिक गतिविधिमा हुनुपर्ने आधारभूत आवश्यकता परिपूर्ति नेपाली जनता अद्यापि वञ्चित छन् । शिक्षा, स्वास्थ्य, बाटो, पानी, बत्ती, शान्ति, सुरक्षा, गाँस, बास, कपासका कुरा जति नै गरे पनि अनि मानवअधिकार सुशासन र न्यायको बखान जतिसुकै भए पनि वास्तवमा मानवीय जीवन व्यवहारमा ती सबैको परिप्राप्ति भइरहेको छैन । कारण त्यही हो नेपालको राजपाटमा पुग्ने र पुग्न खोज्ने नायकहरू लायक भएनन् । नेपालमा प्रशस्त प्राकृतिक स्रोत छ, हाम्रो प्रकृतिभित्र अपार सम्पत्ति छ । तर यहाँको पानी घरघरका धारामा छैन । मान्छेलाई पिउने, नुहाउने, लुगा धुने, खाना पकाउने पानी छैन । हाम्रो पानी जुलुसका मान्छेका आँखा फुट्ने गरी फोहोरा बन्छ अनि हाम्रो पानी आफैंले खडा गरेको धुवाँ, धुलोले खान्छ । हाम्रो जमिन अन्नहीन खोपीहीन र उत्पादनहीन बन्दै जान्छ । हाम्रो ढुंगा, माटो, वन वनस्पति र औषधि कता जान्छ कता पुग्छ, तर त्यसले भूकम्पग्रस्त टहरावासीको घर बन्दैन, नेपाली रोगीहरूको स्वास्थ्य संरक्षण गर्दैन । पद्धति, विधि व्यवस्थामा सबै कुरा छ । शिक्षा, स्वास्थ्य, आवास, सुरक्षा आदिमा योजना, परियोजना, प्रबन्ध, परिपाटी सबै छन् तर ती तमाम जनताका निम्ति छैनन् । व्यय छ वृद्धि छैन । व्यवस्था छ अवस्था बाञ्छित छैन । सबथोक औपचारिक छ, व्यावहारिक छैन । कारण त्यही हो, राज्यका हाम्रा सञ्चालकहरू नायक छन्, लायक छैनन् । हाम्रो भूलोकमा संसद् छ, सरकार छ, न्यायिक निकाय छन् र अधिकारवादी भनिने संघसंस्था, संकायहरू पनि छन्, तर तिनमा न ताल छ न सुर छ । यो सबै पहुँच क्षमता नराख्ने मतिहीन गतिहीन शर्मनाक नायकहरूकै कारण भएको हो । लोकनायक वा राज्य सञ्चालकमा नीतिनिष्ठा, आदर्श सिद्धान्त र कुशल चरित्रगत व्यावहारिक प्रतिबद्धता तथा गतिशील शैली हुनुपर्दछ । तर त्यस्तो देखिएन । हाम्रा नेताहरूको लोकको चिन्ताभन्दा पद प्राप्तिको भोक ज्यादा देखियो । अनि त्यसका निम्ति झोक, रोग प्रवृत्ति बढी हाबी हुँदै गयो । नौ महिनाका निम्ति भनेर गठन भएको गठबन्धित सरकारको आकार नौपटक फेरफार र विस्तार भयो तर घोषित लक्षपूर्तिमा नवौं महिनामा आइपुग्दा पनि कुनै नौवत देखिएन । यो सब हुनुको पछाडिको अर्थ र आशय त्यही हो कि राजनीति एवं राज्य व्यवस्थाका हाम्रा दलहरूमा कुनै दृष्टिकोण र दर्शन भएन । हालै सप्तरीमा दुर्दान्त दु:खद घटना भयो । सिंगो मधेस मर्माहत छ अनि उता कन्चनपुर वरपरका सिंगो सुदूर पश्चिम प्रताडित चिन्तित छ । तर हाम्रा प्रधानमन्त्री, गृहमन्त्री तथा दलदलका नायकनायकबीच परस्पर आरोपप्रत्यारोप मात्र छ । दुई दसकपछि देश स्थानीय सरकार चुनावी अभियानमा आयो भनिएको छ, तर त्यो स्थानीय तह के हो, को हो, कुन चराको नाम हो र त्यो हुनेनहुने के हो, कुनै ठेगान छैन । संसद् छ, सरकार छ, न्यायिक निकाय छन् र अधिकारवादी भनिने संघसंस्था, संकायहरू पनि छन्, तर तिनमा न ताल छ न सुर छ । हतारहतारको लहड र लहरमा गुज्रिँदै गएको यो लामो संक्रमणको प्रहर अझै सङ्लो, उज्यालो, गतिलो हुने झिल्को देखिएको छैन । स्पष्ट गन्तव्यको पहुँच क्षमता नराख्ने मतिहीन गतिको शर्मनाक नायकहरूकै कार्य कारण हो यो । राजनीतिमा खेल खेलिन्छ, नाटक हुन्छ, लालसा हुन्छ र आआफ्नो आड अडान हुन्छ भनिन्छ । अनि राजनीतिमा दायाँबायाँ उत्तर दक्षिण हुन्छ सदा स्थिर र सत्य ध्रुव हुँदैन भनिन्छ । त्यसैगरी राजनीतिमा सदा मित्रु र सदा शत्रु हुने होइन पनि भन्ने गरिन्छ । तर छिनछिनमै बदलिने बाँडिने, नजिकिने टाढिने हाम्रा नेपालको राजनीतिक एवं राज्य प्रणाली देख्दा, हेर्दा, सुन्दा, बुझ्दा यो फोहोरी खेल मात्र हैन, विचित्रको शर्मनाक नाटकजस्तो लाग्छ । नांगै भएर अरूलाई देखाइने यस्तो दृश्य देखाउनेलाई भन्दा देख्नेलाई लाजलाग्दो देखिन्छ । अहिलेको नेपाली राजनीतिक चित्रपट ऊँट झैं खडा छ । कांग्रेस के हो, माओवादी केन्द्र के हो, राप्रपा कताको हो र मधेसकेन्द्रित आठदस थरी दलहरूको दर्शन के हो र अरू एकदुई, पाँचसात सिट बटुलेर राजनीतिक दलका रूपमा दरिनेहरूको दरभाउ के हो ? कतै कुनै छेउटुप्पो भेटिँदैन । नेपाली लोकनायकहरूले देखाइरहेको यो शर्मनाक नाटकबाट नेपाली जनता अब नाक, कान, आँखा, मुख छोपेर घोप्टे भीरतिर घोप्टिएर घोत्लिनुपर्ने अवस्थामा भेटिन्छन् । गर्ने के ? भन्ने के ? सुनाउने कसलाई ? सुन्ने को ?"
बाडिँदै युद्ध उद्योग लाइसेन्स,"युद्ध कसैको लागि आफ्नो राष्ट्रको स्वतन्त्रता र सार्वभौमिकताको रक्षा तथा जनताको जीवन स्तरमा आमूल परिवर्तन ल्याउने महत्वपूर्ण साधन हो भने कसैको लागि घिनलाग्दो व्यापार । युद्धद्वारा व्यक्तिगत साध्य पूरा गरी साधनसम्पन्न बन्ने लक्ष्य हुन्छ, युद्धका व्यापारीहरूको । चीन, सोभियत संघ, क्युबा, भियतनाम आदि मुलुकको युद्ध प्रथम कोटीका हुन् भने नेपालको दसबर्से युद्ध दोस्रो कोटीको । एमालेले चिनियाँ क्रान्तिबाट प्रभावित भएर नेपालमा पनि नयाँ जनवादी व्यवस्था ल्याउने नाममा सशस्त्र क्रान्तिको सुरुआत गरेर केही सहिदहरूको रगत बगायो । त्यसपछि नै माओको भूत एमाले नेताहरूको शरीरबाट उत्रिन थालेको हो । तैपनि पञ्चायतकालमा जनतालाई नयाँ जनवादी क्रान्तिको सपना बेचेर आफ्नो संगठन मुलुकभरि विस्तार गर्न ऊ सफल भयो । ०४६ सालपछि भारतीय एजेन्डामा आएर गरेको आन्दोलनपछि उसको शिरबाट माक्र्स, लेनिन र माओहरू खरायोको सिङ झैं एकाएक हराए । तैपनि ऊ आफ्नो पार्टीलाई कम्युनिस्ट पार्टी भन्न छोड्दैन । किनकि उसलाई थाहा छ कम्युनिस्ट ट्रेडमार्कको खपत नेपालमा अत्यधिक छ । जनतालाई कम्युनिस्ट नाम बेचेर मनग्गै कमाउन सकिन्छ । कुनै बेला कमरेड माओलाई आफ्नो अध्यक्ष मान्ने एमाले दसबर्से जनयुद्धको बेला माओवादीकै विरोधीको रूपमा उत्रियो । उसो त नेपालमा सानातिना कम्युनिस्ट पार्टीहरूको संख्या कम छैन । कुनै पनि नेता र कार्यकर्ताहरू कम्युनिस्ट नभए पनि लाल सलाम भन्न छोड्दैनन्, न त हँसियाहथौडाअंकित झन्डा नै त्याग्न सक्छन् । किनकि यो व्यापारिक ट्रेडमार्क हो । एमाले संसद्वादमा भास्सिएपछि कमरेड माओको व्यापार गर्न प्रचण्डबाबुरामले छुट्टै उद्योग दर्ता गरेर जनयुद्धको थालनी गरे । उनीहरूले माओले जस्तै जनवादी क्रान्ति गरेर शक्तिशाली तथा सम्पन्न चीनजस्तै नेपाल बनाउने सपना नवयुवामा मार्केटिङ गरे ? लोभलाग्दो सपनामा भुलेर हजारौं युवायुवतीले बलिदानी दिए । भारत र पश्चिमा शक्तिको निर्देशनमा भारतमा बसेर युद्ध उद्योग चलाएको शाश्वत सत्य ०६३ सालपछि प्रकट भयो । त्यस्तै जनसेनाको नाममा व्यापार गरेर प्रचण्डले अर्बौं कमाए । जनयुद्धको नाममा लुटेराहरूले पछिसम्म लुट्ने कार्यलाई निरन्तरता दिँदै आए, विभिन्न नाममा । त्यसपछि कमाउने धन्दा भएको छ द्वन्द्वपीडित । बर्दिया यस्तो जिल्ला हो, जहाँ सबैभन्दा बढी एनजीओ छन् । त्यहाँका एनजीओहरूको बजेट गणना गर्दा बर्दिया नेपालकै सुविधासम्पन्न र सुखी जिल्ला बन्नुपर्ने देखिन्छ, तर बर्दिया उस्तै छ । जबसम्म गरिबी रहन्छ, जबसम्म सामाजिक विभेद र शोषण रहन्छ तबसम्म दलहरू र एनजीओहरूको व्यापार अत्यधिक मात्रामा फल्छ र फुल्छ । द्वन्द्वपीडितबारे चिन्ता अरू दललाई छैन । यो समस्या माओवादीले उब्जाएको हो र समाधान पनि उसैले दिनुपर्छ, तर राष्ट्रको ढुकुटीबाट युद्ध व्यापार कहिलेसम्म चलाइरहने ? यहाँका एनजीओहरूले द्वन्द्वपीडित विषयमा सयौं अन्तरक्रिया र गोष्ठीहरू गरे र गर्दै आएका छन् । कतिपय त सामाजिक सेवाको नाममा धर्मान्तरणको व्यापार चलाइरहेका छन् र राम्रै नाफा पनि कमाइरहेका छन् । यस्तै द्वन्द्वपीडित समितिले पनि दर्जनौं अन्तक्र्रिया र गोष्ठी गर्दै आएका छन् । ती समितिले सरोकारवालाहरूका अगाडि द्वन्द्वपीडितहरूलाई डाकेर आफ्ना पीडा र गुनासो पोख्ने अवसर दिँदै तिनका समस्याको समाधानको लागि मध्यस्थता गर्दै आएका छन् । तर सहजकर्ताहरूको आश्वासनको बाढी आउन रोकिएको छैन र समस्या पनि ज्यूँका त्यूँ । सूचना र सेवा अभावले पीडितहरूले औषधोपचार सुविधा पाइरहेका छैनन् । घाइतेको राहतमा पनि पक्षपात भएको गुनासो छ पीडितहरूको । घाइतेको वर्गीकरण पक्षपातपूर्ण छ । ६ वटा औंला नभएकालाई ८० प्रतिशत घाइते एकातिर मानिएको छ भने अर्कोतिर घुँडामुनिको खुट्टा नभएकालाई २० प्रतिशत ! छात्रवृत्तिप्रति पनि पीडितहरूको गुनासो छ । महिला तथा बालबालिका कार्यालयबाट पाउने छात्रवृत्ति पाँच हजार गैरपीडितहरूको झोलीमा गएको छ । कसैले पटकपटक एउटै सुविधा पाएका छन् । एनजीओहरूले शिक्षा कार्यालयसँग समन्वय नगरेर आफूखुसी छात्रवृत्ति प्रदान गर्ने हुनाले यस्तो समस्या देखिएको हो । सहयोग प्रदान गर्ने नाममा कतिपय एनजीओहरू धर्मान्तरणतिर लाग्दा पनि सरकारले आँखा चिम्लिदिएको छ । जबसम्म एनजीओहरूमाथि बन्देज लगाइन्न, बन्देज लगाउने हिम्मत सरकार पश्चिमा शक्तिप्रति बफादारीको नैतिकता कारण गर्न नसके पनि एकद्वार प्रणालीबाट एनजीओहरूको बजेट वितरण गर्ने व्यवस्था गर्दैन तबसम्म एनजीओहरूले समानान्तर सरकारको रूपमा सत्ता चलाउँदै धर्मान्तरणको व्यापार गर्न न त छोड्ने नै छन्, न यहाँ राजनीतिक अस्थिरता कायम गराएर आफ्नो षड्यन्त्र रोक्नेछन् । नेपालमा राजनीतिक अस्थिरता र गरिबीको मूल कारक एनजीओहरू हुन् । छात्रवृत्तिमा १८ वर्ष उमेरको हद तोकिएको छ । उच्च शिक्षासम्म निःशुल्क हुनुपर्ने र रोजगारको ग्यारेन्टी सरकारले गर्नुपर्ने माग छ । जागिरको लागि गरिएको वर्गीकरणमा द्वन्द्वपीडितलाई पनि समावेश गर्नुपर्ने द्वन्द्वपीडितहरूको माग छ । अरू जिल्लामा झैं यहाँ पनि गैरद्वन्द्वपीडितहरूले पनि सूविधा पाइरहेका छन् । कतिपयलाई त उजुरीका आधारमा द्वन्द्वपीडितहरूका नाममा दिइने सुविधाबाट वञ्चित गरिए पनि यस्ताहरू अझै छन् । दलहरूले आफ्नो प्रभाव देखाएर आफ्ना कार्यकर्ता जो द्वन्द्वपीडित छैनन्, तिनीहरूलाई पनि द्वन्द्वपीडित बनाएकाले यो समस्या देखिएको हो । जिउँदा मान्छेहरू जो विदेशमा छन्, तिनीहरूका परिवारले पनि बेपत्ताको नाममा सुविधा लिइरहेको तथ्य सुन्न पाइयो । सरोकारवालाले पनि कानुनी अड्चनको समस्या राख्दै राहत वितरणमा समस्या रहेको बताए । पीडित कतिपय त वैदेशिक रोजगारमा गएका छन् भने महिलाको सम्बन्धमा विवाह गरी गएकाले राहत वितरणमा कठिनाइ भएको देखाएका छन् । सबैभन्दा ठूलो पीडा आफ्नो लोग्ने बेपत्ता पारिएका महिलाहरूको छ । सिन्दुरपोते फालौं भने लोग्नेको लास भेटिएको छैन, नफालौं भने लोग्ने बेपत्ता पारिएको वर्षौं बित्यो । एउटी आमालाई ज्याला मजदुरी गरेर आफ्ना सन्तान हुर्काउनुजस्तो दुरुह अरू के हुन सक्छ र ? सरकारले विधवा भत्ता दिने गरेको छ, तर आफ्ना पति बेपत्ता पारिएकाहरू विधवाको कोटीमा कानुनी रूपमा पर्दैनन् । विधवा भत्ताबाट उनीहरू वञ्चित छन् । सरकारले गठन गरेको सत्य निरूपण तथा बेपत्ता आयोग आकाशको जून झैं भएको छ । कहिले पुग्ने त्यहाँ ? राज्यले कि त उनीहरूको आफन्त मारिएको भन्नुपर्छ वा कहाँ छन्, त्यो देखाउनुपर्छ ? द्वन्द्वपीडितको व्यापार राज्यले कहिलेसम्म गर्ने ? एनजीओहरूलाई यस व्यापारको लागि लाइसेन्स कहिलेसम्म दिने ? दुवैलाई कमाउने भाँडो भएको छ द्वन्द्व । कार्यक्रममा माओवादी केन्द्रकी प्रतिनिधि आएकी थिइन् । पंक्तिकारले अनौपचारिक छलफलमा भनेका थिए आमूल परिवर्तनको नारा बेचेर युद्धको व्यापारीहरूले युद्धको व्यापार १० वर्षसम्म चलाएर करोडपति र अर्बपति बनेका छन् । काठमाडौंलगायतका सहरहरूमा उनीहरूको भव्य बंगला र गाडी छन् । ऐसआरामको जिन्दगी बिताइरहेका छन् । अब द्वन्द्वपीडितहरूले एनजीओहरूको यस्ता कार्याक्रममा आएर गुनासो पोख्ने होइन कि युद्धका व्यापारीहरूको महल घेरेर उनीहरूसँग युद्धको क्षतिपूर्ति लिनुपर्छ । सायद पंक्तिकारको शब्द बिझेर होला, ती प्रतिनिधिले भनिन् 'सबै नेपालीको समानताको लागि हामीले जनयुद्ध लडेका थियौं ।' ख्वै समानता ? गरिब र धनीको खाडल झन्झन् बढ्दै गएको छ । हिजोका संसद्वादी नेताहरूलाई समेत उछिन्ने गरी युद्धका व्यापारीहरू झन् धनाढ्य भएका छन् । हिजोका संसद्वादी व्यापारीलाई उछिन्ने गरी झन् धनाढ्य बनेर मुलुकलाई विदेशीको अदृश्य गुलाम बनाउन कथित जनयुद्धको व्यापार गरेर हजारौंको हत्या र बेपत्ता गराइएको घामझैं छर्लंग भइसकेको छ । कथित जनयुद्धको व्यापारमा प्रयोग गरिएका अबोध नरनारीको पीडा कहिल्यै समाप्त हुने छैन । द्वन्द्वपीडितको नाममा माओवादी केन्द्रले नयाँ व्यापार थालेको मात्र हो । अरू दलहरूलाई द्वन्द्वपीडितहरूको चिन्ता छैन । यो समस्या माओवादीले उब्जाएको हो र समाधान पनि उसैले दिनुपर्छ । कहिलेसम्म राष्ट्रको ढुकुटीबाट युद्धको व्यापार चलाइरहने ? आज माओवादीले जनयुद्धमा पीडितहरूका नाममा व्यापार गरिरहेको छ, भोलि अरू कुनै दलले अर्को युद्ध वा द्वन्द्वको व्यापार गर्न सक्छ । जतिले व्यापार गर्दै जानेछन्, ती सबैको भर्पाइ के राष्ट्रको ढुकुटीबाट शोधभर्ना दिने ? आन्दोलन वा युद्धमा मारिएका, बेपत्ता पारिएका वा घाइते भएकाहरूको लागि राष्ट्रको ढुकुटी खुला राख्दै गए न मुलुक समृद्ध हुनेछ न त दलहरूको मृत्युको व्यापार नै बन्द हुनेछ । एकएक गरेर अरूले पनि मृत्यु उद्योग खोलेर व्यापार गर्दै प्रचण्ड, बाबुरामहरू जस्तो नवधनाढ्य बन्दै जानेछन्, मर्ने मर्दै जानेछन्, बेपत्ता हुने बेपत्ता हुँदै जानेछन्, घाइते र अपांग हुने घाइते र अपांग हुँदै जानेछन् । सहिदको खेती मौलाउँदै जानेछ । आफू मरेर भए पनि परिवारलाई सुखी राख्न बलिको बोका बन्ने क्रम रोकिने छैन । गरिबीले मृत्यु रोज्न बाध्य पार्छ । राजनीतिक उद्योगपतिहरूले त्यसैले मुलुकलाई समृद्ध बनाउँदै आर्थिक खाडल पुर्ने काम गर्ने छैनन् । युद्ध र आन्दोलनको व्यापार तथा सहिद र घाइतेको खेतीको यो सिलसिला रोकिने छैन ।"
अबको राजनीतिक निकास,"ऐतिहासिक विरासत बोकेको वर्तमान नेपाल राष्ट्र राजनीतिक अन्योल र अस्थिरताकै कारण भोग, रोग, गरिबी, अशिक्षा, महँगी असुरक्षा, तस्करी, भ्रष्टाचार आदि विकृतिविसंगतिको भारमा परेर निस्सासिँदै आइरहेको छ । इमान, नैतिकता, अनुशासन, संस्कार, सभ्यता, संस्कृति, आपसी विश्वास हराउँदै गएको छ। कार्यपालिका, व्यवस्थापिका, न्यायपालिका जस्ता संवैधानिक अंगहरू उचित नीति नेतृत्व एवं योजनाको अभावमा आपसमा अन्तरविरोधी भई कार्य सम्पादनमा फितलो सावित हुँदै आएका छन् । शान्ति, स्थिरता र समृद्धिका आधारहरू सहकार्य, सहचार्य र राष्ट्रिय एकता खल्बलिएको छ । राज्य सञ्चालनको जिम्मा लिएका दलहरूमा आत्मकेन्द्रित अवसरवाद हाबी हुन पुग्दा मेलमिलाप, सहमति, समझदारीको लागि आपसी विश्वास र भरोसामा दरार पैदा भएको छ । परिवर्तन र विकासका संवाहक नेपाली जनता विसंगतिको भारबाट बाहिर निस्कन आशा र भरोसाको दियो खोजिरहेका छन् । मूलधारका राजनीतिक दल (माओवादी केन्द्र) एमाले, कांगे्रस एवं नेतृत्वको अक्षमता, अदूरदर्शिता उपभोगतावादी सोच, चिन्तनले राज्यको हरेक क्षेत्र प्रताडित हुनुका साथै सद्भाव र सहिष्णु समाजमा जातजाति र भूगोलभूगोलबीच द्वन्द्व र कलहको वीजारोपण हुन पुगेको छ । सरकार एवं राजनीतिक नेतृत्वको चरित्रका कारण बाह्य शक्ति केन्द्र विशेषगरी इन्डो पश्चिमाले नेपालको आन्तरिक मामिलामा निरन्तर हस्तक्षेप एवं प्रभुत्व लादिरहेको छ । राज्यसत्ताको बागडोर सम्हाल्नेहरू साम्राज्यवादी शक्तिको इच्छा र चाहनाअनुरूप नाचिरहेका छन् । यसले हाम्रो राष्ट्रियता, स्वतन्त्रता, अखण्डता एवं सार्वभौमिकता माथि चुनौती थपिँदै गएको छ । यदाकदा कतै नेपाल असफल राष्ट्रउन्मुख हुन लागेको त होइन भन्ने चर्चा, विमर्श चल्न थालेको छ र बौद्धिक एवं जनस्तरमा चिन्ता प्रकट गर्न थालिएको छ । राजनीतिक नेतृत्वहरूको लम्पट कठपुतली आत्मसमर्पणवादी व्यवहार, कमजोर राज्यसंयन्त्र, असफल अस्थिर सरकारहरू, विकृति, विसंगति, भ्रष्टाचार, असमान सन्धि सम्झौता, लामो संक्रमणकाल आदिले मुलुक भयावह अवस्थामा रहेको दृष्टान्त घाम झैं छर्लंग छ । नेपालको तरल अवस्थामा बाह्य शक्तिको अनुचित चलखेल राज्यको हरेक अंगमा मात्र होइन, कुन पार्टी जुटाउने, कुन पार्टी फुटाउने, कसलाई निर्वाचनमा जिताउने र कसलाई हराउने, कसलाई सरकारमा पुर्याउने, नपुर्याउनेसम्म देखिँदै आएको छ । विदेशी भनेपछि हुरुक्कै हुने वर्तमान हाम्रो समाजमा झांगिँदै गएको विकृतिले राजनीतिक दल एवं नेतृत्वहरूलाई बढी प्रभाव पर्नु अस्वाभावीक भएन । राजनीतिक अस्थिरताकै कारण नेपालको आन्तरिक मामलामा बाह्य शक्तिको राजनीतिक, सामाजिक, सांस्कृतिक, आर्थिक, शैक्षिक, धार्मिक, प्रशासनिक आदि क्षेत्रमा हस्तक्षेपले बढवा पाउँदै जानुबाट मुलुकले यो नियति भोग्नुपरेको छ । आखिर विद्यमान यी यावत समस्या समाधानको उपाय एवं निकास के ? सवाल गम्भीर छ । निश्चय पनि हामी आफ्नो देशको समस्या आफैं समाधान गर्न सक्षम हुनुपर्छ । देशको वस्तुगत धरातलीय यथार्थ आत्मसात गरी नेपाली विशेषताको भूराजनीति हाम्रो आवश्यकता हो । मूलधारका राजनीतिक दल एवं नेतृत्वहरूले आत्मालोचित हुँदै जन्मभूमिको कसम खाएर मुलुक बनाउने दृढ संकल्प गर्न सक्नुपर्छ । वैयक्तिक लोभलालच र प्रलोभनबाट माथि उठी आम जनताको भावनामुताविकको राष्ट्रिय स्वार्थकेन्द्रित राष्ट्रिय कार्यसूची तय गरी तदनुकुल कार्यान्वयनको बाटोमा लाग्नुपर्छ । नेपाल बहुजाति, भाषा, धर्म, संस्कृतिको विविधतायुक्त हिमाल, पहाड, तराईको संस्कृति अन्तर्घुलित बस्ती विकासको अनुपम सार्वभौम अखण्ड राष्ट्र हो । यसको भूराजनीतिक महत्व विश्व राजनीतिको रंगमञ्चमा रणनीतिक महत्वको रूपमा उँचो रहेको छ । विडम्बना यस्तो रणनीतिक महत्वको मुलुक मूर्त दीर्घकालीन प्रकृतिका राष्ट्रिय कार्यसूचीविहीनताले आन्तरिक असमझदारी सिर्जना हुन पुगी इन्डोपश्चिमा शक्तिको हस्तक्षेप एवं प्रभुत्वले खेल्ने मौका पाई भय र अकर्मण्यताको भुमरीमा बाटो बिराएको बटुवाजस्तो बन्न विवश छ । इतिहासतर्फ फर्कंदा नेपालको आन्तरिक मामलामा पृथ्वीनारायण शाहको नायकत्वमा सञ्चालित नेपाल एकीकरणको कालखण्डदेखि भयभीत हुँदै यसलाई प्रतिकुलता सिर्जना गर्न पश्चिमा साम्राज्यवादी शक्तिको हस्तक्षेप हुँदै आएको हो । तत्कालीन समयमा राष्ट्र निर्माता पृथ्वीनारायण शाहले साम्राज्यवादीका सबैखाले हस्तक्षेपलाई परास्त गरी एकीकरण अभियान जारी राखेको दृष्टान्त हामीसामु वीरता र बहादुरी गाथाको रूपमा अविचलित छ । यो अभियानलाई बहादुर शाहले जीवन्तता दिँदै निर्णायक रूपमा अघि बढाए, पश्चिम कश्मीर राज्यलाई सीमा बनाए । अफशोच, सन् १८१६ को सुगौली सन्धि नामक षड्यन्त्रपूर्ण ड्राफ्टमार्फत नेपालको ठूलो (हिस्सा) भूभाग हडप्न सफल इस्ट इन्डिया कम्पनी (ब्रिटिस साम्राज्य) ले निरन्तर रूपमा यो वा त्यो बहानामा नेपालमाथि औपनिवेशिकता एवं गिद्देनजर लगाइरह्यो । पश्चिमाहरूको उक्त रबैयाप्रति तत्कालीन नेपालका शासकहरूले पनि बाह्य हस्तक्षेपको सशक्त प्रतिरोध गर्नुको अलावा उनैको अनुचर बन्दै देशको स्वाभिमान र अखण्डतालाई थप संकुचन गराउने काम गरे । भारतको स्वतन्त्रतासँगै भारत र नेपालबीच सम्पन्न सन् १९५० को शान्ति तथा मैत्रीसन्धि, सन् १९५४ कोशी सम्झौता, सन् १९६५ को नेपाल भारत सुरक्षा सम्झौता, सन् १९५९ को गण्डक सम्झौता, २०५२ माघको महाकाली सन्धि, सन् २००८ को माथिल्लो कर्णाली जलविद्युत् आयोजनासम्बन्धी समझदारी, सन् २०११ को बिप्पा आदि नेपालको हितमा रहेन । यसरी पछिल्लो समयसम्म गरिएका नेपाल भारतबीचमा कुनै पनि सन्धि सम्झौताहरू नेपाल राष्ट्रको हितअनुकुल छैनन् । असमान सन्धि सम्झौताहरूका कारण पनि नेपाल निरन्तर इन्डो पश्चिमाको रणनीतिक स्वार्थपूर्तिको सिकार बन्दै आइरहेको छ । यस कार्यमा देशभित्रैका राजनीतिक दलका मूल नेतृत्व इन्डो पश्चिमाको कठपुतली प्रतिनिधिको रूपमा खडा भई असमान सन्धि सम्झौतामार्फत राष्ट्रलाई बन्धक बनाई नियन्त्रितअनियन्त्रित अस्थिरतामा फसाइरहने राष्ट्रघाती विदु्रप योजनाको मसिया बन्न पुगेबाट मुलुक थप संकटग्रस्त बनिरहेको छ । तसर्थ काफल पाक्यो पनि भन्ने बीउ कुहियो पनि भन्ने द्वैध चरित्रबाट माथि उठी सबै खालका असमान सन्धि सम्झौताहरू पुनरावलोकन गरी पुन: समानताको आधारमा सन्धि सम्झौता गर्न र चुस्तदुरुस्त सीमा व्यवस्थापन गर्न दल एवं सरकारले कठोर कदम चाल्नैपर्छ । विशेषत: तराईमधेसमा मधेसवादको मुखुन्डोको आवरणमा विखण्डनवादको बाँसुरी बज्नु वैदेशिक हस्तक्षेपको पछिल्लो नवऔपनिवेशिक चरित्रको रिहर्सल हो । मधेसवादको आवरणमा तैरिएका इन्डो पश्चिमाको विखण्डनवादी दुराशय सोच तथा कार्यक्रम अति दक्षिणपन्थी अतिवाद हो । यो तराई मधेसमा युगौंदेखि चर्चिंदै आएका भूमिपुत्र रैथाने नेपाली र नेपालको हितमा किमार्थ छैन । आपसी मेलमिलाप र भाइचारा सम्बन्धका साथ अन्तरघुलित हिमाल, पहाड, तराईका बस्ती विकास एवं जीवनयापन यस भूखण्डको सभ्यता हो । सरकार एवं मूलधारका राजनीतिक पार्टीहरू माओवादी केन्द्र, एमाले, कांग्रेस नेतृत्व आफ्नै छायाबाट आतंकित हुने होइन कि जनताको सेवक हौं, मालिक होइनौं भन्ने भावभूमिबाट संयम बनी राष्ट्रिय एजेन्डा कार्यान्वयनमा सबै पक्षको विजय भूमिका सम्बोधन गरेर जानु समग्रमा मुलुक हितमा छ । हाम्रो सहिष्णु र सद्भावपूर्ण जीवनमा भड्कावपूर्ण अधिकाररूपी प्रपञ्च रची नेपाललाई रुवान्डा, सोमालिया, अफगानिस्तान, सिरिया जस्ता अति द्वन्द्वग्रस्त मुलुकको जस्तो भयावह अवस्थामा पुर्याउने षड्यन्त्रलाई राष्ट्रिय एकताको सौर्य तापमा परास्त गर्नु दल एवम् राज्यसत्ताको प्राधिकार प्राप्त सरकारको कर्तव्य हो । हाम्रा राजनीतिक दल एवं नेतृत्वले इतिहासका यी कटु यथार्थलाई पुन: स्मरण गर्न आवश्यक छ । तीन दसक लामो पञ्चायती कालखण्डको राजनीतिक अन्तरविरोध एवं अवरोधहरू चिर्दै २०४६ को संयुक्त जनआन्दोलनले नेपालको राजकीय सत्ता सार्वभौम नेपाली जनतामा स्थापित गर्यो । यस महत्वपूर्ण ऐतिहासिक उपलब्धि गणतान्त्रिक नेपालको चुरो आधार स्तम्भ हो । यसलाई थप व्यवस्थित गर्न नेपालको संविधान २०४७ को तत्कालीन शक्ति सन्तुलनको उचित व्यवस्थापन नेपालको राजनीतिक स्थिरताको सन्दर्भमा महत्वपूर्ण सुझबुझ थियो । तत्कालीन परिवेशमा जनतामा निहित सार्वभौमसत्ताको जग बलियो बनाउँदै लैजानुपर्ने महत्वपूर्ण चुनौती थियो, तथापि तत्कालीन सत्ता सम्हाल्न पुगेका राजनीतिक शक्तिबाट अपेक्षित विवेक र जिम्मेवारीपूर्ण भूमिका निर्वाह हुन सकेन । सत्ता राजनीतिको व्यवस्थापनमा राजनीतिक पार्टीहरू क्रमश: चुक्दै गए । फलत: माओवादी जनयुद्ध यसै परिस्थितिको एउटा महत्वपूर्ण परिघटनाको रूपमा उदाउन पुग्यो । यसरी तत्कालीन राजनीतिक उतारचढावले पैदा गरिएको राजनीतिक समस्या जनयुद्धको जिम्मेवार राजनीतिक व्यवस्थापनका अलावा द्वन्द्वलाई बढावा दिने परिघटनाको रूपमा २०६१ माघ १९ को कदम मञ्चित हुन पुगी राष्ट्रिय राजनीतिको परिदृश्यमा नयाँ धु्रवीकरण प्रारम्भ हुन पुग्यो । अत: घटनाक्रमको शृंखलाको रूपान्तरण सात दल र (माओवादी) बीच शान्ति प्रक्रियाको आधार निर्माण भई २०६३ मंसिर ५ मा शान्ति सम्झौता सम्पन्न भयो । उक्त शान्ति प्रक्रिया २०४६ कै उपलब्धिको रक्षा, विकास र निरन्तरताको जगमा बदलिँदो परिस्थितिसमेत सम्बोधन गर्ने गरी विकसित हुन पुगेको अर्को आयाम थियो। अपशोच यसमा पनि अति वामपन्थी र अति दक्षिणपन्थी अतिक्रमणले पिछा छोडेन र अन्तत: पुरानै प्रक्रिया हाबी हुन पुगी घटनाक्रमले अर्को अस्थिरताको वीजारोपण गर्न पुग्यो । पछिल्लो एक दसक लामो संक्रमणकालीन अवस्था तीनै अवरोधमा जेलिएको विद्रुप रिहर्सलको रूप हो, जुन हामीले भोगिरहेका छौं । सत्ता स्वार्थको चरम पराकाष्ठा प्राप्त गर्न राष्ट्रको सार्वभौमिकता, अखण्डता र एकताका जगहरू नै खल्बलाउने गरी नग्न द्वन्द्वमा निर्णायक शक्ति केन्द्रहरूको प्रत्यक्ष संलग्नता रहनु सिंगो मुलुककै अस्तित्वविरुद्धको गम्भीर चुनौती हो । यस राष्ट्रविरुद्धको अनुत्तरदायी खेलमा संलग्न सबैले स्पष्ट बुझ्दा हुन्छ एउटाको असफलता अर्कोको सफलता कदापि हुनै सक्दैन । विद्यमान समस्याहरूको पारदर्शी समाधानको निकास मूलभूत (राष्ट्रिय एजेन्डा) मूर्त राष्ट्रिय कार्यसूची तया गर्न सक्नु हो । मूलधारका राजनीतिक दलहरूबीच राष्ट्रिय एजेन्डाहरू जस्तो राज्यको पुनर्संरचना तीन प्रदेश ठाडो, निर्वाचनमा समान भूगोल, समान प्रतिनिधित्व र जनसंख्याको चापलाई समानुपातिकमार्फत सम्बोधन गर्ने । भाषा : नेपाली भाषा र मातृभाषाको अन्योन्या मिश्रत विकास गर्ने । नागरिकता : एकल प्रवाह वंशजका आधारमा र अंगीकृतलाई कानुनबमोजिम सम्बोधन गर्ने । कृषि : कृषियोग्य भूमिको उचित रक्षा तथा व्यवस्थापन र व्यवस्थित बस्ती विकासको नीति निर्माण । सबल राष्ट्रिय अर्थतन्त्र, राष्ट्रिय औद्योगिक नीति, शिक्षा, स्वास्थ्य, रोजगारको राज्य तहबाट ग्यारेन्टी । उपयुक्त राष्ट्रिय सुरक्षा नीति । छिमेकी चीन र भारत मैत्री बाह्य सन्तुलनमुखी विदेश नीति, राष्ट्रिय शक्ति सन्तुलन आदि महत्वपूर्ण विषयहरूमा सर्वपक्षीय राष्ट्रिय सहमति कायम गरी संविधानमा यी विषयहरू संशोधनमार्फत सम्बोधन गर्न सक्नुपर्छ । यस विषयसँग संविधान २०७२ को कार्यान्वयन तथा यसैसँग जोडिएका विभिन्न तहका निर्वाचनहरू पनि महत्वपूर्ण र अभिभाज्य पक्ष हुन् । तराई मधेसको आन्दोलन केवल केन्द्रीय सत्ता संघर्षको अन्त्रविरोध केन्द्रित विस्फोट हो, जुन संवेदनशील ठाउँमा राज्यसत्ताले शान्ति र संयमको अपिल गर्न जानुपथ्र्यो । त्यसका अलवा द्वन्द्वको दावानाल चर्काउन पुग्नु मूलभूत रूपमा राष्ट्रिय अखण्डता नै कमजोर गराउने अन्तर्राष्ट्रिय शक्ति केन्द्रहरूको स्वार्थअनकुलको गोटी बन्नु हो । यसले दीर्घकालमा राष्ट्रिय अस्मिता र स्वार्थलाई नै धक्का पुर्याउने गम्भीर चक्रव्युहमा फसेको प्रस्ट पार्दछ । राज्यले राष्ट्रको समग्र क्षेत्रमा सामाजिक एकरूपता, न्याय, समानताको लागि सबै वर्ग, क्षेत्र, लिंग, जातजाति, समुदायको समग्र विकासको लागि उपयुक्त परिस्थिति तयार पार्न योजनाबद्धताका साथ उचित ऐन, कानुन, नीति, योजना, निर्माणमा विशेष ध्यान दिई काम गर्नुपर्छ । कुनै पनि खालको निषेध र अतिवादको राजनीति नेपाली हावापानीमा किञ्चित हुन सक्दैन । तसर्थ सरकार एवं मूलधारका राजनीतिक पार्टी (माओवादी केन्द्र), एमाले, कांगे्रसका नेतृत्वहरू आफ्नै छायाबाट आतंकित हुने होइन कि जनताको सेवक हौं, मालिक होइनौं भन्ने भावभूमिबाट संयम बनी राष्ट्रिय एजेन्डा कार्यान्वयनमा सबै पक्षको विजय भूमिका सम्बोधन गरेर जानु समग्रमा मुलुक हितमा छ । यो संसारमा प्रत्येक विषयवस्तु गतिशीलका साथै परिवर्तनशील छन् । यथार्थ कल्पनाको गुलाबी फूल हुँदैन, विसंगत र ध्वंसका बीचबाट जन्मिन्छ सुसंगत, व्यवस्थित, पारदर्शी संसार । समय घर्केको छैन । राष्ट्रिय राजनीतिलाई सही दिशानिर्देश गर्न सबैको भूमिकाको उचित सम्बोधन अति नै आवश्यक पाटो हो । शक्ति सन्तुलनको भूमिका र आवश्यकता पनि यस प्रक्रियाको पृथक कित्ता होइन । भाइ फुटे गँवार लुटेको बाटो अपनाए ध्वंसात्मक प्रवृत्ति र भूमिका राख्ने सबैको पतन निश्चितप्राय: छ । त्यसैले सर्वपक्षीय राष्ट्रिय राजनीतिक सहमति एवं सहकार्यसहितको राष्ट्रिय एकता समयले निर्देश गरेको राष्ट्रिय निकास हो । नेपालमा पटकपटकको जनआन्दोलनका सारभूत संश्लेषण र दिशानिर्देश पनि यही हो । न्यौपाने नेकपा माओवादी केन्द्रका केन्द्रीय सदस्य हुन् ।"
मधेसको असफलता,"हरेक पाँच वर्षमा स्थानीय निकायको निर्वाचन हुनैपर्ने लोकतान्त्रिक मान्यता छ, तर पनि हामीकहाँ स्थानीय निर्वाचन नभएको लगभग २० वर्ष पुगिसकेको छ । यस अवधिमा मुलुकमा निर्वाचन गर्न नसके पनि महत्वपूर्ण काम भने भएका छन् । बाह्रबर्से द्वन्द्व समाधान गर्नुका साथै संविधानसभामार्फत संविधान निर्माण भयो । अढाई सय वर्षीय राजतन्त्र अन्त्य गरी गणतन्त्र स्थापना भयो । मुलुकमा एकात्मकबाट संघात्मक व्यवस्था कायम भयो । आगामी वैशाख ३१ गते स्थानीय निकायको निर्वाचन तोकिएको छ । मधेसी मोर्चाले संविधान संशोधन नभई चुनाव हुन नदिने अडान राख्दै आएको छ, तर सरकार चुनाव गर्ने मनस्थितिमा छ । सरकार र विपक्षी दलको यो रस्साकस्सीले स्थानीय चुनाव होला र नहोलाको दोसाँधमा पुगेको छ । मधेसवादी दलहरूले विरोधसँगै उम्मेदवार चयन, दल दर्ता, संगठन विस्तार आदि काम गरिरहेका छन्, जुन अन्यथा होइन । लोकतन्त्रमा विश्वास गर्ने शक्ति चुनावबाट भाग्न मिल्दैन । चुनाव नजिकिँदै जाँदा दलहरूका बीचमा चलेको सकारात्मक छलफलले चुनाव हुने सम्भावना बढाएको छ । अहिले उपेन्द्र यादवजस्ता प्रमुख नेताले बलियो संघीय आयोगमा लचिलो देखेपछि अब चुनावको मुख्य अवरोध हट्ने संकेत देखिन्छ । किनभने संघीय आयोग बनाउनमा न सरकारलाई कुनै समस्या छ न त विपक्षी दललाई नै । संघीय आयोग बनाउनु संविधान कार्यान्वयनको एउटा पाटो हो । चुनावबाट पनि संविधान कार्यान्वयन हुन्छ भने संघीय आयोग गठनबाट पनि संविधानको कार्यान्वयन नै हुन्छ । संविधान कार्यान्वयन हुनु र चुनाव हुन निकै सकारात्मक हो तर चुनावको कारणले मधेसको माग ओझेलमा नपरोस् र मधेसमा पुन: आन्दोलन एवं विद्रोहको अवस्था नआओस् भन्नेतर्फ सबै पक्ष गम्भीर बन्नैपर्छ । मधेसका जनजनबाट अधिकारको आवाज उठेको छ । यसलाई बलपूर्वक दबाइएको वा नेताहरूले बिर्सेको सन्देशका रूपमा नजाओस् । जनतामा निराशा एवं वितृष्णा सिर्जना हुने काम हुनु हँदैन । मधेस हारेकाले मधेसको मुद्दा सम्बोधन गरिएन भन्ने आवाज उठ्नु हँदैन । किनभने मधेस हार्नु भनेको मुलुक हार्नु हो । संशोधन वा संविधानको पुनर्लेखनबिना केही पनि गर्न नसकिने अडानमा रहेका मधेसवादीहरूलाई संशोधनबिना नै चुनावमा सरिक गराउन सक्नु सरकारको ठूलो सफलता हो । सरकारको यो सफलतामा मधेसवादीहरूको ठूलो भूमिका रहेकाले सरकारले पछि मधेसवादीको आवाजको बेवास्ता गर्नु हँदैन । संविधानले मुलुकमा सात प्रदेश र हरेक प्रदेशमा रहने जिल्लासमेत किटान गरिसकेकाले त्यसको फेरबदल संसद्बाहेक अरूले गर्न सक्ने देखिन्न । आयोगको अधिकार के संसद्भन्दा बढी दिएर शक्तिशाली बनाउने हो कि आयोगलाई अर्को संसद्को रूपमा स्थान दिने हो ? आयोगमा प्रतिनिधित्वको सवाल पनि महत्वपूर्ण छ । संसद्मा जस्तै आयोगमा पनि मधेस मुद्दाको सन्दर्भमा विपक्षी गठबन्धन निर्णायक भयो भने अहिलेको समस्या ज्यूँको त्यूँ नै रहनेछ । यसर्थ एउटा समस्या समाधानको खातिर अर्को समस्याको वीजारोपण गर्नु किमार्थ उचित छैन । समस्याको झारो टराइले समस्या समाधान हुँदैन। आगामी चुनावबाट मधेसवादीका लागि अवसर कम र चुनौती बढी छ । नराम्रो हार भयो भने मधेस मुद्दा थप चेपुवामा पर्नेछ । यस अवस्थामा उनीहरूले कार्यगत एकता गर्नैपर्छ । मधेसको माग संसद्मा गइसकेको छ । संसद् शक्तिशाली निकाय भएकाले उसको निर्णय सबैले मान्नुपर्छ । माग जायज हो भने संसद्बाट अनुमोदन गर्नुपर्छ, नाजायज छ भने संसद्बाट परास्त गर्नुपर्छ । या त सहमतिले बीचको मार्ग निकाली पूरा गर्नुपर्छ । समस्यालाई थाँती राखेर समाधान हँदैन । मधेसवादी आयोगमा सहमति गर्नुको तुक छैन । मधेसवादी चुनावमा जान चाहनु राम्रो हो, तर चुनावमा एकताबद्ध भएर जानुपर्छ होइन भने ०७० को चुनावजस्तो अलगअलग गयो भने राष्ट्रिय दल पनि बन्न सक्दैनन् । पछि अझ ठूलो दमन हुन सक्छ । मधेससित विभेद हुन सक्छ । यसर्थ आगामी चुनावले मधेसवादीको लागि अवसर कम र चुनौती बढी सिर्जना गर्न सक्छ । राम्रो स्थान आयो भने आफ्ना माग पूरा गराउन दबाब पर्ला तर नराम्रो हार भयो भने मधेस मुद्दा थप चेपुवामा पर्नेछ । यसर्थ मधेसवादीहरू कम से कम चुनावको लागि कार्यगत एकता गरेर चुनावमा जानुपर्छ । एक क्षेत्रमा एउटा मधेसवादीको उम्मेदवार मात्र खडा गर्नुपर्छ । एकले अर्कालाई हृदय खोली सहयोग गर्न सक्नुपर्छ । संविधानले संघीयता स्वीकार गरे पनि संघीय संरचना र कार्यान्वयन अन्योलमा थियो, तर स्थानीय निकायको निर्वाचनको घोषणाले केही हदसम्म अन्योल चिरेको छ । प्रथमत: यसले संघीय कानुन बनाउन बाध्य पार्यो भने संघीयताको पहिलो तहको कार्यपालिका र व्यवस्थापिकाको निर्माण गर्नेछ । अरू केही नभए पनि स्थानीय चुनावपछि केन्द्रीय स्थानीय सरकारको निर्माण हुनेछ, जसले संघीयता पूर्णरूपले लिनेछ । अब हुने निर्वाचनले जिल्ला विकास समिति, गाउँ विकास समिति विघटन गरिदिएको छ । गाउँपालिका तथा नगरपालिकाको निर्माण गरेको छ, जुन वास्तवमा संघीयताको पुनर्संरचनाको एउटा हिस्सा हो । यसको पहिलो सकारात्मक पक्ष के हो भने गाउँपालिकाको चुनावपछि गाउँको विकासको लागि चाहिने नीतिनियम कानुन गाउँकै जनप्रतिनिधिले बनाउने हो । स्थानीय निकायमा पनि उपस्थिति कमजोर भयो भने स्थानीय पनि मधेसवादीको हातबाट जान सक्छ, जसले झन् चुनौती थपिन्छ र त्यहाँको साधनस्रोतमा मधेसको पहुँच कम हुन सक्छ । कार्यपालिका, व्यवस्थापिका र न्यायपालिकाको कार्य स्थानीय निकायमै हुने भएकाले यहाँ बन्ने कानुनले पनि चुनौती सिर्जना गर्न सक्छन् । निश्चित रूपमा केही कर्मचारी आवश्यक पर्छ, जसको पदपूर्तिमा प्राथमिकता स्थानीयले नै पाउनेछन् । यसमा पनि मधेसीहरू पछि पर्न सक्छन् । अहिले नै हरेक गाउँपालिकामा कार्यकारी अधिकृतको नियुक्ति गरिएको छ, जुन रोजगार सिर्जनाको अवसर हो । नागरिकता र राहदानी, सिफारिस, सामाजिक सुरक्षा, स्कुल कलेज, जग्गा रजिस्ट्रेसन, उद्योग दर्तालगायतका कार्य अब गाउँपालिकाबाटै हुने भएकाले सदरमुकाम वा राजधानी जानुको जरुरत छैन । वास्तवमा भन्ने हो भने हरेक गाउँपालिकामा एउटा सदरमुकाम हुने भई हरेक पाँचसात गाउँपिच्छे एउटा सहर निर्माण हुनेछ, जुन आफैंमा एउटा महत्वपूर्ण विकास हो । सहरजस्तो बाटो, बजार, बिजुली, पानीलगायतको विकास इमानदारीपूर्वक गरियो भने स्वतस्फूर्त रूपले विकास हुन्छ । यसअघि विकास भएको क्षेत्रलाई नगरपालिका, उपमहानगरपालिका, महानगरपालिका घोषणा गरेर परिचित गराइन्थ्यो तर अब गाउँपालिका नगरपालिकाभन्दा बलियो र शक्तिशाली हुनेछ । यसले हरेक जनता विकासको अवसर पाउनेछन् । केन्द्रीय सरकारको मुख ताक्ने अवस्था आउँदैन, वास्तविक स्वायत्तता प्रदान गरियो भने । यस्ता विषयमा अवसर पाउन चुनावबाट बहुमत ल्याउनुपर्छ, जुन एकता नगरी हुँदैन । संविधानले वास्तविक स्वायत्तता दिएको छैन । जुन संविधान संशोधन नगरी हँदैन र संशोधनलाई थाती राख्नु स्थानीय स्वायत्तता एवं मधेस मुद्दाको लागि जायज छैन ।"
सुशीलको नागरिकताको विषयमा गृहमन्त्रीको चासो,"काठमाडौं : बक्सिङ खेलाडी सुशील थापाले नागरिकता पाउन नसकेको विषयमा उपप्रधान एवं गृहमन्त्री विमलेन्द्र निधिले चासो व्यक्त गरेका छन् । मंगलबार अन्नपूर्ण पोस्ट् राष्ट्रिय दैनिकमा 'अनागरिक नेपाली हिरो' शीर्षकमा समाचार प्रकाशित भएपछि उपप्रधान एवम् गृहमन्त्री निधिले त्यसप्रति चासो देखाएका हुन्। लामो समयदेखि खेलकुद क्षेत्रमा सक्रिय रहँदै आएका राष्ट्रिय खेलाडीले नागरिकता पाउन नसक्दा गृहमन्त्री निधिले आश्चर्य व्यक्त गरेको उनका प्रेस सल्लाहकार रामजी दाहालले बताए । 'राष्ट्रिय खेलाडीले नागरिकता पाउन नसकेको विषयमा गृहमन्त्रीज्यूले आश्चर्य व्यक्त गर्नुभयो । यस विषयमा बुधबार सुशीलसँग छलफल गरेर निष्कर्ष निकाल्ने कुरा भएको छ', उपप्रधान एवं गृहमन्त्रीका प्रेस सल्लाहकार दाहालले अन्नपूर्ण पोस्ट्सँग भने । सातौं राष्ट्रिय खेलकुद प्रतियोगितामा मध्यमाञ्चल विकास क्षेत्रबाट सहभागी हुँदै स्वर्ण पदक जितेका सुशीलले गृह मन्त्रालयबाट मंगलबार फोन गरेर नागरिकता नपाएको विषयमा आफूसँग सोधपुछ गरेको र बुधबार मन्त्रालयमा सम्पर्क गर्न भनिएको बताए । 'गृह मन्त्रालयबाट मंगलबार फोन आएको थियो, बुधबार मन्त्रालयमा सम्पर्क गर्न भन्नुभएको छ', थापाले भने । लामो समयदेखि राजधानीको नक्सालमा बसोबास गर्दै आएका राष्ट्रिय बक्सिङ खेलाडी सुशीलले बुवाआमाको नागरिकता नहुँदा आफूले पनि नागरिकता पाउन सकेका छैनन् । नागरिकताका लागि विभिन्न निकायमा पटकपटक धाउँदा पनि उनले आश्वासन मात्रै पाउँदै आएको उनले बताएका थिए । सानै उमेरमा काठमाडौं छिरेका आमाबुवाको जन्मस्थानको यकिन हुन नसक्दा बुवा शिव र आमा शान्तिले नागरिकता पाउन सकेका थिएनन् । बुवाआमाकै नागरिकता नभएपछि सुशील र उनका भाइले पनि नागरिकता पाउन सकेका छैनन् ।"
