शीर्षक,विवरण
"धर्म के हो, के होइन ?","धर्म एउटा सजिलो शब्द हो । दैनिक जीवनमा धर्मको प्रयोग प्रायः हुने गर्छ । यसको लागि कुनै योग्यता या शिक्षा हासिल गर्नुपर्दैन । यो एउटा स्वाभाविक तरिकाले अभिव्यक्त हुने शब्द हो । धर्म भन्नाले हामीले असल काम, परोपकारी काम र सकारात्मक काम सम्झन्छौँ । कसले भन्छ धर्म गर्नुपर्दैन अथवा राम्रो होइन ? धर्म ईश्वरसित जोडिएको शब्द पनि हो । जीवन मृत्युसँग पनि उत्तिकै सामीप्यता भएको अभिव्यक्ति पनि हो । त्यसैकारणले यो मानिसको आस्था र विश्वाससित सम्बन्धित छ । चाहे ईश्वरलाई पाउने उद्देश्यले होस् या पुण्य कमाउने लक्षले होस्, हामीले क्षणक्षणमा धर्म गर्नुपर्छ भनेर फलाकिरहन्छौं । तर धर्म एउटा साह्रै अप्ठेरो शब्द पनि हो । यसलाई सही मानेमा बुझ्न कठिन छ । यसको गहराइमा पुग्न अझ कठिन छ । जुन प्रकारले आजको संसारमा यसलाई बुझिएको छ, त्यो भ्रमात्मक पाइएको छ । विवाद नै हुनुनपर्ने शब्द र धर्ममाथि यति धेरै विवाद, विषमता र विकार देखिनु दुःखलाग्दो विषय हो । यसको मुख्य कारण धर्म शब्दको प्रयोग सीमित दायरामा भएकाले हो । नेपाल, भारत र यी देशहरूमा बोलिने भाषाहरू प्रयोग हुने अन्य मुलुकमा धर्मलाई अंग्रेजी शब्द रिलिजनको पर्याय सम्झिन्छ । त्यसैकारण हिन्दु धर्म, इस्लाम धर्म, बुद्ध धर्म, क्रिस्चियन धर्म भन्ने गरिन्छ । यसै सीमित प्रयोगबाट भ्रम सुरु हुने गरेको छ । हिन्दु, इस्लाम, बुद्ध अथवा क्रिस्चियन आस्था, विश्वास र सम्प्रदाय हो । ती आस्थामा विश्वास गर्नेहरूले आआफ्ना धार्मिक ग्रन्थहरू र परम्पराको अनुसरण गर्छन् । यही अनुसरण गर्नेक्रममा यिनका अनुयायीहरूका बीचमा अनेक विवाद, द्वन्द्व र झैझगडा हुने गर्छ । हुँदाहुँदा यस्तो झगडा राजनीतिक रूपमा पनि हुने गर्छ । यसबाट आतंकवादको सिर्जना भएको छ । यसले केही आस्थाहरूको बद्नाम पनि गराएको छ । यसबाट न यिनका अनुयायीहरू सन्तुष्ट छन् न त आलोचकहरू सही देखिन्छन् । यसबाट त्राण पाउनु आजको युगको एउटा ठूलो चुनौती बनेको छ । धर्म एक संस्कृत भाषाको शब्द हो । पूर्वीय आस्थाहरूमा यो शब्दको प्रयोग विभिन्न किसिमले भएको पाइन्छ । पूर्वीय र पश्चिमी देशका विद्वान्हरू एउटा कुरामा सहमत भएका छन् कि धर्म शब्दको पर्यायवाची शब्द कुनै पनि पश्चिमी भाषामा छैन । यसकारण प्रायः धर्मको उल्था रिलिजन (चभष्निष्यल) ले गर्ने गरिन्थ्यो भने आजभोलि अंग्रेजीमा यसको उल्था राइटियस्नेस (चष्नजतभयगकलभकक) भनेर गरिन्छ । राइटियस्नेस भन्नाले सही कुरा, न्यायोचित कुरा, नैतिक कुरा आदि बुझिन्छ । तर यो अभिव्यक्तिले धर्मको मर्म बुझाउन सक्दैन । धर्मको मर्म योभन्दा पनि धेरै फराकिलो छ । हुन त धर्मले यी भावनालाई पनि समेट्छ तर धर्मले योभन्दा पनि फराकिलो भावनालाई जनाउँछ । हिन्दु आस्थामा धर्म भन्नाले त्यो व्यवस्थालाई जनाउँछ, जसबाट प्राणी र ब्रह्माण्डको सम्बन्ध कायम भएको छ । यसले स्वभाव, कर्तव्य, अधिकार, कानुन, व्यवहार, गुण र जिउने सही तरिका आदिलाई जनाउँछ । बुद्ध आस्थामा धर्मले ब्रह्माण्डको नियम, कानुनलाई बुझाउँछ, तर यसबाट बुद्धले प्रतिपादित गरेका शिक्षादीक्षालाई पनि समेट्छ । त्यसैगरी जैन आस्थाले तीर्थंकरद्वारा प्रतिपादित शिक्षादीक्षालाई जनाउनुका साथै मानव जातिको नैतिक उत्थान र शुद्धीकरणका उपायहरूलाई पनि समेटेको छ । जुन जीवन शैली र दर्शनलाई धारण गरिन्छ त्यो नै धर्म हो भनेर मानिन्छ । मानिस जुन विचार, आचरण र धारणा धारण गर्छ, त्यो नै धर्म हो । त्यसैले मानव समाजमा अनेक धार्मिक आस्था विकास भएको हो । धर्मलाई परिभाषित गर्नु कठिन मानिएको छ । किनभने यो शब्दको लामो र अनेकताले भरिएको इतिहास पाइन्छ र यसले अनेक किसिमका अभिव्यक्ति जनाउने गरेको पाइन्छ । त्यसैले अरू भाषामा यसको पर्यायवाची पाउन नसकिएको हो । अंग्रेजी, फ्रेन्च र जर्मन भाषामा यसको उल्था गर्न प्रयत्न गरेका विद्वान्हरूले यो काम अति कठिन भएको स्वीकार गरेका छन् । उदाहरणका लागि ग्रासम्यानले ऋग्वेदको उल्था गर्दा धर्मको विभिन्न सात माने निकालेका छन् । कार्ल फ्रेडरिक गेल्डरले यसै काममा २० किसिमका मतलब निकालेका छन् । जस्तो कानुन, व्यवस्था, कर्तव्य, प्रचलन, गुण, प्रतीक आदि । मोनिएर विलियमले झन् अनेक प्रकारका मानेहरू निकालेका छन् । उनका अनुसार धर्मबाट राम्ररी स्थापित भएको कुरा बुझिन्छ । यसैगरी यसबाट बलियो आदेश, नियम कानुन, प्रचलन, परम्परा, कर्तव्य, अधिकार, न्याय, नैतिकता, नैतिक आचरण, आस्था, धार्मिक गुण, असल काम, स्वभाव, चरित्र, गुण, सम्पत्ति भन्ने पनि बुझिन्छ । अतः एउटा शब्दले मात्र धर्मको मर्म बुझाउन सक्दैन, न यीमध्ये केही शब्द मिलाएर यसको माने बुझाउन सकिन्छ । दैनिक जीवनमा धर्म भन्नाले असल जीवन पद्धति अथवा जीवनको सही बाटो भनेर जनाउँछ । प्राचीन ग्रन्थहरूमा धर्मले ब्रह्माण्डको कानुन, ती शक्तिहरू जसले अराजकताबाट ब्रह्माण्डको सिर्जना गर्यो र यसैको व्यवस्थासँग सम्बन्धित कर्मकाण्डलाई जनाउँछ । कालान्तरमा यसको माने बदलिँदै गएको र सुध्रिँदै गएको देखिन्छ । यसले संसारलाई व्यवस्थित राख्नको लागि चाहिने मानव व्यवहार जनाउन थालेको पाइन्छ । यसले विभिन्न परिप्रेक्षमा अव्यवस्था रोक्ने सिद्धान्त, व्यक्तिगत, पारिवारिक तथा सामाजिक जीवन र प्रकृतिमा समेत व्यवस्थित थिति कायम राख्न आवश्यक कार्य र व्यवहारलाई पनि जनाउन थालेको पाइन्छ । धर्मले कर्तव्य, अधिकार, चरित्र, व्यवसाय, आस्था, परम्परा र सबै किसिमका उचित, सही र नैतिक व्यवहार समेटेको छ । हिन्दु धर्ममा भमराले मह बनाउनु, गाईले दूध दिनु, सूर्यले घाम दिनु, नदी बगेर जानुलाई धर्म मानेको छ । मानवताको सम्बन्धमा धर्म भनेको सेवाको गुह्य वस्तु, यसको प्रभाव र यसको आवश्यकता र सबै जीवहरूको अन्तर सम्बन्धलाई बुझाउँछ । त्यसैकारण धर्म शब्दको मतलब कुन सन्दर्भ र परिपेक्षमा गरिएको हो, त्यसलाई बुझेर मात्र यसको सही माने बुझिन्छ । हाम्रा नीतिनिर्णायकहरूको कार्यकलाप अधर्मी भएको पाइन्छ । धर्म अविवेकी र अनैतिक होइन । तर हाम्रा नेताहरू यस्तै कार्य गर्न विख्यात भएका छन् । त्यसकारण धर्मको सही माने र मर्म प्रस्फुटन पार्ने र सबैलाई ग्राह्य बनाउने आजको सबभन्दा ठूलो चुनौती भएको छ । यस पृष्ठभूमिमा नेपालमा हामीले धर्ममाथि अन्याय गरेका छौं । सबभन्दा ठूलो अन्याय हाम्रो संविधानले गरेको छ । नेपाललाई धर्म निरपेक्ष भनेर धर्मको खिल्ली उडाएको छ । हाम्रै परम्पराअनुसार पनि धर्मलाई जीवनको एक अभिन्न अंग मानिएको छ । यसबाट के ज्ञात हुन्छ भने धर्म संसारमा निरपेक्ष हुनै सक्दैन । के खाने, सुत्ने, नित्य क्रिया गर्ने, यौन क्रिया गर्ने कर्म पनि धर्म होइन ? सास फेर्ने काम धर्मको पहिलो कर्म मानिएको छ । के नेपालीहरू यसबाट टाढा रहन सक्छन् ? तर संविधानमा लेखिएपछि यी कर्म नगरीकन बस्न सक्छन् भन्ने बुझ्नुपर्यो । त्यसकारण नबुझीकन लेखिएको भए यसलाई सुधार्न सकिन्छ । तर बुझेर लेखिएको भए लेख्नेको नियत नै सफा थिएन भनेर बुझ्न सकिन्छ । किनभने यसबाट नेपालीहरूको दैनिकीमै द्वन्द्व खडा गर्ने नियत रहेको बुझिन्छ । धर्मको गुह्य र व्यापक मर्मअनुसार यसलाई जीवनको मूल मन्त्र नै बनाउनुपर्छ । यसबाट नेपालमा मात्र होइन, विश्वमै शान्ति र सुव्यवस्था कायम गर्न मद्दत गर्छ । विश्व शान्तिको आधार बन्न सक्छ । वर्तमान धार्मिक द्वन्द्व समाधान गर्न सकिन्छ । यसबाट भइरहेको हिंसा, हत्या, आतंक आदि रोक्न सकिन्छ । यी कुकृत्य धर्मलाई एउटा सानो घेराभित्र राखेर भइरहेका हुन् । एउटा आस्था, संस्कार र अन्धविश्वासलाई सर्वोत्तम मानेर भइरहेका हुन् । धर्मलाई संसारको सर्वमान्य, सर्वस्वीकृत र सर्वव्यापी बनाउनुपर्छ । धार्मिक कट्टरपन्थीहरूकै कारण विश्व विभक्त भएको छ । यसलाई एकताबद्ध पार्न असली धर्मले सबभन्दा ठूलो भूमिका खेल्न सक्छ । यस्तो धर्मबाट अन्तर्राष्ट्रिय सम्बन्ध सुधार गर्न सकिन्छ । मानवतालाई चाहिने सबै तत्त्व यसमा समावेश भएका छन् र विश्व शान्ति र सद्भावना यसैको बलमा बढाउन सकिन्छ । तर यसको लागि व्यापक समझदारी र व्यापक धारणा हुनुपर्छ । अभाग्यवश धर्म शब्दको सीमित बुझाइ र अनुसरणले यसबाट धेरै देशलाई कष्ट पुर्याइरहेको छ । नेपालमा यसको बीउ मात्र रोपिएको छ । यसबाट सिर्जना हुन सक्ने र हुने द्वन्द्वको परिकल्पना मात्र हामीले गर्न सक्छौं । संविधानले धर्म निरपेक्ष भनेर हामीलाई अधर्मी बनाएको छ । खासगरी संविधानका निर्माताहरू अधर्मी भएका छन् । किनभने राज्यको आधारभूत लक्ष नै जनताको सुरक्षा र कल्याण गर्नु हो । हाम्रा राजनीतिक नेतृत्व र शासकहरू यसैमा चुकेका छन् । धर्म अस्वाभाविक, अप्राकृतिक र अवैज्ञानिक होइन । यस मानेमा हाम्रा नीतिनिर्णायकहरूको कार्यकलाप अधर्मी भएको पाइन्छ । धर्म अविवेकी र अनैतिक होइन । तर हाम्रा नेताहरू यस्तै कार्य गर्न विख्यात भएका छन् । त्यसकारण धर्मको सही माने र मर्म प्रस्फुटन पार्ने र सबैलाई ग्राह्य बनाउने आजको सबभन्दा ठूलो चुनौती भएको छ ।"
गणतन्त्रको विकल्प खोजौं,"नेपालीको चाहना न गणतन्त्र थियो, न धर्म निरपेक्षता न त संघीयता नै । जनताले त केवल राजाको निरंकुशताको अन्त्य चाहेका थिए नकि राजतन्त्रको उन्मूलन । यी तीनै कुरा विदेशी शक्ति केन्द्रको स्वार्थको आवश्यकता थियो । त्यसैले उनीहरूले कथित जनयुद्धको नाममा प्रचण्ड र बाबुरामलाई नियुक्त गरे र बाह्रबुँदे समझदारीमा बाँकी सात दललाई घिसारेर ल्याए । गणतन्त्र, धर्म निरपेक्षता र संघीयता प्रमुख दलहरूका केही नेताहरू जो विदेशी शक्तिबाट परिचालित थिए । सांसदहरू त ह्विपले नै चल्ने भइहाले । उनीहरूको विचारले संसद्मा ठाउँ पाउँदैन । अहिले लोकमानको महाभियोग प्रकरणले पनि त्यही प्रमाणित गरिरहेको छ । नखाऊँ भने दिनभरिको सिकार, खाऊँ भने कान्छा बाउको अनुहार भएको छ, लोकमान प्रकरण । पूर्वराजा ज्ञानेन्द्रको विजयादशमी र विराट् विश्व हिन्दु महासम्मेलनको सम्बोधनले कथित गणतन्त्रको दसबर्से कालको सही चित्रण गर्दै सोधिएको यक्षप्रश्नहरूको जवाफ खोज्ने बेला आइसकेको छ । ०४६ देखि नै नेपालको अर्थतन्त्र डामाडोल पार्दै समाप्त पार्न सुरु भएको खेल गणतन्त्रसम्म आइपुग्दा नेपाललाई भुटानीकरण गर्न हदसम्म आइपुग्यो । पच्चीसबुँदे सहमतिले नेपाललाई भुटानीकरण गर्दै नेपाल सरकारको हैसियत भारतीय दूतावासमा पुर्याएको छ । ब्रिक्स सम्मेलनबाट फर्केपछि पुष्पकमल दाहालले मोदीसँग मौखिक कुराकानी गरेर त्यसलाई सच्चाएको केटौली जवाफ संसद्मा दिँदा शरम मानेनन् । गद्दाफीको अन्त्यपछि लिबियाली जनताले गद्दाफीसँगै वास्तविक लिबियाको मृत्यु भएको दाबी गरिरहेजसरी नेपालमा पनि संवैधानिक राजतन्त्रको मृत्युसँगै वास्तविक नेपालको मृत्यु भएको आकलन गर्न थालिएको छ, दलीय गतिविधिका कारण । नेपालको स्वतन्त्रता तथा सार्वभौमिकताको मात्र मृत्यु भएको छैन, सँगसँगै यसको धर्म, संस्कृति, परम्परा, मौलिकता र पहिचानको मृत्यु भएको छ । आज विश्वभरिका ओमकार परिवारले यो कुरा स्विकारेका छन् । कथित गणतन्त्रले नेपाललाई आत्मनिर्भर हुनबाट रोकेर पराधीन बनाएको छ, नेताहरू सत्ता स्वार्थको लागि विदेशीका माग पूरा गर्दै गइरहेका छन् । यसको विकल्प खोज्न अब ढिलाइ गर्नुहुन्न । नेपालको एकचौथाइ जनसंख्या कामको खोजीमा बाहिर जान बाध्य छन् । यो क्रम बढ्दो छ । युवाशक्ति नै पलायन भए देश कसरी बन्छ ? ओलीले प्रधानमन्त्रीको हैसियतले नेपाललाई समृद्ध तथा आत्मनिर्भर बनाउँदै स्वतन्त्र मुलुकको हैसियतमा राख्ने प्रयास थालेका थिए । विदेशीको निर्देशनमा नेपालको विकास अवरुद्ध पार्न ओली सरकार ढालेर विदेशी निर्देशित सरकार बन्यो, जसले नेपालको हैसियत भारतीय दूतावाससरह बनाउँदै भुटानीकरण गयो । हिजो निरंकुश राजतन्त्र अन्त्यको लागि भएको आन्दोलनमा अग्रपंक्तिमा रहने राष्ट्रवादी राजनीतिक चिन्तक, बुद्धिजीवी, लेखक, कलाकार र आम राष्ट्रवादी जनता गणतन्त्रविरोधी भएका छन् । हिजो निरंकुशतन्त्रविरुद्धको आन्दोलनमा अग्रपंक्तिमा रहेका राष्ट्रभक्तहरू आज भन्दैछन् राजतन्त्र पुनस्र्थापित गर्ने आन्दोलन भए त्यो आन्दोलनका अग्रपंक्तिमा हुनेछौं । हिजो अनावश्यक भनेर फालिएको राजतन्त्र आज किन आवश्यक देखिएको छ ? सबैलाई चिन्ता छ गणतन्त्र आयो, नेपाल रहेन, नेपालको पहिचान हराएको छ । ऋषिमुनीहरूको तपोभूमि, जन्मभूमि र कर्मभूमि हजारौं वर्षदेखि रहेको देवभूमि नेपाल समाप्त पारिएको छ । बेलायतमा पनि दसबर्से गणतन्त्र फालेर राजालाई पुनस्र्थापित गरेको इतिहासबाट नेपालीले प्रेरणा लिइरहेका छन् । राजतन्त्रको अनुपस्थितिमा आज मुलुक अभिभावकविहीन भएर भद्रगोल अवस्थामा पुगेको छ । कानुन सानाका लागि मात्र लागू छ, पैसावाल, नेता र पहुँचवालालाई कानुनले छुन सक्दैन । राजनीतिको आवरणमा अपराध बढिरहेको छ । स्वयं गृहमन्त्री नै अपराधीलाई संरक्षण दिँदै अपराधीलाई कानुनी प्रक्रियामा ल्याउन खोज्ने प्रहरी अधिकृतहरूलाई कारबाही गर्छन् । के यही हो गणतन्त्रको कानुनी राज्य ? एउटा राजा पाल्नुपर्ने ठाउँमा आज सयौं राजाको खर्च राष्ट्रले धान्नुपरेको छ । राष्ट्रपतिहरू भूपू हुँदै जाँदा हात्ती पाले झैं पाल्नुपर्दा उनीहरूका लागि राष्ट्रले व्यहोर्ने खर्चले राष्ट्रलाई एक दिन कंगाल हुनेछ । गरिब राष्ट्र कहिल्यै पनि स्वतन्त्र रहन सक्दैन, न त सार्वभौम नै रहन्छ । संविधानको खोस्टोमा जेजति फूलबुट्टा पारे पनि वास्तवमा गरिब नेपाल पराधीन नै रहनेछ । गणतन्त्रको वर्तमान रूप यति कहालीलाग्दो छ भने भविष्य कस्तो होला ? निरंकुश राजतन्त्र नेपाली जनताको चाहना होइन । वास्तविक लोकतन्त्रको उदाहरण युरोपेली मुलुक हुन् । एसियाका जापान, थाइल्यान्ड आदि मुलुक जहाँ संवैधानिक राजतन्त्र छ, आज विकासको चुचुरोमा छन् । संविधानले राजाको निरंकुशतामाथि अंकुश लगाउने हो, उनको अधिकार सीमित पार्ने हो नकि राष्ट्रको एकताको प्रतीकको रूपमा रहेको राजतन्त्रको विकल्पमा गणतन्त्र खोज्ने हो । गणतन्त्रको यो रूप रहिरहने हो भने एक दिन नेपालको अस्तित्व नै रहने छैन । अहिले भारतीय स्वार्थ पूरा गर्न केही तराईका जमिनदारहरूको दबाबमा संविधान संशोधन प्रक्रिया सुरु गर्ने बहस चलेको छ । अबको आवश्यकता संविधानको संशोधन होइन, पुनर्लेखन जरुरी छ । नेपालको अस्तित्व रक्षा गर्ने हो भने नेपालको वैदिक परम्परा, धर्म, संस्कृति र मौलिकताको रक्षा गर्दै नेपाललाई वास्तविक स्वतन्त्र र सार्वभौम लोकतान्त्रिक मुलुक बनाउने हो भने संवैधानिक राजतन्त्र, हिन्दु अधिराज्य, कम्तीमा पाँच प्रतिशत थ्रेसहोल्डको व्यवस्था, पाँच विकास क्षेत्रलाई पाँच प्रदेश बनाउनुपर्छ । जुन देशको ६५ हजार हेक्टरभन्दा बढी भूभाग भारतले कब्जा गरेको छ, जुन सरकार आए पनि त्यसलाई फिर्ता लिने आँट गर्न सक्दैन त्यो देशले प्रदेशको सीमा कसरी निर्धारण गर्न सक्छ ? नेपालको विकास गर्ने हो भने भारतको एकाधिकार तोड्दै ओली सरकारले चीनसँग गरेका सम्झौता ढिलो नगरी लागू गर्दै थप मुलुकहरूसँग नेपालको पारवहन सुविधा र व्यापारमा वृद्धि गर्दै जानुपर्छ । नागरिकता ऐनलाई सकेसम्मको कडा पार्नुपर्छ । कथित गणतन्त्रले नेपाललाई आत्मनिर्भर हुनबाट रोकेर पराधीन बनाएको छ, नेताहरू सत्ता स्वार्थको लागि विदेशीका माग पूरा गर्दै गइरहेका छन् । यसको विकल्प खोज्न अब ढिलाइ गर्नुहुन्न । समयमै राजनीतिक दलहरू र यसका नेताहरू नसच्चिए ठूलै विस्फोट हुनेछ, जसलाई नेताहरूले रोक्न सक्ने छैनन् ।"
अस्थिरताको जड,"सन् १९७५ (२०३२ साल) मा नेपालसँग सीमा जोडिएको सानो त्यसबेला दुई लाख २० हजार जनसंख्या मात्र भएको देश सिक्किम भारतमा गाभियो । सिक्किम गाभेपछि इन्दिरा गान्धीको योजना नेपालको तराई विखण्डन गर्ने थियो । आर एन्ड ए डब्लू (रअ) का संस्थापक र प्रमुख आरएन काउले मलाई बताए । (पेज २६३, आर के यादव लिखित र भारतमै प्रकाशित अंग्रेजी पुस्तक मिसन आर एन्ड ए डब्लू) । तर सिक्किम भारतमा गाभेपछि इन्दिरा गान्धीमाथि ठूलाठूला राजनीतिक आपत्विपद् आइलाग्न थाले । नेपाल गाभ्ने (मर्जर गर्ने) उनको योजना पछिपछिको लागि सर्दै गयो भन्ने पनि त्यो पुस्तकमा छ । हामीले हेर्दा पनि के देख्छौं भने सिक्किम भारतमा गाभियो १६ मई १९७५ (१ जेठ २०३२) मा । तर त्यसको एक महिना पनि नबित्दै १२ जुन १९७५ (२९ जेठ २०३२) मा इलाहावाद हाइकोर्टद्वारा चुनाव कानुनको उल्लंघन भएको देखिँदा उनको चुनाव बदर गरियो । त्यति मात्र होइन, आगामी पाँच वर्ष उनले कुनै चुनाव लड्न नपाउनेसमेत फैसला भयो । यसरी त्यस फैसलाले उनले तत्काल प्रधानमन्त्री पद गुमाउने र आगामी पाँच वर्ष प्रधानमन्त्री हुन पाउने सम्भावना पनि गुमाउने भइन् । उनले प्रधानमन्त्री पद जोगाउन संकटकाल लगाएर राष्ट्रपति शासन चलाउने सारै अलोकप्रिय र जनताको ठूलो विरोध उठ्ने देखेर भारतका अखबार र सञ्चारमाध्यमहरूमा सेन्सर लगाउन लगाइन् । संविधानले दिएको जनताको मौलिक स्वतन्त्रता पनि निलम्बन गरिन् । उनले विरोधमा आन्दोलन उठ्न नदिन भारतीय स्वतन्त्रता संग्रामका प्रसिद्ध नेता जयप्रकाश नारायण मात्रै होइन, सबै विरोधी दलका नेताहरूलाई पनि थुन्न लगाइन् । त्यति मात्र होइन, स्वयं उनकै भारतीय कांग्रेसका ठूला नेता र उपप्रधानमन्त्री भइसकेका मोरारजी देसाई र कांग्रेसकै चन्द्रशेखरलगायत कयौं सांसदहरूलाई समेत थुनिन् । तर भारतमा आवधिक आम निर्वाचन गर्नैपर्ने अवस्था उत्पन्न हुँदा उनले २१ महिनापछि संकटकाल हटाएर आम चुनाव घोषणा गरिन् । सन् १९७७ (२०३३ साल) मा भएको आम चुनवामा उनीसँग साह्रै रुष्ट भएका मतदाताहरूले उनलाई चुनावमा जमानतसमेत जफत हुने गरी हराइदिए । तीनचार वर्षपछि बल्ल सन १९८४ मा फेरि प्रधानमन्त्री भइन् । तर उनले बंगलादेश युद्ध गर्न तत्कालीन सोभियत रूससँग बीसबर्से सैनिक गठबन्धन गरेकोमा सारै क्रुद्ध भएको अमेरिका र पश्चिमा देशहरूको गठबन्धनले उनलाई सञ्चोका साथ टिक्नबस्न दिएनन् । भारत र पाकिस्तानमाझ स्वतन्त्र देश खालिस्तान बनाउने नाममा गठबन्धनले शिखहरूलाई उचालेर ठूलो धनराशि विनियोजन गर्यो । यस काममा अमेरिका, ब्रिटेन, क्यानाडालगायत अन्य पश्चिमा देशहरू खुलेर लागेको देखिन्छ । पाकिस्तानले आधारभूमि र हातहतियारको आपूर्ति मार्ग प्रदान गरेको पनि थियो । ब्रिटेनमा खुलेआम स्वतन्त्र खालिस्तान सरकार, त्यस देशको राष्ट्रपति जगजित सिंहले घोषणा गरेका थिए । खालिस्तानको मुद्रा, पार्सपोर्ट हुलाक टिकट इत्यादि पनि जारी गरियो । अमेरिकाले स्वयं घोषित खालिस्तानका राष्ट्रपति जगजित सिंहलाई अमेरिका आउन भिसा दियो । अमेरिकामा प्रशस्त डलर थुपार्ने काम जगजित सिंहद्वारा गरियो । न्युयोर्क टाइम्समा स्वतन्त्र खालिस्तान देशको महँगो विज्ञापन छापियो । पन्जाबमा खालिस्तान स्वतन्त्र देश बनाउने सशस्त्र विद्रोह र भारत सरकारको सैनिक दमनमा ३० (तीस) हजार केही वर्षमै मरे । शिखहरूको सबैभन्दा पवित्र मानिएको स्वर्ण मन्दिरमा भारतीय सेना शिख जरनेल ब्रारकै कमान्डमा पस्यो । कयौंजना त्यस मन्दिरमा मारिए । जगजित सिंहले लन्डनमा १२ जुन १९८४ (३० जेठ २०४१) मा बीबीसी टेलिभिजनको सञ्जीव प्रसारणमा भने 'केही दिनमै तपाईंहरूले इन्दिरा गान्धी र उनका सन्तानलाई शिखहरूले काटेर मारेको समाचार सुन्नु हुनेछ ।' यो खुलेआम बीबीसीमा भनियो, भारतीयहरूलगायत समस्त संसारले पनि सुन्यो । पछि पढेको कुरा हो 'रअ' का प्रमुख र इन्दिरा गान्धीका अति विश्वासी उनकै बाबुबाजे झैं कश्मिरी पण्डित आरएन काउले शिख बाडीगार्डहरू तुरुन्तै हटाउने सल्लाह दिए । तर इन्दिरा गान्धीले भनिन्, 'यसले मेरो धर्म निरपेक्ष छवि खत्तम हुन्छ ।' भारतभन्दा धेरै ठूलो शक्ति लागिपर्दा तीस हजार भारतीयहरू पन्जाबलाई स्वतन्त्र देश खालिस्तान बनाउने धार्मिक साम्प्रदायिक उन्मादमा ल्याउँदा तीस हजार भारतीयहरू मात्र होइन, बलियो भारतकी महाबलि प्रधानमन्त्री ढाकामा भारतीय सेना पुर्याउने र सिक्किम सर्लक्क निल्न सक्ने इन्दिरा गान्धी पनि मारिएको पंक्तिकारलाई स्पष्टता छ । तर यस्तो लाग्छ कि नेपालको तरार्ई विखण्डन गर्ने सोच इन्दिरा गान्धी 'रअ' का प्रमुख आरएन काउको मात्र योजना थिएन । इन्दिरा गान्धीको मृत्युको ६ वर्षपछि भारतको वाराणसी सहरमा हिन्दु विश्वविद्यालयमा आयोजित एउटा गोष्ठीमा गजेन्द्रनारायण सिंहको मुखबाट 'नेपालको तराई क्षेत्र सम्पूर्ण आर्थिक सामाजिक सांस्कृतिक राजनीतिक सान्निध्य उत्तर भारतसँग रहेकाले हिन्दी भाषा २२ जिल्लाहरू भारतीय संविधानअन्तर्गत राखिनुपर्छ ।' यो भनेको समाचार २०४७ जेठ ४ गते (१८ मई १९९०) को मदनमणि दीक्षित सम्पादक रहेको समीक्षाको वर्ष ३१ अंक २० मा प्रकाशित भयो । गजेन्द्रनारायण सिंहको विरोधमा उनकै सप्तरी जिल्लाका उनकै राजपूत जातका रामनगिना सिंहले जवाफ दिन भनी प्रश्नहरू तुरुन्तै २०४७ जेठ ११ गतेको समीक्षामा लेखे । तर गजेन्द्रनारायण सिंहले कुनै पनि जवाफ दिएनन् । आनन्ददेव भट्टले पनि 'दृष्टि' मा यस विषय लेखे । गजेन्द्रनारायण सिंहले फेरि यस विषयमा कहिल्यै मुख खोलेनन् । जुन बेला गजेन्द्रनारायणले यो वाराणसीमा बोलेका थिए, त्यसबेला नेपाली कांग्रेस, नेकपा (माले) नेकपा (माक्र्सवादी) र नेकपा (चौम) का प्रतिनिधि नेपालको संविधान २०४७ को जनताले मात्र चुनेको प्रतिनिधिसभाद्वारा मात्र सरकार बनाउने र हटाउने संविधानको अन्तिम रूप दिइरहेका थिए । पछि २०४७ को संविधान मान्दै गजेन्द्रनारायणले पटकपटक मन्त्री बनी मज्जाले भ्रष्टाचारजनित धन सोहोरिरहे । तर भारतको सरकारका गुप्तचर एजेन्सीहरू र गुप्त नीति सञ्चालकहरूलाई २०४७ का संविधान जनताद्वारा मात्र निर्वाचित प्रतिनिधिहरूद्वारा मात्र सरकार बनाउन र हटाउन पाउने तथा स्थानीय निकायहरूमा तल्ला गाउँघरसम्ममा चुनाव भई जनता सबल भइरहेको सह्य भएन । हामीले के देख्यौं भने पाकिस्तानलाई आतंकवादको सबैभन्दा ठूलो पानीजहाज भन्ने भारतमै दस वर्षसम्म नेपालमा हत्या, हिंसा र आतंक मच्चाउने तथा कथित माओवादी जनयुद्धले आश्रय र प्रश्रय र खुराक पाइरहे । हामीले मात्र होइन, संसारका सबैले देखे । यसरी नेपालमा हत्या, हिंसा र आतंकवादलाई भारतमा पश्चिमा सरकारहरूले आ श्रय नदेऊ भनिरहँदा पनि किन आ श्रय दिइराखियो । यसको रहस्य पनि धेरै लामो समय लुक्न सक्दैन । पछिपछि र टाइम्स अफ इन्डिया, इन्डिया टुडे साप्ताहिक र आउटलुकहरू पढ्दा र झन् पछि एयर मार्सल कृष्ण स्वामीको माओवादी नियन्त्रण गर्न भारतीय वायु सेनाको फोर्सको क्षमता वृद्धि गरिएको कुरा भारतीय अखबरहरूमा प्रकाशित र नेपालका अखबारहरूमा पनि उधृत छन् । पाकिस्तानलाई आतंकवादको सबैभन्दा ठूलो पानीजहाज भन्ने भारतमै दस वर्षसम्म नेपालमा हत्या, हिंसा र आतंक मच्चाउने तथा कथित माओवादी जनयुद्धले आश्रय र प्रश्रय र खुराक पाइरहे । हामीले मात्र होइन, संसारका सबैले देखे । नेपाल सरकारले नबोलाए पनि भारतीय सैनिक हस्तक्षेप नेपालमा हुन सक्छ भनी जनरल अशोक मेहताले बोलेको र काठमाडौंस्थित भारतीय दूतावासले त्यो उनको नीति विचार हो भनी खण्डन गरेको देखियो । यी सबबाट स्पष्ट बुझिन्छ भारतको गुप्त योजना प्रचण्ड, बाबुराम र माओवादी नेता कार्यकर्तालाई दस वर्ष एकातिर भारतमा आ श्रय दिइराख्ने र पछि त्यसैलाई नेपालमा बंगलादेश र श्रीलंकामा भारतीय सेना पठाएजस्तै शान्ति स्थापना गर्न पठाउने भन्दै हस्तक्षेप गर्ने । तर सन् २००१ को सेप्टेम्बर ११ मा अमेरिकामा ठूलो आतंकवादी आक्रमण र तीन हजार अमेरिकन एक चिहान भएपछि अमेरिकाले आतंकवादविरुद्ध जुनसुकै संसारको सरकार र सेनाले मद्दत मागे पनि दिने नीति लियो । नेपालको सेना दुई लाख पुर्याउन चाहिने आधुनिक हतियार दिने कुरा भन्यो । तत्काल एम १६ राइफल र अमेरिकन सैनिक प्रशिक्षकहरू काठमाडौं आउन थाले । भारतले जतिसुकै १९५० को सन्धिको दुहाइ दिए पनि त्यस सन्धिमा अमेरिकाको हस्ताक्षर छैन भनी ठाडो जवाफ भारतीय रक्षामन्त्री जर्ज फर्नान्डेजलाई कोलिन पावेलले दिएको चर्चा पनि त्यस समय काठमाडौंका उच्च शासन सर्कलहरूमा भयो । सन् २००४ को भारतीय आम चुनावपछि सोनिया गान्धीले आफू भारतको अंगीकृत नागरिक भएकाले भारतीय जनताले नमान्ने देखेर अमेरिकातिर ढल्केका मनमोहन सिंहलाई प्रधानमन्त्री बनाइन् । मनमोहनको नेतृत्वमा सरकार बनेको केही समयपछि नै नयाँ अमेरिकन राजदूत जेम्स एफ मोरियार्टी काठमाडौं जुलाई २००४ मा आइपुगे । 'जनआस्था' साप्ताहिकको लागि किशोर श्रेष्ठले र पंक्तिकारले संयुक्त रूपमा लिएको अन्तर्वार्ताको शीर्षकले त्यस समय काठमाडौं र नेपालमै सुखद् तहल्का मच्चायो । शीर्षक थियो 'माओवादी समस्या मेरै कार्यकालमा हल हुन्छ ।' कुनै अमेरिकन राजदूतलाई बिदा हुने बेला नेपालका पत्रकारहरूले सम्मान गर्दै आयुक्तहरूमाझ निमन्त्रणा गरेको मलाई सम्झना छैन । तर जेम्स मोरियार्टीलाई बिदा हुन लाग्दा पत्रकारहरूले सम्मानपूर्वक अन्तिम भेटघाट गर्न निमन्त्रित गरे र उनी पनि आएका थिए ।"
भाषा र विकासको सम्बन्ध,"चीनमा चिकित्साशास्त्रको अध्ययन गर्नुअघि पंक्तिकारले चिनियाँ भाषा सिक्ने क्रममा उनीहरूले विभिन्न पश्चिमा भाषामा नयाँ बनेका पारिभाषिक शब्दको लागि नयाँ चिनियाँ शब्द बनाएको र तुरुन्तै व्यापक प्रचलनमा ल्याएको देखेको थियो । चिनियाँले त्यसरी आफ्नै भाषामा नयाँ शब्द बनाएर चिनियाँ भाषामै सबै विषयको पठनपाठन र अन्तरसंवाद गर्ने उद्देश्य लिनु आफ्नो राजनीतिक अहम् तुष्टि र भाषाको सांस्कृतिक वर्चस्व जोगाउन मात्र होला भन्ने लाग्थ्यो । तर बुझ्दै जाँदा के स्पष्ट भयो भने उनीहरूले त्यसो नगरेका भए यतिका वर्षदेखि उनीहरूले हाँकेको देश विकासको गाडी त्यही रफ्तारमा कुदिरहने रहेनछ । नेपाललाई पनि द्रूत गतिमा विकासको बाटोमा हिँडाउन एउटा अत्यावश्यक साधन एउटा बृहत् अंग्रेजीनेपाली पारिभाषिक कोश हो भन्ने जिकिर लेखमा छ । पारिभाषिक शब्दकोश के हो ? अंग्रेजीनेपाली पारिभाषिक शब्दकोश भन्नाले अंग्रेजी भाषाको कुनै शब्दका विभिन्न परिप्रेक्ष्यमा लाग्ने फरकफरक अर्थहरू जनाउने फरकफरक नेपाली शब्दहरू दिइएको शब्दकोश भन्न खोजिएको हो । यसमा अरू अंग्रेजीनेपाली शब्दकोशमा जस्तो अंग्रेजी भाषाको शब्दको अर्थ बुझाउन नेपालीमा व्याख्या गरिएको हुँदैन, खालि उही अर्थ खुल्ने एउटा नेपाली शब्द दिइएको हुन्छ । हाल अंग्रेजीनेपाली पारिभाषिक शब्दकोशको अभावमा कतिपयले एउटा विकल्पको रूपमा उपयोग गर्ने गरेको फादर कामिल बुल्केकृत 'अंग्रेजीहिन्दी कोश' केही हदसम्म यस्तो पारिभाषिक शब्दकोशको उदाहरण हो । पारिभाषिक शब्दकोश नै किन ? पश्चिमी जगत्को आधुनिक ज्ञानविज्ञानका लगभग सबै क्षेत्रमा रहेको अग्रताले अहिले नेपालमा विभिन्न विषयको पठनपाठन वा सञ्चारमाध्यममा दैनिक प्रयोग हुने अधिकांश अवधारणा र सूचनाहरू पशिचमा भाषाबाट, विशेषतः अंग्रेजी भाषाबाट, कुनै न कुनै रूपमा नेपाली भाषामा आयात भएका हुन्छन् । नेपालीमा दैनिक रूपमा त्यस्ता सूचना वा अवधारणाबारे संवाद वा अन्तक्रिया गर्नुपर्ने सरकारी वा गैरसरकारी निकाय, प्राज्ञिक संस्था वा सञ्चारगृहले त्यस्ता अवधारणाका पर्यायवाची नेपाली पारिभाषिक शब्द नहुँदा आफ्ना औपचारिक दस्ताबेज वा प्रसारणमा सोझै अंग्रेजी शब्द नै प्रयोग गर्ने गरेका छन् । सबैको दैनिक बोलीचालीको 'नेपाग्रेंजी' भाषाको त कुरै गर्नुपरेन । कतिपय अवस्थामा उपयुक्त पारिभाषिक नेपाली शब्द हुँदाहुँदै पनि अंग्रेजी शब्दको पर्यायवाची नेपाली शब्द पत्ता लगाउने सजिलो स्रोत नहुँदा बीबीसी नेपाली सेवा वा प्रमुख दैनिक पत्रपत्रिकामा पनि 'कन्सुलेट', 'रेमिट्यान्स' आदि शब्दहरू निसंकोच प्रयोग भइरहेका छन् । यस्तो कोशको अभाव धेरै परिस्थितिमा खट्केको छ । अंग्रेजी अलिअलि भए पनि बुझ्ने जमातले त सीधै अंग्रेजीमै पढेर र बोल्दा वा लेख्दा बीचबीचमा अंग्रेजी शब्द घुसाएर सूचनामा पहुँचको उपभोग गरेका छन् र त्यस्तो सूचनाबाट फाइदा लिएका छन् । तर अंग्रेजी पढ्न र बोल्न नजान्ने अधिकांश नेपालीले आफ्नो भाषामा उपयुक्त पारिभाषिक शब्द नहुँदा आफ्नो जीविकोपार्जन, स्वास्थ्य आदिलाई प्रभाव पार्न सक्ने उपयोगी आधारभूत सूचनासमेत पाउन सकेका छैनन् । प्रजातन्त्रलाई जीवित राख्ने र देशलाई विकास गर्ने हो भने जीवनोपयोगी सूचनाको पहुँचमा सबै नागरिकले समान अवसरको अनुभूति गर्न पाउनुपर्छ । नत्र सूचनाको पहुँचको असमानताको खाडल नै देशको अविकास र चरम गरिबीको निरन्तरताको कारण हुनेछ । प्रस्तावित पारिभाषिक शब्दकोश तयार भएमा इन्टरनेटमा हाल उपलब्ध अधिकांश सूचना सीधै वा अनुवादमार्फत अंग्रेजी नबुझ्ने नेपालीलाई उपलब्ध हुनेछ । अहिले अंग्रेजी बुझ्नेहरूले कुनै पनि विषयमा सूचना खोज्नुपर्यो भने अंग्रेजीको वेबसाइट विकिपिडियामा 'खोजी' गरेर प्राप्त गर्न सक्छन् । नेपालीमा पनि विकिपिडियाको वेबसाइट त छ, तर नेपाली भाषामा पारिभाषिक शब्दको अभाव एउटा प्रमुख कारण हो । जसले गर्दा नेपाली विकिपिडियामा नेपाली राजनीति जस्ता केही सामान्य विषयइतरका कुरा खोज्यो भने कुनै पनि सूचना उपलब्ध हुँदैन । अंग्रेजीका प्रयोक्ताहरूले सूचना खोज्ने अर्को प्रमुख स्रोत गुगल हो । आफूले खोजेको सूचना वा तथ्यांक यदि अंग्रेजीबाहेक अरू कुनै भाषा जस्तो रूसी, स्पेनी, चिनियाँ आदिमा रहेछ भने गुगल ट्रान्सलेट (अनुवाद) सेवाको प्रयोग गरेर अंग्रेजीमा तुरुन्तै सम्पूर्ण लेखोटको अनुवाद गराएर पढ्न सकिन्छ । नेपालीमा पारिभाषिक शब्द पर्याप्त हुने हो भने गुगललाई नेपालीमा पनि त्यसरी नै अंग्रेजी वा अन्य विदेशी भाषाबाट अनुवाद गराउन सिकाउन सकिन्छ । त्यसपछि अंग्रेजीमा पोख्त नभए पनि नेपाली भाषाकै माध्यमबाट अंग्रेजी वा अन्य भाषाका लेख र सूचना नेपालीले पढ्न पाउनेछन् । अहिले विभिन्न विषयमा आफ्नो विशिष्ट छवि बनाएका वा कुनै समस्यालाई नयाँ तरिकाले सुल्झाउने उपाय पहिल्याएका व्यक्तिहरूले आफ्ना खारिएका अनुभव वा नवीन ज्ञानलाई संसारका थुप्रै सहरमा आयोजित हुने 'टेड टक्स' नामक प्रवचन शृंखलामा बाँड्ने काम गर्छन् । अंग्रेजी भाषामा दिइएका ती प्रवचनका भिडियोहरू इन्टरनेटमा निःशुल्क उपलब्ध छन् । प्रायः सबै प्रवचन भिडियोमा कम्तीमा २०२२ भाषाका 'सबटाइटल' (लिखित अनुवाद) पनि उपलब्ध गराइएका छन् । यी सबटाइटल उपलब्ध भएका भाषामध्ये एउटा मात्र भाषा बुझ्ने मानिसले अंग्रेजी नबुझे पनि ती प्रवचनबाट नयाँ कुरा सिक्न पाउँछन् । यीबाहेक अरू असंख्य सूचना र ज्ञानका अपूर्व स्रोतहरू इन्टरनेटमा उपलब्ध छन्, जसलाई अंग्रेजीनेपाली पारिभाषिक शब्दकोशको निर्माणले आम नेपालीको घर घरसम्म पुर्याइदिन सक्नेछ । अर्को कुरा, आफ्नो भाषालाई अलिकति मात्र अद्यावधीकरण गरेका देशहरूमा कम्प्युटर प्रयोक्ताहरूले अंग्रेजी भाषा पटक्कै नसिकीकनै कम्प्युटर प्रयोग गर्न सक्छन् । त्यसको कारण हो, भाषामा पर्याप्त प्राविधिक शब्द बनाइयो भने लेनोभो, माइक्रोसफ्ट, गुगल जस्ता कम्प्युटरका हार्डवेअर, सफ्टवेअर निर्माताहरूले कम्प्युटरको सञ्चालन प्रणाली (अपरेटिङ सिस्टम), किबोर्ड, इन्टरनेट एक्स्प्लोरर, एक्सेल, वर्ड आदि कतिपय अति प्रयोग हुने सफ्टवेअर पूरै नेपालीमै चलाउन सक्ने गरी तयार गरिदिनेछन् । उत्पादकहरूले त्यसो गर्नेछन् भनेर अपेक्षा गर्नुको कारण उनीहरूलाई हुने आर्थिक लाभ हो । अहिले बजारमा किन्न पाइने कम्प्युटरको सञ्चालन प्रणालीको भाषा अनेक भाषामध्येबाट आफूले रोजेको भाषामा चलाउन मिल्ने गरी बनाइएका हुन्छन् । त्यस्ता उत्पादकलाई एउटा नयाँ भाषाको रोजाइ थप्न ठूलो लगानी लाग्दैन । नेपाली भाषामै कम्प्युटर चलाउन सक्ने अवस्था आयो भने निःसन्देह नेपालमा कम्प्युटर र विभिन्न सफ्टवेयरको व्यापार धेरै गुणा बढ्नेछ । त्यसैले पारिभाषिक शब्दहरू बनाउन हामीले मेहनत मात्र गर्नुपर्छ । अंग्रेजी नजान्ने नेपालीले पनि कम्प्युटर चलाउने दिन टाढा हुने छैन । अझै ठूलो परिवर्तन त मोबाइल फोनको प्रयोगमा हुनेछ । नेपाली भाषा अद्यावधिक हुने हो भने मोबाइल फोनको सञ्चालन प्रणाली पनि नेपालीमै उपलब्ध हुनेछ । त्यति हुनासाथ फोनको बिक्री र प्रयोग कम्प्युटरभन्दा पनि धेरै गुणा बढ्नेछ । अधिकांश नेपालीले कम्प्युटर किन्न सक्दैनन्, तर मोबाइल फोन प्रयोग गरिरहेका छन् । प्रविधिको विकासले इन्टरनेट चलाउन मिल्ने फोन पनि सुपथ मूल्यमै पाइने दिन टाढा छैन । नेपाली भाषामार्फत फोनमै इन्टरनेटका अति उपयोगी साधनहरूसम्म पहुँच भयो भने समग्र नेपालको लागि आधुनिक ज्ञानको क्षितिज धेरै फराकिलो हुनेछ । विकास कसरी ? नेपाली भाषामै सूचनाको स्रोत फराकिलो हुने र नेपाली भाषामै सञ्चारका उपाय बढ्नेबित्तिकै विकासका नयाँ ढोका कसरी खुल्नेछन् भन्ने अनुमान गर्न अलिकति कल्पनाशीलताको पनि खाँचो हुन्छ । उद्यम र कारोबारमा अहिले असंलग्न लाखौं नेपालीले उद्यम र व्यवसायमा संलग्न हुन पाउनेछन् । फोन वा कम्प्युटरमार्फत हुने अनलाइन आर्थिक र बैंकिङ कारोबार धेरै गुणा बढ्नेछ । आर्थिक लेनदेन बढी सुरक्षित र भरपर्दो हुनेछ । ग्रामीण उत्पादकलाई बजारको सूचना पाउन र आफ्ना उत्पादनबारेको सूचना प्रवाह गर्न, बिचौलियालाई संलग्न नगराइकनै सीधै क्रेतासम्म आफ्ना उत्पादन पुर्याउन धेरै सजिलो हुनेछ । नेपाली भाषामा सञ्चारका उपाय बढ्दा विकास र समृद्धिसँग काठमाडौंको मात्रै होइन, पिछडिएका ग्रामीण क्षेत्रको पनि पहुँच बढ्नेछ । अर्थात् विकास र समृद्धिको विकेन्द्रीकरण हुन सजिलो हुनेछ । अहिले देशको आर्थिक बजार र औद्योगिक उत्पादन टाक्सिनमा 'दक्ष', अर्थात् अंग्रेजीबाज, जनशक्तिको अभावको पनि ठूलो जिम्मेवारी होला । देशलाई चाहिने प्राविधिक सीप सिकाउन पनि अंग्रेजी बुझ्नेहरूको कमीले अप्ठ्यारो परेको होला । प्राविधिक, आर्थिक र औद्योगिक क्षेत्रमा अंग्रेजीको आवश्यकता खुम्चिनेबित्तिकै देशको आर्थिक र औद्योगिक गतिविधि प्रवद्र्धन गर्न, देशको श्रमशक्ति बढाएर रोजगार बढाउन र समग्र विकासको रफ्तार बढाउन धेरै सजिलो हुनेछ । नेपालमा प्रज्ञाप्रतिष्ठानको दायित्व साहित्यका दुई चार किताब छपाउने मात्र होइन, देशको विकासको बाटोमा भाषाका तर्फबाट कस्ता व्यवधान छन्, तिनको निराकरण गर्ने, भाषालाई बढी प्रयोजनपूर्ण र विकासमा सहयोगी बनाउन पहलकदमी र नेतृत्व लिने पनि हो । अर्को पक्ष, केन्द्र र स्थानीय निकायमा राज्यसञ्चालन र नीतिनिर्माण क्षेत्रमा काम गर्नेहरू, केन्द्र र मोफसलका नागरिक समाजका अगुवा र अभियन्ताहरूले आफ्नो रुचिका क्षेत्रमा संसारभरका विभिन्न देशमा गरिएका प्रयोग र अनुभवहरूबाट सिक्न पाए भने राज्य सञ्चालन र नीतिनिर्माण बढी प्रभावशाली हुनेछ । उदाहरणको लागि माथि उल्लिखित टेड टक्समा नेपालीमा सबटाइटल उपलब्ध हुने भए नेपालका अंग्रेजी नजान्ने तर जिज्ञासु नीतिनिर्माता वा अभियन्ताहरूले बंगलादेशमा निर्धन जनतालाई हाते फोन उपलब्ध गराउँदा कसरी गरिबी निवारण गर्न मद्दत मिल्यो भन्ने इकबाल कादिरको अनुभव वा भारतको पन्जाब राज्यका बीस लाख बालबालिकाले पढ्ने पन्ध्र हजार सरकारी विद्यालयलाई सञ्चालन गर्ने भग्नावस्थाको शैक्षिक प्रणालीमा कसरी आर्थिक भार नबढाई द्रूत सुधार ल्याउन सकियो भन्ने सीमा वंशलको अनुभवको वर्णनबाट नयाँ कुरा सिक्न पाउनेछन् । पारिभाषिक शब्दकोश बनेमा सरकारी र अन्य निकायहरूलाई विविध सूचना धेरैभन्दा धेरै जनमानससम्म पुर्याउन सम्भव हुनेछ । राज्यसञ्चालनमा आम जनसहभागिता र पारदर्शिता दुवै बढ्नेछन् । यसरी सर्वसाधारणको सूचना र प्रविधिमा पहुँच बढाएपछि खुल्ने नयाँ सम्भावनाका ढोकाहरूको अहिल्यै यकिन भविष्यवाणी गर्न सकिँदैन । तर विगत्ाका अनुभवका आधारमा के ठोकुवा गर्न सकिन्छ भने उपयोगी सूचना र प्रविधिको प्रयोग गर्ने मौका पाउनासाथ हामीले अहिले सोच्नै नसक्ने कयौं तरिकाबाट नेपालीले विकास र सुधारका नवीन उपायहरू पहिल्याउनेछन् । त्यसबाहेक, जनस्वास्थ्य, वैज्ञानिक दृष्टिकोण, विवेचनात्मक चिन्तन जस्ता विविध क्षेत्रमा आम जनमानसको चेतना र जागृति बढ्दा कति फाइदा हुन्छ भन्ने पूर्ण आकलन साँच्चै सम्भव होला र ? कोश कसले, कसरी बनाउने ? यस्तो कोश बनाउन अहिले नेपाली भाषामा प्रचलनमा रहेका शब्दले मात्र नपुग्ने भएकोले थुप्रै नयाँ नेपाली शब्द बनाउनुको साथै संस्कृतबाट बाहेक उपयुक्त ठाउँमा नेपालमा बोलिने अन्य नेपाली भाषाका साथै नेपालीसँग मिल्दाजुल्दा छिमेकी देशका भाषाबाट पनि शब्द लिनुपर्ने हुन्छ । यसका लागि थुप्रै भाषा र विषयका विशेषज्ञको समूहलाई सहकार्य गर्न लगाउनुपर्ने भएकोले सरकारी स्तरबाटै नेपाल प्रज्ञाप्रतिष्ठानजस्तो निकायमार्फत यसको दायित्व लिइनुपर्छ । सूचना र सञ्चार, विज्ञान प्रविधि, शिक्षा आदि विभिन्न मन्त्रालयका कामसँग यसको सीधा सरोकार भएकाले सरकारका मन्त्री र नेताहरू सबैको त्यसैअनुसारको गम्भीरता यो परियोजनामा देखिनु आवश्यक छ । सरकारी तवरबाट नहुने हो भने देशको आर्थिक र औद्योगिक विकासको लागि यति महत्त्वपूर्ण यो परियोजनालाई नेपाल उद्योग वाणिज्य महासंघ जस्ता निकाय आफैंले आर्थिक स्रोत जुटाएर अघि बढाए भने त्यो उनीहरूकै स्वार्थको दृष्टिले पनि दूरदृष्टिपूर्ण काम मानिनेछ । आजको नेपालमा प्रज्ञाप्रतिष्ठानको दायित्व साहित्यका दुईचार किताब छपाउने मात्र होइन, देशको विकासको बाटोमा भाषाका तर्फबाट कस्ता व्यवधान छन्, तिनको निराकरण गर्ने, भाषालाई बढी प्रयोजनपूर्ण र विकासमा सहयोगी बनाउन पहलकदमी र नेतृत्व लिने पनि हो । अहिल्यै नेपाली र नेपालका अन्य भाषा बोलिँदा अनेकौं दैनिक प्रयोगमा आउने पारिभाषिक शब्दको अभावमा आधाजसो अंग्रेजी शब्द मिसिएर नेपालका भाषा द्रूतगतिले असान्दर्भिक हुँदै जाने खतरा देखिएकै छ । उपयोगी पारिभाषिक शब्दकोश बनाउने भनेको नेपालमा बोलिने भाषालाई अद्यावधिक गर्दै तिनको सान्दर्भिकता जोगाउने र प्रयोग बढाउने चुनौती र अवसर पनि हो ।"
