शीर्षक,विवरण
के नेपाल भुटानभन्दा पनि तल ?,"एक नेपाली ज्योतिषीले प्रधानमन्त्री पुष्पकमल दाहालको भारत भ्रमणअगावै अनिष्ट हुने भविष्यवाणी गरेका थिए । भदौ ३० गते भएको भ्रमणबारे दब्धप्रसाद उपाध्याय रेग्मीले भदौ २४ गते नै यो कुरा सार्वजनिक गरेका थिए । उनी नेपाल ज्योतिष पत्रकार संघको संस्थापक अध्यक्ष तथा ज्योतिष भविष्यवाणी संघको प्रधानसम्पादक हुन् । उनले ठोकुवा नै गरेका थिए, 'यो भ्रमण कुनै पनि हालतमा देशको लागि फलिफाप हुँदैन । भदौ ३० गतेको यात्रा दक्षिणतिर जाँदा देशलाई अशुभ छ ।' प्रचण्ड पहिलोपटक प्रधानमन्त्री हुँदा पनि उनले गरेको भविष्यवाणी मिलेको उनको दाबी छ । रुक्मांगत कटवाललाई कारबाही गर्दा सरकार ढल्ने भविष्यवाणी गरेको उनले बताएका छन् । अहिले पनि उनले बताएजस्तै भारत भ्रमणमा नेपालको ठूलो अहित भएको छ । पंक्तिकार ज्योतिष त होइन, तर मैले वर्षौंअगाडि लेखेको कुरा पनि प्रधानमन्त्री दाहालले पूरा गरेका छन् । नेपाललाई भुटानको अवस्थामा पुर्याउने भारतीय दाउ आजको होइन । यो पुरानै हो र धेरैलाई ज्ञात भएकै हो । त्यही कुरालाई मैले सन् २००३ सेप्टेम्बर ३० को दिन एउटा अंग्रेजी दैनिकमा लेखेको थिएँ । त्यसमा लेखिएको छ, 'सन् १९५० मा भारत भर्खर स्वतन्त्र भएको थियो । त्यसबेला जवाहरलाल नेहरू प्रधानमन्त्री थिए जो उदार, लोकतान्त्रिक र आदर्शवादी थिए । तर आज भारत अनुदार, व्यावहारिक र खरो छ । नेपाल समस्यामूलक छ भन्ने यसले ठान्छ । नेपालमा सिर्जना भइरहेको संकटले एउटा अवसर दिन सक्छ, जुन बेला भारतले यो त अति नै भयो भनेर नेपाललाई आफ्नो औकातमा ल्याउन सक्छ । अब उप्रान्त नेपाल भारतको लागि एउटा समस्या र घाँटीको हड्डी बनिराख्न दिनुभएन भन्ने सोचाइ छ । यस परिपेक्षमा नेपालका युद्धरत तीन पक्षहरूबीच भारतको पहलमा वार्ता हुन गयो भने त्यसको प्रतिफल भुटान या सिक्किमको अवस्थामा नेपाल पुग्नेछ ।' नेपाल र भारतका प्रधानमन्त्रीहरूको अहिलेको संयुक्त वक्तव्यले नेपाललाई भुटानको अवस्थामा पुर्याइदिएको छ । नेपाललाई यो अवस्थामा पुर्याउने भारतीय प्रयासबारे योभन्दा अगाडि पनि भनिएको हो । १८ नोभेम्बर २००२ मा एउटा अंग्रेजी दैनिकमा 'अभेद्ध ग्य्रान्ड डिजाइन' शीर्षकमा एउटा अर्को लेख छापिएको थियो । त्यसबेला भारतमा भारतीय जनता पार्टीकै सरकार थियो र उसको मानसिकता यसरी वर्णन गरिएको थियो, 'नेपालीहरूले हामीलाई निकै हलुको ढंगले लिइरहेका छन् । हामी त्यस्तो कमजोर छैनौं । अब त हामीसँग आणविक बम छ । राजा वीरेन्द्र शक्तिच्युत भए पनि अझै हाम्रो रणनीतिमा व्यवधान उत्पन्न गर्ने प्रयास गरिरहेको छ । सबैभन्दा पहिला उसलाई खतम पारौं । यस्तो अराजकता र भद्रगोल सिर्जना गरौं कि नेपालीहरू आफैंले त्यसलाई कहिल्यै सुल्झाउन नसकून् । यसो गर्ना माओवादी विद्रोहीहरूलाई सघाऔं । तत्पश्चात द्वन्द्वरत नेपालीहरू उद्धार गरिदेऊ भनी हाम्रो ढोकामा आउन धेरै समय लाग्ने छैन । त्यस्तो समयको लागि सम्झौताको मस्यौदा तयार गरिराखे हुन्छ । उनीहरू त्यसमा हस्ताक्षरका लागि चाँडै नै आउनेछन् र त्यसपछि हामी उनीहरूलाई शान्ति, सुरक्षा, विकास सबै कुरा दिनेछौं ।' यही दौरानमा दिल्लीमा नेपालका सात दल र युद्धरत माओवादीबीच बाह्रबुँदे सहमति भएको थियो । त्यसैको फलस्वरूप पुष्पकमल दाहाल दोस्रो पटक प्रधानमन्त्री हुन पुगे । तर उनी भारतसँगको सम्बन्धमा यति तल झर्न सक्छन् भन्ने मैले ठानेको थिइनँ । त्योभन्दा अनौठो मान्नुपर्ने के देखियो भने भारतले नेपाललाई भुटानको अवस्थामा लैजान यति सजिलोसित कसरी सफल भयो । के पुष्पकमल दाहाल यति कमजोर, लाचार र मुर्ख भइसकेका हुन् ? उनले एकै क्षणमा देशलाई नै बेचिपठाए । यसबापत उनले जीवन दान पाएका होलान् तर नेपाललाई पराधीन बनाएर छोडे । नेपालका प्रधानमन्त्रीले अंग्रेजी भाषा नै नबुझेर यस्तो गल्ती भएको हो भने उनी राष्ट्रघातको दोषबाट उम्किन सक्दैनन् । उनले जानाजान यसमा सहमति गरेको हो भने उनी अपराधी नै ठहरिन्छन् । उनले यो अपराधी कार्यलाई मानिसहरूले बंग्याई प्रचार गरेको आरोप सरासर झूटो हो । संयुक्त वक्तव्यमा लेखिएको भाषा सजिलो र स्पष्ट छ । यसको ११ बुँदामा लेखिएको छ, 'संयुक्त राष्ट्रसंघ र अरू अन्तर्राष्ट्रिय संगठनहरूको बृहत् सुधारलगायत विकासशील देशहरूलाई असर पर्ने मुख्य मुख्य अन्तर्राष्ट्रिय मुद्दाहरूमा दुवै मुलुकको समान धारणा रहेको दुवै प्रधानमन्त्रीहरूले विश्वास गर्छन् र संयुक्त राष्ट्रसंघ र अरू अन्तर्राष्ट्रिय स्थलहरूमा एकअर्काको निकटतम समन्वयमा काम गर्नेछन् । राष्ट्रसंघको सुरक्षा परिषद्को स्थायी सदस्यताको लागि भारतको उम्मेदवारीलाई नेपाली पक्षले समर्थन दोहोर्यायो ।' भारतको उम्मेदवारीलाई समर्थन गर्नु ठूलो कुरा होइन । तर के यो विचारोक्तिले अन्तर्राष्ट्रिय मामिलामा नेपालको हात बाँधिएन ? के यही संयुक्त वक्तव्यको आधारमा विश्वभर फैलिएका नेपाली कूटनीतिज्ञहरूलाई भारतीय सहकर्मीहरूले निर्देशन दिन सक्दैनन् ? बेलाबेलामा अन्तर्राष्ट्रिय मुद्दामा धारणा मिल्नु राम्रै हो तर मिलाउने भनेर प्रतिबद्धता जनाउनु शरण पर्नु होइन ? यसको १२ बुँदामा लेखिएको छ कि रक्षा र सुरक्षा सहयोगबारे हाल चालू कुराकानी र हालै सम्पन्न भएको गृहसचिव स्तरको वार्ता र सुरक्षा मामिलासम्बन्धी दुई देशीय परामर्श समूहको बैठकबारे दुवै प्रधानमन्त्रीहरूले सन्तोष जनाए । रक्षा र सुरक्षाभन्दा देशको, सिमानाको, आन्तरिक स्थिति सम्बन्धमा भनेको बुझिन्छ । देशको रक्षाबारे छलफल गरेको सन् १९५० को सन्धि भएपछि सुनिएको थिएन । तर आज के त्यही सन्धिअन्तर्गत रक्षा र सुरक्षाको छलफल भइरहेको हो ? अचानक नेपाललाई अरू ठाउँबाट खतरा आइपरेको हो ? हो भने नेपालीले पनि थाहा पाउनु पर्यो । होइन भने संयुक्त वक्तव्यलाई कसरी बुझ्ने ? यही बुँदामा अगाडि उल्लेख गरिएको छ दुई मुलुकबीचमा आर्थिक र मानवीय आवतजावतलाई सुविधा दिइरहेको र एउटा नौलो विशेषताको रूपमा रहेको खुला सिमानाको दुवै मुलुकको सुरक्षालाई अवाञ्छित तत्वहरूबाट खतरा हुने गरी प्रयोग गर्न दिनुभएन । कुरा सत्य हो । त्यही भएर त्यसलाई नियमन गरौं भनेर पुष्पकमल दाहालले किन भन्न नसकेको हो ? के त्यो सिमाना खुला रहँदासम्म त्यसको दुरुपयोग रोक्न सकिन्छ ? यसबाट दुव मुलुकलाई खतरा छ भन्ने थाहा पाइकन पनि किन यसबारे केही उल्लेख गरिएन ? रोगको निदान नगर्ने अनि रोगले दुःख दिइरहेछ भनेर कराउनुको प्रयोजन के हो ? अब नेपालका मन्त्री, सचिव अथवा अधिकारीले आफ्नो मातहतका आयोजनामाथि नियन्त्रण गुमाएको होइन र ? यो राष्ट्रघात होइन भने के हो ? भुटानसित भारतको सम्झौता पनि यस्तै किसिमले भएको छ । सन् १९४९ मा सम्पन्न भएको भारतभुटान मैत्री सम्झौताको धारा २ मा लेखिएको थियो 'भारत सरकारले भुटानको आन्तरिक मामिलामा हस्तक्षेप गर्ने छैन । भुटानको सरकारले बाह्य सम्बन्धमा भारत सरकारको सल्लाहबाट निर्देशित हुन मञ्जुर गर्छ ।' सो सम्झौता सन् २००७ मा संशोधन गरिएको छ । यसै बुँदालाई खारेज गरी नयाँ बुँदामा भनिएको छ कि भुटान र भारतबीच विद्यमान निकटमैत्री र सहयोगलाई दृष्टिगत गरी भुटान अधिराज्य र गणतन्त्र भारतका सरकारहरूले राष्ट्रिय स्वार्थसम्बन्धी मुद्दाहरूमा एकअर्काको निकटतम सहयोग गर्नेछन् । यसबाट के देखिन्छ भने बाह्य सम्बन्धमा भुटानले भारतीय सल्लाह मान्नुपर्नै सर्त खारेज गरिएको छ, तर त्यही सर्त संयुक्त वक्तव्यअनुसार नेपालमाथि लागेको छ । भुटानसँगको सम्झौतामा कुनै पनि सरकारले राष्ट्रिय सुरक्षा र स्वार्थलाई हानि हुने गतिविधि गर्न एकअर्काको भूमि प्रयोग हुन दिने छैनन् भन्ने बुँदा नेपालभारत वक्तव्यमा पनि परेको छ । यसबाट भुटानको तुलनामा नेपाल अझ धेरै भारतको नियन्त्रणमा परेको छ । प्रधानमन्त्री दाहालको सन्तुलित वैदेशिक नीतिको प्रतिफल यही हो ? यसको १३ बुँदामा लेखिएको छ हाल सञ्चालित द्विपक्षीय आर्थिक र विकास सहयोगका आयोजनाको प्रगतिको निकटतम अवलोकन गर्न, अवरोधहरूको सम्बोधन गर्न र समयावधिभित्र द्रूतगतिले सम्पन्न गर्न दुवै प्रधानमन्त्रीहरूले अधिकारीहरूलाई निर्देशन दिए । यस सम्बन्धमा दुवै पक्षले काठमाडौंस्थित भारतीय दूतावास र नेपाल सरकारका वरिष्ठ अधिकारीहरूको एउटा पर्यवेक्षण संयन्त्र बनाउने सहमति भयो । यसले चालू आर्थिक र विकास आयोजनाहरूको सम्बन्धित कार्यान्वयन एजेन्सी र निर्माण संस्थाहरूको संलग्नतामा सिंहावलोकन गर्नेछ र कार्यान्वयन अगाडि बढाउन आवश्यक कदमहरू लिनेछ । के यो भनाइले नेपालमा भारतीय रकम संलग्न भएका आयोजनाहरूमा नेपाल सरकारको अधिकार भारतीय दूतावासलाई सुम्पिएको होइन ? अब नेपालका मन्त्री, सचिव अथवा अधिकारीले आफ्नो मातहतका आयोजनामाथि नियन्त्रण गुमाएको होइन र ? यो राष्ट्रघात होइन भने के हो ? भारत यो हदसम्म जान त भुटानमा पाएको छैन तर नेपालमा पाउने भयो । पुष्पकमल दाहालले चमत्कार त गरेकै हुन्, जुन चमत्कारले नेपालीले नेपाली भन्न पनि लाज मान्नुपर्नेभयो ।"
उपभोक्तामाथिको बढ्दो अत्याचार,"नेपालमा चाडपर्वको याम सुरु भएको छ । आम उपभोक्ताले वर्षभरिको बचत उपयोग गरी राम्रो लाउने र मीठो खाने समय पनि यही बेला हो । यही बेला पारेर एकाधिकार, कार्टेल तथा सिन्डिकेट जस्ता प्रवृत्ति पनि निकै बढिरहेका छन् । एकातिर पेट्रोलियम र विद्युत्मा आयल निगम र विद्युत् प्राधिकरणजस्ता सरकारी कम्पनीको एकाधिकारका कारण बिजुलीको भाउ बढेको छ, तर इन्धनको भाउ घट्न सकेको छैन भने अर्कोतिर यातायात, स्वास्थ्य, शिक्षा र उपभोग्य वस्तुमा निजी क्षेत्रमा सिन्डिकेट कायम गरिएको छ । उपभोक्तालाई भगवान्को रूपमा लिइने बजार अर्थतन्त्रमा उपभोक्ताकै हितमा उत्पादन तथा वितरण गरेर बजारमा उपस्थिति जनाउनुपर्नेमा अनैतिक शक्तिको बलमा बजार कब्जा गर्ने क्रियाकलापहरूले नेपाली उपभोक्ताको ढाड भाँचिएको छ र उपभोक्ताको उत्पादन छनोट गर्न पाउने सार्वभौम अधिकारलाई खुला अर्थतन्त्रकै दार्शनिक आवरणभित्र कुण्ठित पारिएको छ । बजारमा देखिने हालीमुहाली (मार्केट पावर) के हो र नेपाली उपभोक्तामाथि यसले कस्तो प्रभाव पारिरहेको छ भन्ने सन्दर्भमा यस लेखमा चर्चा गरिएको छ । अर्थशास्त्रको भाषामा एकाधिकार, कार्टेल तथा सिन्डिकेट जस्ता क्रियाकलापलाई मार्केट पावर भन्ने गरिन्छ । पूर्ण प्रतिस्पर्धाको विपरीत मानिने यी क्रियाकलापले माग र आपूर्तिबीचको अन्तरक्रियाद्वारा मूल्य निर्धारण हुने बजारको नियम मान्दैनन् । पूर्ण प्रतिस्पर्धामा उत्पादक, वितरक र बिक्रेताहरूले बजार मूल्य निर्धारण गर्नुको सट्टा बजारमा रहेको मूल्य लिने वा प्राइसटेकरको रूपमा उपस्थिति जनाउँछन् । तर यसविपरीत मार्केट पावर देखाउने उत्पादक, वितरक र बिक्रेताहरूले बजारमा आफूखुसी मूल्य निर्धारण गर्ने अर्थात् प्राइसमेकरको भूमिका खेल्छन् । समाजवादी वा केन्द्रीकृत अर्थव्यवस्थामा एकाधिकार पाएका सरकारी संस्थाहरूले मूल्य निर्धारण गर्नुलाई अस्वाभाविक मानिँदैन तर उदारवादी वा मिश्रित अर्थव्यवस्थामा खुलारूपले प्रतिस्पर्धामा उत्रिएका कम्पनीहरूले सिन्डिकेट गरी मूल्य र गुणस्तर नियन्त्रण गर्नुचाहिँ अस्वाभाविक हो । २०४७ सालको परिवर्तनपछि उदार र निजी क्षेत्र मैत्री आर्थिक नीति अपनाएको नेपालमा सरकारले मूल्य तोक्न छोडेको छ । बजारमा प्रतिस्पर्धाको माध्यमबाट माग र आपूर्तिको अन्तरक्रियाबाट मूल्य निर्धारण हुनुपर्ने सैद्धान्तिक आधारमा सरकारले बजार संयन्त्रबाट नै बजार मूल्य, गुणस्तर आदिको नियन्त्रण होस् भन्ने चाहेर यसो गरेको हो । तर व्यवहारमा जताततै राजनीति हाबी भएकाले बजार संयन्त्रले पटक्कै काम गर्न सकेको छैन । यसको अलावा निजी क्षेत्र असफल देखिएकाले सरकारले अनुगमन गरी यसलाई सुधार्नुपर्ने हो तर यसो हुन पनि सकेको छैन । राजनीतिक आडमा यातायात क्षेत्रमा सिन्डिकेट देखिएको छ, जसलाई तोड्न प्रहरी, प्रशासन र सरकारी संयन्त्र असफल देखिएको छ । फलस्वरूप उपभोक्ताको जीउ र धनमाथि सुरक्षा हुन नसकेको स्थिति छ । सिन्डिकेट गरी एउटै सवारी साधनमा क्षमताभन्दा अत्यधिक बढी यात्रुहरू कोच्नाले सवारी दुर्घटनाका समाचार दैनिकजसो सुन्नुपरेको छ । घरबाट हिँडेको मान्छे फर्केर आउने हो कि हैन निश्चित छैन । यसैगरी ट्याक्सीले बढी भाडा लिन पाउनुपर्छ भनी व्यवसायीले आन्दोलन गरेका छन् । यो सबै उपभोक्तामाथिको शोषण र अत्याचारका कारण भएको हो । तोकिएको भाडा तिरेपछि सहजताका साथ सिटमा बसेर सुरक्षाका साथ गन्तव्यमा पुग्ने उपभोक्ताको नैसर्गिक अधिकार हो, तर यहाँ त्यसो नभई उपभोक्ता लुटिइरहेका छन् । उदार आर्थिक नीतिका कारण स्वास्थ्य क्षेत्रमा धेरै निजी संस्थाहरू खुले । बढीभन्दा बढी अस्पताल र स्वास्थ्य संस्थाहरू खुलेमा प्रतिस्पर्धी वातावरण बन्न गई नेपाली जनताले सर्वसुलभ उपचार पाउन सक्ने आकलन गरिए पनि समयक्रममा स्वास्थ्य क्षेत्रमा पनि सिन्डिकेटको प्रभाव देखियो । बिरामीलाई अनावश्यक परीक्षण गराउने, औषधी व्यवसायीहरूसँग मिली कमसल खालका औषधी प्रयोग गर्ने, विपन्नका लागि असम्भव प्रायः भएका निजी क्षेत्रका अस्पतालहरूले ठूलो पैसाको चलखेल गरी चिकित्साशास्त्र शिक्षणका नाममा गुणस्तरहीन पढाइ गरी व्यापारीकरण गर्ने जस्ता समस्या देखा परे । शिक्षा क्षेत्रको हालत पनि उस्तै रह्यो । धेरै संख्यामा खुलेका निजी विद्यालयहरूले प्याब्सन, एनव्याब्सन जस्ता संस्थाहरूको आडमा सामूहिक निर्णय गरी शुल्क निरन्तर बढाउने तर सोअनुसारको गुणस्तर कायम गर्न नसक्ने र निजी विद्यालयमा शिक्षण गर्ने शिक्षकहरूलाई सरकारी स्केलसरहको तलब भत्ता पनि नदिई शोषण गर्ने कार्य भयो । पाठ्यपुस्तक र शैक्षिक सामग्री तथा विद्यालय पोसाकसमेत अनिवार्य रूपमा विद्यालयबाटै लिनुपर्ने नियम बनाई नाफामुखी भए । सामाजिक सेवाको भावना हराएर गयो । सरकारको नियमन नपुग्दा बर्सेनि अभिभावकमाथि बोझ थपिएको थपिएकै भयो । दैनिक उपभोग्य वस्तुहरूमा दिनानुदिन मूल्यवृद्धि गरिने परिपाटी बसालियो । ग्याँसको अभाव, इन्धनको अभाव, खाद्यान्नको समेत कृत्रिम अभाव सिर्जना गरी लागतका आधारमा मूल्य लिनुपर्नेमा बजारमा देखिने संकटका आधारमा फाइदा लिन थालियो । हुँदाहुँदा नाकाबन्दीको समयमा विनाकारण मूल्य बढाइएको पनि नेपाली जनताले भोग्नुपर्यो । अखाद्य वस्तुहरू मिसिएका खाद्यवस्तुहरू, म्याद नाघेका वस्तुहरू तथा म्याद नाघेका औषधीहरूसमेत बजारमा बेचिने गरेका छन् । उपभोक्ता सचेत नहुने हो भने नेपालको बजारले उपभोक्ताको स्वास्थ्यको कुनै विचार नगरी पैसालाई मात्र प्राथमिकतामा राख्ने गरेको छ । नेपालको बजारसँग नैतिकता धर्म र इमान भनिने इथिकल कुरा हराएर गएका छन् । अमेरिका, बेलायत, क्यानडा, जापान र यस्तै विकसित मुलुकमा कडा अनुगमन छ । उपभोक्ताको स्वास्थ्यमा लापरबाही गरेको प्रमाण भेटिएमा व्यवसाय बन्द गर्नुपर्नेसम्मको अवस्था आइपर्छ । निजी विद्यालय र स्वास्थ्य संस्थाहरू सरकारीको तुलनामा सस्तो भएको पनि पाइएको छ । यी देशहरूमा 'कन्जुमर इज किङ' भन्ने अवधारणा बलियो भएको छ । कन्जुमर सोभेरिन्टीको पालना भएको छ । सरकारले यातायात, स्वास्थ्य, शिक्षा तथा उपभोक्ताको हित संरक्षणसम्बन्धी कानुनहरूमा कडाइका साथ संशोधन तथा कार्यान्वयन गरी सरकार कमजोर नभएको देखाउनु पनि आवश्यक छ । सरकारी अनुगमन संयन्त्र फितलो भएको कारण बजार अनुगमन प्रभावकारी नभएको, अनुगमनमा जाने कर्मचारीको सुरक्षाको प्रबन्ध नभएको, अनुगमनमा कैफियत देखिएका केसमा पनि मुद्दा कमजोर बनाउने प्रवृत्तिका कारण वाणिज्य विभागले हार्नुपरेको आदि कारणले सरकारको बजारमा प्रभावकारी नियमन पुग्न सकेको देखिँदैन । उपभोक्ता संरक्षण ऐन २०५४ र नियमावली तथा प्रतिस्पर्धा प्रवद्र्धन तथा बजार संरक्षण ऐन २०६३ उपभोक्ता हितको लागि विद्यमान कानुन हुन् । तर पनि यी कानुनमा बजार अनुगमनमा गएको टोलीलाई कैफियत देखिएको बेला ट्राफिक प्रहरीको जस्तो तत्काल कारबाही गर्ने अधिकार छैन । बजार अनुगमनलाई प्रभावकारी बनाउन आवश्यक भई ऐनमा संशोधन गर्नुपर्ने आवश्यकता रहेकाले उपभोक्ता संरक्षण ऐन २०५४ संशोधनको चरणमा रहेको छ । बजार अनुगमनका क्रममा कैफियत भेटिए तत्काल ट्राफिक प्रहरीले जस्तो कारबाही गर्न पाउने व्यवस्था संशोधनले गर्नुपर्ने आवश्यकता देखिएको छ । केन्द्रीकृत वा नियन्त्रित अर्थव्यवस्थामा उत्पादन, वितरण र मूल्य निर्धारणको निर्णय सरकारले गर्छ र यसमा बजार संयन्त्रको कुनै भूमिका हुँदैन । तर उदारवादी अर्थतन्त्रमा बजार संयन्त्र शक्तिशाली हुन्छ । बजारले नै उत्पादन र वितरणसँग सम्बन्धित निर्णयहरू गर्छ । कति उत्पादन गर्ने, कसको लागि उत्पादन गर्ने, किन उत्पादन गर्ने, कस्तो गुणस्तरको उत्पादन गर्ने, कति मूल्य राख्ने, कसरी उपभोक्तासम्म पुर्याउने र कसरी उपभोक्तालाई सन्तुष्ट पारी गुडविल आर्जन गर्ने भन्ने आधारभूत कुरामा वस्तु तथा सेवा उत्पादक तथा वितरकको ध्यान हुन्छ । जसले गर्दा उत्पादक र उपभोक्ताबीच विश्वासको वातावरण कायम हुन्छ । बजारमा ती वस्तु तथा सेवाको माग रहिरहन्छ । जब उपभोक्ताले कुनै पनि वस्तु तथा सेवाबाट आफूले तिरेको मूल्यको आधारमा सन्तुष्टि प्राप्त गर्दैन तब उपभोक्ताको विश्वास नरहेकाले बजारमा माग घट्न जान्छ । यसमा उत्पादकले घोषणा गरेअनुरूपको गुणस्तर भएनभएको सम्बन्धमा सरकारले कडा निगरानी राखिरहेको हुन्छ । हाल नेपालमा निजीकरण र आर्थिक उदारीकरणका नीतिहरूले सरकारको भूमिका कटौती गरी निजी क्षेत्रको भूमिकालाई प्रबल बनाएका छन् । सरकारले सजहकर्ताको भूमिका मात्र निर्वाह गर्ने गरी निजी क्षेत्रलाई वस्तु तथा सेवाको उत्पादन, वितरण र मूल्य निर्धारणमा स्वतन्त्रता प्रदान गरेको छ । तर निजी क्षेत्र पूर्ण प्रतिस्पर्धी हुनुको सट्टा एकाधिकारी वा सिन्डिकेट गर्नतर्फ लागेको छ । सरकार एकाधिकारी भएको केन्द्रीकृत व्यवस्थामा उपभोक्तामाथि शोषण हुने जति सम्भावना रहन्छ, निजी क्षेत्र वा बजार असफल भई सिन्डिकेट बढेको अवस्थामा उपभोक्तामाथि अत्याचार हुने सम्भावना अझ बढी हुन्छ । निजी क्षेत्र र बजारको उद्देश्य नाफा कमाउनु हो । धर्म र नैतिकताविना कमाइने नाफाबाट उपभोक्ता सबैभन्दा पीडित हुन पुग्छन् । यसका अलावा सरकार जतिसुकै कमसल र निकम्मा भए पनि यसले नै जनताको अरूले भन्दा बढी हेरचाह गर्छ भन्ने मान्यता छ । यो किनभने सरकार जनताको मतबाट आएको वा जनताकै करबाट पालित संस्था हो । अतः बजार संयन्त्र असफल भएको अवस्थामा सरकारले कडा कानुन ल्याई त्यसको कार्यान्वयनबाट बजारमा हस्तक्षेप गरी बजारलाई सही ठाउँमा ल्याउन सक्नुपर्छ । सरकार अस्थिर भएकाले उपभोक्तामाथिको अत्याचार झनै बढेको हो । तसर्थ, सरकारले यातायात, स्वास्थ्य, शिक्षा तथा उपभोक्ताको हित संरक्षणसम्बन्धी कानुनहरूमा कडाइका साथ संशोधन तथा कार्यान्वयन गरी सरकार कमजोर नभएको देखाउनु पनि आवश्यक छ । अनि सरकारले उपभोक्तालाई चनाखो राख्न सचेतता अभियान पनि सञ्चालन गर्नुपर्छ । अहिले नेपालमा बजार संयन्त्र असफल देखिएको अवस्थामा उपभोक्ताको हित संरक्षणको लागि यही नै एकमात्र विकल्प हो ।"
नयाँ परिवेशमा न्यायपालिका,"'यहाँ तपाईंहरूले महाभारत देख्नुहोला ! त्यो होइन । वकिलले बहस गर्छ, प्वाइन्ट आउँछ । अर्को प्रतिपक्षले बहस गर्छ बुँदा आउँछ । त्यसपछि लेख्ने, हाम्रा ड्राफ्ट गर्नेले लेखेर ल्याइदिन्छन् । सो ह्वाट ? करेक्ट इन्करेक्ट सबै गर्यो । भिडायो । साथीभाइसँग सल्लाह गर्यो । एउटा रिजल्ट आउँछ । डराउनै पर्दैन । केको डराउनुपर्छ त्यो ? ' यी भनाइ वर्तमान प्रधानन्यायाधीश सुशीला कार्कीले प्रधानन्यायाधीश भएपछि बीबीसी नेपाल सेवाले परिपक्वताको सन्दर्भमा 'सर्वोच्चमा आउनुभन्दा पहिला पुनरावेदनबाट प्रवेश गरेको भए अथवा त्यस्तो गर्ने चलन भएको भए राम्रो' भन्ने प्रश्न पनि पूरा गर्न नपाई दिएको जवाफ हो । यी कथनहरूमा प्रुफरिडरसिपचाहिँ देखियो तर न्यायाधीशपन (जजसिप) अर्थात् अध्ययनशीलता, चिन्तनशीलता, सिर्जनशीलता र न्यायिक गम्भीरताको चाहिँ संकेतै भेटिएन । राष्ट्रको न्यायपालिकाको प्रमुखका अभिव्यक्तिलाई लिएर यति विशेषणहरू प्रयोग गर्दै टिप्पणी लेख्न पंक्तिकारलाई असाध्यै दुःख लागेको छ । तर अब आइन्दा यस्ता टिप्पणीहरू लेख्न नपरोस् भनेर पनि लेखिएको हो । न्यायपालिका प्रमुखबाट न्याय दिने कामलाई यति सजिलो ठान्नु अचम्मलाग्दो विषय हो । यी कथनमा न्यायाधीशको काम दुवै पक्षको बहस सुन्नु, इजलास अधिकृत (प्रधानन्यायाधीशको भाषामा 'ड्राफ्ट गर्ने') ले लेखेर ल्याइएको 'करेक्ट इन्करेक्ट भिडाउने' र 'साथीभाइसँग सल्लाह' गरेर 'रिजल्ट निकाल्ने' मात्र देखियो ! यो बुझाइ, यो अभिव्यक्ति र त्यसैबमोजिमका व्यवहार कम्तीमा पंक्तिकारलाई स्वभाविक लागेन । न्यायलाई न्यायपालिकाको सर्वोच्च व्यक्तिले यति सजिलो गरी बुझिदिँदा न्याय मर्छ । खास न्याय त पक्षविपक्षले आआफ्नो पक्षमा गरेका रक्षाप्रतिरक्षाको बीचमा लुकिबसेको हुन्छ । हो, त्यसलाई पत्ता लगाएर निकाल्नुचाहिँ न्यायाधीशपन हो । यही तत्त्व चाहिने भएकाले हामीले डिठ्ठाले पनि राय बझाउन पाउने पुरानो कानुनी व्यवस्था हटाएको हो । न्यायाधीशको सिर्जनशीलता नमरोस्, न्यायाधीशको काम रुजु गर्ने (प्रधानन्यायाधीशको भाषामा 'करेक्ट इन्करेक्ट' गर्ने) मात्र नहोस्, निर्धक्क भएर फैसला गरून् भनेरै फैसला गरेवापत न्यायाधीशलाई सजाय गर्ने व्यवस्था हटाएको हो । संवेदनशील विषयलाई हलुकासँग बुझ्दा वा व्यक्त गर्दाका परिणाम सुखद् हुँदैनन् । केही माननीय न्यायाधीशहरूले रिट निवेदनलाई साह्रै सजिलो गरी बुझ्नुभएको छ । इजलासमै भन्नुहुन्छ, 'रिट भनेकै रीतबेरीत हेर्ने त हो नि' । कठैऽऽ ! कसले बुझाइदिने उहाँहरूलाई रिटको सुरुआत नै न्यायाधीशले कानुनका रीतबेरीत मात्र हेर्दा जनताले न्याय नमरेको महसुस गरेर बेलायती राजालाई न्यायको स्रोत मानेर राजासमक्ष बिन्तीपत्र हालेपछि राजाले पुनः सुनुवाइ गर्ने व्यवस्था मिलाएर सुरु भएको हो । त्यसैले रिटलाई रीतबेरीत हेर्ने साधारण उपचारको उपाय नभनी असाधारण उपचारको उपाय भनेको । कसले बुझाइदिने रिट निवेदनको दर्जा, उद्देश्य र गाम्भीर्य नै अर्कै हो भनेर । यस्तै हलुका बुझाइ र गराइले न्यायपालिकालाई हानि गरिरहेको छ र वर्तमान परिवर्तित परिस्थितिमा चिन्ता झन् गहिरिँदै गएको छ । जुनसुकै देशमा पनि नयाँ संविधान बनेको कम्तीमा १० वर्षसम्म अप्ठ्याराअप्ठ्यारा मुद्दाहरू पर्छन् र तिनै मुद्दाका फैसलाहरूमा संविधानको भविष्य र स्थायित्व पनि निर्भर हुन्छ । फेरि देशको संरचना नै परिवर्तन भएको अवस्थामा र कित्ता काट्ने राजनीतिले जनताको मन विभाजन भइरहेको अवस्थामा संविधानको धागोले एकै ठाउँमा उनिराख्ने काम पनि न्यायपालिकाकै हुन्छ । यही बेलामा कमजोरी भयो भने त्यसको परिमाण न्यायका सेवाग्राहीहरू, न्यायपालिका र संविधानको भविष्यसमेत कसैलाई पनि सुखद हुँदैन । त्यसैले यो संवेदनशील समय हो । झन्डै एक दसकदेखि चाहे न्यायपालिकामा नियुक्तिको पक्ष होस् वा मुद्दा सुनुवाइको संवेदनशीलताको पक्षबाट होस् वा विषयवस्तुको गहिराइसम्म पुग्ने धीरताको दृष्टिबाट होस्, निरन्तर क्षयीकरणतिर उन्मुख भइरहेकाले त्यही संवेदनशीलता स्मरणमा रहोस् भनेर लेखिएको हो । प्रुफरिडरसिपका प्रतिनिधि उदाहरण सर्वोच्च अदालतबाट भएका फैसलाहरू सही वा गलत जे भए पनि अन्तिम हुन्छन् । त्यसैले सबैभन्दा बढी संवेदनशील त्यहींका न्यायाधीशहरू हुनुपर्छ । तर विगत केही वर्षदेखि त्यो मर्म क्षय हुँदै गएको छ । यो आरोप होइन । यथार्थ हो । यहाँ दिइने तीनवटा प्रतिनिधि उदाहरणहरूले पुष्टि गर्छन् । उदाहरण नं १, सर्वोच्च अदालतबाट २०७३ भदौ ३१ गते लोकमानसिंह कार्कीको मुद्दामा पुनरावलोकन गर्ने आदेश जारी भयो । पुनरावलोकन हुनुपथ्र्यो वा पर्दैनथ्यो भन्ने विषय यहाँ चर्चा गर्न लागिएको होइन । त्यो न्यायिक स्वतन्त्रतामा दखल पुर्याउने र अदालतमा विचाराधीन मुद्दाको विषयवस्तुभित्र पसेर चर्चा गर्ने मेरो उद्देश्य होइन । तर चर्चा गर्न लागिएको विषयचाहिँ हेलचक्र्याइँको हो । पुनरावलोकन गर्ने न्यायाधीश तीनजना (सम्माननीय प्रधानन्यायाधीश सुशीला कार्की, माननीय न्यायाधीशहरू विश्वम्भरप्रसाद श्रेष्ठ र सपना प्रधान मल्ल) छन् । तर शिरमा लेखिएको छ, 'संयुक्त इजलास' ! सर्वोच्च अदालत नियमावली २०४९ को नियम २(ङ) मा 'संयुक्त इजलास' भन्नाले दुईजना न्यायाधीशहरू रहेको इजलास सम्झनुपर्छ भनेर परिभाषा गरिएको छ र त्यही नियमको खण्ड (घ) मा 'पूर्ण इजलास' भन्नाले तीनजना वा सोभन्दा बढी न्यायाधीशहरू रहेको इजलास सम्झनुपर्छ भनेर परिभाषा गरिएको छ । अहिलेसम्म सबैले बुझेको पनि नियममा लेखिएकै हो । अब तीनजना न्यायाधीशको संयुक्त इजलास हुन थालेछ ? न्याय प्रशासन ऐन २०७३ भदौ २७ गतेको राजपत्रमा प्रकाशित भयो । त्यो कहिलेदेखि लागू हुन्छ भन्ने सम्बन्धमा त्यही ऐनको दफा १ को उपदफा (२) मा 'यो ऐन नेपाल सरकारले नेपाल राजपत्रमा सूचना प्रकाशन गरी तोकेको मितिदेखि प्रारम्भ हुनेछ' भनिएको छ । कुनै ऐन राजपत्रमा प्रकाशित हुनेबित्तिकै हुँदैन । ऐनले नेपाल राजपत्रमा सूचना प्रकाशित गरेर लागू हुने मिति तोकेपछि मात्रै लागू हुन्छ भनेको छ भने लागू हुने मिति तोकेको अर्को राजपत्र प्रकाशित हुनुपर्छ । कतिपय ऐनहरू राजपत्रमा प्रकाशित भएका हुन्छन्, तर दसकौंसम्म लागू भएका हुँदैनन् । नेपालकै उदाहरण लिने हो भने पनि लिखतहरूको गोप्यतासम्बन्धी ऐन २०३९ त्यही साल मंसिर ६ गते लालमोहर लागेर राजपत्रमा पनि प्रकाशित भयो । बीचबीचमा संशोधन पनि भए । ऐन लागू गर्न अदालतले सरकारको ध्यानाकर्षण पनि गरायो (अरुण तेस्रो मुद्दा २०५१ मा) र तत्काल लागू नभई करिब २६ वर्षसम्म लागू भएन र २०६५ साल जेठ १५ देखि मात्रै लागू भयो । न्याय प्रशासन ऐन २०७३ राजपत्रमा प्रकाशित भएको मितिदेखि नै लागू भएको होइन । नेपाल सरकारले नेपाल राजपत्रमा सूचना प्रकाशन गरी तोकेको मितिबाट लागू हुने भन्ने व्यवस्था भएअनुसार नेपाल सरकारले २०७३ साल असोज ३ गतेदेखि लागू हुने गरी तोकेको छ (हेर्नुहोस् नेपाल राजपत्र, खण्ड ६६, २०७३ भदौ २९, अतिरिक्तांक ९, भाग ५, कानुन न्याय तथा संसदीय व्यवस्था मन्त्रालयको सूचना नं १) । नेपाल राजपत्रमा प्रकाशित सूचनाहरू अदालत स्वयंले नै जानकारीमा लिनुपर्छ (प्रमाण ऐन २०३१ को दफा ५ (१) (क)) । अर्थात, यसको अर्थ नेपाल राजपत्रमा प्रकाशित हुने सूचना झगडियाले देखाएनन् । मैले थाहा पाइन भनेर न्यायाधीशलाई क्षम्य हुँदैन । त्यो न्यायाधीशको न्यूनतम योग्यतामा पर्ने कुरा हो । त्यसमा पनि यो त न्याय प्रशासनसँगै सम्बन्धित विषय हो । त्यही लागू नै नभएको ऐनको आधारमा पुनरावलोकनको निस्सा दिँदै 'न्याय प्रशासन ऐन, २०७३ को दफा ११(५)(ख) को अवस्था विद्यमानता रहेको देखिँदा प्रस्तुत मुद्दा पुनरावलोकनको लागि निस्सा प्रदान गरिदिएको छ' भनेर निस्सा दिइयो र त्यही लागू नभएको ऐनकै दफा ३४(२) अनुसार सात दिनभित्र नियुक्तिको फाइल नपठाए कारबाही गरिने आदेशसमेत भयो ! त्यति मात्र होइन, न्याय प्रशासन ऐन २०७३ को दफा ११ को उपदफा (५) मा खण्ड (क), (ख) नै छैनन् ! यो हतार र हेलचक्र्याइँ किन गरियो ? यस आदेशमा त गतिलो प्रुफरिडरसिप पनि देखिएन । उदाहरण नं २: परमादेशको आदेश सकारात्मक आदेश हो । त्यसैले कुनै कुरा 'नगर्नू' भनेर निषेधात्मक प्रकृतिको आदेश चाहिनेमा अवस्थामा जारी हुँदैन । यो कानुनको सामान्य ज्ञान भएका सबैले जान्ने कुरा हो । कुनै सार्वजनिक निकाय वा अधिकारीले कानुनबमोजिम गर्नुपर्ने काम अनुचितरूपमा ढिलाइ गरेमा वा नगरेमा गर्न बाध्य बनाउन 'यस्तो गर्नू' भनेर जारी गरिन्छ । 'यस्तो नगर्नू' भनेर नकारात्मक आदेश जारी गर्नुपर्दा प्रतिषेधको आदेश जारी गरिन्छ । तर सर्वोच्च अदालतबाटै 'अतः यही मुद्दाको विषयवस्तुलाई लिएर निवेदकमाथि पुनः विभागीय कारबाही नगर्नू नगराउनू भनी विपक्षीहरूका नाममा परमादेशको आदेशसमेत जारी हुने ठहर्छ' भनेर आदेश गरियो (हेर्नुहोस् रामआधार साह वि अख्तियार दुरुपयोग अनुसन्धान आयोगसमेत, नेपाल कानुन पत्रिका २०७२, फागुन, पृष्ठ १९८८, प्रकरण नं ४ । न्यायाधीशद्वय सुशीला कार्की र दीपकराज जोशी) । उदाहरण नं ३: एउटा ऐनको व्यवस्था कतिपटक खारेज हुन्छ ? सबैको जवाफ एउटै उत्तर हुन्छ एकपटक । हो, एकपटक नै हुनुपर्ने हो । किनभने एकपटक खारेज भइसकेपछि त्यो ऐनको रूपमा रहँदैन । त्यसैले फेरि खारेज गरिँदैन । तर हाम्रो सन्दर्भमा यो बुझाइ गलत हुन्छ । सर्वोच्च अदालतले उही ऐनको उही दफा दुईपटक खारेज गरेको छ ! सर्वोच्चले एकपटक आफैँले खारेज गरेको ऐनको व्यवस्था फेरि पनि खारेज गर्छ भनेर कसैले विश्वास गर्छ ? त्यति नपढ्ने पनि न्यायाधीश हुन्छन् र भनेर कसैले पनि विश्वास गर्दैन ! तर तथ्य तथ्य नै हो । राष्ट्रिय प्रसारण ऐन, २०४९ को दफा ८ मा प्रसारण संस्थाको इजाजत खारेज गर्न सकिने भन्ने व्यवस्था रहेको थियो । एफएम रेडियोहरूले आफैँ संकलन गरेर समाचार बजाउन नपाउने गरी तत्कालीन सञ्चारमन्त्री जयप्रकाशप्रसाद गुप्ताले प्रतिबन्ध लगाइदिएकाले एफएमबाट समाचार प्रसारण रोक्नु जनताको सूचना र अभिव्यक्तिको अधिकारमा प्रतिबन्ध लगाउनु हो । त्यसैले त्यो अवैध छ भनेर पंक्तिकारले त्यो प्रतिबन्धको विरुद्धमा गरेको मुद्दामा सर्वोच्च अदालतले पनि निवेदकको दाबीबमोजिम विद्युतीय सञ्चारमाध्यमले छापामाध्यमसरह नै सुविधा पाउँछन् भन्ने आधारमा मन्त्रालयको निर्णय खारेज गरेर एफएम रेडियोहरूलाई निर्बाध समाचार बजाउन पाउने अधिकार निश्चित गरिदियो । अहिलेका घटनापरिघटनालाई आधारमा सुदूर भविष्य हेर्दा सबैभन्दा बढी डर धारा २७५ को जनमत संग्रहसम्बन्धी व्यवस्था र २७८(३) देखि छ । यी व्यवस्थाले संविधान मात्रै खान्छन् कि अरू थोक पनि खान्छन् हेर्नु छ । त्यही मुद्दामा भएको फैसलाको आधारमा राष्ट्रिय प्रसारण ऐनको दफा ८ बमोजिम अनुमतिपत्र खारेज गर्न पाइँदैन । त्यो दफा नै खारेज गरिपाऊँ भनेर अधिवक्ता नारायणदत्त कँडेलले २०६२ असार ७ गते रिट दर्ता गर्नुभयो (२०६२ को रि नं ७७) र त्यसमा निवेदकको मागबमोजिम २०६३ जेठ ४ गते 'माथि उल्लेख भएअनुसार राष्ट्रिय प्रसारण ऐन, २०४९ को दफा ८ को व्यवस्था नेपाल अधिराज्यको संविधान, २०४७ को धारा १२ (२) (ख) र धारा १३ सँग बाझिएकोले नेपाल अधिराज्यको संविधान २०४७ को धारा १ र ८८ (१) बमोजिम आजका मितिदेखि लागू हुने गरी अमान्य र बदर घोषित गरिदिएको छ' भनेर खारेज भयो (न्यायाधीशहरू अनुपराज शर्मा, बलराम केसी र ताहिर अली अन्सारी)। पुनः त्यही दफा खारेज गरिपाऊँ भनेर अधिवक्ता राजीव बास्तोलाबाट २०६९ असोज ११ मा फेरि रिट पर्यो (नं ०६९ डब्लुएस ००२५) । त्यो मुद्दामा पनि फेरि सर्वोच्च अदालतले २०७० पुस २५ गते २०६३ सालमै खारेज भइसकेको व्यवस्था फेरि खारेज गर्यो (प्रधानन्यायाधीश दामोदरप्रसाद शर्मा, न्यायाधीशहरू प्रकाश वस्ती र तर्कराज भट्ट) ! यसमा ताजुबलाग्दो कुरा के छ भने ऐनको त्यो दफा खारेज भइसकेको थियो भन्ने न निवेदक कानुन व्यवसायीले थाहा पाए, न सरकारको प्रतिरक्षा गर्ने सरकारी वकिलले थाहा पाए (सरकार पक्ष र विपक्ष भएको मुद्दामा अदालतको आदेशको जानकारी महान्यायाधिवक्तामार्फत सरकारलाई अदालतबाटै दिइन्छ) न कानुन लागू गर्ने र गराउने अधिकारप्राप्त सूचना तथा सञ्चार मन्त्रालयले नै थाहा पायो र न त फैसला गर्ने अदालतले नै थाहा पायो ! मैले यी प्रतिनिधि उदाहरण किन दिएको हो भने यिनीहरू ससाना त्रुटि होइनन् । धन्न हाम्रो सरकारी कामकाजको भाषा अंग्रेजी छैन र हामी अन्तर्राष्ट्रिय बेइज्जत हुनबाट बचेका छौं । होइन भने हाम्रो न्यायपालिका र न्यायाधीशको इज्जत के हुन्थ्यो ! ? तत्काल देखिएका प्रमुख चुनौती १ गालपारा संविधान भर्खरै परराष्ट्रमन्त्री प्रकाशशरण महतले नेपालको संविधानलाई उत्कृष्ट संविधान भनेर संयुक्त राष्ट्रसंघको महासभामा बोले । २०४७ सालको संविधानलाई पनि त्यसै भनिन्थ्यो । तर दुःखको कुरा नेपालमा संविधानहरू सुरुमा उत्कृष्ट हुन्छन्, तर पछिचाहिँ 'निकृष्ट' भएर मिल्किन्छन् । तर उत्कृष्ट संविधान कार्यान्वयन नगर्नेचाहिँ सधैँ 'उत्कृष्ट' नै रहन्छन् । खै संविधानको विषयमा उति ज्ञान नरहेर हो कि किन हो राजनीतिककर्मी र मन्त्रीहरूले उत्कृष्ट भनिराखेको यो संविधान पंक्तिकारलाई संविधानजस्तो नै लाग्दैन । यसलाई संविधान बनाउन निकै समय र मेहनत गर्न अझै बाँकी देख्छु म । राजनीतिक दृष्टिबाट पनि सन्तोषप्रद छैन । मसौदाको दृष्टिबाट पनि त्यस्तै छ । अहिलेका घटनापरिघटनालाई आधारमा सुदूर भविष्य हेर्दा सबैभन्दा बढी डर धारा २७५ को जनमत संग्रहसम्बन्धी व्यवस्था र २७८(३) देखि छ । यी व्यवस्थाले संविधान मात्रै खान्छन् कि अरू थोक पनि खान्छन् हेर्नु छ । अदालतकै दृष्टिकोणबाट हेर्दा धारा २७८(३) को व्यवस्था संघीय संरचना निर्माण भइसकेपछि प्रयोगमा आउने खालको भएकाले त्यसको सामना कसरी गर्ने भनेर पनि सर्वोच्च अदालत मात्र होइन, अहिले उच्च अदालत र जिल्ला अदालतमा भएका न्यायाधीशहरू पनि मानसिकरूपमा तयार हुँदै गरे हुन्छ । किनभने हाम्रो प्राकृतिक सम्पदा र भूराजनीतिक अवस्थिति हाम्रो अहोभाग्य हुनुपर्नेमा हाम्रा शासकको कुबुद्धिले 'गरिबको रूपै शत्रु' भनेजस्तो हामीलाई नै घाँडो साबित भइराखेका छन् । देश संघीयतामा गएको छ । संघीयताको कारण र त्यो धारामा भएको 'करारजन्य सन्धि' भन्ने भएकाले कुन करारजन्य सन्धि हो वा कुन करारजन्य होइन भन्ने विवादको टुंगो अदालतबाटै हुनुपर्ने भएकाले अदालतले नचाहे पनि त्यसले राजनीतिक घेराभित्र घिसारेको घिसारेकै गर्नेछ । यी अलिपरका कुरालाई यहीँ छोडेर तत्कालकै कुराले पनि न्यायपालिकालाई संविधानले नै गाल पार्ने देखिन्छ । सबै अपेक्षाहरूलाई मौलिक अधिकारको नाममा संविधानमा हालिएका छन् । यी अधिकार उपभोगको लागिभन्दा राजनीतिक दललाई 'हामीले जनतालाई यति धेरै अधिकार दिएका छौं' भनेर आफ्ना कमजोरी छेक्ने ढाल बनेका छन् । अहिलेको संविधानले यति धेरै अपेक्षाहरूलाई संवैधानिकीकरण गरेको छ कि तिनीहरू कार्यान्वयन हुने हो भने कि प्रत्येक नेपालीले जीवनकालमै स्वर्गको उपभोग गर्नेछन् कि कार्यान्वयन हुन नसकेर अदालतलाई भार थप्नुको अतिरिक्त अलोकप्रिय बनाउने निश्चितप्रायः छ । ती अधिकारहरू कार्यान्वयन गर्न प्रमुख भूमिका हुने राजनीतिक दलहरू, जसले विधायिका र कार्यपालिका (राज्यको शक्ति र सम्पत्ति) सञ्चालन गर्छन्ले केही गर्नेवाला छैनन् । जो सिंहदरबारमा पसेका छैनन्, तिनीहरूको ध्यान सिंहदरबारमा कसरी पस्ने भन्नेछ भने जो पसेका छन्, तिनीहरूलाई कसरी ननिस्कने भन्नेमै केन्द्रित छ । जनताको दैलो र चुलोमा पुग्नुपर्ने तिनीहरू हुन् । तर नयाँ संविधान लागू हुँदैमा ती पुग्दैनन् भन्ने निश्चित छ किनभने अहिले पनि राजनीतिक दृश्यमा प्रमाणित असफलहरू नै ढलीमली गरिरहेका छन् । प्रमाणित यस अर्थमा कि जीवनलीला अन्त्य भइसकेका वा अन्य कारणले पाखा लागेकाबाहेक अरू सबै तिनै छन् निरन्तर २०४७ सालदेखि । फरक कति छ भने यिनको नारा फेरिएको छ । पहिला एउटा दलमा भएका अहिले अर्को दलमा छन् वा नयाँ दल बनाएर नयाँनयाँ नारा उमार्ने ब्याड तयार गरेका छन् । तर आफूलाई फेरेका छैनन् । २०४७ सालको संविधानले समानुपातिक निर्वाचन प्रणालीको व्यवस्था नराख्दा पनि दलको आन्तरिक कलहले कहिल्यै पनि स्थायित्व हुन सकेन भने अहिले समानुपातिकताको कारणले यो प्रणाली रहुन्जेल स्थायित्व आउने म देख्दिनँ । त्यसैले सिंहदरबारमा आफैँ कति अडिने हो भन्ने ठेगान नभएको सरकार जनताको दैलोमा पुग्ने कल्पनातित कुरा हो । त्यसैले अदालत नै मौलिक अधिकारको कार्यान्वयनलाई लिएर जनताको चुलाचौकामा पुग्नुपर्ने एकातर्फ छ भने मनै विभाजित भएको समाजमा अदालतबाट आफ्नो दाबीको वैधता खोज्ने वा आफ्ना दाबी स्थापित गर्न अदालतलाई प्रयोग गर्न चाहनेहरूले अदालतलाई निरन्तर राजनीतिक घेराभित्र तानिरहनेछन् । जसले गर्दा न्यायपालिका राजनीतिको भुमरीबाट किनारा लाग्ने सम्भावना कम देखिन्छ । त्यसमा पनि राजदूत सिफारिस जस्तो शतप्रतिशत कार्यपालिकीय क्षेत्रभित्र पर्ने विषयमा पनि आफ्नो सीमा भुलेर अन्तरिम आदेश ठोक्दै हिँड्न थालेपछि अदालतलाई राजनीतिबाट बचाउन दूरदृष्टि र गतिलै अध्ययनचिन्तन पनि आवश्यक पर्नेछ । क्रमशः"
बेचिँदै प्राधिकरणका आयोजनाहरू,"वितरण र प्रसारणमा एकाधिकार पाएर पनि घाटामा जाने एकमात्र सार्वजनिक विद्युत् प्राधिकरण हो । बिजुली विशुद्ध व्यावसायिक विषय हो, यसमा नाफा हुन्छ, जहाँ नाफा हुन्छ त्यहाँ लगानी आउँछ भन्ने २०४९ सालमा बनेको विद्युत् विकास नीति नै यो क्षेत्रको अधोगतिको मुख्य कारण हो । विद्युत्मा क्षमता र आवश्यकताभन्दा बढी निजी क्षेत्रमाथिको निर्भरताले राज्यले लगानी गर्न छोड्यो । अरुण तेस्रोमा प्रतिबद्धता जनाएका दाताहरू कालीगण्डकी 'ए' र मध्य मस्र्याङदी जस्ता सर्वाधिक महँगा आयोजनामा लगानी गरे । जसरी तत्कालीन शाही नेपाल वायु सेवा निगमका चलिरहेका जहाज बेचेर भाडामा ल्याउन थालियो, त्यसयता त्यो संस्था धराशयी हुँदै गए । सरकारी कलकारखाना निजीकरण गरिएर अस्तित्व नै समाप्त पारियो । २०४६ सालपछिका नेतृत्वको दलगत र गुटगत स्वार्थका कारण राष्ट्रिय कलकारखाना ध्वस्त पारियो । त्यही सन्दर्भमा प्राधिकरणलाई पनि निजी क्षेत्रको बिजुली खरिद गर्न लगाएर धराशयी बनाइयो । हालसम्म खिम्ती र भोटेकोसीका कारण मात्र प्राधिकरणलाई झन्डै एक सय अर्ब रुपैयाँ घाटा परिसकेको छ र यो क्रमले अझै दुई दसकभन्दा बढी निरन्तरता पाइरहनेछ । खिम्ती र भोटेकोसीले थला परेको प्राधिकरणमा पुनः डलरमा विद्युत् खरिद सम्झौता (पीपीए) गर्ने क्रम रोकिएन । जो ऊर्जामन्त्री हुन्छ ऊ र उसको पार्टीको क्षणिक आर्थिक स्वार्थ मात्र हेरियो, मुलुकको समग्र ऊर्जा क्षेत्र हेरिएन । खिम्ती र भोटेकोसीले जर्जर पारेको प्राधिकरणलाई त्यसैको समानान्तर अर्को पीपीए गरियो चिलिमेका नाममा । नेपाली मुद्रामा पीपीए गरिएको भए पनि चिलिमे खिम्तीको अर्को संस्करण हो । आफ्नै हात जगन्नाथ शैलीमा आफैँ आयोजना निर्माण गर्ने, आफैं पीपीए गर्ने र आफ्नै कर्मचारीलाई सेयर दिने संसारमा कहीं नभएको लगानी मोडेल प्राधिकरण र तत्कालीन जलस्रोत मन्त्रालयका केही स्वनामधन्य जलस्रोतविद्हरूले भित्र्याए । २२ मेगावाटको चिलिमे स्वदेशी लगानीमा निर्माण भयो र यसले माथिल्लो तामाकोसी जस्ता आयोजना स्वदेशी लगानीमा निर्माण हुन सक्छन् भन्ने दृष्टान्त स्थापित गर्यो, त्यो आफ्नो ठाउँमा छ । तर माथिल्लो तामाकोसी जस्तो कालीगण्डकी 'ए' को भन्दा आधा संरचना बनाए पुग्ने र प्राकृतिक बाँध भएको आयोजना शतप्रतिशत प्राधिकरणको लगानीमा निर्माण भएको भए खिम्ती र भोटेकोसीले पारेको घाउ केही हदसम्म पुरिने थिए । तर आफैं ऋण दिने र आफ्नै कर्मचारीलाई सेयर हाल्न बाध्य पार्ने गरी जुन मोडेलमा माथिल्लो तामाकोसी बनाइयो, त्यो नीतिगत भ्रष्टाचार थियो । कुलेखानी र मध्य मस्र्याङदी जस्ता विद्युत् गृह धितोमा राखेर ऋण प्रवाह गरेका कर्मचारी सञ्चय कोष, नागरिक लगानी कोष, टेलिकम जस्ता सेवाप्रदायक कम्पनीका ट्रेड युनियनको दबाबमा कर्मचारीलाई सेयर दिलाइयो, जुन सीधा भ्रष्टाचार थियो । किनभने माथिल्लो तामाकोसी जस्तो सस्तो आयोजना संसारमा विरलै भेटिन्छ । त्यसको लाइसेन्स प्राधिकरणसित थियो, जुन ऋणप्रदायक संस्थाका कर्मचारीहरूलाई बेचियो । आकर्षक प्रतिफल दिने, छिटो निर्माण हुने, थोरै संरचना बनाए पुग्ने आयोजना यस्ता सहायक कम्पनीमार्फत निर्माण गर्दै कर्मचारीले सेयर लिने प्रवृत्ति बढ्दै गयो । अझ चिलिमेको प्रबन्ध सञ्चालक भएर चारवटा आयोजना (दुई सान्जेन, मध्य भोटेकोसी र रसुवागढी) एकसाथ निर्माणको बन्दोबस्ती मिलाएर अनुभव प्राप्त भएका व्यक्ति अहिले प्राधिकरणको कार्यकारी निर्देशकमा नियुक्त भएका छन् । उनको दृष्टिकोणमा सहायक कम्पनीबाहेक प्राधिकरणले अन्य आयोजना निर्माण नै गर्न सक्दैन । त्यही भएर उनले प्राधिकरण र सरकारले अध्ययन गरिरहेका आकर्षक आयोजना यस्तै सहायक कम्पनीमार्फत निर्माण गर्ने प्रस्ताव गरेका छन् । प्राधिकरणले वषौंदेखि लडाइँ गरेर बल्लबल्ल हात पारेको माथिल्लो अरुण, उत्तर गंगा, दूधकोसी, तामाकोसी पाँचौं जस्ता आयोजना अब सहायक कम्पनीबाट निर्माण गर्ने प्रस्ताव गरिएको छ । यो प्रस्तावका पछाडि दुइटा कारण देखिएका छन् । पहिलो, प्राधिकरणले अबदेखि कुनै पनि आयोजना निर्माण गर्न सक्दैन भन्ने सन्देश विश्वव्यापी रूपमा प्रवाहित गरी प्राधिकरणलाई निकम्मा बनाउने, अर्को, प्राधिकरणसित भएका आकर्षक र दीर्घकालीन रणनीतिक आयोजना बेचबिखन गरी प्राधिकरणलाई सीधै भड्खालोमा पुर्याउने । जतिसुकै तर्क गरेर फलाके पनि यी दुई कारणबाहेक अरू हुन सक्दैन । किनभने प्राधिकरणको स्वामित्वमा लाइसेन्स भएका आयोजना 'लगानी योग्य छैन' भन्ने रिपोर्ट लेख्न लगाएर निजी क्षेत्रलाई अनौपचारिक रूपले बेचिएका इतिहास प्राधिकरणमा छन् । उदाहरणका लागि प्राधिकरणले अध्ययन गरेका खिम्ती, भोटेकोसी र माथिल्लो त्रिशूली१ जस्ता आयोजना उसबाट खोसेर निजी क्षेत्रलाई बेचियो । ती बेचिएका आयोजनासित डलरमा पीपीए गरेर अहिले प्राधिकरणको यो गति बनाइएको कसैबाट लुकेको छैन । अब माथिल्लो त्रिशूली १ को पीडीए पनि अहिलेका ऊर्जामन्त्रीले गरिहाले, अब डलरमा पीपीए गर्न बाँकी छ । त्यो पनि छिट्टै हुँदैछ । सहायक कम्पनी मोटाउने तर मातृ कम्पनी घाटा खाने संसारमा कहीं नभएको मोडेल हामीकहाँ हावी छ । सामान्यतया जलाशययुक्त जतिसुकै संसारमा ख्याति कमाएको कम्पनी होस्, उसले पीपीए गर्ने गरी निर्माण गर्न सकेको इतिहास छैन । किनभन विश्वमै ठूला जलविद्युत् आयोजनाहरू निजी क्षेत्रबाट निर्माण हुन सकेका छैनन् । जलाशयुक्तमा राज्यकै लगानी चाहिन्छ, यो विश्वमा भएका जलविद्युत् विकासको इतिहासले देखाएको तथ्य हो । नदी प्रवाही आयोजनाको डलरमा पीपीए गर्दा यो हविगत छ भने जलाशययुक्त र अर्धजलाशययुक्त (पिकिङ) को डलरमा पीपीए गर्दा प्राधिकरण मात्र होइन, मुलुककै अर्थतन्त्रको हालत कस्तो होला ? जबकि तत्कालीन गभर्नर डा युवराज खतिवडाले संसदीय समितिमा उपस्थित भएर मुलुकको अर्थतन्त्रले डलरमा पीपीए धान्न सक्दैन भनेर पुष्टि नै गरेका थिए । अर्कोतर्फ, अहिले प्राधिकरणले कम्पनी मोडेलमा लैजान लागेका आयोजना स्वदेशी मुद्रामै पीपीए भएछ भने पनि त्यसले प्राधिकरणलाई नाफा होइन, उल्टो घाटा पार्नेछ । किनभने चिलिमेमा ५१ प्रतिशत सेयर प्राधिकरणको रहँदासमेत उसलाई घाटा छ, जबकि उसका सेयर होल्डर (कर्मचारी र सर्वसाधारण) लाई फाइदा छ । त्यस्तै मध्य भोटेकोसी र दुवै सान्जेनमा प्राधिकरणको १० प्रतिशत, रसुवागढीमा १८ प्रतिशत, माथिल्लो तामाकासीमा ४१ प्रतिशत सेयर दिइएको छ । यही शैलीमा माथिल्लो अरुण र उत्तरगंगाहरूको सेयर प्राधिकरणमा हुने हो भने उसलाई सीधा घाटा पर्ने देखिन्छ । सहायक कम्पनी मोटाउने तर मातृ कम्पनी घाटा खाने संसारमा कहीं नभएको मोडेल हामीकहाँ हावी छ । अर्कोतर्फ जलाशययुक्त आयोजनाको पीपीए दर अहिलेकै हिसाबमा प्रतियुनिट १४ रुपैयाँ पर्न आउँछ । भारतबाट आयातित बिजुली प्रतियुनिट १० रुपैयाँ पर्दा प्राधिकरणलाई गत वर्ष १२ अर्ब रुपैयाँ घाटा भएको थियो । प्राधिकरण आफैँले जनताको ढाड सेक्ने गरी बिजुलीको भाउ बढाउन सक्दैन । त्यसबाहेक हामीकहाँ बिहान र बेलुकीको बिजुलीको भाउ एउटै छ । यसरी हर प्रकारले प्राधिकरणलाई घाटाबाहेक नाफा कहीं छैन । जबसम्म प्राधिकरणमा नाफामा जाँदैन वा लगिँदैन तबसम्म मुलुकबाट लोडसेडिङ अन्त्य हुँदैन त्यसै भनिएको होइन । किनभने प्राधिकरणको विकल्पमा निजी क्षेत्र आउनै सक्दैन र सरकारले प्राधिकरणको समानान्तरमा अर्को संस्था कम्तीमा हाललाई स्थापना गर्न सक्दैन । ऊर्जामन्त्री जनार्दन शर्माले पद सम्हालेको एक साता बित्न नपाउँदै प्राधिकरणको वार्षिकोत्सवमा भनेका थिए प्राधिकरणलाई घाटाबाट नाफामा लैजान्छु । तर उनको त्यो शब्द भए पनि व्यवहार भने प्राधिकरणलाई घाटाबाट झन् घाटामा लैजाने खालको छ । प्राधिकरणलाई नाफामा लैजान दुईवटा उपाय अवलम्बन गरे मात्र पुग्छ । पहिलो, राज्य ग्यारेन्टी बसेर माथिल्लो अरुण, उत्तरगंगा र दूधकोसी जस्ता आयोजना उसैको स्वामित्वमा बढाउने र अर्को चुहावट नियन्त्रण गर्ने । चुहावट नियन्त्रणमा ऊर्जामन्त्री वा कार्यकारी निर्देशकको ध्यानै छैन, छ केवल कसरी हुन्छ प्राधिकरणको स्वामित्वमा रहेका आकर्षक आयोजना बेचबिखन गरेर कम्पनी मोडेलमा बनाउने । हुँदाहुँदा सरकारी स्वामित्वमा निर्माण भइरहेको राहुघाटजस्तो आयोजनासमेत क्षमता विस्तार गरी कम्पनी मोडेलमा बनाउने प्रस्ताव गरेका छन् कार्यकारी निर्देशकले ।"
म्यानचेस्टर युनाइटेड स्टोक सिटीसँग बराबरीमा रोकियो,"काठमाडौंः इंग्लिस प्रिमियर लिग फुटबल अन्तर्गत म्यानचेस्टर युनाइटेड स्टोक सिटीसँग बराबरीमा रोकिएको छ। घरेलु मैदान वल्र्ड ट्राफोर्डमा आइतबार भएको खेलमा अग्रता जोगाउन नसक्दा स्टोक सिटीसँग ११ गोलको बराबरीमा रोकिएको हो। स्टोक सिटीसँग पहिलो हाफ गोलरहित बराबरीमा रोकिएको म्यानचेस्टर युनाइटेडका लागि खेलको ६९ औं मिनेटमा मार्टिएलले गोल गर्दै सुरुवाती अग्रता दिलाएका थिए। तर, खेल सकिनु ८ मिनेट अघि स्टोक सिटीले बराबरी गोल फर्कायो। खेलमो ८२ औं मिनेटमा स्टोक सिटीका लागि एलेनले गोल गरेपछि म्यानचेस्टर युनाइटेड बराबरीमा रोकिन बाध्य भयो। म्यानचेस्टर युनाइटेडको ७ खेलबाट १३ अंक भएको छ भने स्टोक सिटीको समान खेलबाट ३ अंकमात्रै छ।"
