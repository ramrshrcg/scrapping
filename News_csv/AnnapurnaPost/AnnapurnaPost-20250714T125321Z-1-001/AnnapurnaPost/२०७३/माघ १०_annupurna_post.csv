शीर्षक,विवरण
संघीयताले कहाँ पुर्याउने हो ?,"हामीले देखेको र बुझेको के कुरा हो भने संघीयताको कारण पहिलो संविधानसभा निष्फल भयो । दोस्रो संविधानसभाले एउटा संविधान बनाई छाड्यो । तर संघीयताकै कारण सो संविधान बनेको दुई वर्षसम्म पनि लडखडाइरहेको छ । औपचारिकरूपमा राष्ट्रपतिद्वारा घोषणा भएपछि संविधान कार्यान्वयनमा आएको ठहरिन्छ भने हाम्रा नेताहरूले संविधान कार्यान्वयनमा ल्याउने कुरा किन दोहोर्याइ रहन्छन् ? जे भए पनि त्यसको कारण पनि संघीयता नै हो । भनाइको तात्पर्य हो संघीयताको समस्याले संविधान सुचारू रूपमा लागू हुन नसकेको हो । त्यही संघीयताकै कारणले मधेशमा चार महिनासम्म आन्दोलन भयो र ४०, ५० जनाले सहादत प्राप्त गरे । तर त्यसको प्रतिफल पनि प्राप्त हुन सकेन । त्यसै आन्दोलनका कारण देशले ६ महिनासम्म नाकाबन्दी बेहोर्नुपर्यो । त्यो कहिले नपुरिने घाउ हो । त्यहाँसम्म संघीयताले ल्याएको संकट घरेलु थियो । संघीयताको समस्या त्यसपछि पनि सुल्झिएन । यसलाई सुल्झाउन संविधान घोषणा भएलगत्तै संशोधन ल्याइयो । त्यो सजिलै पारित भयो । तर झगडा यथावत् रह्यो । त्यसको निराकरण गर्न दुई महिनाअगाडि अर्को संशोधन पेस गरियो । त्यसमा संघीय राज्यहरूको सीमांकन हेरफेर गरियो । प्रदेश नं ५ का पहाडी जिल्लाहरूलाई प्रदेश नं ४ मा गाभियो । यसले आन्दोलनको अर्को सिलसिला सुरु भयो । यो अद्यावधि चालू नै छ । रोल्पा, गुल्मी, पाल्पा, रूपन्देही, कपिलवस्तु, अर्घाखाँची आदि जिल्लाहरू अहिले पनि आन्दोलित नै छन् । यसको चरम विन्दु अर्घाखाँचीमा देखियो । त्यसै जिल्लाका नेताहरूले सीमांकन गरिएको संशोधन प्रस्तावको समर्थन गर्दा जनताले ढुंगामुढा गरे । उही जिल्लाकै ती माओवादी नेताहरू भागेर ज्यान बचाए । यसबाट देखिन्छ, सीमांकनको मुद्दा कति संवेदनशील भइसकेको छ । यो त सिनेमाको ट्रेलरजस्तो मात्र देखिएको छ । संशोधनको प्रस्ताव ल्याउँदा त यो हालत छ भने संशोधन साँच्चै पारित नै भयो भने के हुने होला भनेर अडकल काट्न सकिन्छ । चारबुँदे वर्तमान संशोधनमा सबभन्दा धेरै विरोध भएको सीमांकनको हेरफेर नै हो । प्रदेश नं ५ का पहाडी र तराईका जिल्लालाई अलग गरिएको कुरा धेरै विवादास्पद छ । आखिर किन यस्तो गर्नुपर्यो ? यसको कारण मधेसकेन्द्रित मोर्चाको कम्तीमा दुई मधेस प्रदेशको माग सम्बोधन गर्नु थियो । तर प्रस्तावित संशोधनसित पनि सो मोर्चा सन्तुष्ट हुन सकेन । अर्कोतिर कैलाली कञ्चनपुर अलग भएकाले थारू समुदाय पनि सन्तुष्ट हुन सकेन । आखिर सन्तुष्ट भयो को त ? यसबाट भारत सरकार सन्तुष्ट भएको देखियो । यसका प्रवक्ताले नै यसको समर्थन गरेर यसलाई अगाडि बढाउनुपर्ने कुरा बताए । तत्पश्चात् मात्र मधेसी मोर्चाले पनि यसको समर्थन गर्ने भयो । यसबाट संशोधनको मुद्दा अन्तर्राष्ट्रियकरण हुन गयो । नेपालका सत्तासीन दलका नेताहरूले भारतको चित्त बुझाउनका लागि नै यो कदम उठाएको भन्ने संकेत दिए र दिँदै पनि छन् । प्रस्तावका विरोधी नेताहरूले खुलेर नै यो विदेशीबाट प्रेरित भएको भनेर ठोकुवा नै गरेका छन् । संशोधनको प्रस्ताव संसद्मा पेससम्म भएको छ । छलफल हुन नै बाँकी छ । त्यसभन्दा पनि महत्त्वपूर्ण कुरा त्यसमा मतदान हुन नै बाँकी छ । अहिलेको ५९५ सदस्य रहेको संसद्मा यसले दुईतिहाइ बहुमत ल्याउन नसक्ने देखिएकोले यसलाई मतदानमा ल्याउने हतारो गरिएको छैन । यसले सत्ताबाट बाहिर रहेका दलहरू र भुरे नेताहरूका लागि भने एउटा सुनौलो मौका खोलिदिएको छ । उनीहरूको समर्थन जुटाउन प्रधानमन्त्रीले कसैलाई सत्तामा सामेल गराएर र कसैलाई करोडौं रुपैयाँ दिएर प्रयत्न गरिरहेको समाचार आउन थालेका छन् । यो नेपालको बहुदलीय व्यवस्थामा बारम्बार देखिएको खेल हो । यसका माहिर खेलाडी शेरबहादुर देउवा हुन् र उनी पनि सरकारका साझेदार नै हुन् । यो व्यवस्थाअन्तर्गत को बिक्री भए र के कतिमा बिक्री भए भन्ने चर्चाको विषय मात्र हो, नौलो र आश्चर्यजनक होइन । यो व्यवस्था र नेतृत्वको अपरिहार्य परिणाम हो । भारत सरकारको मनोकांक्षा पनि यसबाट पूरा हुने हुनाले पैसाको कुनै कमी हुने भएन । खाली सांसदहरूले आफ्नो मूल्य बढाउने तरिका मात्र सिक्नुपर्यो । हामीले सुन्न बाँकी यस अवस्थाबाट को को मन्त्री हुन पुगे र कसले कति पैसा पाए । त्यति गर्दा पनि यो प्रस्ताव पारित नै हुन्छ भन्ने भरोसा छैन । तर यसले नेपालको ढुकुटीको दुरुपयोग र देशलाई अरू विभाजित पार्ने निश्चित छ । यसै बीचमा प्रादेशिक उच्च न्यायालयहरूमा ठूलो जत्थामा न्यायाधीशहरूको नियुक्ति त गरियो तर त्यो पनि विवादित रह्यो । फलस्वरूप वकिल समुदाय र न्यायाधीशहरू बीचको सम्बन्ध नै बिग्रेर गयो । संघीयताले जहाँ जहाँ छुन्छ, त्यहाँ त्यहाँ बिटुलो पर्ने देखिन्छ । न्यायालयप्रति जनताको आस्था र विश्वासमा ठूलो आघात पर्न गएको छ । के यो पनि उही संघीयताको कारणले होइन ? अझ यो भन्दा पनि चर्को विवाद त निस्कनै बाँकी छ । प्रशासनका कर्मचारीलाई संघीय, प्रादेशिक र स्थानीय तहमा बाँडिने सरकारले जानकारी दिएको छ । त्यसमा पनि कति घोटाला, पक्षपात र घुसखोरी हुने हो अन्दाज लगाउन सकिन्छ । यसबाट के देखिन्छ भने संघीयताको नाउँमा जे जति परिवर्तन हुने छन् त्यसबाट राजनीतिक नेतृत्वले मनग्ये लाभ उठाउन सक्ने छन् । के यसैका लागि संघीयताको समर्थन गर्दै आएका होइनन् ? संविधानको भाग २० को उपधारा २३२ मा लेखिएको छ संघ, प्रदेश र स्थानीय तहबीचको सम्बन्ध सहकारिता, सहअस्तित्व र समन्वयको सिद्धान्तमा आधारित हुनेछ । यसबाट के स्पष्ट हुन्छ भने यससम्बन्धी निर्णयहरू सहमतिबाट हुनेछन् । सहमतिबाट भागबन्डा र लेनदेन गर्ने बाटो खुल्छ । यही कुरा भइरहेको देखिएको छ । भागबन्डा नमिल्नेबित्तिकै सहमति नहुने र मिल्नेबित्तिकै हुने परम्परा नै बसेको छ । सांसदको सुविधा बढाउँदा मिनेटभरमै सहमति जुटेको हो तर अरू राष्ट्रिय मामिलाहरूमा भने सो जुट्न सकेको छैन । संघीयताअन्तर्गत तीन तहका सरकारबीचमा कार्य विभाजन संविधानले नै गरिदिएको छ । तर यो हचुवा किसिमले गरिएको छ । यसमा सबभन्दा धेरै विवाद प्राकृतिक स्रोतको उपयोग र त्यसबाट उठ्ने आम्दानीबाट हुने भएको छ । 'काम भने अरू साँची, माम भने आफू साँची' भन्ने लागू हुने भएको छ । संघको अधिकार सूचीमा जलस्रोत संरक्षण र बहुआयामिक उपयोगसम्बन्धी नीति र मापदण्ड राखिएको छ । प्रदेशको अधिकार सूचीमा प्रदेशभित्रको राष्ट्रिय वन, जल उपयोग तथा वातावरण व्यवस्थापन भनेर उल्लेख गरिएको छ । संघ र प्रदेशको संयुक्त मातहतको सूचीमा अन्तरप्रादेशिक रूपमा फैलिएको जंगल, हिमाल, वन संरक्षण क्षेत्र, जल उपयोग समावेश गरिएको छ । स्थानीय निकायअन्तर्गत जलाधार, वन्यजन्तु, खानी तथा खनिज पदार्थको संरक्षण भनेर तोकिएको छ । यसैगरी संघ, प्रदेश र स्थानीय निकायको संयुक्त मातहतमा वन, जंगल, वन्यजन्तु, चरचुरुंगी, जल उपयोग, वातावरण, पर्यावरण तथा जैविक विविधता रहने भनिएको छ । यसबाट के खुल्न आउँछ भने वन, जलस्रोत र खनिज पदार्थमा जसले जे गरे पनि हुन्छ । बिग्रेको जिम्मेदारी अरूको टाउकोमा राखिदिने र बनेको श्रेय आफूले लिने, यो भन्दा बढिया व्यवस्था के हुन सक्छ ? संघीयताले ल्याउने व्यवस्थाको यो एक नमुना मात्र हो ।"
एउटा अर्को काबुल,"राजा भूपति शाहीले नुवाकोटको भैरवस्थान मन्दिर बनाए । १६५१ सालमा त्यहाँ दरबारको छेउमा कोतघर बनाए राजा वि श्राम शाहीले । असनको तिलंगाघर (सैनिक भवन) आज जीर्ण अवस्थामा छ । त्यसको संरक्षणमा कसैले चासो लिएको पाइँदैन । ऐतिहासिक महत्त्वको सो घरमा केही पसल राखिएका छन् । तर इतिहास र पुरातत्वका ज्ञाताहरू त्यसबारे मौन देखिन्छन् । काजी अभिमानसिंह बस्न्यातले बनाएको तिलंगाघर इतिहासको साक्षी हो । कोशीदेखि टिस्टासम्म र हिमाल पर्वतदेखि बिहार सीतामढीसम्म फैलिएको चौदण्डी होस् वा अमीर पालले बनाएको मुस्ताङ राज्य, ती सबैको प्राचीन इतिहास बडो रोचक छ । दुर्भाग्य, इतिहास उपेक्षित छ । खप्तडबाट फैलिएका खप्तडी बस्नेत, सिंजाको विष्टवाडाबाट फैलिएका विष्टहरू, ५७ पुस्ता (मिथिदेखि नीतिसम्म) जनकहरू (राजा) द्वारा शासित मिथिला प्रदेश, कत्युरी सभ्यताको भूभाग (एक हजार ६ सय गाउँमा विस्तीर्ण क्षेत्र), डोटी क्षेत्र, जुम्लाको इतिहास आदि अध्ययन गर्दा पुर्खाप्रति गर्व गर्नैपर्छ । किन हो, युवा पुस्तालाई इतिहास सिकाइएन । त्यही कारण आज विदेशी संस्कृति र इतिहासको मात्र चर्चा हुने गर्छ । नेपाली इतिहास ओझेलमा पर्दै गएको छ । इतिहासका ज्ञाता तथा साहित्यकार आत्माराम ओझा (बमराडा, बैतडी) ले भनेका थिए 'सुदूरपश्चिमको इतिहासबारे काठमाडौंमा बसेका इतिहासकारहरूले त्यति रूची देखाएनन् । तर सम्राट नागराज जावेश्वरले सिंजा राज्यलाई नुवाकोट, चितवन, कश्मिर, तिब्बत र हालको बिहारसम्म फैलाएको पाइन्छ ।' ओझाले जावेश्वरका बारेमा उपन्यास लेखेका छन् । पच्चीसवटा पुस्तक प्रकाशित गरिसकेका स्वर्गीय ओझा भन्थे 'विक्रम संवत् ११०० को हाराहारीमा नै प्रसिद्धि पाइसकेको कर्णाली प्रदेशलाई आजका राजनीतिज्ञ, लेखक र पत्रकारले रोग, भोक र शोकको घर ठान्छन् । त्यो गलत हो । कर्णाली क्षेत्र इतिहास, सभ्यता, धर्म र संस्कृतिको जीवित विश्वविद्यालय हो ।' पृथ्वीनारायण शाहले बाइसेचौबीसे राज्यलाई एकीकृत गर्ने क्रममा पुरोहित, शिक्षक, सैनिक, कर्मचारी, ज्योतिषी, वैद्य, सहयोगी आदिका रूपमा जुम्ला, रुकुम, कास्की, गोर्खा, लमजुङ, नुवाकोटलगायतका क्षेत्रबाट बाहुन क्षेत्रीहरूलाई पूर्वतिर लगे । अन्य जातजातिका मानिसलाई शिक्षादीक्षा दिएर चेतनशील बनाए । किरात क्षेत्र मानिएका प्रायः सबै भूभागमा २००७ सालअघि नै शिक्षाको उज्यालो फैलिँदै गएको पाइन्छ । भोजपुरको दिङ्लामा पं षडानन्द अधिकारीले सय वर्षभन्दा पहिले नै विद्यालय खोलेका थिए भने पं छविलाल पोखरेल (धरान), दशरथ गौतम (इलाम) आदिको विद्वताबारे आज पनि धेरैले प्रशंसा गर्छन् । धनकुटाको गोकुण्डेश्वर हाइस्कुलदेखि लिएर पूर्वी पहाडका अधिकांश पुराना स्कुल, कलेज खोल्नका लागि त्यतिबेलाका टाठाबाठा, धनाढ्य र परोपकारीहरूले ठूलो योगदान गरेको पाइन्छ । तेह्रथुमको वीरेन्द्र इन्टर कलेजलाई देवीप्रसाद उप्रेतीले एकहजार तीन सय रोपनी निजी जग्गा दान गरे भने झापामा घैलाडुब्बा, भद्रपुरलगायतका विद्यालयलाई सयौं विगाह जमिन दिए । अर्घाखाँचीका हरिहर शास्त्री गौतमले लुम्बिनीदेखि भेरी अञ्चलको बर्दियासम्मका सयौं विगाह जमिन स्कुल कलेजलाई दान गरे । पहाड र मधेस भन्दै भेदभाव गरेनन् । झन्डै पचास हजार गैरसरकारी संस्था खोलेर विदेशीसँग भीम माग्नेहरूले पुर्खाको इतिहास मात्र अध्ययन गरे पुग्छ । हाम्रा पूर्वज भिखारी थिएनन्, स्वाभिमानी थिए । कहिले पनि पराधीन नभएको नेपाललाई हजारौं वर्षसम्म उनीहरूले ऐक्यबद्ध बनाएर राखे । जात, धर्म, क्षेत्रको लडाईं हुन दिएनन् । किनभने त्यसबेला सबैमा 'म नेपाली हुँ' भन्ने भावना थियो । त्यही चिन्तनले राष्ट्र सुरक्षित थियो । राष्ट्रिय भावना कमजोर भयो भने फिरङ्गीहरूले हामीलाई कमजोर बनाउँछन् भन्ने बुझेर नै पृथ्वीनारायणले धर्मसंस्कृति बिथोल्ने विधर्मीहरूलाई लखेटेका थिए । अंग्रेजका पालामा देहरादूनस्थित सर्भे अफ इन्डिया अफिस नामक कार्यालयले प्रकाशित गरेको पुरानो नक्सामा नेपालको सर्वोच्च हिमशिखरलाई 'माउन्ट एभेस्ट' लेखेको र त्यसको तिब्बती नाम 'चोमोलोङ्मा' देखेपछि पीडा भएर इतिहासकार बाबुराम आचार्यले 'सगरमाथा' नाम राखे । (नेपालको संक्षिप्त वृत्तान्त), राष्ट्रको अपमान हुँदा सचेत नागरिकलाई पीडा हुन्छ । दुर्भाग्य नै भन्नुपर्छ, आजका टाठाबाठा, धनाढ' र शिक्षितहरू आफ्ना सन्तानलाई अष्ट्रेलिया, युरोप, अमेरिकातिरै बस्नू भन्ने आशीर्वाद दिन्छन् । फर्किए पनि ती वृद्धावस्थामा मात्र फर्किन्छन् । आफ्नो राष्ट्र बलियो र सम्पन्न बनाउने होइन, धनी राष्ट्रका कमैया बनाउन हामी सन्तानलाई प्रेरणा दिइरहेका छौं । दक्षिण एसियाकै अवस्था हेर्दा नेपालभन्दा भुटान समृद्ध बनेको पाइन्छ । मौलिक धर्म, संस्कृति, परम्परा र आत्मसम्मान जोगाउनुपर्छ भन्ने चेतना विकसित हुँदै गएको छ त्यहाँ । नेपाली राजनीति विदेशी हस्तक्षेपले ग्रस्त छ । यहाँका राजनीतिज्ञहरू शक्ति आर्जन गर्न विदेशीलाई स्वामी मानेर बहुपतिप्रथा (पोलियान्ड्री) स्वीकार गरिरहेका छन् । चीन, भारत, युरोप र अमेरिकीसँगको सहवासमा नेतागण आनन्द मानिरहेका छन् । दिल्लीमा भएको बाह्रबुँदेपछि नेपाल आज चन्द्रशमशेरले दासहरूलाई पुनर्वास गराएको अमलेखगञ्ज जस्तो बनेको छ । राजा जहिर शाहलाई स्वदेश परित्याग गर्न वाध्य बनाइएपछि अफगानिस्तानमा कहिले पनि शान्ति भएन । लाखौं जनता मारिए । लाखौं शरणार्थी भए । इतिहासले निर्माण गरेको धरातल, राष्ट्रिय एकताका सूत्रहरू, सार्वभौमसत्ताका आधार, राष्ट्रिय एकताको भूमि र जनताबीचको सद्भाव समाप्त पार्दै 'नयाँ नेपाल' बनाउँछु भन्नेहरू काठमाडौंलाई अर्को काबुल बनाउने प्रयत्न गरिरहेका छन् । प्रायः सबै दलमा महमद दाउद, बाब्राक कार्माल, नजिबुल्लाह जस्ता पात्रहरू छन् । घरघरमा क्विजलिङ, जयचन्द, मीर जाफर जस्ता राष्ट्रघातीहरू हुर्काइएको छ । जसले राष्ट्र अखण्ड, सुदृढ, शान्त र स्वतन्त्र रहोस् भन्छ, ऊ 'अपराधी' ठहरिन्छ । क्षमता भएपनि त्यस्ता मानिसलाई राज्यका हर्ताकर्ताहरू मन पराउँदैनन् । विसं १७०७ मा देशभक्त भारदार काजी भीम मल्ललाई बेकसुर हुँदाहुँदै पनि काटियो । नरदेव मयासिङ र महादेव ओझा नामका फटाहाले राजा प्रताप मल्ललाई चुक्ली लगाएछन्, 'सरकार, भीम मल्ल साह्रै शक्तिशाली भयो । तिब्बतका शासक र सेनापतिलाई त तह लगाएँ, अब यहाँका राजालाई पनि ठेगान लगाउँछु भन्छ रे ।' तिब्बतबाट फर्किएपछि भीम मल्लको हत्या भयो । सतीप्रथा कायमै रहेको त्यो युगमा पतिसँग चितामा ज्यूँदै जल्नुअघि उनकी पत्नीले श्राप दिइछन् 'देशका लागि हृदयदेखि असल काम गर्दा मेरा पति मारिए । यो देशको भलो चिताउने सबैको यस्तै हालत भइरहोस् ।' सतीकै श्राप परेर होला, मन, वचन र कर्मले राष्ट्रको उत्थान चाहने धेरैजना आज दुःखी, पीडित र कमजोर छन् । जुनसुकै राजनीतिक परिवर्तन भए पनि राष्ट्रघातीको खटनपटन चलिरहेको छ । इमान्दार, असल देशभक्तहरू उपेक्षित भइरहनुपर्ने अवस्था छ । जनता पनि असल र खराब छुट्याउने होइन, आफ्नै पार्टीका अपराधीको जयजयकार गर्छन् । मानौ, ती सधैंका दास र कृतदास हुन् । हालको भारतको जम्मु र पाकिस्तानको लाहोरछेउसम्म पुगेको थियो नेपाल । पूर्वमा टिष्टा र दक्षिणमा गोन्डा, गोरखपुरलगायतका क्षेत्रसम्म विस्तीर्ण थियो । सन् १८१६ को सुगौली सन्धिपछि ठूलो भूभाग गुमाउनुपर्यो । ठ्याक्कै दुई सय वर्षसम्म मेची महाकालीबीचको माटो जोगाइदिए पुर्खाले । तसर्थ उनीहरूप्रति हामी कृतज्ञ हुनैपर्छ । आज नेपालमा मनोवैज्ञानिक रूपमा हिमाल, पहाड, तराई, चुच्चे, थेप्चे, पहाडे, मधिसे भन्ने लडाईं गराउन खोजिँदैछ । तराईलाई नेपालबाट अलग गराउन कपुतहरूलाई प्रयोग गरिएको छ । कोही लेखक र विश्लेषकको भेषमा त कोही नेताको भेषमा । केही सञ्चारमाध्यमहरूले बडो महत्त्व दिएका छन् पृथकतावादीहरूलाई । द्वन्द्व चर्काएर नेपाल टुक्राटुक्रा हुँदा केही व्यक्ति त धनी होलान् तर बाँकी जनताको हालत के हुन्छ ? गृहयुद्ध सुरु भयो भने जनता कहाँ जान्छन् ? ठूला नेतालाई विदेशी राजदूतहरूले बाँदरले बच्चा च्यापेझैं कतै लैजालान्, हामी जनता कहाँ जाने ? यही कारणले पृथ्वीनारायणको विचार आज पनि सान्दर्भिक र सामयिक देखिएको छ । राष्ट्रिय एकता नै समाप्त पार्ने विवाद र विषयलाई संग्रहालयमा राखेर राष्ट्रिय एकताका आधारहरू खोज्नुपर्छ भन्दै कतिपय राष्ट्रवादीहरू लेख, विश्लेषण, अन्तर्वार्ता र छलफलमार्फत चेतना फैलाइरहेका छन् । विभिन्न दलका नायक र उनीहरूका भजन गायकहरू भन्छन् 'राष्ट्रवादको कुरा गर्ने महामूर्ख हुन् ।' विदेशी शक्तिको चरणस्पर्श नगर्ने र राष्ट्रघातको मतियार वा हतियार बन्न नचाहनेहरू अझै पनि संगठित, सुदृढ, एकीकृत र सक्रिय नहुने हो भने राष्ट्रको अस्तित्व छिट्टै समाप्त हुने अवस्था देखिएको छ । त्यो दिन टाढा छैन । नेपालका लाखौं ऊर्जाशील युवकयुवती परिवार पाल्न विदेशिएका छन् । ठूला दलहरूले 'राष्ट्रिय सहमति' गर्दै लाखौं भारतीयलाई 'स्वदेशी' बनाएका छन् । भारतका गृहमन्त्री राजनाथ सिंहले गत वर्ष सार्वजनिक रूपमै बोले 'नेपालमा एक करोड भारतीय छन् ।' पाँच सात वर्षभित्रैमा नेपाली जनता अल्पमतमा पर्ने खतरा देखिएको छ । तर काठमाडौंका कैयन् धनाढ्याहरू आज पनि नेपालीलाई होइन, घर भाडामा दिँदा विदेशीलाई महत्त्व दिन्छन् । आफू मात्र धनी बन्न खोज्दा छोरीबुहारी मात्र होइन, एकदिन राष्ट्र लुटिने कुरा उनीहरूले बुझ्न बाँकी नै छ । राष्ट्रले आज बलियो नायक खोजिरहेको छ । योग्य, सक्षम, त्यागी, इमानदार, राष्ट्रवादी नेतृत्व खोजिरहेको छ । २०४७ सालपछिका पच्चीस वर्षमा सिंहदरबारमा पच्चीस जनाको तस्बिर झुन्ड्याइयो । ती सबैमा 'प्रधानमन्त्री' लेखिए पनि भारतका असक्षम 'मुख्यमन्त्री' जस्तै देखिए । ऐनमौकामा सही निर्णय गर्न सकेनन् । सबै राष्ट्रवादीलाई समेट्ने साहस र उदारता पनि देखाएनन् । लोभीपापीको क्लबजस्तो भयो सरकार । स्वदेशी साधनस्रोत र विदेशीले दिएको अबौं रुपैयाँले नेपालको मुहार फेर्न सकिन्थ्यो तर आफू र केही कार्यकर्ताको मात्र संरक्षण गरे नेताहरूले । सरकार सदैव धर्मरमा हुँदा राष्ट्र जर्जर बन्दै गयो । तर सत्ताको वरिपरि बसेर फाइदा लिइरहेका कार्यकर्ता खुसी भए पनि जनता निरास छन् । यो कटु यथार्थ सबैले स्वीकार गर्नैपर्छ । नेपाल धर्म, संस्कृति र इतिहासको अवमूल्यन गर्ने मूर्खहरूले बनाएका होइनन् तर आधुनिक युगमा मूर्ख शासकहरूले क्षतविक्षत पार्न खोजिरहेको देखिन्छ । 'धर्म मान्दिन' भन्ने शासक मूर्ख कि बुद्धिमान ? प्राचीन धर्म संस्कृति मान्ने बहुसंख्यक जनताको भावनाविरुद्ध 'नेपाल धर्मनिरपेक्ष हो' भन्नेहरू विवेकी हुन् कि अज्ञानी ? विदेशीलाई रिझाउन जनताको भावना कुल्चिँदै अघि बढ्न खोज्नेहरू नेपालका शासक हुन् कि विदेशीका प्रशासक ? जनताले यस्ता प्रश्नको उत्तर खोज्नैपर्छ । इतिहास भन्छ, एकपल्ट राष्ट्रियता गुम्यो भने त्यो फर्काउन सकिँदैन । 'फोनिक्स' चराको मिथकझैं धेरै दल एकपल्ट खरानी भए पनि बौरिएका छन् । प्रश्न राजनीतिक दल वा पद्धतिको होइन, राष्ट्रियता, स्वतन्त्रता र सार्वभौमिकताको हो । राष्ट्रिय एकताको हो । त्यसैले, राष्ट्र बचाउन हामी नेपाली दल, जात र क्षेत्रको पिंजरा फुटाएर वास्तविकताको धरातलमा आउनुपर्छ । राष्ट्र भनेको घर हो र दलहरू कोठा मात्र हुन् । घर नै ढल्यो भने कुन कोठा सुरक्षित रहला ? प्रश्न अनुत्तरित छ ।"
डोनाल्ड ट्रम्प यात्रा,"सन् २०१७ को सुरुआतसँगै दोस्रो विश्व युद्धपछि विश्वमा स्थापित मान्यता र स्थिरतामा परिवर्तन हुनसक्ने लक्षण देखा परेका छन् । गत वर्ष सम्पन्न अमेरिकी राष्ट्रपति निर्वाचनमा रिपब्लिकन डोनाल्ड ट्रम्पको विजय र युरोपेली युनियनबाट बेलायतको बहिर्गमनले त्यस्तो आशंका पैदा भएको हो । ट्रम्पको विजयपछि युरोपका अति दक्षिणपन्थी दलहरू उत्साहित भएका छन् । यही वर्ष हुने फ्रान्स, जर्मनी र इटालीको चुनावमा दक्षिणपन्थी विजयी हुने सम्भावना बढाएको छ । युरोपको सबभन्दा शक्तिशाली नेता स्थापित भएकी जर्मन चान्सलर एन्जेला मर्केल पुनर्निवाचित हुनेमा आशंका पैदा भएको छ, फ्रान्समा त घोर दक्षिणपन्थीको विजय सुनिश्चित रहेको टिप्पणी हुन थालेका छन् । दोस्रो विश्व युद्धपछि विश्व तीन भागमा विभाजित भएको थियो । अमेरिकाको नेतृत्वमा उदार प्रजातन्त्रवादी पहिलो विश्व, सोभियत संघको नेतृत्वमा सर्वसत्तावादी कम्युनिस्टको दोस्रो विश्व र उपनिवेश शासनबाट मुक्त भएका एसिया, अफ्रिका र ल्याटिन अमेरिकी राष्ट्रहरूको तेस्रो विश्व जसलाई असंलग्न आन्दोलन पनि भनियो । उदार र खुला प्रजातन्त्रलाई पुँजीवादी दलालहरूको व्यवस्था भन्दै प्रजातान्त्रिक व्यवस्थामा आस्था राख्ने करोडौं मानिसको हत्या गरेर कम्युनिस्टहरूले चलाएको साम्यवादी व्यवस्था बर्लिनको पर्खाल ढलेसँगै ७० वर्षको कठोर परीक्षणपछि विश्वबाट कम्युनिज्म समाप्त भयो र कम्युनिस्टहरू पनि प्रजातान्त्रिक व्यवस्थामा आएका छन् । अहिले विश्वको सबभन्दा ठूलो कम्युनिस्ट राष्ट्र चीनका राष्ट्रपति सी जिङपिङले हालै स्विजरल्यान्डको डाभोर्समा भएको विश्व व्यापार सम्मेलनमा खुला र उदार विश्व व्यापारको पक्षमा दिएको भाषणबाट पुँजीवादी अर्थतन्त्रका हिमायतीहरूले सुखद् आश्चर्य व्यक्त गरेका छन् । विडम्बना अहिलेसम्म खुला व्यापार र उदार प्रजातन्त्रको विश्वव्यापी नेतृत्व लिएको अमेरिकाको नयाँ राष्ट्रपतिमा निर्वाचित भएपछि डोनाल्ड ट्रम्पले नियन्त्रित व्यापार नीतिको पक्षमा आफू रहेको खुलासा गरेका छन् । अमेरिकाले लामो समयदेखि मान्दै आएको एक चीन नीतिमा पुनर्विचार गर्ने र आफैंले सबैभन्दा धेरै खर्च बेहोरेर स्थापित भएको नेटो सैन्यशक्ति 'काम नलाग्ने' संगठन भन्दै अमेरिकी परराष्ट्र नीतिमा आमूल परिवर्तनको संकेत दिएका छन् । मुस्लिम राष्ट्रप्रति चरम घृणा व्यक्त गर्ने ट्रम्पले द्वन्द्वग्रस्त सिरिया, इराक, लिविया र अफगानिस्तानका सम्बन्धमा अबलम्बन गर्ने नीतिले पनि अब अन्तर्राष्ट्रिय सम्बन्ध कसरी अघि बढ्नेछ भन्नेमा अन्यौल पैदा भएको छ । चाहे नेपाल सन्दर्भमा होस् वा विश्व परिप्रेक्ष्यमा '०१७' आतंकको प्रतीक बनेको छ । सन् १९१७ मा लेनिनको नेतृत्वमा रुसमा नरसंहार सुरु भयो, गरिब, उत्पीडित सर्वहारा वर्गको अधिनायकत्वका नाममा । जार शाहीविरुद्ध रुसी जनताले गरेको अथक संघर्षको परिणाम सन् १९१७ मा रुसमा संविधानसभा चुनाव भयो । चुनावमा लेनिनको नेतृत्वमा रहेको मेन्सेभिक पार्टी अल्पमतमा पर्यो उदार प्रजातन्त्रमा आस्था राख्ने बोल्सेभिकहरूको बहुमत आयो । प्रजातान्त्रिक संविधान बनाउन संविधानसभाको बैठक बस्यो । तर प्रजातान्त्रिक संविधान बनाउन नदिन लेनिनको पार्टीले बैठकमा होहल्ला सुरु गर्यो । सभामुखले पटकपटक संविधान पारित गर्न होहल्ला नगरी सहयोग गर्न अनुरोध गरे, तर मत्थर भएन । संविधानसभामा बसेका लेनिनलाई सम्बोधन गर्दै सभामुखले अनुरोध गरे, संविधान बनाउन सहयोग गर्न । लेनिन मुस्कुराइरहे तर आफ्ना दलका सांसदहरूलाई शान्त रहन आदेश दिएनन् । केही दिनसम्म यस्तै होहल्ला भइरह्यो । होहल्लाबीच पनि संविधान पारित गर्न सभामुख लागिपरेपछि लेनिनको इसारामा सभाहलभित्रको बत्ती काटियो । लेनिनको षडयन्त्र बुझेका सभामुखले मैनबत्ती ल्याउन आदेश दिए । मैनबत्ती बालेर भए पनि संविधान पारित गरीछाड्ने दृढ निश्चयका साथ । त्यसैबेला लेनिनको इसारामा कम्युनिस्ट लडाकुहरू हलभित्र पसेर सभामुखलगायत उदार प्रजातन्त्रमा आस्था राख्ने नेता र अन्य सांसदहरूलाई गिरफ्तार गरे । अल्पमतमा रहेको आफ्नो दल नै बोल्सेभिक (बहुमत) भएको भन्दै लेनिनले सर्वहारा वर्गको अधिनायकत्वलाई वैधानिकता दिने, प्रजातन्त्रमा विश्वास गर्ने पार्टीमाथि प्रतिबन्ध लगाउने र आफ्ना विरोधीलाई जेल हालेर विधिवत् रूपमा विश्वमा पहिलो कम्युनिस्ट सरकार स्थापना गरे । लेनिनले यो काम १० दिनमा पूरा गरेका थिए । रुसको राजनीतिक आन्दोलनको रिपोर्टिङ गर्न गएका लेनिनका मित्र अमेरिकी पत्रकार डेविड सुवले यसलाई 'दश दिन जसमा विश्व हल्लियो' भनेर कसरी लेनिनले सिपाहीहरू प्रयोग गरेर सत्ता हत्याए भनी दैनिक रिपोर्टिङ गर्ने गरेका थिए । त्यसैको संगालोको रूपमा पछि किताब प्रकाशित गरेका हुन्, जसमा लेनिनले नै भूमिका लेखेका छन् । जारशाहीका विरुद्धमा अग्रपंक्तिमा रहेर संघर्ष गरेका प्रजातन्त्रवादीलाई गिरफ्तार गरेपछि तिनको आलोचना गर्दै लेनिनले 'मैनबत्ती बालेर संविधान पारित गर्नेहरू' भनेर सामाजिक समाजवादीको खिल्ली उडाएका छन् । लेनिनकै पालामा विरोधीहरू थुन्ने र हत्या गर्ने क्रम सुरु भयो । उनको निधनपछि उत्तराधिकारी बनेका स्टालिनले कति मानिस मारे त्यसको लेखाजोखा विश्वसँग छैन । स्टालिनको पालामा ५०६० लाख मानिस मारिएका अनुमान गरिन्छ । स्टालिनको क्रुर शैली खप्न नसकेर विदेश पलायन भएका लेनिनका सहयोगी ट्राटस्कीको विदेशमा नै हत्या गरियो । लेनिनकै नेतृत्वमा सुरु भएको पूर्वी युरोपका राष्ट्रहरू पोल्यान्ड, चेकोस्लोभाकिया, हंगेरी, रोमानिया र युगोस्लाभियालगायतका अन्य साना राष्ट्रमा कम्युनिस्ट शासन लाद्ने काम भयो । उता प्रथम विश्व युद्धबाट सबभन्दा बढी उथलपुथल र ध्वस्त भएको जर्मनीमा हिटलरको उदय भयो । हिटलरको सत्ताउन्मादबाट दोस्रो विश्व युद्ध भयो । युद्धमा र त्यसपछि पनि विरोधीहरू समाप्त गर्ने हिटलरले ६० लाख मानिस मारेको इतिहासकारहरूले लेखेका छन् । आफ्ना विरोधीहरू सफाया गर्ने हिटलरलाई उनको निधनपछि कसैले पनि महान् भनेनन्, अनुकरण गरेनन् । स्वयं जर्मनहरू हिटलरको नाम लिँदा लज्जाबोध गर्छन् । तर लेनिन र स्टालिनलाई महान् आदर्श नेता मानेर तिनको अनुरकरण गर्ने विश्वका दुईदर्जन देशका नेताहरूले लाखौं विरोधीको हत्या गरेर आआफ्नो मुलुकमा कम्युनिज्म स्थापना गरे । कम्युनिस्ट शासन कति क्रुर र निर्दयी थियो भने, नोबेल पुरस्कार विजेता सोभियत संघका लेखक सोल्झेनित्सिन र सोभियत परमाणु बमका पिता भनिएका डा शखारोभलाई नोबेल पुरस्कार लिन दिइएन । सोल्झेनित्सिन भागेर अमेरिकाको शरण लिन गए भने डा शखारोभलाई जेल हालियो । उनीहरूको अपराध यति मात्र थियोतिनले प्रजातन्त्रको पक्षमा आवाज उठाएका थिए । ७० वर्षसम्म करोडौं जनताको हत्या र गिरफ्तारीपछि जर्मनीका जनताले स्वतन्त्रताको विरोधमा खडा गरेको बर्लिनको पर्खाल ढालेपछि विश्वबाट कम्युनिज्म पनि ढल्यो । सन् १९१७ मा लेनिनले स्थापना गरेको साम्यवादी शासन अहिले उत्तरकोरियामा मात्र छ, अहिले पनि कम्युनिस्ट शासन रहेको क्युबा पनि लडखडाउन थालेको छ, अब कुनै बेला पनि त्यहाँ कम्युनिस्ट शासन ढल्नेछ । नेपाली जनता पनि कम्युनिस्टबाट पीडित भएका छन् । तथाकथित जनयुद्धको नाममा १७ हजार नेपाली मारिए, ती किन मारिए त्यसको कुनै लेखाजोखा छैन । अहिले पनि युद्धको पीडा बोकेर हजारौं मानिस सहायताका पर्खाइमा छन् । तर तिनको पीडा सुन्ने कोही छैन । नेपाली जनताको मनमस्तिष्कमा पनि '२०१७' आतंकको प्रतीकको रूपमा रहेको छ । नेपालको इतिहासमा नै अत्यन्त सफल रहेको जननिर्वाचित सरकारलाई २०१७ सालमा राजा महेन्द्रले ढाले र आफ्नै नेतृत्वमा निरंकुश शासन सुरु गरे । प्रजातन्त्रको हत्या गर्ने महेन्द्रको कदमको देशव्यापी विरोध भयो । हजारौं सपुतहरूले बलिदान दिए । राजा महेन्द्रबाट सुरु भएको तानाशाही व्यवस्था ढाल्न नेपाली जनतालाई ३० वर्ष लाग्यो । ०१७ सालको महेन्द्रको काण्डले नै मुलुकमा गणतन्त्रको बीजारोपण भएको हो, त्यो फूल्न फल्न ४७ वर्ष लाग्यो । २०६४ सालमा विधिवत् घोषणा मात्र भएको हो, ०१७ सालबाटै सुरु भएको थियो गणतन्त्र । सन् २०१७ सालमा नै अमेरिकाको ४५ औं राष्ट्रपतिका रूपमा ट्रम्पले गत शुक्रबार शपथ ग्रहण गरे । उनको शपथ ग्रहणसँगै विश्वको स्थिरता र प्रजातन्त्रको अनिश्चित भविष्य सुरु भएको छ । ५० जना सांसदले उनको शपथ ग्रहण कार्यक्रम बहिस्कार गरे, अमेरिकाको इतिहासमा यो सर्वथा नौलो घटना हो । ट्रम्पको नीतिका विरुद्धमा उनी निर्वाचित भएदेखि नै अमेरिकामा विरोध प्रदर्शनहरू भएका छन् । मुस्लिम र गैरअमेरिकीप्रतिको उनको नश्लवादी सोचाइको अमेरिकाभित्रै विरोध भएको छ । ट्रम्पले राष्ट्रपतिको शपथ लिने भएपछि उनकै होटेल 'ट्रम्प इन्टरनेसनल' अगाडि एकजना व्यक्तिले आत्मदाह गरे । होटेलअगाडि विरोध गरिरहेका कैयौं व्यक्तिले आगो लगाएका थिए । त्यसैबेला एकजना व्यक्तिले आफैंमाथि आगो लगाउन सुरु गरे । भीडले उनलाई नियन्त्रणमा लियो र अहिले उनको अस्पतालमा उपचार भइरहेको छ । आत्मदाह गरेका व्यक्तिले सञ्चारमाध्यममा भनेका छन् 'हाम्रो देशको संविधानको सम्मान नगर्ने व्यक्तिलाई राष्ट्रपति बनाइँदै छ, त्यस्तो व्यक्तिलाई राष्ट्रपति मान्नुभन्दा मर्नु उचित लागेर आत्मदाहको प्रयास गरेको हुँ ।' उनी क्यालिफोर्निया निवासी भएको जानकारी दिइएको छ । ट्रम्पको विदेश नीतिलाई लिएर अमेरिकाका परम्परागत मित्र जर्मनी, फ्रान्स, इटलीलगायतका युरोपेली राष्ट्रहरूले निराशा व्यक्त गरेका छन् । एक चीन नीतिमा परिवर्तन गर्ने ट्रम्पको भनाइबाट चीन पनि खुसी छैन । ट्रम्पसँग यदि कोही खुसी छ भने,रुस र त्यहाँका राष्ट्रपति भ्लादिमिर पुटिन । ट्रम्पको घोर चीनविरोधी नीतिको अप्रत्यक्ष प्रभाव हाम्रो मुलुकमा पनि पर्नेछ । एक चीन नीतिमा परिवर्तन गरी ताइवानसँग पनि कूटनीतिक सम्बन्ध बढाउने उनको नीतिपछि अवश्य नै उनले तिब्बतलाई लिएर आक्रामक रूपमा प्रस्तुत हुन सक्छन् । एक चीन नीतिप्रति चीन कति संवेदनशील छ भने, प्रत्येक चिनिया प्रतिनिधिमण्डलसँगको भेटमा नेपालले हामी एक चीन नीतिप्रति प्रतिबद्ध छौं भन्ने आश्वासन दिनु परेको छ । त्यति गर्दा पनि उनीहरू ढुक्क हुन सकेका छैनन् र नेपालमा रहेका तिब्बतीप्रति उनीहरू आफ्नै संयन्त्रमार्फत सुक्ष्म अध्ययन गरिरहेछन् । एक चीन नीतिप्रतिको असहमत ट्रम्पको भनाइबाट शत्रुको शत्रु मित्र मानिने अन्तर्राष्ट्रिय कूटनीतिक प्रचलनअनुसार भारत अमेरिकासँग नजिक रहनेछ । नेपालको अहिलेको अस्थिर राजनीतिमा नेपाली नेतृत्व सचेत र गम्भीर भएन भने यसबाट नेपालले ठूलो मूल्य चुकाउनुपर्नेछ । हालै नेपाल आएका चिनियाँ विशेषज्ञहरूको भनाइबाट नेपालमा अमेरिकाको उक्साहटबाट चीनविरोधी गतिविधि हुने गरेका छन्, यसप्रति हाम्रो नेतृत्व सचेत हुनु जरुरी छ । इस्लाम धर्मप्रतिको ट्रम्पको चरम घृणालाई सिंगो मुस्लिम जगत्ले कसरी लिन्छ, हाल विश्वको निम्ति चुनौती भएको आईएसले ट्रम्पको नीतिलाई कसरी प्रतिवाद गर्छ यसले पनि विश्वको शान्ति र स्थिरतामा प्रभाव पार्नेछ । चुनावको समयमा र निर्वाचनपछि ट्र्म्पले बोलेका कुराले उनको कार्यकाल विश्वको निम्ति अनिश्चित भविष्यको यात्रा हुने सम्भावना बढ्दै गएको छ । अमेरिकाको नेतृत्वमा दोस्रो विश्व युद्धपछि स्थापित विश्व शान्ति र स्थिरतामा ट्रम्पको नीतिले गडबडी ल्याउने देखिन्छ । ट्रम्पको नेतृत्वको यात्रा विश्वका लागि नै अनिश्चयको यात्रा हुने देखिन्छ । सन् १९१७ मा लेनिनको नेतृत्वमा सुरु भएको कम्युनिस्ट सत्ताबाट करोडौं मानिसहरू मारिए । ७० वर्षको संघर्षपछि कम्युनिज्म पतन भयो । सन् २०१७ मा ट्रम्पको नेतृत्वमा सुरु भएको अमेरिकासँग असहमत हुनेहरूप्रतिको ट्रम्पको घृणाको मूल्य विश्वले के र कसरी चुकाउनेछ त्यसको लागि भने केही समय पर्खनुपर्नेछ ।"
विद्यार्थी सफल कसरी हुने ?,"महान् दार्शनिक अरस्तु भन्छन्, 'प्राकृतिक रूपमै सबै मानिस ज्ञानआर्जन गर्न चाहन्छ ।' ओशो भन्छन्, 'जबसम्म तिमीले आफूभित्रको वास्तविक स्वभाव र ज्ञान थाहा पाउन सक्दैनौं तबसम्म तिमीले बाहिर आर्जन गरेको शिक्षाले विद्यार्थी हुन कहलाउँदैनौं ।' उनी अगाडि भन्छन्, 'तिमी किताब लिएर आफूलाई व्यस्त देखाउँदैमा विद्यार्थी हुन सक्दैनौ । त्यो किताबबाट के ज्ञान लिन सक्यौ, त्यो महत्त्वपूर्ण हो ।' कतिपय अभिभावकलाई छोराछोरीले किताब लिएर बसिदिए पढेको हुने र किताब लिएको नदेख्ना साथ पढेन भनेर कराउने अभिभावकलाई राम्रो शिक्षा हो यो । ओशो थप्छन्परीक्षाको प्रश्नपत्र सबैको लागि एकै हो, तर जिन्दगीको प्रश्न सबैको लागि एकै हुँदैन, त्यसैले परीक्षाले तिम्रो जीवनको लक्ष्य र उद्देश्यलाई प्रमाणित गर्न सक्दैन । दैनिक जीवनबाट तिमीले केही न केही सिकेकै हुन्छौं, तर यो जरुरी छैन कि तिम्रो विद्यालयको परीक्षामा यो सिकाइले काम गरोस् । जीवनका हरेक सिकाइले तिम्रो सफलताको बाटो खुल्ने छ । हामीले सामान्य रूपमा बुझ्दै आएका छौंविद्यार्थीको सफलता भनेको प्रत्येक कक्षामा राम्रो अंक ल्याएर उत्तीर्ण हुनु भन्ने बुझिन्छ । अन्यथा माध्यमिक स्तरका विद्यार्थीको सफलताको कुरा अरू क्षेत्रमा खासै अपेक्षा गरिँदैन । हामीले फलामे ढोका भनेर एसएलसीलाई एउटा कठिन यात्राको संज्ञा दिएका छौं । त्यसैले अभिभावकलगायत शिक्षक र विद्यार्थी एसएलसी नजिकिँदै गर्दा तनावमा देखिन्छन् । करिब चार वर्षअघिदेखि नै एसएलसी परीक्षा खारेज हुन्छ र सजिलो हुन्छ भनेर बसेका विद्यार्थीले यसपाली पनि माध्यमिक शिक्षा परीक्षा दिँदैछन् र उनीहरूले यसलाई एसएलसीकै रूपमा लिएका छन् । उही फलामे ढोकाको रूपमा लिएका छन्,नयाँ आयाम भेटेका छैनन् । पठनपाठन सबै तरिका उस्तै छन्। गत वर्षदेखि ग्रेड प्रणाली मात्र लागू भएको छ र झन् ए प्लस ल्याउनकै लागि उत्तिकै तनावको रूपमा लिएको पाइन्छ विद्यार्थीले । कुनै पनि विद्यार्थीको चाहना हुँदैन आफूले परीक्षा बिगारौं र शिक्षक अभिभावकको चित्त दुखाउँ भन्ने, कहिलेकाहीं परीक्षा राम्रो हुँदैन । यसको अर्थ विद्यार्थीले मिहेनेत गरेन भन्ने सिधै अर्थ शिक्षक अभिभावकले लगाउने गरेको पाइन्छ । तर वास्तविकता त्यो नभएर कुनै पनि विद्यार्थीको पढाइमा ध्यान नजानु या नपुग्नुका पछाडी धेरै मनोवैज्ञानिक कारण हुन्छन्, जसको ख्याल गरिएको हुँदैन । कतिपय अवस्थामा विद्यार्थी स्वयंले पनि आफू कमजोर भएको थाहा पाउँदैनन् । एसएलसी दिने विद्यार्थीको उमेर भनेको शारीरिक, मानसिक र वैचारिक रूपमै शारीरिक वृद्धि र हार्मोनको परिवर्तनको उमेर भएको हुँदा छिट्टै तनाव सिर्जना हुने,पढाइमा मन नजाने र दिक्दारको अवस्था अनुभव गर्ने खालको उमेर हो । यसबारेमा कमै मात्र विद्यार्थीलाई थाहा हुन्छ । यदी उनीहरू स्वयंलाई थाहा हुन सकेमा आफ्नो मनस्थितिप्रति आफैं सजक रहन सक्छन् र आफ्ना कमजोरी सुधार्न सक्छन् । यस्तो खालको मनोवैज्ञानिक शिक्षा दिने प्रचलन नेपालमा अझैसम्म नभएको पाइन्छ । एसएलसीसँग संघर्ष गर्ने भनेको पहिलो व्यक्ति नै विद्यार्थी स्वयं भएकोले पढाइ असजिलो चिज होइन भन्ने भावनाको विकास गर्नका लागि केही कुरा थाहा पाउनु जरुरी हुन्छ । सही तयारी सर्वप्रथम त विद्यार्थीले आफ्ना पुस्तक,नोट कापीहरू, पेन, पेन्सिल, शब्दकोषलगायतका आवश्यक सामाग्री आफ्नो कोठामा या पढाइ कोठामा जतिबेला जे खोजे पनि भेटिने गरी तयारी अवस्थामा राख्नुपर्छ । विषयअनुसारका पुस्तक र सम्बन्धित नोटकापी एवं अन्य वस्तु छुट्याएर राख्नुपर्छ ताकी खोजेको बेलामा र पढ्नुपर्ने बेलामा भेटियोस् । परीक्षा दिन चाहिने प्रवेश पत्रदेखि घडी,क्यालकुलेटर, रफ पेपर जस्ता आवश्यक सामान सधैं तयारी अवस्थामा भयो भने कहिल्यै तनावको स्थिति आउँदैन । कक्षामा ध्यान दिने विद्यार्थीले सधैं कक्षामा शिक्षकले अध्यापन गराइरहेको बेला ध्यान दिनु जरुरी छ । उमेरको कारण पनि मन चन्चल हुन्छ । साथीभाइको क्रियाकलापमामा ध्यान जान्छ,पढाइमा एकोहोरो ध्यान लगाउन मुस्किल हुन्छ । त्यस्तो अवस्थामा लामो गहिरो स्वास २३ पटक लिने, सेकेन्डको निम्ति आँखा बन्द गर्ने र फेरि २३ पटक लामो गहिरो स्वास लिने गर्नुपर्छ । यसले ध्यान केन्द्रित हुन मद्दत पुग्छ । किनकि ध्यान विना जति पढाए पनि बुझ्नै कठिन हुन्छ । बानी जे लगायो त्यही हुन्छ, त्यसैले विद्यार्थी सधैं आफ्नो पढाइमा सक्रिय रहनुपर्छ । शिक्षकले पढाएको बेलामा आँखा जुधाएर ध्यान दिने, आफ्नो सबै ध्यान शिक्षकतिर लगाउने गर्नुपर्छ । कक्षामा शिक्षकले दिने जिम्मेवारीबाट पन्छिन खोज्नु हुँदैन । कक्षाका हरेक गतिविधिमा नेतृत्वदायी भूमिका निर्वाह गर्ने प्रयास गर्नुपर्छ । उद्देश्यमा लगनशीलता विद्यार्थीको उद्देश्य आफ्नो पढाइ पूरा गर्नु हो । पढाइप्रति दिक्क मानेर उम्किने अवस्था होइन विद्यार्थीको, किनभने यतिबेला अलिकति संघर्ष गरेर भए पनि भविष्य उज्वल पार्न भविष्यमा नपछुताउने गरी आफ्नो उद्देश्यमा लगनशील हुनुपर्छ । हरेक विद्यार्थीले मैले मेरो लागि, मेरो भविष्यमा एउटा राम्रो पेसा अंगालेर सुखी र आनन्दित जीवन जिउनका लागि र म खुसी भएँ भने त्यही नै मेरो परिवारको खुसी हो भन्ने कुरालाई ध्यानमा राखियो भने उद्देश्यमा लगनशील हुन प्रेरणा प्राप्त हुन्छ । अनुशासन विद्यार्थीको सबैभन्दा ठूलो गुण अनुशासन हो । अनुशासित विद्यार्थी कहिल्यै असफल हुनै सक्दैन । कक्षा कोठामा हल्ला नगर्ने, पढाएको विषयमा ध्यान दिने, नबुझेको कुरा शिक्षकलाई सोध्ने अनुशासनका गुण हुन् । त्यस्तो गर्न सकेमा शिक्षकलाई पनि कुन विद्यार्थीको स्तर कस्तो छ थाहा पाउन सजिलो हुन्छ । प्रश्न सोधेपछि के जवाफ आउँछ त्यसलाई नोट गरेर राख्नुपर्छ । आफू अनुशासित भयो भने छेउमा बस्ने साथी या पूरै कक्षा शान्त हुन सक्छ । शिक्षक पढाउँदै गर्ने तर बुझिएको छैन भने हात उठाएर सोध्ने, ठूलो स्वरमा अरूले पनि बुझ्ने गरेर सोध्ने गर्नुपर्छ । यसो भएमा अरू साथीले समेत फाइदा लिन सक्छन् । सरसफाइ, मिठो बोलीबचन, सहयोगी भावना पनि अनुशासनभित्रै पर्छन् । शिक्षकसँग सल्लाह लिने कक्षामा आफू मात्रै नहुने भएकोले अरू साथीहरू कस्ता छन्, साथीहरूले गर्दा कक्षा हल्ला हुन्छ या नबुझ्ने साथीहरू धेरै छन् भने कसरी कक्षाकोठा र पढाइ प्रभावकारी हुन्छ, शिक्षकसँग सल्लाह गर्ने विद्यार्थी सफल र असल विद्यार्थी हो । साथीहरूको समूह बनाएर समूहमा अध्ययन र छलफल गर्नाले पनि धेरै कुरा बुझ्न सजिलो हुन्छ । नियमित नोट बनाउने कक्षामा पढाइएको प्रत्येक विषयको बारेमा नोट बनाउने र बेलाबेलामा त्यसलाई पढ्ने र समीक्षा गर्नुपर्छ । नोट बनाउनाले नबुझेका कुरा फेरि शिक्षकसँग सोध्न सकिन्छ भने बुझेका कुरामा अरू प्रष्ट भइन्छ । नोट तयार पार्नु सफल विद्यार्थीको एउटा गुण हो । किनभने दिनभर कक्षामा पढेका कुरा साँझसम्म बिर्सिन सकिन्छ । त्यसैले नोट बनाउने बानीले धेरै सहयोग पुग्छ । अभिभावकसँग सबै कुरा खुलेर व्यक्त गर्ने अपवादको रूपमा बाहेक कुनै पनि अभिभावक आफ्ना छोराछोरीको पढाइ कस्तो छ होला भनेर नजिकबाट बुझ्न र जान्न चाहन्छन् त्यसैले दिनभर विद्यालयमा केके भयो सेयर गर्दा उनीहरू खुसी हुन्छन् । शिक्षकसँग बुझेको कुरा या नबुझेको कुरा, साथीसंगतको कुरा या विद्यालय वातावरणको कुरा सबै अभिभावकसँग सेयर गर्ने विद्यार्थी असल विद्यार्थी र असल सन्तान पनि हो । विद्यालयका कुरा मात्र होइनन् आफ्ना व्यक्तिगत समस्या पनि अभिभावकसँग खुलेर व्यक्त गर्नुपर्छ । किनकि अव्यक्त भावना र मनभित्रका कुरा नभनेसम्म बुझ्न गाह्रो हुन्छ । समयको पालना र धैर्यता समयको व्यवस्थापन विद्यार्थीको एउटा महत्त्वपूर्ण गुण हो । कक्षाकोठामा समयमा प्रवेश गर्ने, गृहकार्य, कक्षाकार्य समयमै गर्ने, खाजाखाने छुट्टीमा समयमा सकाउने र समयमा कक्षाकोठामा हाजिर हुने, घरबाट विद्यालय समयमै निस्कने, विद्यालय छुट्टी भएपछि समयमै घर पुग्ने बानी बसाल्नुपर्छ । जसले गर्दा शिक्षक र अभिभावकप्रति नै आफ्नो बारेमा विश्वास बढ्छ । समयको पालना गर्नाले धैर्यताको विकासमा सघाउ पुर्याउँछ । खेल्ने, गृहकार्य गर्ने, पढ्ने, अभ्यास गर्ने र फ्रेस हुने समयतालिका बनाएर त्यसअनुसार चल्नु विद्यार्थीको महत्त्वपूर्ण गुण हो । केही कुरा बिग्रना साथ या आफूले सोचेजस्तो नहुँदैमा आत्तिनु हुँदैन । एसएलसी तनाव होइन, एउटा खुड्किलो माथि जति बुँदागत कुराहरू उल्लेख गरे पनि महत्त्वपूर्ण कुरा के हो भने तीन घन्टाको एसएलसी परीक्षाले जीवन निर्धारण गर्ने होइन, तर एसएलसी उच्च अध्ययनका लागि एउटा खुड्किलो भएकोले विना तनाव, ध्यानपूर्ण तरिकाले एसएलसीको तयारीमा लाग्नुपर्छ । सकारात्मक सोचाइ र स्वस्थ खाना अनि शरीरको स्वास्थ्यमा पनि ख्याल पुर्याउनु विद्यार्थीको कर्तव्य हो । दिनमा ७८ पटक खुलेर हास्ने, कक्षाकोठामा बस्दा पनि बीचबीचमा पानी पिउने, बाथरुम जाने, फुर्सदको समयमा एकछिन साथीहरूसँग खेल्ने, बेलाबेलामा पानी पिउने र सम्झेर बेलाबेलामा लामो गहिरो स्वास लिने बानी गर्दा स्वस्थ,स्वच्छ र फूर्तिलो अनुभूति हुन्छ ।"
