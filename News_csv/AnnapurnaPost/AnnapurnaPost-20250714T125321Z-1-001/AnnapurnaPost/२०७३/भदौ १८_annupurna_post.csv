शीर्षक,विवरण
मनमनका कवि मोतीराम,"नेपाली साहित्यका अमर विभूति युवककवि मोतीराम भट्ट अग्रज प्रतिभा हुन् । अझ समग्र रूपमा भन्नुपर्दा मोतीराम नेपाली साहित्य, समाज र देशप्रेमको ममतालाई जीवन्तता दिने प्रेरणाका आलोचक पनि हुन् । नेपाली साहित्यको छामछाम र छुमछुमको युगमा बदलीभित्र लुकेका जातीयताका कवि भानुभक्तबाट प्रारम्भ भएको भाषिक एकताका साथै साहित्यको सिर्जनामा रचनात्मक र सिर्जनात्मक कार्यलाई हुर्काउने दायित्व मोतीरामबाटै भएको हो । तथापि सारांशमा कवि मोतीराम नेपाली युवाहरूका लागि पनि प्रेरणाका आलोक हुन् । त्यसैले राष्ट्र र समाजको मर्मलाई बुझ्ने पारखीहरूको जन्म लाखौंमा एक पनि मुस्किलले हुने गर्दछ । युवककवि मोतीराम यही कोटीमा पर्छन् । पुग नपुग ३० वर्षको कलिलै उमेरमा मोतीरामले नेपाली वाङ्मयको बहुपक्षीय क्षेत्रमा समर्पण गरेको योगदानको वीरगाथा हिमचुली जस्तैछ । यिनै मूर्धन्य साधक मोतीरामको व्यक्तित्वलाई नेपाली समाजमा जीवन्त राख्ने कैयौं रचनात्मक कार्यहरूमध्ये युवावर्ष मोती पुरस्कार पनि एक हो । नेपाली राष्ट्रियताको क्षितिजमा अलिकति आकाश पाएर झुल्केका समाज र जातीयताका पुजारी, भाषामर्मज्ञ र भाषा एकीकरणकै विभूति कवि भानुभक्त आचार्यबाट प्रारम्भ भएको भाषिक र जातीय एकताका साथै रचनात्मक र सिर्जनात्मक वाङ्मयलाई हुर्काउने दायित्व मोतीरामबाट भएको हो । प्रत्येक वर्ष भाद्र कुशेऔंसीका दिन यिनै राष्ट्रिय विभूति मोतीरामको जन्मजयन्ती मनाउने परम्परा कायम रहेको छ । अब त एक किसिमले यो ऐतिहासिक परम्परा नै बनिसकेको छ । भानुभक्तपश्चात् नेपाली साहित्यमा एउटा अत्यन्त उत्साही युवक साहित्यिक आन्दोलनका बहुप्रतिभाशाली नेता मोतीराम भट्टको उदय भयो । उनको उदयबाट नेपाली साहित्यमा योगदान पुगेको छ । आदिकवि परलोक हुनुभन्दा दुई वर्षअघि विसं१९२३ साल भाद्र कुशेऔंसीका दिन काठमाडौंका पण्डित दयाराम भट्टको कुलमा जन्मेका मोतीराम तीस वर्षको उमेरमा नेपाली साहित्यमा राष्ट्रिय विभूतिद्वारा सम्मानित हुन पुगे । मोतीरामको मन आधुनिक मात्र होइन उनी परिवर्तनका अनुयायी थिए । पण्डित कुलमा जन्मेका र सानै उमेरमा बाबुआमासँग बनारसमा गई संस्कृतको अध्ययन गरेका उनी धेरै भाषाका ज्ञाता थिए । उनी प्रतिभाका बेजोड धनी थिए । नेपाली साहित्यमा मोतीराम शृंगारधाराका प्रवर्तक र प्रतिभा सम्पन्न व्यक्तित्व हुन् । नेपाली भाषा र साहित्यको श्रीवृद्धिमा मोतीरामले खेलेको संस्थागत भूमिका ज्यादै उल्लेखनीय छ । मोतीराम कविमण्डलीका अतिरिक्त रसिक समाजका पनि संस्थापक हुन् । नेपाली साहित्यको माध्यमिककालमा मोतीराम मूलत तीन तथ्यका लागि सही आन्दोलक भए । प्रथमतः उनले बदलीभित्र लुकेका भानुभक्तलाई उनका कृति सङ्कलन गरी प्रचारप्रसार गरे दोस्रो अद्वितीय समर्पण तेस्रो निस्वार्थका साथ भानुभक्तपछि चक्रपाणि चालिसे र लेखनाथ पौड्याल नआएसम्मको साहित्यिक युगलाई समेत उनले प्रतिनिधित्व गरेका थिए । मोतीरामले वाङ्मयको उत्थानका निम्ति अत्यन्त महत्त्वपूर्ण कार्य गरेका छन् । यस क्षेत्रमा उनको चौतर्फी ध्यान पुगेको देखिन्छ । मोतीरामले एकातिर विभिन्न कृतिहरू रचना गर्दै गए भने अर्कातिर अन्य लेखक कविहरूका कृतिहरूलाई छाप्ने प्रबन्ध मिलाएर पहिलोपटक नेपाली साहित्यमा कृतिहरू सार्वजनिक गरे । मोतीराम आफू त कवि छँदै थिए, त्यसमा पनि उनले आफ्ना समकालीन कविहरूलाई साहित्य लेखनतर्फ प्रेरणाको हुटहुटी नै जगाए । राष्ट्रिय योगदानको आधार शृंखला हेर्ने हो भने मोतीरामका अनगिन्ती कृतिहरू प्रकाशित छन् । उनका मौलिक कृतिहरूको चर्चा गर्दा सर्वप्रथम सम्वत १९४४ सालमा प्रकाशित काव्य उषाचरित्रलाई लिइन्छ । नेपाली साहित्यमा कविता, काव्य, नाटक, पत्रकारिता, जीवनी, गजल, संवाद र सम्पादन विधामा कलम चलाएका मोतीरामका प्रकाशित कृतिहरू क्रमशः मनोद्वेगप्रवाह, गजेन्द्रमोक्ष, पञ्चक प्रपञ्च, प्रल्हाद भक्तिकथा, गफाष्टक, उषाचरित्र, तीजको कथा, उखानको बखान, गुलसनाबेर, वालाजी वर्णन, चाणक्य नीति, कमल भ्रमर संवाद, काशीराज चन्दसेन, संगीत चन्द्रोदय, स्वप्नाध्याय, प्रियदर्शिका, पिकदूत, कालमहिमा, शकुन्तला, कविसमूह वर्णनम् र कवि भानुभक्तको जीवनचरित्र रहेका छन् । कवि मोतीरामले भानुभक्तीय रामायणको पनि अनुवाद सम्पादन गरेका छन् । यसका साथै मोतीरामका दुई दर्जनभन्दा बढी फुटकर कविताहरू रहेका छन् भने गजल र गीतको पाटो त्यत्तिकै बलियो छ । समस्यापूर्ति कविताले उनको प्रतिभाको थप परिचय दिएको छ । काव्यअन्तर्गत रहेको उनको शृंगारिक कविता पिकुदूत ज्यादै मीठो काव्य हो । पिकदूत पहिलोपटक संवत् १९७४ सालमा सुक्तिसिन्धुमा प्रकाशित भएको हो । सुक्तिसिन्धु नेपाली साहित्यजगतमा प्रभावकारी भूमिका खेल्ने अनेकन कविहरूका शृंगाररस प्रधान कविताहरूको संकलन हो । कवि मोतीरामले नेपाली पत्रिका गोर्खा भारत जीवनको पनि सम्पादन कार्य गरेका थिए । नेपाली साहित्यमा मोतीरामले पुर्याएको योगदानका विविध पाटाहरूमध्ये समीक्षात्मक जीवनीसंग्रह कवि भानुभक्तको जीवनचरित्र प्रकाशित गर्नु एउटा महत्त्वपूर्ण कार्य हो । नेपाली साहित्यमा पहिलो जीवनीपरक समालोचनात्मक कृति कवि भानुभक्तको जीवनचरित्र संवत् १९४८ भदौमा भारत जीवन यन्त्रालय काशीबाट सार्वजनिक गरेपछि भाषासाहित्यको क्षेत्रमा भानुभक्तको व्यक्तित्व र कृतित्वको बारेमा चिन्तनमनन, अध्ययनअनुसन्धान, चर्चापरिचर्चा, वादविवाद, बहस अन्तरबहस र टीकाटिप्पणीहरू आआफ्नै अध्ययन, शैली, क्षमता र अनुभवहरूको आधारमा हुन थाले । यो क्रम भानुभक्तको जीवनी सार्वजनिक भएको एक सय बीस वर्ष बितिसक्दा पनि तथ्यपरक उठानको भ्रम निरूपण हुन सकिरहेको छैन । कवि भानुभक्तको जीवनचरित्र भानुभक्त जन्मेको ७८ वर्ष र निधन भएको २४ वर्षपछि मोतीरामले २५ वर्षको उमेरमा प्रकाशित गरेका हुन् । नेपाली वाङ्मयको क्षेत्रमा कवि, नाटककार, गजलकार, जीवनीकार, समस्यापूर्तिकार समालोचक, अन्वेषक, पत्रकार, पत्रिका तथा छापाखाना प्रबन्धक एवं पुस्तकालयको संस्थापकका रूपमा उनको योगदानको मूल्यांकन गर्न सकिन्छ । नेपाली समाजको तत्कालीन परिवेश पनि संस्कृतकै विद्वानहरूको आधिपत्य जस्तै थियो, तापनि भानुभक्तले नेपाली भाषामा रामायण लेखेर परिस्थितिलाई कडा चुनौती भने दिएका थिए । मोतीरामको कालसम्म नेपाली भाषाले प्रतिष्ठापूर्ण स्थान लिन त्यति सकेको थिएन । जहानियाँ शासनको समय उर्दु र फारसीको प्रभावले नेपाली भाषा फस्टाउन नसकेको अवस्थामा नाटकहरू पनि उर्दु र फारसी भाषामा नै मञ्चन हुन्थे । त्यस प्रकारको परिपाटीलाई अन्त्य गरी शकुन्तला र प्रियदर्शिका नाटक मोतीरामले नेपाली भाषामा मञ्चन गरेका थिए । राष्ट्रप्रेमप्रति उन्मुख मोतीरामलाई मात्र होइन मानिसको जीवनका तीन अवस्था शैशवावस्था, किशोरावस्था र युवावस्थामा काल विभाजन गर्दा समय कति पो रहन्छ र ? तर पनि मोतीरामले अल्पायुमै भाषा र साहित्यको श्रीवृद्धि र प्रतिष्ठाका लागि जति गरे त्यो नै असाधारण छ । उनलाई राष्ट्रिय विभूतिका रूपमा देशले सम्मान गरेकै कारण युवककवि भनेर सम्बोधन र स्मरण गर्नुको पछाडि सबल कारकहरू पर्याप्त छन् । मोतीराम ३० वर्षमात्र बाँचे, तीसै वर्षको अल्पायुमा नेपाली भाषा र साहित्यको सेवामा गरेको योगदान अविस्मरणीय छ । नेपाली साहित्यमा उनले खडा गरेको मोतीमण्डलीको पनि आफ्नै योगदान छ । मोतीरामका अनेकन फुटकर कविताहरूमध्ये अचल झन्डा प्रसिद्ध राष्ट्रिय कविता हो । नेपालको महिमा प्रस्तुत गरिएको अचल झन्डा कविताको विशेष महत्त्व छ समाज र जातीयताका पुजारी, भाषामर्मज्ञ र भाषा एकीकरणकै विभूति कवि भानुभक्त आचार्यबाट प्रारम्भ भएको भाषिक र जातीय एकताका साथै रचनात्मक र सिर्जनात्मक वाङ्मयलाई हुर्काउने दायित्व मोतीरामबाट भएको हो । युवककवि मोतीराम भट्टको भावना आकाशजस्तो निर्मल थियो । आफ्ना युगमा अरूलाई उठ्न नदिएर आपूमात्रै अगाडि बढ्ने संकुचित भावना उनमा बिल्कुलै थिएन । मोतीराम साहित्य सिर्जनामा आफ्ना अग्रज, समकालीन र उत्तरवर्ती सर्जकहरूलाई अगाडि बढाउन चाहन्थे । कसैको प्रशंसा गर्दा निर्भीक भएर गर्ने विलक्षण गुण मोतीराममा थियो । उनले कविको वर्गीकरण पनि सहजकवि र संसर्गीकवि अर्थात् स्वाभाविक र कृतिमकवि भनेर विभाजन गरेका छन् । सहजकविको तुलनामा संर्गीकवि कहिल्यै पनि पुग्न सक्दैन भन्ने मोतीरामको मूल्यांकन शाश्वत छ । त्यसैले आफ्ना अग्रजकवि भानुभक्तलाई कतै कविकुल मुकुट माणिक्य र कतै कवि चक्रचूडामणि भनेका छन् भने समकालीन कवि राजीवलोचन जोशीलाई कविशिरोमणि र पद्मविलास पन्तलाई कविवर तथा उपदेशमञ्जरीका सिर्जनाकार कवि तीर्थराज पाण्डेलाई कविकेशरीको उपाधि दिएका छन् । यसरी नेपाल राष्ट्र र नेपाली भाषासाहित्यको विकासमा अविस्मरणीय योगदान दिएका मोतीरामको विसं १९५३ साल भाद्र महिना आफू जन्मेकै दिन पशुपति आर्यघाटमा निधन भयो । नेपाली साहित्यमा प्रशस्तै कीर्तिमान कायम गरेर सफलता प्राप्त गरेका मोतीरामले १४ वर्षको उमेरमा विसं १९३७ मा विवाह गरे पनि सन्तान भने भएनन, तर उनले गरेको सम्पूर्ण सेवा र कृतिहरू नै नेपाली साहित्यको लागि औरस सन्तान सरह जीवन्त र कालजयी भएर रहनेछन् । कवि मोतीरामको परिवारमा आमा, बाबु र एक बहिनीमात्र भएको देखिन्छ । एउटैमात्र छोरा मोतीरामको निधन पछि पं दयाराम भट्टले पुनः अर्को विवाह गरेका थिए र त्यसबाट एक छोरा रामेश्वर भट्टको जन्म भयो । नेपाली भाषा साहित्यको उन्नतिमा सदा समर्पित मोतीरामको जीवन भने सुखमय रहन सकेन । त्यसैले कवि मोतीरामले ३० वर्षको कलिलै उमेरमा नेपाली भाषा, साहित्य र वाङ्मयको क्षेत्रमा के गरेभन्दा पनि के गरेनन् भनेर अध्ययन गर्नु पर्ने अवस्थाप्रति विमति रहँदैन ।"
तीज विकृति : रक्सी खाने र पोइल जाने !,"हिन्दु महिलाको महान् पर्व तीज संघारमै आइपुगेको छ । भाद्र शुक्ल तृतीयाको दिनमा शिवको पूजाआराधना गरेर हरितालिका देवीको व्रत गरेर महिलाले तीज मनाउने गर्छन् । महान् सांस्कृतिक परम्पराअन्तर्गत तीज नेपाली नारीको महत्त्वपूर्ण चाड हो । जीवन जगत्का विविध आयामलाई गीतमार्फत व्यक्त गर्ने अभिव्यक्तिको सांस्कृतिक परम्पराको रूपमा तीज पर्व शिव उपासनाको महत्त्वपूर्ण पर्वको रूपमा नेपालमा परापूर्वकालदेखि मनाइँदै आएको देखिन्छ । महान् सांस्कृतिक परम्परा बोकेको तीज मनाउने प्रचलनमा दिनप्रतिदिन परिवर्तन आइरहेको छ । हुन त परिवर्तन विकासको एउटा महत्त्वपूर्ण खुड्किलो हो । बिना परिवर्तन विकास सम्भव छैन । त्यसैले विकासको समग्र परिभाषा पनि सकारात्मक परिवर्तन हो । परिवर्तन सकारात्मक कि नकारात्मक भन्ने कुरा नै मुख्य हो । विकास सकारात्मक परिवर्तन हो भनिएजस्तै हाम्रा सांस्कृतिक परम्परामा पनि परिवर्तन आउनुपर्छ तर ती परिवर्तनले सकारात्मक सन्देश अवश्य दिनुपर्छ । हैन भने परिवर्तनले विकृत र नराम्रा परिवर्तनलाई स्थापित गर्ने खतरा रहन्छ । यहाँ तीज मनाउने संस्कृति र परम्परामा आएका परिवर्तन र त्यसले आधुनिक समाजमा देखा पर्ने प्रभावका सम्बन्धमा चर्चा गर्ने प्रयास गरिएको छ । हिजोआज सहरबजार, गाउँघरमा अझै भनौं विदेशमा पनि तीज एक महत्त्वपूर्ण पर्वको रूपमा मनाइँदै आएको छ । तीज आउनुभन्दा लगभग एक महिना अघिदेखि यसको सांगीतिक माहोल तयार भइसकेको हुन्छ । लोकगायकका गीत सीडी र क्यासेट तयार गर्ने काम त अझै तीज आउनुभन्दा दुई तीन महिनाअगाडि नै सुरु हुन्छ । सामाजिक जनजीवनमा तीजले राम्ररी प्रभाव जमाएको देख्न सकिन्छ । पार्टी प्यालेस, घर, टोल र सडक तीजमय भएर देख्न पाइन्छ । दिदीबहिनीहरू महँगा पहिरन र गहनामा सजिएर दर खान हिँडने र डिस्कोमा जस्तै जथाभावी उफ्रिने प्रचलन हावी भएको छ । हिजोआज तीजमा गाइने मीठा, सामाजिक सन्देश बोकेका र गम्भीर लय तथा भाव भएका गीतहरू सुनिन छोडेका छन् । तीज महिलाको मात्र नभएर समावेशी बन्न थालेको छ । पुरुष साथीहरू महिला सँगसँगै कम्मर मर्काएर समावेशी नाचको झझल्को दिइरहेका हुन्छन् । तीजका गीतमा सुनिने गम्भीर भाव चेलीका अनुभूतिको मर्म, मीठो लय, आफूले प्रत्यक्ष भोगेका पीडाको अभिव्यक्ति र तिनै अनुभूतिलाई सिर्जनामा उनेर श्रोतालाई जीवनका सुखदुःख, हर्ष, विस्मात तथा आशा र निराशाको अभिव्यक्ति गर्ने एउटा सरल माध्यमलाई अहिले अलि हल्का र उत्ताउलो ढंगले प्रस्तुत गरिँदै आएका छन् । कति तीजका गीतहरू अब सांस्कृतिक, ऐतिहासिक, परम्पराको आँखाले हेर्नै नसकिने गरी विकृत भएका छन् । केटा र केटी अमर्यादित पाराले नाचिरहेका दृश्यहरूले टेलिभिजनका पर्दाहरू रंगिएका छन् । सामाजिक सञ्जालका भित्तामा महँगा गहना र महँगा भेषभूषालाई प्राथमिकता दिएर रंगिएका देखिन्छन् । दिन दैनिकीहरू तीज मनाउन र दर खाने प्रक्रियामा अत्यन्त व्यस्त बनेका छन् । तीजका गीतमा प्रकट हुने सांस्कृतिक परम्पराहरू, चेलीका मर्महरू, समाजको प्रचलनहरू आजभोलि अत्यन्त कम सुन्न र देख्न पाइन्छ । प्रविधिले अब तीजलाई चेलीको मर्म गीतमार्फत सुन्ने परम्पराबाट डिजिटल फड्को मारेर अभिनय हेर्न सकिने बनाएको छ । तीजको गीतमा गाइने 'पोइल जान पाम', 'यो केटी मैले ल्याउन पाम', 'यसपालिको तीजमा रक्सी खाइन्छ', जस्ता भड्किला थेगोहरूले तीजको गरिमालाई हलुका बनाएका छन् । तीजमा लगाइने भड्किला आभूषण, महँगा र धेरै झकिझकाउ परिधानहरूले तीज मध्यम र निम्नवर्गीय समाजमा बोझिलो पर्व बन्न पुगेको छ । आर्थिक हिसाबले पनि तीज झन् खर्चिलो र भड्किलो बन्दै गइरहेको छ । कहिले पार्टी प्यालेसको जमघट त कहिले नातेदारको घरमा दर खाने कार्यक्रमको होड चल्ने गरेको छ । यस्ता जमघट र तिनीहरूको खानपानमा हुने गरेको अनावश्यक र अनुपादक खर्चले समाज र राष्ट्रमा कुनै योगदान दिन सक्दैन । देखासिकी र खानपानमा गरिने फजुल खर्चलाई कुनै उत्पादनमूलक कार्य अथवा सानै भए पनि बचत प्रोत्साहन हुने कार्यमा लगानी गर्न सके पुँजी निर्माणका नयाँ आयामहरूलाई प्रोत्साहन पुग्ने थियो । त्यसलो आर्थिक उन्नतिका सम्भावनाहरू देखा पर्न सक्थे । भड्किला थेगोहरूले तीजको गरिमालाई हलुका बनाएका छन् । तीजमा लगाइने भड्किला आभूषण, महँगा र धेरै झकिझकाउ परिधानहरूले तीज मध्यम र निम्नवर्गीय समाजमा बोझिलो पर्व बन्न पुगेको छ । देखासिकी, भड्किलो फेसन, अस्वस्थकर खानपान आदिले एकातर्फ सामाजिक जनजीवनमा नकारात्मक प्रभाव पार्छन् भने अर्कोतर्फ फजुल खर्च र उपभोग्य प्रवृत्तिको विकासलाई सहयोग पुर्याइरहेको छ । समाजमा अझै पनि असमानता व्याप्त छ । लैंगिक असमानता, भाषिक असमानता, जातीय असमानता परिवर्तनको बाधक बनेर रहेका छन् । तीजजस्ता सांस्कृतिक परम्परा र चाडपर्वले कोसेढुंगा बनेर परिवर्तनको सम्बाहक बन्नुपर्ने हो । तर हामीले सांस्कृतिक चाडपर्वलाई त्यसरी उपयोग गर्न सकिरहेका छैनौं । तीजको गीतमा विभेदलाई मीठो लयमा प्रस्तुत गरिँदा जस्तो दुःख दिन्छ्यौ बजै पराई सम्झी हामीलाई त्यस्तै गरे कस्तो हुथ्यो तिम्री छोरीलाई, दुःख पोख्ने ठाउँ नभएको अभिव्यक्ति गीतमा यसरी पोखिएको हुन्छ । चौपारीमा बसम् भने बरको हाँगो हरर कहाँ गएर भनौ मैले मनको रहर बाबासँग भनौ भने बाबा स्वर्गे हुनु भो आमासँग भनौ भने पहिले रुनु भो यस्ता मीठा सरल अनुभूतिहरू गीतका भाकामा पोख्ने र मधुर लयमा गाइने गीतहरू हिजोआज सुनिन छोडेका छन् । केही गायकगायिकाले गाएका महत्त्वपूर्ण भाव बोकेका र मीठो लय भएका गीन पनि छन् तर त्यस्ता गीतहरू भड्किला र चर्का गीतको बग्रेल्ती भीडबाट दूरबिन लगाएर खोज्नुपर्ने भएका छन् । मिडियामा उनीहरूको स्थान हुँदैन । समाजमा चाहना अनुरूपको परिवेश र चालचलनको विकास हुन्छ विश्वव्यापीकरणको आजको जमानामा परिवर्तनलाई नकार्न सकिँदैन । तर प्रतिस्पर्धामा सकारात्मक परिवर्तनलाई खरो उत्रन दिनुपर्छ । परिवर्तनको नकारात्मकतालाई छोड्दै जाने सकारात्मक परिवर्तनबाट नयाँ मार्गतर्फको यात्रालाई अगाडि बढाउनुपर्छ । हाम्रा महत्त्वपूर्ण सांस्कृतिक परम्परालाई सकारात्मक परिवर्तको सम्वाहक बनाउनु चेतनशील नागरिकको परम कर्तव्य हो ।"
नेपाल र जापानको धार्मिक सम्बन्ध,"जापान सरकारको युथ एक्सचेन्ज कार्यक्रमअन्तर्गत विश्वविद्यालयमा अध्ययन गर्दै गर्र्दा सन् १९९६ को सेप्टेम्बरका १९ दिन जापानका टोकियोदेखि हिरोसिमा आसपासका धेरै ऐतिहासिक सांस्कृतिक, सौन्दर्यपूर्ण र कलात्मक संरचना तथा प्राविधिक विकासका नमुना र औद्योगिक प्रतिष्ठानहरू अवलोकन गर्ने मौका पाइयो । सोही क्रममा जापानको सबभन्दा अग्लो तथा अति सुन्दर हिमाल माउन्ट फुजीमा पुग्दा खुसीको सीमा नै रहेन । माउन्ट फुजीको काखैमा रहँदा मैले भने नेपाल सम्झेँ । हुम्लाको किर्मीगाउँ पश्चिमतिर रहेको अति सुन्दर सैपाल हिमाललाई बाटोबाट देखेको क्षण सम्झेँ । त्यसै बेला हुम्ला उत्तरको पुराङ क्षेत्रको पर्वतहरूका राजा कैलाश हिमालको दर्शन गरेको पनि याद गरेँ । हामीकहाँ कैलाशलाई श्रीकैलाश भनेजस्तै जापानमा पनि फुजीलाई फुजीसान (महामहिम फुजी) भन्ने गर्दा रहेछन् । लाग्यो, पर्वतलाई पूजा गर्ने यो संस्कार त नेपालकै हिन्दु धर्मबाट निःसृत भएको हुनुपर्छ । जापानी इतिहास अध्ययन गर्दा त्यो देश विशुद्ध बौद्धमार्गी राज्य हुनुपर्छ भन्ने लागेको थियो । त्यहाँ घुम्दाबस्दा र आन्तरिक धार्मिक, सांस्कृतिक जीवनबारे अध्ययन गर्दा नेपालजस्तै लाग्यो । जसरी नेपाललाई हिन्दु राष्ट्र भनिए पनि यहाँ जैन, बोन, बौद्ध, नागा, मुस्लिम आदि धर्म सुरक्षित छन् त्यसरी नै जापानलाई पनि बौद्ध धर्मावलम्बीको देश भनिए पनि त्यो हिन्दु राष्ट्र पनि रहेछ । हिन्दु र सिन्तो शब्दको उचित अर्थ लगाउन सके यसमा स्पष्ट हुने मेरो ठहर छ । २०३४ सालतिर कृष्णबहादुर बर्माले लेखेको पुस्तक 'जापानमा के के पाएँ'मा जापान सूर्यवंशी राजाहरूको देश (पाना ४१) भन्ने भनाइले सूर्यवंशी मनु भएको र ईछ्वाकु राजाहरूसँग उनीहरूको सम्बन्ध देखिन्छ । त्यसै किताबको पाना १७९ मा जापान छैटौं शताब्दीबाट मात्रै बौद्ध र कन्फ्युसस धर्मको प्रभावमा परेको तथा त्यसअघि सिन्तो धर्ममात्रै मानिरहेको देश हो भनी लेखेको देखिन्छ । योगी नरहरिनाथले जापान घुमेर लेखेको र गोविन्द काफ्लेले २०५४ मा प्रकाशित गरेको 'जापान शब्दचित्र' भन्ने संस्कृत खण्डकाव्यमा इसेसी, नारा, क्योटो, ओसाकालगायतका प्राचीन सहरहरूमा रहेका विभिन्न मठमन्दिरमा हिन्दु देवीदेवताका सयौं मूर्तिको उल्लेख गर्नुभएको छ । विसं २०५८ मंसिर ९ गते 'स्पेसटाइम दैनिक'मा जापानका कार्यवाहक राजदूत रहेका संस्कृतिविद् ताकानिजी ओकावेले 'जापानमा हिन्दु देवीदेवताहरू' भन्ने लेखमा त्यहाँ हिन्दु देवीदेवताको पूजा गर्ने व्यापक संस्कारको उल्लेख गरेका छन् । नेपालमा विद्याकी देवीको रूपमा पुजिने माता सरस्वतीलाई जापानमा वेन्जाइतिन वा वेन्तेन भनिन्छ । उनलाई त्यहाँ धन र सौन्दर्यकी देवी मानिएको छ र यस्तै उनलाई जलसँग सम्बन्धित मानेर सुन्दर ताल र समु्द्रनजिक राख्ने उल्लेख छ पुस्तकमा । जापानमा सरस्वतीका पाँचवटा महत्त्वपूर्ण पूजास्थल रहेको बताइएको छ । 'चकुबुसिमा' टापुमा रहेको त्यहाँको सबभन्दा ठूलो ताल विबाको बीच भागमा सरस्वतीको मन्दिर रहेको समेत उल्लेख गरेका छन् । टोकियोमा धन र सुन्दरताकी देवी किचिजोजी (लक्ष्मी) को पनि मन्दिर छ । लक्ष्मीलाई किसोटेन पनि भनिन्छ । क्योटोको जोरुङ्जी मन्दिरमा लक्ष्मीलाई परम्परागत जापानी लुगा किमोनो लगाइएको देखिन्छ । नेपालकी हारती मातालाई त्यहाँ किसिमोजिन भनिन्छ र केटाकेटीहरूका निम्ति आशीर्वाद माग्ने गरिन्छ । दुर्गा र पार्वतीलाई काण्डी र कुण्डी अर्थात् जुन्ते कानुन भनिन्छ । बच्चा जन्मन अप्ठ्यारो भएमा तिनको पूजा गरिन्छ । जापानमा गणेश भगवान्लाई योवयुम अर्थात् मैथुनका देवता मानिन्छ । त्यस्तै विष्णुलाई बिचुटेन र देवराज इन्द्रलाई इन्दाराम भनिन्छ । जापानको धर्मसंस्कृतिबारे अध्ययन गर्ने संस्कृतिविद्हरूले त्यहाँको प्राचीन तथा मूल धर्म सिन्तो मानेका छन् । जापानी शब्दकोषमा सिनको अर्थ देवदूत लगाइएको छ र जापानको इतिहासमा राज्य र राष्ट्रकै उत्पत्ति इसेसीमा भएको र सूर्यपुत्री आमातेरासुलाई मूलदेवी मानिएको छ । प्रेम कैदीको लेख 'जगतजेष्ठ सिन्धु सभ्यता त्यसको विश्वव्यापी विस्तार र सिन्तो धर्मसँग त्यसको सम्बन्ध' (लालीगुराँस साहित्यिक पत्रिकानेसाविप यूके १९९५ लन्डन)ले तेरासु भनेकी मानव सृष्टिकी जननी माता तारा वा त्रिपुरासुन्दरी हुन् भनी ठोकुवा गरेको छ । रेडियोलाई राजियो, कम्प्युटरलाई कम्प्युतुरु, नेपाललाई नेपारु भनेझैं तारालाई तेरासु भनिएको उनको दाबी छ । उक्त लेखमा सूर्यपुत्री भनेकाले सूर्यपुत्र मनुसँग उनको दाजुबहिनीको सम्बन्ध रहेको दाबी गर्दै उनी नेपालकै छोरी भएको दाबीसमेत गरिएको छ । यस्तै जापानीहरूले घरघरमा खोपा बनाएर भात चढाउने देवता हुन् खामीसामा । एक प्रकारले सिन्तो धर्मावलम्बीका 'आदि देवता' मानिने खामीसामा विष्णुका कुर्म अवतार हुन् । जापानी भाषामा कछुवालाई खामी भनिएकोबाट यसको पुष्टि हुन्छ । मैले जापानमा बाहिरबाट बौद्ध चैत्यहरू भित्र पनि धेरै हिन्दु देवताका मात्रै मूर्ति भएको देख्ने अवसर पाएँ । क्योटो सहरको मूलद्वारमा रहेको र केही वर्षअघि भारतका प्रधानमन्त्री नरेन्द्र मोदीले बुद्धलाई मात्र जल चढाएको देखाइएको तोदाइजी भन्ने चैत्यभित्र इन्द्र महांकाललगायतका लगभग १६ वटा हिन्दु देवताका मूर्तिहरू जुहार्ने अवसर छोपेको थिए । त्यस्तै तोदाइजीभन्दा केही पश्चिममा आगलागी भएर हाल एउटा चौरमा काठको मौलोजस्तो बाँकी रहेको ठाउँमा कुनै बेला भगवान् श्रीविष्णुको मन्दिर थियो र त्यसको नाम शाहीजी मन्दिर रहेको क्योटोसम्बन्धी पुस्तिकाहरूमा उल्लेख भएको पाएपछि आफू हिन्दू भएको नाताले त्यहाँ फूल चढाएको थिएँ । नेपाल, हिन्दूस्तान, श्रीलंका, म्यानमार आदिका हिन्दु, बोन्पो, जैन, बौद्ध सबै धर्मावलम्बी मुस्लिम र क्रिस्चियन धर्मको चर्को विरोध गर्छन् तर यथार्थमा यी देशको कुनै धर्मसंस्कृतिसम्बन्धी ठोस नीति पाइँदैन । जापान यस्तो दोहोरो मापदण्ड भएको देश होइन रहेछ । जापानी इतिहास अध्ययन गर्दा त्यो देश विशुद्ध बौद्धमार्गी राज्य हुनुपर्छ भन्ने लागेको थियो । त्यहाँ घुम्दाबस्दा र आन्तरिक धार्मिक, सांस्कृतिक जीवनबारे अध्ययन गर्दा नेपालजस्तै लाग्यो । ध्वजाहरूलाई नेपालमा तोरण भनिएजस्तै त्यहाँ तोरा भनिन्छ । नेपालको दक्षिणी सीमा भएको बनारस सहरलाई काशी भनेजस्तै त्यहाँ काशी भन्नेजस्ता थुप्रै मिल्दाजुल्दा नाम भएका सहरहरू छन् । नेपालको कर्णाली क्षेत्रमा घरहरू तीनतले हुन्छन् र माथिल्लो तलामा देवता, बीचको तलामा मान्छे र भुइँतलामा पशुहरू राख्ने गरिन्छ । माथिल्लो तलामा जहाँ ढोका बन्द हुँदैन, त्यहाँ देवताको पूजाकोठा मात्र हुन्छ, त्यसलाई नार्या भन्छन् । ठीक त्यस्तै जापानको दैवीस्थान र देवताको राज्य इसेसी र नारामा सूर्यवंशी देवताहरूले राज्य गरेको इतिहास छ । जापानमा इसेसी र नारा देवलोकको रूपमा रहेको छ । जापानीहरूले बारम्बार आफूलाई देवताको सन्तान भन्ने गरेबाट उनीहरूको सिन्तो धर्मसँगको सम्बन्ध रहेको तथा सूर्यपुत्री आमातेरासुका सन्तती भएको पनि प्रमाणित हुन्छ । सुगौली सन्धिपूर्व अयोध्या नेपालमा थियो । त्यसैले राम र सीताको बिहा दुई नेपाली राजघरानाबीचको सम्बन्ध हो भन्दै श्री कैदीले विश्वव्यापी सूर्यपूजकहरूको सभ्यताजस्तै जापानी सिन्तो धर्म पनि कर्णाली सभ्यताकै एक अंग भएको व्याख्या प्रस्तुत गरेका छन् । जापानीहरूले नेपाललाई समेत इन्दो भन्ने गरेकोमा सुरुसुरुमा मलाई रिस उठ्थ्यो, नेपालको अस्तित्वलाई चुनौती दिएजस्तो लाग्थ्यो । जब योगी नरहरिनाथबाट हिमवत्खण्ड, ग्यागार, सपादलक्ष्यका साथै प्राचीन भूगोल श्रृष्टिमुन्धुम अनि कैलाशपुराणअनुसार हिन्दुस्तानका महान् अन्वेषक स्वामी प्रणवानन्दको 'कैलाश मानसरोवर' भन्ने पुस्तक पढेर कैलाश दक्षिणको क्षेत्र जम्बुदीप वा जम्बुलिंग (बाँदर बस्ने ठाउँ) भन्ने थाहा पाएँ, त्यसपछि बुझेँ प्राचीन नेपाल नै इन्डो रहेछ । यस्तै जापानका प्रथम मानव शासक तथा क्योतो (कोट)मा राजधानी बनाउने राजाको नाम जिम्बु हो र यिनैले सहरको मूल ढोकाको दाहिनेपट्टि शाहीजी ( श्रीविष्णु) को मन्दिर बनाएका थिए । जापानको इसेसी, नारा, क्योटो र अन्य स्थानका मन्दिर एवं चैत्यमात्रै होइन दरबारहरू पनि नेपालको पशुपतिनाथको मन्दिरजस्तै लाग्छन् । विदेशी राजामध्ये नेपाल नरेश श्री ५ वीरेन्द्र शाहले जापानी नरेशको दरबारको अन्तरंग कक्षमा शयन गर्न अनुमति पाएको जानकारी दिँदै जापानी राजदरबार भ्रमणको बेला हाम्रो टोलीका जापानी प्रदर्शकले मलाई सुटुक्क नेपाल जापानबीच अलौकिक मैत्री रहेको गर्वसाथ सुनाएका थिए ।"
तीजका सांस्कृतिक चुनौती,"मानव समाजको इतिहासदेखि नै मानव जीवन कुनै न कुनै सांस्कृतिक धरातलमा रहेको हुन्छ । चाडबाड, रीतिरिवाज, खानपान, रहनसहन, विवाह, व्रतबन्ध, लवाइ, धर्म इत्यादि वा मानव जीवनसँग सम्बन्धित कुनै पनि पक्षहरूका संगठित नाम संस्कृति हो । चाडपर्व सांस्कृतिक पाटो हो । सभ्यताअनुसार संस्कृति फरकफरक हुनु स्वाभाविक हुन्छ । समरियन, इजिप्ट, ग्रिस, रोम आदि सभ्यतादेखि नै चाडपर्व मनाउँदै आएको परम्परा भएजस्तै संसारकै पुरानो धर्म मानिने हिन्दु धर्मले पनि विभिन्न सांस्कृतिक गोरेटोमा विविध चाडपर्व अँगाल्दै आएको कुरा पौराणिक कथाहरू साक्षी छन् । जो सामाजिक सांस्कृतिक मान्यताको रूपमा स्थापित हुँदै आएका छन् । तिनै चाडपर्वमध्येको एक महत्त्वपूर्ण हिन्दू नारी पर्व हो हरितालिका तीज । पौराणिक कथामिथ हिन्दु पौराणिक कथाअनुसार पर्वत राजा देवताकी छोरी परी पार्वतीको बिहेको लागि बुबा पर्वत राजाले देवता विष्णुसँग बिहे गरिदिने निधो गरे । जुन पार्वतीको इच्छाविपरीत थियो । उनीलाई मन परेको थिएन । यसको कारण पार्वतीले महादेव शंकरलाई पति बनाउने ठूलो इच्छा रहेछ । यसर्थ पार्वती विष्णुसँग बिहे गर्नुभन्दा आत्महत्या गर्न तयार भइन् । पार्वतीलाई साथीहरूले बचाउनका लागि एक गोप्य ठाँउमा लगेर लुकाए । बुवा पर्वतराज भने विवाहको बर्बादी र छोरी हराएको पीडाले शोकमग्न हुँदै जंगलजंगल डुले । पार्वती भने त्यही बनमा गोप्य रूपमा साथीहरूसँग बसेर भाद्र शुल्क तृतीयाका दिन व्रत उपवास गरी आफ्नो कामनाको अभीष्ट पूरा गरिन् किनकि बुवाले महादेव शंकरसँग बिहे गरेर छोरीको इच्छा पूरा गरिदिए । यसरी पार्वती (परी)ले भाद्र शुल्क तृतीयको दिन व्रत बसी लक्ष्य पूरा गरेको उपलक्ष्यमा खुसियालीका साथ भजन, कीर्तन र गीतसंगीतपूर्ण मनोरञ्जन गरिएको थियो । यही परम्परा हिन्दू महिलामा कायम रहँदै आएको छ । इतिहासदेखि वर्तमानसम्म आइपुग्दा यसको रूपमा भने निकै काँचुली फेरिएको छ । सकारात्मक पक्ष यस्तो खालको व्रत उपवासको सकारात्मक पक्षलाई दुई ढंगले लिन सकिन्छ, वैज्ञानिक र मनोवैज्ञानिक । वैज्ञानिक पक्षमा मान्छे शारीरिक र मानसिक रूपमा स्वस्थ वा रोगमुक्त हुन सहयोग पुग्छ । बेलाबेलामा उपवास बस्नु शरीरको स्वास्थ्यमा राम्रो सुधार ल्याउँछ । मेडिटेसनपूर्वक उपबास बस्दा मानसिक स्वच्छता प्रदान गर्छ । मनोवैज्ञानिक रूपमा पर्ने प्रभावमा ध्यानपूर्वको परिश्रम गरेर धैर्यधारण गरी लगनशील भएमा खोजेको कुरा प्राप्त हुँदो रहेछ भन्ने हो । मानव जातिले गर्ने जुनसकै काममा पनि यस्तो तपस्या, त्याग र योगदानको खाँचो छ । त्यो पूरा भएमा सफलता प्राप्त गर्न सकिन्छ भन्ने मार्गनिर्देशनको रूपमा लिन सकिन्छ । देव शक्तिको भक्ति गर्ने पक्षले आफूलाई अनुशासनमा राख्न अर्को सकारात्मक भूमिका निर्वाह गर्छ । यसबाहेक तीज वर्षमा धूमधामका साथ एकपटक मनाइन्छ । यस अवसरमा हाम्रो समाजमा गरिब, धनी, सबैले मान्ने चलनअनुसार टाढाटाढा विवाह गरेर दिएको चेलीबेटीहरू जसरी पनि माइत ल्याउने र जाने गरिन्छ । यसले घरमाइतको सम्बन्धलाई पुनः रिन्यु गर्छ र सम्बन्ध झन् प्रगाढ बनाउँछ । मनका धुलोमैलो तथा मनमुटावलाई समेत पखाल्ने काम गर्छ । दुवै पक्षका नातागोताबीच विच्छेदित हुँदै गएको छ सम्बन्ध भने पनि तीजको भेटघाटले पुनर्जीवित गर्छ । सरसफाइ, नुहाइधुवाइ गरी राम्रा र चोखा कपडाले राम्रै प्रभाव पार्छ । एकआपसमा सहयोग, सद्भाव र सुमधुरता बढाउने काम सबै भेला भएर नाचगान गर्नु मीठोनमीठो भोजन गर्नुले गर्छ । वर्षभरिका मनमा दबिएको पीडा, मर्म, वेदना र दुःखका थुप्राहरू गीतसंगीतको माध्यमबाट प्रस्तुत हुने हुँदा मानसिक शान्तिमात्र होइन सिर्जनशीलता र मौलिकताको समेत विकास गर्न टेवा पर्याउँछ । मानव जीवनलाई काममात्रै होइन मनोरञ्जनको पनि उत्तिकै खाँचो छ, जो यसले पूरा गरिदिन्छ । तीजलाई चुनौती जबजब समाज आधुनिकीकरणतर्फ गइरहेको हुन्छ, जतिजति विज्ञान र प्रविधिको विकासले नयाँनयाँ स्रोतसाधन र उपकरणको आविष्कार हुन्छ । त्यति नै बढी विकृति र विसंगति समानान्तर रूपमा हुर्कंदै र बढ्दै सँगसँगै गइरहेको हुन्छ । नारीको महान् चाड तीजलाई पनि विकृति र विसंगतिका शक्तिशाली तत्त्वहरूले चुनौती दिइरहेको पाइन्छ चाडपर्वहरू । हिजोअस्तिका पुस्ताले मनाउने तीज र आजको पुस्ताले मनाउने तीजका तौरतरिका, शैलीहरूमा आकाश जमिन फरक छन् । ठीक समयमा ठीक ढंगले मनाए पो त त्यो चाडबाडको मूल्यमान्यता हुने हो । महिनौं पहिलेदेखि यान्त्रिक ढंगले मनाउने गरिन्छ । आजका महिला बुझेरभन्दा पनि लहलहै र यान्त्रिक ढंगले व्रत बस्ने र पर्व मनाउने गरेका पाइन्छन् । तीजलगायतका चाडपर्वलाई पैसासँग गाँसिएको छ । सहरीकरण र औद्योगिकीकरणको विकासको प्रभाव सांस्कृतिक विनाशको रूपमा पर्दै गइरहेको छ । यहाँनिर जर्मन दार्शनिक र समाजशास्त्री थेअडर अडर्नो र म्याक्स हर्खिमरल संस्कृति अहिले औद्योगिकीकरणमा विकास भएको छ भन्ने भनाइ सान्दर्भिक लाग्छ । सांस्कृतिका सादा तत्त्वहरूमा औद्योगिकीकरण लागू भइसकेको छ । यसको मतलब मुनाफाको प्रयोजनले व्यापारिक चरित्र हावी भएको छ । बजारभाउ, मार्केटिङ, बिक्रीवितरण, विज्ञापन औद्योगिकीकरणका रूपमा छन् । त्यही भएको छ आजको तीज संस्कार । वास्तविक संस्कृतिअनुरूप मनका व्यथा, गाथा, वेदना, समाजका वास्तविक चित्रण, घरमाइतका परिवेशलाई नेपाली लोक संस्कारका बाजागाजाका साथमा गाउने गाउँबस्तीका भाकाहरू र मौलिकतालाई चटक्कै छाडेर कुसंस्कृतिका भण्डारण गरी भीडीओ र अडियो चक्काहरूका बासी गीत संगीतद्वारा नाचगान गरिने गरिन्छ । ठीक समयमा ठीक ढंगले मनाए पो त त्यो चाडबाडको मूल्यमान्यता हुने हो । महिनौं पहिलेदेखि यान्त्रिक ढंगले मनाउने गरिन्छ । आजका महिला बुझेर भन्दा पनि लहलहै र यान्त्रिक ढंगले व्रत बस्ने र पर्व मनाउने गरेका पाइन्छन् । गरगहना कुरीति वास्तविकता नबुझी गहना आतंक नै चलेको छ । हुनेखानेले गरगहना प्रतिस्पर्धा गर्दा गरिब वर्गमा असाध्यै मनोवैज्ञानिक र आर्थिक असर परिरहेको छ । गरगहना, साडी लत्ताकपडादेखि हरेक सामानको विज्ञापन पहिल्यैदेखि हुने हुँदा त्यसको फाइदा उद्योगपति, साहुजी र सञ्चारमाध्यमले लिइरहेको अवस्था छ । आत्मानुशासन र संस्कृति मूल्यमान्यता तथा परम्पराको दायराभन्दा अगाडि भड्किलो, देखावटी, तडकभडक र अनुशासनहीन ढंगले सांस्कृतिक विलुप्तिको रूपमा अगाडि बढिरहेको छ । आध्यात्मिक आलोकले भन्दा भौतिक अभीष्टको खातिर पर्व बनाइएको छ । आफ्नो ओरिजिनालिटीबाट भागेर डुब्लिकेट संसारमा भासिएको छ तीज । सक्दो कस्मेटिक प्रयोग नै तीजको सफलता, मान्न थालिएको छ । यस्तै विकृति र विसंगतिको थुप्रो लाग्दै जाँदा महिलाको तीज पुरुषको जस्तो हुन पुगेको छ । महिला दिदीबहिनी आमा भाउजूहरूले मनाउने तीज आज तथानामका कलाकारहरूले मनाइदिएका छन् । सञ्चार मिडियाले मनाइदिएको छ । विज्ञापन एजेन्सीहरूले मनाइदिएको छ । हुँदाहुँदै उद्योग र सामानका कारखानाहरूबाट निर्देशित हुँदै गइरहेको छ । तीज भित्री रूपलाई लुकाएर बाह्य खोक्रो कुरूप प्रदर्शन र प्रस्तुत गर्ने पर्वमा रूपान्तरित भएको छ । पुख्र्यौली तीज होइन आयातीत तीज मनाइएको छ । हिन्दु संस्कृतिमात्र होइन पाश्चात्य संस्कृतिको ठिमाहा भएको छ तीज ।"
वृद्धाश्रममा रमाएका दिदीहरू,"समाजकल्याण केन्द्र वृद्धा श्रम जुन पशुपतिनाथ मन्दिर परिसरसँगै जोडिएको छ । धार्मिक र ऐतिहासिक दृष्टिले महत्त्वपूर्ण यो तीर्थस्थल विश्वमा परिचित छ । तर परिसरभित्रै अवस्थित समाजकल्याण केन्द्र वृद्धा श्रमका बारेमा सबैमा जानकारी छ भन्ने छैन । यो १९३८ सालमा राजा सुरेन्द्र वीरविक्रम शाहको पालामा पञ्चदेवल पाठशालाको नामबाट स्थापना भएको हो । मुलुकका विभिन्न स्थानमा रहेका असहाय दीनदुःखी जस्को कुनै आर्जन छैन, चलअचल सम्पत्ति छैन र सहारा दिने आफन्त छैन, हो उनीहरूलाई संरक्षण प्रदान गर्ने उद्देश्यले वृद्धा श्रमको स्थापना भएको मानिन्छ । सरकारी स्तरबाट खोलिएको हालसम्म देशकै एकमात्र वृद्धा श्रममा अहिले दुई सय पाँचजना वृद्धाले संरक्षण पाउँदै आएका छन् । २० जना कर्मचारीको दरबन्दी रहेको यस केन्द्रमा सम्पूर्ण औषधि उपचार, रेखदेख, खानपान, सरसफाइ जस्ता मानवीय जीवनमा आइपर्ने सम्पूर्ण जिम्मेवारी संस्थाले नै सम्हाल्दै आएको छ । ६५ वर्ष पार गरेका वृद्ध बुवाआमामध्ये जो निरोगी छन् उहाँहरूले स्वयम् आफ्नो लुगा धुने, भजनकीर्तन गर्ने, सरसफाइ गर्ने, मठमन्दिरको सफाइ गर्ने, बत्ती कात्ने काम गर्नुहुन्छ । यहाँ भएकामध्ये केही बुवाआमा अशक्त, अपांग, मानसिक अशक्त, भएकाको स्याहारसुसार गर्न त्यति नै जटिल र अप्ठ्यारो छ । जसका बारेमा हामीले सोच्दा पनि मन र मस्तिष्क तरंगित भएका आउँछ । विराटनगरकी चेली संगीता दाहाल जो काठमाडौंकी बुहारी महिला बालबालिका तथा समाजकल्याण मन्त्रालयको आन्तरिक स्रोतबाट, सात वषदेखि यहाँका वृद्धवृद्धाको स्याहारसुसार र रेखदेखमा निरन्तर लागिपरेकी छन् । दाहालजस्तै अन्य दुईजना महिला पनि सँगै मिलेर काम गर्छन् । तीनजना महिलाले दुई सय पाँच जना महिला पुरुषको खानपान, सरसफाइ गर्दै आएका छन् । हँसिलो अनुहारमा राम्रो बेहोरा देखाउने संगीता बिहान ७ बजेदेखि बेलुकी ८ बजेसम्म यहाँका वृद्ध आमाबुवाको हेरचाहमै व्यस्त हुन्छिन् । जति व्यस्तता भए पनि उनी लोकसेवाको तयारीका लागि लोकसेवा दर्पण गाइड कहिल्यै छुटाउँदिनन् । 'कार्यालय प्रमुख महेशकुमार बस्नेत र सहकर्मी दिदी कमला जिरेलले सधैं प्ररेणा दिनुहुन्छ', दाहालले फुरुंग हुँदै भनिन् । बीएसम्मको अध्ययन पूरा गरेकी उनलाई मुलुकमा रोजगारीको चरम समस्याप्रति डर लाग्छ । 'काम पाउन त्यति सजिलो छैन, सबैतिर नातावाद, कृपावाद छ', संगीताले भनिन्, 'आफूसँग पनि कुनै सीप छैन भने त भोकभोकै बस्नुपर्ने हुन्छ ।' कुनै दिन आफू पनि कामको खोजीमा भौतारिएर हिँडिरहेको बेला कसैले यहाँ काम दिलाई दिएर ठूलो गुन लगाएको सम्झन्छिन् । दुई साना छोराकी आमा संगीता घरको व्यवहार श्रीमान्ले सम्हाल्ने गरेकोमा गर्व गर्छिन् । उनलाई ढोँगी समाजदेखि भने दिक्क लाग्छ । 'एनजीओ, आईएनजीओमा काम गर्नेलाई समाजले 'आहा' भन्ने तर आफूजस्तो दुःखी, बेसहारा, पाका बुवाआमाको दिसापिसाब सोहोर्ने, ख्वाउने, चुठाउनेप्रति नाक खुम्च्याउने प्रवृत्ति छ', संगीताले भनिन्, 'यही कामले मलाई सन्तुष्टि मिलेको छ, व्यावहारिक बनाएको छ, कतिपय दिदीबहिनी विदेश गएका छन्, धेरैको घरबार बिग्रिएको छ तर मलाई आफ्नै मुलुकमा बसेर आफ्नै देशका बेसहारा आमाबुवाको सहारा बन्न पाउने सौभाग्य मिलेकोमा गर्व छ ।' पढेको र नपढेकोमा फरक सोच हुनु स्वाभाविक भए पनि हाम्रो समाजमा झाँगिएको देखावटी र नक्कली सोचप्रति भने उनलाई खिन्नता जाग्छ । बिना मेहनत कमाउनेको इज्जत हुने र मेहनत गरेर समाजसेवा गर्नेलाई हेयको आँखाले हेर्ने प्रवृत्तिदेखि उनलाई दिक्क लाग्छ । 'सेवामूलक काम त्यति सजिलो त छैन', वृद्धाआ श्रममा सबैकी कमला दिदीका रूपमा चिनिएकी कमला जिरेल आफ्ना दुई छोरी भएको र बुढेसकालमा थला परियो भने यही हालत होला कि भनेर चिन्ता गर्छिन् । उनी भन्छिन्, 'अन्य धर्मकर्मभन्दा पनि जे सकिन्छ यहीका बुवाआमाको हेरचाह गर्छु ।', अपांग, अशक्त, मानसिक रोगी बुवाआमा कहिलेकाहीँ बालबालिकाझैं झगडा गर्दा, रिसाउँदा सम्हाल्न निकै गाह्रो हुने अनुभव उनको छ । 'बाबुआमाले जस्तै कतिपय बाआमालाई त कराउनै पर्छ', उनले अनुभव सुनाइन् । देशमै बसेर बुवाआमाको सेवा गर्दा मलला दिदीलाई आनन्द लाग्छ । 'पैसै ठूलो कुरा होइन, आत्मसन्तुष्टि पनि केही हो', उनले भनिन् । तर आ श्रममा पुरानै तौरतरिकामा सरसफाइ, खानपान र स्याहारसुसार गर्नुपर्दा भने उनलाई दिक्क पनि लाग्छ । 'नयाँनयाँ उपकरण आइसक्यो (ड्राइपर, ग्लोस, स्विपर, भ्याकुम) हामी भने पुरानै तरिकाले दिसापिसाब सफासुग्घर गरिरहेका छौं', उनले भनिन् । यसो गर्नुपर्दा पहिला पहिला घिन लागे पनि अब भने अभ्यस्त भइसकेको उनले बताइन् । अचेल त एक दिन घरमा बस्दा पनि शून्यजस्तै र दिक्क लाग्ने गरेको उनले बताइन् । वृद्धा श्रममा एउटा सवारीसाधन पनि छैन, रातबिरात बुवाआमा कोही बिरामी हुनुभयो भने अस्पताल लग्न पनि समस्या भइदिन्छ । मन्त्रालयले दुईदुई वर्षमा कार्यालय प्रमुख गर्ने हुँदा नयाँ सुधारका कार्यक्रमले स्थान नपाउने र पुरानै शैलीको निरन्तरता भइरहने यहाँको छ । 'एउटा सवारीसाधन पनि छैन, रातबिरात बुवाआमा कोही बिरामी हुनुभयो भने अस्पताल लग्न पनि समस्या भइदिन्छ', कार्यालय प्रमुख महेशकुमार बस्नेतले बताए । दाताहरूबाट उल्लेखनीय सहयोग प्राप्त भएको पनि व्यवस्थित हुन नसक्दा त्यसको भरपुर फाइदा हुन सकेको छैन् । कार्यालयदेखि दाताबाट संकलन भएको रकम सामाजिक सेवामूलक कार्यमा खर्च हुने गरेको कार्यालय प्रमुख बस्नेतले बताए । पछिलो समय नेपाली समाज आफ्नै काममा व्यस्त हुन थालेपछि निजी क्षेत्रबाट खुलेका सुविधासम्पन्न केन्द्रहरू फस्टाउन थालेका छन् । तर त्यहाँको खर्च महँगो भएकाले आमनागरिकका लागि सम्भव नभएको जानकारहरू बताउँछन् । समाजले हेर्ने आँखा फरक भए पनि वृद्धाआ श्रम वा बूढापाकाको केयर सेन्टर आवश्यक भएको कार्यालय प्रमुख बस्नेतले बताए । यहाँ सबै सुविधा पुर्याउन कोसिस गरिए पनि रातिको समयमा भने कुनै कर्मचारी वृद्धा श्रममा हुँदैन । गार्डको भरमा आ श्रम छोडिन्छ । यसले गर्दा मानसिक कमजोरी भएका, अशक्त र अपांग बुवाआमाले रातभर दिसापिसाबमा डुबेर बस्नुपर्ने बाध्यता छ । रातिको समयमा पनि स्याहारसुसार गर्ने कर्मचारीको व्यवस्था गर्न सके यहाँका बुवाआमाले दिसापिसाबमा पशु सरह रात काट्नुपर्ने समस्या रहने थिएन । यसो हुन सके समाज कल्याण परिषद्को भूमिकामा पनि कसर बाँकी रहने थिएन ।"
"भाषाको खुट्टो होइन, शिर काटिँदैछ","कक्षा ७ मा पढ्ने छोराले एक दिन सोध्यो, 'कक्षा ६ मा पढ्दा फूल, ठूलो, तीन जस्ता शब्द दीर्घ थिए । कक्षा ७ मा आउँदा किन ह्रस्व भए बाबा ? सरलाई सोधेको जवाफ नै दिनु भएन ।' जवाफ त मसँग पनि थिएन । नयाँ बानेश्वरको एउटा चिया पसलमा प्लस टुका केही विद्यार्थी आफ्नै तालमा गफ गर्दै थिए, 'हाम्रो नेपाली मास्टर हावा छ यार । ह्रस्व दीर्घ पढाउनै जान्दैन । कुन ठीक भनेर सोध्यो भने दुवै ठीक भन्छ ।' मन चसक्क भयो । लाग्यो, यिनीहरू मलाई नै गाली गर्दैछन् । नेपाल प्रहरी स्कुल साँगाको मूल प्रवेशद्वारनजिकै राखिएको साइन बोर्ड खुइलियो । साइन बोर्डमा लेख्नुपर्ने 'विद्यालय'लाई अब कसरी लेख्ने ? 'विद्यालय' या 'विद्यालय' ? भाषाका डासा (डाक्टर साप) हरूसित सम्पर्क गर्दा निष्कर्ष निस्कियो जुन लेख्दा पनि हुन्छ । मनमा उब्जेका प्रश्नको धारले आफैंलाई झटारो हान्यो दुवै ठीक हुने भए परिवर्तन किन गरेको ? यस्ता केही विवाद छँदै थिए । त्यसमाथि भाषाका हाम्रा केही डाक्टरलाई सर्जनले बिरामी चिरेजस्तै चिरफार गर्ने रहर लागेछ क्यारे । तर, चिर्नु पो के र ? आफ्नै अंग चिर्न भएन । कटारी, खुँडा, बन्चरो, तरबार, खुकुरी सबै एकैचोटि प्रहार गरेर नेपाली भाषा चिर्न थाल्नुभयो । विचरा अक्षरहरू खुट्टा काटिएर रक्तमुछेल भए । नपत्याए प्रज्ञाको नयाँ शब्दकोश, पाठ्यक्रम विकास केन्द्रको कक्षा ७, ८, ९ र साझाको ११ कक्षाका नेपाली किताब अनि केही अखबार हेर्नुहोस् । 'नेपाली भाषा बचाऔं अभियान' र सामाजिक सञ्जालका पोस्टहरूमा हेर्नुहोस् । त्यहाँ घाइते र अर्धमर्छित अक्षरहरू छटपटाइरहेको पाउनुहुनेछ । भाषालाई विचारको पोसाक भनिन्छ तर भाषालाई नै किन नांगेझार पारिँदैछ ? आखिर किन यतिविधि खेलवाड हुँदै छ नेपाली भाषामाथि ? भाषाका यी महान् परिवर्तनकारीहरूको तर्क छ नेपाली भाषा पढ्न, पढाउन अनि बुझ्न, बुझाउन गाह्रो भयो । त्यसैले सरल पारेको । यस्ता (कु)तर्कहरूको घोडा चढेर आज नेपाली भाषाको चीरहरण गर्ने काम भएको छ । यो तर्कविहीन परिवर्तनविरुद्ध बौद्धिक जगत्मा व्यापक बहस र परिचर्चा हुन थालेका छन् । विरोधका गगनभेदी स्वरहरू चौतर्फी रूपमा उठिरहेका छन् । भाषा परिवर्तनका हिमायतीहरू भने 'दुईचार जनाको भीडले भन्दैमा केही हुँदैन, हामीजस्ता विद्वान्को शब्द ढुंगामा खोपेको अक्षर हो, अरूले अरण्य रोदन गर्नुको तुक छैन, अखबार र सडकमा कोकोहोलो मच्चाउनुको कुनै अर्थ छैन' जस्ता तर्कविहीन अभिव्यक्तिहरू पोखिरहनुभएको छ । पछिल्लो नियम मान्ने हो भने 'प्रधानमन्त्री'लाई पर्धान्मन्तरि, 'गृहमन्त्री' लाई 'गिर्हमन्तरि' लेख्नुपर्ने हुन्छ । त्यस्तै 'प्रधान सम्पादक' 'पर्धान्सम्पादक्' बन्छ भने 'पत्रकार' 'पत्रकार' । नेपाली भाषाबारे सामान्य ज्ञान राख्ने र त्यही भाषाका माध्यमबाट मास्टरी गरी पेट पाल्ने मजस्तो साधारण मानिसलाई पनि चित्त बुझाउन नसक्ने आधारहीन 'परिवर्तन' को के अर्थ ? किन स्वीकार्नुपर्ने हामीले ? के सत्ताशक्तिको नजिक भएको एउटा झुण्डले गरेको निर्णय नै सर्वसत्य र सर्वोपरि हुने हो ? मेरो आग्रह छ बलमिच्याइँ गरेर भाषामाथि खेलवाड नगरियोस् । हो, भाषा परिवर्तनशील छ । त्यसो त भनाइ नै छ खोला तरेपछि घाँटी बटारिन्छ । स्थान र समयसँगै भाषा फेरिँदै जान्छ । तर यो परिवर्तन कसैको सनक र रहरमा भने हुँदैन । अर्कोतर्फ भाषा केवल अक्षर र शब्दको गठजोडमात्र होइन; यो इतिहास, संस्कृति र पहिचानसित गाँसिएको हुन्छ । बोल्ने, लेख्ने र प्रयोग गर्ने क्रममा भाषा आफैं परिवर्तन भएर आउने कुरा हो । यस्तो परिवर्तन समयसंगत, तर्कसंगत र सर्वस्वीकार्य हुन्छ । केही 'शक्तिसम्पन्न' व्यक्तिहरूको समूहले निहित गरेको जबरजस्त परिवर्तन आफैंमा मान्य हुँदैन । त्यस्तो परिवर्तन बाध्यकारी भएर लागू हुन सक्ला । तर, बाढीमा बाटो बिराएको नदी हिउँदमा पुरानै बाटोमा फर्केजस्तै जबरजस्त गरिने परिवर्तन अमान्य हुन्छ । केवल समय, स्रोत र शक्तिको खर्चमात्र हुन्छ । त्यसैले विसं २०६९ साउन २३ गते तत्कालीन माननीय शिक्षामन्त्रीज्यूको हस्ताक्षरसहित 'संयुक्त अक्षरलाई खुट्टो काटेर लेख्नका लागि दिइएको आदेश'लाई तुरुन्त खारेज गर्नुको अर्को विकल्प छैन । यो तथाकथित परिवर्तनबारे बजारमा नानाभाँतीका आशंका पनि पोखिन थालेका छन् । कतै यो नेपाली भाषालाई समाप्त पार्न पर्दापछाडिबाट खेलिएको खेल त होइन ? यो सन्दर्भमा एउटा लोकोक्ति पनि स्मरण भएको छ । 'पहिला मृगको सिकार गर्न सिंह आफैं आउँथ्यो । अहिले मृगको सिकार गर्न सिंहले मृगलाई नै पठाउँछ रे ।' कतै हाम्रा भाषाका डासाहरू भाषाविद्को भेषमा भाषाकै सिकार त गर्दै हुनुहुन्न ? भाषा र आमा उस्तै हुन् । भाषा विचार आदानप्रदान गर्ने परम्परित र प्रचलित माध्यम हो । भाषा सामाजिक सम्पर्कको माध्यम हो । यसको सम्बन्ध भावसित हुन्छ । सबैलाई ज्ञात नै छ नदी समुद्रतिर बग्छ, भाषा सरलतातिर । त्यसैले त भाषा परिवर्तनशील हुन्छ । भाषा कसैले नियम बनाएर, दण्ड तोकेर या निर्देशन गरेर परिवर्तन हुने विषय होइन । भाषालाई जबरजस्ती परिवर्तन गरी लाद्न खोजियो भने त्यो विस्फोटक हुन्छ । भाषा र आमा उस्तै हुन् । भाषा विचार आदानप्रदान गर्ने परम्परित र प्रचलित माध्यम हो । भाषा सामाजिक सम्पर्कको माध्यम हो । यसको सम्बन्ध भावसित हुन्छ । सबैलाई ज्ञात नै छ नदी समुद्रतिर बग्छ, भाषा सरलतातिर । जसरी नदीको बहाव रोक्न खोज्दा वा परिवर्तन गर्न खोज्दा त्यसले डुबान, कटान र विपत्ति निम्त्याउँछ, त्यसैगरी भाषाले पनि सुरुमा समस्या निम्त्याउँछ अनि पछि आफैं समस्यामा पर्छ । अहिले नेपाली भाषाले त्यस्तै दुर्दशा भोग्दैछ । नेपालमा ०६२६३ को राजनीतिक परिवर्तनपछि समाजका अनेक तह र तप्कामा परिवर्तन अपेक्षित थियो । सायद त्यही भएर 'भाषाविद्'मा पनि परिवर्तनको भूत सवार भयो । परिवर्तनका नाउँमा भाषालाई गिँडेर, ठुन्क्याएर, भाँचेर कुरूप पारिएको छ । श, ष आउने सबै आगन्तुक शब्दमा 'स' प्रयोग गर्ने र इकार उकारमा पनि ह्रस्व प्रयोग गर्ने नियम बसालियो । त्यही मान्यताले शहीद पातलिएर सहिद भयो । शहर दुब्लाएर सहर भयो । क्षतिपूर्ति दीर्घीभवनको प्रावधान हटाउनेभन्दा बगैंचाको फूल कुखुराको फुलमा परिवर्तन भयो । चार अक्षरभन्दा बढीका समस्त शब्दलाई एउटै डिकोमा नलेख्ने भनियो । व्यञ्जनान्त दुई अक्षरी वा सोभन्दा बढी अक्षरका नामयोगीलाई पनि छुट्टै लेख्ने भनियो । त्यसैकारण अनुसार, अनुरूप, बमोजिम, बाहेक आदिलाई पदवियोग गर्न भनियो । त्यसमाथि पछिल्लो समयमा थोपरिएको संयुक्त अक्षरलाई खुट्टो काटेर लेख्नुपर्ने निर्णयले नेपाली भाषामा लेखपढ गर्ने शिक्षक, विद्यार्थी, लेखक, पत्रकार, कानुन व्यवसायी, प्रकाशक आदिलाई असर पर्न थालेको छ । नेपाली भाषासित जोडिएको सिंगो वाङ्मय र संस्कृतिमाथि नै यसले प्रहार गरेको छ । गर्न त यहाँ खुट्टो काट्ने निर्णय गरिएको हो तर यसले भाषाको शिर काट्दैछ ।"
"रोनाल्डो भर्सेज मेसी, को उत्कृष्ट खेलाडी?","काठमाडौं: अर्जेन्टिनाका कप्तान लियोनल मेसी र पोर्चुगलका कप्तान क्रिष्टियानो रोनाल्डो को उत्कृष्ट खेलाडी? यो बहसकै विषय होला र छ पनि। रोनाल्डो र मेसीबीच को उत्कृष्ट भन्नेबारे पनि विश्व नै विभाजित छ। कसैले क्रिष्टियानो रोनाल्डोलाई उत्कृष्ट खेलाडी भन्न रुचाउँछन् भने कोही लियोनल मेसीलाई। को उत्कृष्ट खेलाडी भन्नेबारे बसह हुँदै जाला, तर एक पत्रिकाले रोनाल्डो र मेसीको फुटबल करियरलाई करियर गोल, उपाधिलगायतलाई आधार बनाएर तुलना गरेको छ। दुवै उत्कृष्ट खेलाडी हुन्, यसमा विवाद छैन र हुनु हुँदैन। दुवैले आफ्नो व्यवसायिक फुटबल करियरलाई स्पेनमा चर्चित ला लिगामा केन्द्रीत गरेका छन्। यी दुवै खेलाडी एकअर्काका चिरप्रतिद्वन्द्वी क्लब रियल मड्रिड र बार्सिलोनासँग आबद्ध छन्। एक्सप्लिका डटको ले रोनाल्डो र मेसीलाई उनीहरुले जितेको अवार्ड र उनीहरुले गरेको गोलबीच तुलना गरेका छन्। पोर्चुगलका कप्तान तथा रियल मड्रिडका स्टार खेलाडी रोनाल्डोले फुटबल करियरमा अहिलेसम्म पाँच सय ४८ गोल गरेका छन् भने अर्जेन्टिनी कप्तान तथा बार्सिलोनका स्टार खेलाडी मेसीले फुटबल करियरमा पाँच सय ८ गोल गरेका छन्। रोनाल्डाले तीन पटक गोल्डेन बल जितेका छन् भने मेसीले पाँच पटक जितेका छन्। फिफा वल्र्डकप प्लेयर रोनाल्डो र मेसी एकएक पटक घोषित भएका छन्। रोनाल्डोले चारपटक गोल्डेन बल जित्दा मेसीले तीन पटक जितेका छन्। यस्तै विश्वकमा मेसीले एक पटक गोल्डेन बल जितेका छन् भने रोनाल्डोले अहिलेसम्म जित्न सकेका छैनन्। रोनाल्डो च्याम्पियन्स लिग फुटबलमा तीन पटक उच्च गोलकर्ता बनेका छन् भने मेसी चार पटक बन्न सफल भएका छन्।"
सर्जियो अग्युरोमाथि तीन खेलको प्रतिबन्ध,काठमाडौंः म्यानचेस्टर सिटीका स्ट्राइकर सर्जियो अग्युरोमाथि तीन खेलको प्रतिबन्ध लगाइएको छ। फुटबल एशोसिएसनले सिटीका स्ट्राइकर अग्युरोमाथि खेलमा हिंसात्मक गतिविधि गरेको भन्दै तीन खेलको प्रतिबन्ध लगाएको हो। आइतबार राति इंग्लिस प्रिमियर लिगको वेष्ट ह्याम युनाइटेडविरुद्धको खेलमा विपक्षी खेलाडी विनस्टन रिडलाई कुहिनाले हानेका थिए। रिडमाथि हिंसात्मक गतिविधि गरेको आरोपमा दोषी ठहर गर्दै अग्युरोमाथि एफएले तीन खेलको प्रतिबन्ध लगाएको हो। वेष्ट ह्ष्याम युनाइटेडले अग्युरोले रिडमाथि कुहिनाले प्रहार गरेको भन्दै एफएमा उजुरी दर्ता गराएको थियो। एफएले भिडियो फुटेका आधारमा अग्युरोमाथि लगाइएको आरोप प्रमाणित भएपछि अग्युरोमाथि तीन खेलको प्रतिबन्ध लगाइएको जनाएको छ।
लुइस स्वारेज भन्छन्मेसीविनाको फुटबल अपुरो हुन्छ,"काठमाडौंः लियोनल मेसी विश्वकै एक उत्कृष्ट फुटबलर हुन्। यसमा कुनै शंका छैन। उनलाई टक्कर दिने सक्ने भनेको पोर्चुगल तथा रियल मड्रिडका स्टार खेलाडी क्रिष्टियानो रोनाल्डोमात्रै हुन्। रोनाल्डो र मेसीमध्ये को उत्कृष्ट खेलाडी भन्नेमा विश्व नै विभाजित छ। तर, दुवै खेलाडीलाई विश्वकै उत्कृष्ट खेलाडी मानिन्छ। उरुग्वे तथा बार्सिलोनाका अर्का स्टार खेलाडी लुइस स्वारेजले लियोनल मेसीविना फुटबल बिरानो हुने बताउँछन्। अन्तर्राष्ट्रिय फुटबलबाट सन्यासको घोषणा गरेका मेसी आफ्नो निर्णयबाट पछि हट्दै उरुग्वेविरुद्धको विश्वकप छनोटको खेलमा राष्ट्रिय टिमको जर्सीमा मैदानमा पुनरागमन गरे। पुनरागमन खेलमा मेसीकै गोलमा अर्जेन्टिनाले स्वारेजको टिम उरुग्वेलाई १० ले पराजित गर्यो। तर, स्वारेजले मेसी राष्ट्रिय टोलीमा फर्किएकोमा आफू खुशी भएको बताएका छन्। उनले भनेका छन्,खेलमा हारजित भन्ने हुन्छ नै। हामीले अर्जेन्टिनाविरुद्ध जित निकाल्न सकेनौं। तैपनि म खुशी छु किन भने मेरा साथी मेसी खेलमा फर्किएको देख्न पाएको छु। यो मेरा लागि मात्रै होइन फुटबल प्रेमीहरुकै लागि खुशीको क्षण हो। ठूला अन्तर्राष्ट्रिय खेलहरुमा उत्कृष्ट खेलाडी आवश्यक हुन्छ, मेसी सन्यासको घोषणाबाट छोटो समयमा त्यसबाट पछि हट्दै अर्जेन्टिनी टोलीमा फर्किका छन्, यो सवैका लागि राम्रो कुरा हो, स्वारेजले भनेका छन्। स्वारेजले मेसीबिना विश्वकप र कोपा अमेरिका फुटबल प्रतियोगिता नै कमजोर ठाउँ हुने बताए।"
