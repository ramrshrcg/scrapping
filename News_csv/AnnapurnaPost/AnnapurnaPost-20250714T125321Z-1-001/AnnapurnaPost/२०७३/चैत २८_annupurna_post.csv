शीर्षक,विवरण
राजतन्त्रको सम्भावना,"'ब्रेकिङ इन्डिया' भन्दा बेग्लै पारामा लेखिएको 'ब्रेकिङ नेपाल' पढे भने गोरापन्थी (सौरभको शब्दमा पादरीवादी) भइसकेका र हुन खोजेका धेरैको मुटु चसक्क दुख्न सक्छ । ब्रायन हज्सन, डानियल राइट, पर्सिभल ल्यान्डन, एलएफ स्टिलर, थोमस बेल, हेनरी ए ओल्डफिल्ड, लिओ ई रोज, डेभिड एन गेल्नर, फ्रान्सिस बुचानन ह्यामिल्टन, डेभिङ म्याक्डोनाल्ड र कर्कप्याट्रिकलगायतका धेरैलाई निर्वस्त्र बनाएका छन्सुजित मैनाली र सौरभले । त्यो 'फ्रीकिक' नै हो । 'नेवार, लिम्बू, किराँती र भोटेहरू सबै बौद्ध धर्मावलम्बी हुन्' भनेर डानियल राइटले 'द हिस्ट्री अफ नेपाल' पुस्तकमा (पृष्ठ ३२) लेखे । झुटो पुलिन्दालाई पुस्तक बनाएर नेपालमा मात्र होइन, संसारमै भ्रम फैलाउने पश्चिमाहरूले 'लिम्बूहरू छोरी बेच्छन्' भनेर लेखेका छन् । यसमा शिक्षित लिम्बूहरू पनि बोलेनन् । विभिन्न जातिलाई लान्छना लगाएर नचाहिँदा र असत्य कुराको प्रचार गरेर विद्वता देखाउने त्यस्ता पात्रहरूले पृथ्वीनारायण शाहमाथि हजारौं शब्द खर्च गर्दै गाली गरेका छन् । गोराले लेखेपछि शिलालेख ठान्ने प्रवृत्ति र चरित्रले आजका कथित विद्वान र ठेउके लेखकहरूलाई त्यसबाट बल पुगेको छ। त्यसैले नेपालको पहिचान (प्राचीन धर्म संस्कृति, परम्परा, इतिहास र मूल्यमान्यता) मास्न त्यसको संरक्षक, सूत्रधार तथा समन्वयकर्ता शक्तिका रूपमा रहेको राजतन्त्र एवं हिन्दु अधिराज्यको मुुटुमा छुरा धसिलो । युवापुस्ताले विस्तारै यो यथार्थ बुझ्न थालेको पाइन्छ । रोमानोभ वंशका राजा (जार) सन् १९१७ सम्म रसियाका राष्ट्राध्यक्ष भए । मिखाइल फ्योदोरोभिक् रोमानोभ (सन् १५९६१६४५) संसद्बाट निर्वाचित प्रथम जार थिए । कम्युनिस्टहरूले निकोलसलाई मारेर बोल्सेभिक क्रान्तिका नाममा ठूलो रक्तपात मच्चाए । सयौं वर्षसम्म राजतन्त्रले सुरक्षित राखेको राष्ट्रिय एकता क्षतविक्षत हुँदै गयो । कम्युनिस्टको शासन सुरु भएको ७२ वर्षपछि सोभियत संघ पन्ध्र राज्यमा छिन्नभिन्न हुनपुग्यो । 'ब्ल्याक बुक अफ कम्युनिज्म' पुस्तकमा रसियामा कम्युनिस्ट शासकहरूले लाखौंको हत्या गरे भनिएको छ । शासक नै निर्धो भएपछि राष्ट्र सुरक्षित रहँदैन । पूर्वी पाकिस्तानका नेताहरूले भारु खान थालेपछि पाकिस्तान टुक्रेर बंगलादेश बन्यो सन् १९७२ मा । सन् १८४६ देखि दुई वर्षसम्म चलेको युद्धमा मेक्सिकोले टेक्सास गुमायो । सन् १८४७ मा मेक्सिको सिटी र क्यालिफोर्नियाको आधा भूभाग गुमायो । एक करोड पचास लाख डलर क्षतिपूर्ति पायो मेक्सिकोले । लुरे नेता, पिलन्धरे सेना र लोभी कर्मचारीतन्त्रले डुबायो मेक्सिकोलाई । दोस्रो विश्वयुद्धका बेला अमेरिकी सेनाका प्रखर कमान्डर थिए म्याकार्थर । उनले भनेका छन् 'सेना भनेको राष्ट्रिय स्वाभिमानको रक्षक हो ।' हुन पनि हो, करोडौं जनताले शिर झुकाएर बाँच्नुपर्यो भने स्वाभिमानको के अर्थ हुन्छ ? स्वतन्त्रताको के मूल्य रहन्छ ? स्वाधीनता कहाँ जीवित हुन्छ ? र सेना हुनु न नहुनुको के माने रहन्छ ? त्यसैले प्रधानसेनापति राजेन्द्र क्षत्रीले सेनाले राष्ट्र बचाउँछ भनेर पटकपटक आश्वस्त तुल्याइरहेका छन् । कम्बोडियाको बौद्धराजतन्त्र अमेरिकालाई मन परेको थिएन । त्यसैले सीआईएले सन् १९७० देखि १९७५ सम्म जनरल लोन नोललाई उकासेर राजाविरुद्ध जनमत बनाउन थाल्यो । राजाले हुर्काएका प्रियपात्रहरू द्रव्यमोहमा राजाविरोधी भए । खमेररुज नामको कम्युनिस्ट विद्रोह बढ्दै जाँदा सन् १९७५ मा राजसंस्था नै धराशायी हुन पुग्यो । सन् १९७६ मा पोलपोटले कम्युनिस्ट शासन सुरु गरे । आजको राजनीति जति विकृत, विसंगत, कुरूप, विदीर्ण र विभाजित बनेको छ, त्यसको मुहान खोज्दा बाह्रुबुँदेमै पुगिन्छ । त्यसैले बाह्रबुँदेबाट शान्तिको मार्गमा आएको भनिएका माओवादीबाट राष्ट्र र जनताको हितमा किन केही पनि सत्कर्म भएन भनेर चित्त दुखाउनु बेकार छ । राजतन्त्र, धर्म, संस्कृति र प्राचीन हिन्दुबौद्ध संस्कृतिका ज्ञाता, उपासक र विद्वानविदुषीलगायत लाखौं जनताको हत्या गरियो । सन् १९८५ मा पोलपोटको सट्टा खिउ साम्पान सत्तामा पुगे । गृहयुद्धले राष्ट्र ध्वस्त भएपछि जनताले राजतन्त्र नै चाहिन्छ भन्न थाले । अन्त्यमा सोह्र वर्षपछि त्यहाँ सन् १९९१ मा राजतन्त्र पुनस्र्थापना भयो । लोन नोलले दिएको धोकाबारे राजा नरोदम सिंहानुकलले 'माई वार विथ द सीआईए' पुस्तक (सन् १९७२) मा वर्णन गरेका छन् । सन् १८५० देखि अंग्रेज शासकले भारतमा सिपाहीको पोसाक खाकी रंगकै हुनपर्ने व्यवस्था गरेका थिए । दक्षिण अफ्रिकाको युद्ध (सन् १८९९१९०२) मा 'केमोफ्लेज' प्रचलनमा ल्याइयो । पछि गएर संसारमै त्यो फैलियो । गोराको हुकुम सेनाको पोसाकमा पनि चल्यो । पृथ्वीनारायण शाहको नेतृत्वमा नेपाल एकीकरण अभियान चलाइँदा न पोसाकमा केमोफ्लेज थियो, न कसैको दिमागमा पादरीवाद । संसारलाई जित्ने अंग्रेज सेनाका पन्ध्रसोह्र सय सैनिकलाई सिन्धुलीको लडाईंमा एकै चिहान बनाइदिने काम गोर्खाली सेनाले गरेको थियो । ती सैनिक आमाकै दूध खाएर हुर्केका थिए भन्ने उनीहरूको साहस, त्याग र सौर्यले प्रमाणित गर्दछ । दुष्यन्त र शकुन्तलाको अमर प्रेमको कथामा आधारित शकुन्तला (संस्कृत नाटक) लेखे, कालिदासले । नेपालका कतिपय स्वाभिमानी, निष्पक्ष र निर्भीक लेखकहरू दिल्लीमा 'बाह्रबुँदे' नाटक रचना गर्ने प्रमुख र सहायक पात्रहरूबारे आज पनि लेखिरहेका छन् । आजको राजनीति जति विकृत, विसंगत, कुरूप, विदीर्ण र विभाजित बनेको छ, त्यसको मुहान खोज्दा बाह्रुबुँदेमै पुगिन्छ । बागमतीको मुहान बाग्द्वारमा, गंगायमुनाको मुहान गंगोत्री र यमुनोत्रीमा र नेपालका माओवादीको पवित्रधाम दिल्लीको लोधीरोडस्थित भारतीय गुप्तचर संस्था रअको प्रधान कार्यालय हो भन्ने सबैले स्पष्ट बुझेका छन् । त्यसैले माओवादीबाट राष्ट्र र जनताको हितमा किन केही पनि सत्कर्म भएन भनेर चित्त दुखाउनु बेकार छ । ग्रीक मिथकमा जेअस र लेडाकी छोरी हेलेनको कथा आउँछ । स्पार्टाका राजा मेनेलससँग सुन्दरी हेलेनको विवाह हुन्छ । एकदिन उनलाई ट्रोयका राजकुमारले अपहरण गर्छन् । ट्रोजन युद्धमा राजकुमारलाई परास्त गरेर मेनेलसले हेलेनलाई दरबारमा फर्काउँछन् । रामले पनि सीतालाई त्यसरी नै फर्काएका थिए । रामको फौजमा हनुमान, सुग्रीवलगायतका योग्य, सक्षम र इमानदार बाँदरहरू थिए । अयोग्य बाँदरहरू पालेर युद्ध जित्न सकिँदैन भन्ने सन्देश रामकथाले दिन्छ भने हुनमानलाई तिम्रो शक्ति अपार छ भनेर जाम्बुवानले सम्झाएपछि मात्र उनी जागृत र उत्प्रेरित भएको कथा रोचक छ । सदाशय, इच्छा र प्रयत्नले आर्जन गरेको उपलब्धि र शक्ति मात्र दिगो हुन्छ । विदेशीले 'रिचार्ज' गरिदिएका गणतन्त्रवादीहरू आज पनि विदेशीकै आड भरोसामा छन् । विवाहको जाँचोपाजो अभिभावकले गरिदिन्छन् तर गर्भाधान त दम्पतिबाटै हुन्छ । विदेशीले गणतन्त्र, धर्म निरपेक्षता र संघीयताका लागि करोडौं युरो, भारु र डलर दान दिएपनि त्यसले जनविश्वास किन्न सकिँदैन । जनमत जित्न सकिँदैन । यही कारणले जनताले राजतन्त्रलाई राष्ट्रवादी र गणतन्त्रका अधिकांश सारथिलाई राष्ट्रघातीको कित्तामा राखेको देखिन्छ। यस्तो अवस्थामा २०६२६३ सालपछिका यावत् घटनाक्रमको वस्तुपरक मूल्यांकन गर्ने काम बुद्धिजीवीहरूको हो । प्राध्यापक, शिक्षक, पत्रकार, वकिल, कर्मचारी, उद्योगपति, व्यापारी आदि मात्र होइन, किसान मजदुरले समेत राष्ट्र गम्भीर संकटमा छ भन्ने बुझेका छन् । राष्ट्र नै रसातलमा पुग्ने अवस्था देखिएको छ । नेपाललाई उठाउन होइन, नेपालीनेपालीलाई फुटाउन विदेशीहरू सक्रिय छन् । यही अवस्था रहेमा नेपाल महासंकटको चक्रब्युहमा पर्ने निश्चित छ । त्यस्तो अवस्थाबाट पुनः शान्तिको युगमा फर्किन गाह्रो हुन्छ । २०६२६३ भन्दा पहिलेको समय अन्धकारमय थियो र त्यसपछि मात्र सूर्योदय भयो भन्ने आसयका दुष्प्रचार गर्दै केही नेता, पत्रकार र लेखकले भ्रम फैलाउने काम मात्र गरेका छन् । एकीकरणभन्दा पहिले बाईसेचौबीसे राज्यले कायम राखेको मर्यादा जति पनि आज बाँकी रहेन । राजनीतिक स्थायित्व मृगमरीचिका बन्यो । श्री ३ पद्म शमशेरद्वारा जारी गरिएको 'नेपाल सरकार वैधानिक कानुन २००४२००५ देखि जारी) को कार्यकारिणी सभासम्बन्धी व्यवस्थामा ' श्री ३ महाराजबाट नियुक्त भएपछि मन्त्रिमण्डल सदस्यहरूले तोकिएको धर्म भाकी चार वर्षसम्म काम चलाउनेछन्' भनिएको छ । त्यस्तै, 'उनीहरूले कुनै किसिमको बेकाइदा गरेको स्वीकार गरे वा सो गरेको मन्त्रिमण्डलको गोप्य भोटले ठहर्यायो भने मात्र आफ्नो कामबाट झिकिनेछन्' भनिएको छ । कालरात्रि भनिएका राणाकाल र पञ्चायतकालमा पनि राजनीतिक स्थायित्व थियो । गाउँ र नगरपञ्चायतको चुनाव निश्चित अवधिभन्दा आठ दश दिनपहिले नै हुन्थ्यो । २१ वर्ष उमेर पुगेका र कानुनले योग्य ठहर्याएका सबैले वडादेखि संसद् (राष्ट्रिय पञ्चायत) सम्म जनप्रतिनिधि छान्थे । आज १९ वर्षसम्म स्थानीय चुनाव गर्नगराउन नसक्ने नेताहरू आफूलाई लोकतन्त्रवादी भनिरहेका छन् । ६७ महिना नपुग्दै सरकार ढाल्ने खेल सुरु हुन्छ । भूतपूर्व भएका प्रधानमन्त्री र मन्त्रीहरू 'काला कुर्तैले छ महिना जागिर खायाँ ' भन्दै नाच्ने गर्छन् । केही महिनामै करोडौंको सम्पत्ति कमाउन सक्नेहरू पुनः राजनीतिमा फर्किन्छन् । हरितन्नमहरू हरिहरि भन्दै घरमै थन्किन्छन् । इमानदार, सक्षम र राष्ट्रवादीको हातबाट नेपाली राजनीति जनवादी र डनवादी दैत्यहरूका हातमा पुगेको छ । पर्यटन, विकास, प्रजातन्त्र एवं नेपालको भूगोलबारे गहिरो अध्ययन गरेका स्वीस विद्वान टोनी हागन (१९१७२००३) लेख्छन् 'एक दिनमा एक सय डलर खर्च गर्ने दसजना सस्ता पर्यटकभन्दा एकैदिनमा एक हजार डलर खर्च गर्ने महंगा पर्यटकबाट हुने आम्दानी उस्तै हो ।' यही कुरा राजनीतिक र प्रशासनिक खर्चमा पनि लागू हुन्छ । २०६३ सालको सेरोफेरोमा राजतन्त्र महंगो पद्धति हो भन्ने प्रचार गरियो । राजदरबारमा प्रत्येक साल पचास करोड रुपैयाँ खर्च हुन्छ भनियो । राजपरिवारका सदस्यको भत्ता र झन्डै सात सयजना कर्मचारी, मर्मतसम्भार, विदेश भ्रमण आदिमा हुने दरबारको खर्चभन्दा सयौं गुणा बढी खर्च हुने गणतन्त्रमा ६ सय सांसद, पचासौं मन्त्री, उनीहरूका कर्मचारी र अन्य अदृश्य खर्चबारे 'खोज पत्रकारिता' गर्नेहरूले पनि चासो राखेनन् । भारतीयलाई द्रुतमार्ग नदिएर सरकारले नेपाली सेनालाई जिम्मा लगाएकोमा चित्त दुखाउँदै बरु उनीहरू विदेशीको चाकडी गर्न रुचाउँछन् । उनीहरू त प्रायोजित रूपमा केही व्यक्तिका जुम्रा हेर्ने काममा मात्र लागेका छन् । सबै सत्य बाहिर ल्याउँदा गणतन्त्र नै बद्नाम होला भन्ने चिन्ताले प्रायः सबै सञ्चारमाध्यम मौन बसेका छन् । विदेशी शक्तिको चलखेल, एनजीओ र आईएनजीओमार्फत बाँडिएको अर्बौं रुपैयाँ, नेपालमा डेरा जमाएर चीनभारत दुवैलाई खरानी बनाउन खोज्ने 'पादरीवाद', नेपालका सम्पूर्ण प्राचीन धर्मसंस्कृति (हिन्दु, बौद्ध, बोन आदि) समाप्त पार्ने खेल निर्विघ्न रूपमा सञ्चालन गर्नका लागि राजतन्त्र फ्याँकेर गणतन्त्र ल्याएको स्पष्ट भइसकेको छ । परिवर्तनका लागि गणतन्त्र ल्याइएको भए हिजोभन्दा आज राष्ट्र बलियो, समृद्ध र सक्षम हुनुपथ्र्यो तर भएन । एउटा उच्छृंखल र अनैतिक पुरुषले घरमा पत्नी छँदाछँदै दोस्रो विवाह गरेछ । छोराछोरी सानै थिए । त्यसैले उनीहरूलाई तिमीहरूकी आमा चरित्रहीन, अल्छी र काम नलाग्ने भएकाले कान्छी ल्याएको हुँ भन्दै चकलेट दिएर अल्मल्याएछ । कान्छी आमाले जब भाँडाकुँडा समेत बेचेर रक्सी खाँदै बारी पनि बेच्न थालिन्, त्यसबेला केटाकेटीहरू पनि कुरा बुझ्ने उमेरका भइसकेका थिए । उनीहरूले घर भाँड्न आएकी बाबुकी कान्छी श्रीमतीलाई घरबाट निकालेर आफ्नी आमालाई मावलबाट घर ल्याए । नेपाली जनताले पनि राजा र गणतन्त्रवादी नेताहरूको चरित्र, राष्ट्रप्रेम र इमानदारी तुलना गरिसकेका छन् । त्यसैले अब राजाले नै राष्ट्र सम्हाल्नुपर्छ भन्न थालेका छन् । २०६३ सालपछि राजतन्त्ररूपी सूर्यलाई ग्रहणले छोपेको थियो । ग्रहण होइन, सूर्य स्थायी, शाश्वत र सर्वव्यापी हुन्छ । राजतन्त्रले दल, जात, भाषा र क्षेत्रको भेदभाव गर्दैन । त्यसैले त्यो सबैको हुन्छ । पार्टीभित्र गुट, उपगुट, विदेशीका एजेन्ट जे पनि हुन सक्छन् । राजा विदेशीको एजेन्ट हुँदैन । राजतन्त्र पुनः स्थापना हुँदा सेनाले पनि बलियो अभिभावक पाउँछ । राजा र सेना मिले भने विदेशीले पनि हप्काउन सक्दैनन् । 'तिम्रो मूल्य कति हो ? ' भन्दै खसीबोका झैं किन्न सक्दैनन् । जलस्रोतलगायतका विभिन्न विषयमा घुस खुवाएर सन्धिसम्झौता गर्न सक्दैनन् । सत्तासँग सार्वभौमसत्ता धरौटी राख्ने साहस कसैले गर्दैन । जापान, ब्रिटेन, नर्वे, स्वीडेन, डेनमार्कलगायतका कैयन् राजतन्त्रात्मक राष्ट्रमा राष्ट्रियता, प्रजातन्त्र, स्थायित्व र समृद्धि सबैथोक सुरक्षित छ । पहिले राजतन्त्रअन्तर्गत रहेर नीति र थिति बसालेका फ्रान्स वा अमेरिका गणतन्त्रात्मक भएपनि त्यहाँका प्रायः सबै चलन राजतन्त्रकालकै छन् । मर्यादा, अनुशासन र संस्कार पनि उनीहरूले राजतन्त्रबाटै सिके । जंगलबाट मंगल मनाउन सहर पसेका असभ्य, अशिष्ट, अभद्र अमानुषहरूलाई सलाम गर्नुपर्दा नेपालमा जंगी, निजामती र प्रहरी सबैलाई पीडा, आत्मग्लानी र हीनताबोध भएको उनीहरूको मुखाकृतिबाटै बुझ्न सकिन्छ । विदेशीले उच्च आसनमा पुर्याइदिए पनि नेताको बोलीव्यवहारमा छुद्रपन स्पष्ट देखिन्छ । त्यसैले हिजो सेना, प्रहरी, सशस्त्र प्रहरी र राष्ट्रिय अनुसन्धान विभागलाई 'दुस्मन' भन्नेहरूलाई सलाम ठोक्नुपर्दा सुरक्षाकर्मीहरूको छातिमा कति गहिरो चोट लागेको होला, सजिलै अनुमान गर्न सकिन्छ । यस्ता कारणले पनि हजार स्याललाई सलाम ठोक्नुभन्दा एउटै सिंहलाई सम्मान गर्न उनीहरू तत्पर देखिन्छन् । राजनीतिको खेलमा जुनसुकै बेला जे पनि हुनसक्छ । आआफ्ना कमजोरी आत्मसात गर्दै संसदीय प्रणालीमा विश्वास गर्ने दलहरूले तीता कुरा बिर्सेर बाह्रबुँदे सम्झौताभन्दा पहिलेकै अवस्थामा 'किङ इन पार्लियामेन्ट' (संसद्मा राजा) प्रणालीमा फर्किने साहस र विवेक देखाए भने माओवादी नामको पोलपोट, लेन्डुप र क्विजलिङ प्रवृत्ति स्वतः धुलोमा मिल्नेछ । राजतन्त्र पुनस्र्थापना हुँदा माओवादीलगायतका विदेशीका कठपुतलीहरू मुर्छित होलान् तर अरूका लागि त्यो राष्ट्रिय मेलमिलापको नवीन संस्करण ठहरिनेछ । जनआवाज नसुनेर विदेशीकै एजेन्डामा हिँड्ने हठ गरिरहे भने त्यस्ता व्यक्तिहरू विस्तारै किनारा लाग्नेछन् र राष्ट्रवादको प्रखर सूर्यका सामु उनीहरू निभ्न लागेको मैनबत्ती बन्नेछन् ।"
अनलाइन पत्रकारिताको आकर्षण,"छोटो समयमै संसारभर सूचना फैलाउन सकिने माध्यम डिजिटल पत्रिका (अनलाइन) बनेको छ । तर, यसतर्फ जसरी आकर्षण बढेको छ, त्यसअनुसार अनलाइन पत्रकारिताले विश्वसनीयता दिलाउन सकेको छैन । वेबसाइटमा समाचार अपलोड हुनासाथ कुनाकन्दरासम्म एकसाथ सूचना पाउन र कम खर्चमै सञ्चालन गर्न सकिने भएकाले पछिल्लो समयमा अधिकांशको ध्यान यसतर्फ तानिएको हो । पे्रस काउन्सिलका अनुसार अहिले पाँच सय २८ वटा अनलाइन सूचीकृत भएका छन् नेपालमा । त्यति नै हाराहारीमा सूचीकृत हुन बाँकी छन् । सरकारले अनलाइन सञ्चालन निर्देशिकासमेत जारी गरेको छ । ७ चैतमा निर्देशिका जारी भएयता ४० वटा अनलाइन सूचीकृत भइसकेको विभागका महानिर्देशक वीरबहादुर राई बताउँछन् । सुशासन ऐनलाई टेकेर निर्देशिका जारी भएकामा चौतर्फी विरोध पनि भइरहेको छ । पत्रकार महासंघलगायत सञ्चार संगठनहरूले उक्त निर्देशिका सरकारले गलत ढंगले ल्याएको बताउँदै आएका छन् । अनलाइन नयाँ सञ्चारमाध्यम भएकाले सञ्चारकै आधारमा कानून ल्याउनुपर्नेमा उनीहरूको जोड छ । गलत नियतले ल्याइएको निर्देशिका खारेजीको विकल्प नरहेको महासंघका अध्यक्ष महेन्द्र विष्ट बताउँछन् । वरिष्ठ पत्रकार प्रतीक प्रधान भन्छन्, अनलाइनले विस्तारै विश्वसनीयता बढाउँदै लगेको सन्दर्भमा यसका लागि पनि पत्रपत्रिका दर्ता गर्दा पुरा गर्नुपर्ने प्रक्रियाजस्तै नियम आवश्यक छ । सरकारले सुशासन ऐनलाई टेकेर कानून बनाउन लागेकामा अनलाइन पत्रकार संघका अध्यक्ष शिव सत्याल आपत्ति जनाउँछन् । भन्छन्, अनलाइन पत्रकारिता पनि पूर्ण पत्रकारिता नै हो, यसलाई छुट्टै आँखाले हेरिनुहुँदैन । इन्टरनेट सेवा प्रदायक कम्पनीहरूले उपलब्ध गराउने मोबाइल डाटाका कारण पनि गाउँगाउँसम्म पत्रकारिताको यो नयाँ आयामले जरो गाड्दै गएको छ । मोबाइलमै आफूले चाहेको समाचार तथा सामग्री सजिलै पढ्न सकिने भएपछि पाठकको आकर्षण बढेको कुरामा कुनै शंका छैन । अधिकांश मानिसले अहिले कुनै ठाउँमा भएको घटनाबारे जानकारी पाउन भोलिपल्ट बिहान आउने पत्रपत्रिका कुरेर बस्नु पर्दैन । त्यसो त, ठूला सञ्चारगृहले समेत छुट्टै संरचना र जनशक्तिको व्यवस्था गरेर अनलाइन संस्करणलाई उच्च प्राथमिकता दिइरहेका छन् । परम्परागतभन्दा अनलाइन माध्यम सजिलो र आकर्षक हुँदै गएको सत्यालको ठम्याइ छ । अब ब्रेकिङ न्युजको ग्ल्यामर हराउँदै गएको छ, उनी भन्छन् । हुन पनि, अनलाइनमै अडियो र भिडियोको समेत उपलब्धताले परम्परागत पत्रकारिताले कोल्टे फेर्दै गएको महशुस हुन्छ । अनलाइन पत्रकारिताको क्रेज विश्वमै बढ्दो क्रममा छ । संसारका चर्चित छापा माध्यमले आफूलाई अनलाइन संस्करणमा ढाल्न थालेका छन् । तथापि, पत्रपत्रिकाजस्तो अनलाइनमा छापिएका समाचारप्रति विश्वास गरिहाल्ने वातावरण बनिसकेको छैन । सर्वसाधारणले जुन न्युज पोर्टलबाट सूचना पाउँछन्, त्यो नै ब्रेकिङ मान्न सकिने आधार तयार भएको छैन । अनलाइन पत्रकारिताको क्रेज बढे पनि यसको भविष्य अझै अन्योलमै छ। पछिल्लो समय केही अनलाइनले आफूलाई रचनात्मक ढंगले विकास गर्दै गएका छन्। त्यही समाचार अरू अनलाइनमा नदेख्दासम्म पाठकले विश्वास गर्ने अवस्था छैन । अनलाइनमा आएको समाचार सत्यतथ्य, विश्वसनीय भए पनि हत्तपत्त पाठकले पत्याउने माहोल अझै सिर्जना हुन सकेको छैन । केही नाम चलेका र प्रतिष्ठित अनलाइनका समाचारमा मात्र भरपर्नु पर्ने अवस्था छ । समग्र अनलाइनलाई हेर्ने दृष्टिकोण अझै सकारात्मक बन्न सकेको छैन । सत्य नै भए पनि गलत लेख्यो कि भन्ने बुझाइ पाइन्छ । यस कोणबाट हेर्दा अनलाइन पत्रकारिताको भविष्य अझै अन्योलमै देख्न सकिन्छ । केही अनलाइनले आफूलाई रचनात्मक ढंगले विकास गर्दै लगेका छन् । दीर्घकालीन रूपमा टिकाउ बनाउन सरकारले कानूनी दायरा दिन सक्नुपर्छ । नेपालको सन्दर्भमा सूचना विभागले कानून बनाएर अनलाइन दर्ता र नियमन गर्ने तयारीसमेत शुरु नगरेको होइन । सरकारी संयन्त्र बलियो नहुँदा आफूखुशी अनलाइन खोल्ने र कम्पनी दर्ता गरेर सूचना विभागलाई जानकारी दिने प्रवृत्ति झांगिएको पाइन्छ । विभागले अनलाइन पत्रिकालाई पनि नियमन गर्न सक्नुपर्छ । पत्रपत्रिकाजस्तै अनलाइनलाई पनि वर्गीकरण गरेर अगाढि बढ्न सकियो भने यसको प्रतिष्ठा बढ्ने निश्चित छ । अनलाइन व्यवस्थित भए मात्र छापा माध्यममा आउने विज्ञापन प्राप्त हुन सक्छ । र, त्यसरी छापिएका विज्ञापनलाई मान्यता दिनेगरी कानून बनेमा अनलाइन व्यवस्थित र प्रभावकारी हुन सक्छन् । यस्तै, अनलाइन पत्रकारितालाई चुस्तदुरुस्त बनाउन तालिमको आवश्यकता खड्किएको छ । यसमा प्राविधिक विषय नै बढी हुने भएकाले सरकारीस्तरबाटै कोर्स बनाएर तालिमको व्यवस्था हुन सके सुनमा सुगन्ध आउन सक्छ ।"
स्थानीय निर्वाचन र अपेक्षित नेतृत्व,"लोकतन्त्रमा जनता सार्वभौम हुन्छन् । जनताले आफूमा निहित सार्वभौमसत्तालाई आवधिक निर्वाचन समयमा अमूल्य मत जाहेर गरेर आफ्ना प्रतिनिधि छनोट गर्दछन् र तिनै प्रतिनिधिलाई मुलुकको शासन सञ्चालनको जिम्मेवारी सुम्पन्छन् । यसरी अभ्यास हुने सार्वभौमसत्ताको प्रयोगमा आवधिक निर्वाचनमा विजय भएकाहरूसँग जति अवधिको लागि विजय भएको हो, सो अवधिभर जनताको सार्वभौमसत्ताको प्रयोग गर्ने अधिकार रहन्छ । अहिले नेपालको संविधान २०७२ मा प्रावधान भएबमोजिम विभिन्न तहको निर्वाचनमा समाहित हुने अवसर जनतासमक्ष आइपुगेको छ । साविकका केन्द्र्रीकृत शासन प्रणालीबाट गठन भएका संरचना विस्थापित गरी नेपालको संविधानबमोजिम संघीय लोकतान्त्रिक गणतन्त्रको ढाँचामा नयाँ संरचनाहरूमा नेतृत्व गर्न निर्वाचन अपरिहार्य छ । अनिर्वाचितबाट निर्वाचित हुनेहरूले गर्ने काम गर्न खोन्नु निरंकुशता हो । त्यसैले सिंगो मुलुक निर्वाचनमा होमिएर संविधानले निर्धारण गरेको समयसीमाभित्र कार्यभार पूरा गरेर संविधान कार्यान्वयनमा इमानदार बन्नु सक्नु नै सबै नेपालीको प्रमुख कर्तव्य हो । आर्थिक समृद्धि र सामाजिक रूपान्तरणको व्यग्र प्रतीक्षामा रहेका नेपाली जनता निर्वाचनबाट स्थापित हुने नेतृत्वप्रति बढता आशावादी छन् । निर्वाचन नै सबैका लागि सही र समयसुहाउँदो एवं संविधानसम्मत लोकतान्त्रिक उपाय हो, जसले जनतामा जागरण ल्याएर नेतृत्व विकासको मार्ग प्रशस्त गर्दछ । नेपालको संविधानले परिकल्पना गरेका संरचनाहरूको पूर्णाकार प्रदान गर्दै जनताप्रति जिम्मेवार नयाँ नेतृत्वको क्रियाशीलतामा पनि निर्वाचनले प्राण भर्नेछ । त्यसैले २०७४ माघभित्र हुने तिनै तहका निर्वाचन मुलुकको लागि अपेक्षित कोसेढुंगा हुन् । यतिखेर स्थानीय तहको निर्वाचनको मिति घोषणा भएको अवस्था छ । निर्वाचन आयोगले तयारी प्रारम्भ गरेको छ । उक्त आयोगसँग परिपक्व अनुभव छ । इतिहास रच्ने कार्यमा निर्वाचन आयोगको टिम सक्षम छ । जनताको विश्वास र सरकारको सहयोगबाट निर्वाचन आयोगले आफ्नो जिम्मेवारी पूरा गर्न सक्छ । सञ्चारमाध्यमको सही सूचना सम्प्रेषणबाट निर्वाचन आयोग अझ दृढ हुन सक्छ । यही वस्तुनिष्ठतामा उभिएर निर्वाचन सफल बनाउन हामी जुट्नुपर्छ । सामाजिक सद्भाव, धार्मिक सहिष्णुता र सांस्कृतिक वैभव भएर पनि हाम्रो आर्थिक अवस्था दयनीय छ । आर्थिक अवस्था सुध्रिन नसक्नुमा राजनीतिक दूरदर्शिता, इमान्दारिता र साहसपूर्ण क्रियाशिलताको अभाव नै हो । निर्वाचन नेतृत्व चयनको सही र सर्वमान्य तरिका भएकाले राम्रो नेतृत्व छानौं । दुई दसकपछि नेतृत्व तहमा पुग्ने अवसर सिर्जना भएको छ । हजारौं इच्छुक नागरिक आफूलाई दरो नेताको रूपमा अघि सार्दै जनताको मत आकर्षित गर्न तम्सने अवस्था आएको छ । निर्वाचनमा सम्पूर्र्ण नेपाली होमिनुपर्छ । यसबाट नेपाल र नेपालीको भाग्यरेखा कोरिँदै जानेछ । हाम्रो सुन्दर देशलाई सम्पन्न देश बनाउने हामीले नै हो । सामाजिक सद्भाव, धार्मिक सहिष्णुता र सांस्कृतिक वैभवता भएर पनि आर्थिक दयनियता व्यहोर्नुपर्ने हाम्रो नियति बनेको छ । आर्थिक अवस्था सुध्रिन नसक्नुमा राजनीतिक दूरदर्शिता, इमान्दारिता र साहसपूर्ण क्रियाशिलताको अभावलाई औंल्याउने गरिन्छ । यो दोषबाट मुक्त हुन पनि आवधिक निर्वाचन नै अचुक विधि हो । यसबाट कोही भाग्न पाइँदैन । निर्वाचन नेतृत्व चयनको सही र सर्वमान्य तरिका हो । नेतृत्वको परीक्षण निर्वाचनमा हुन्छ । साक्षर मतदाता भएको अवस्थामा जनताको विवेकले नै नेतृत्वको हैसियत निर्धारण गर्छ । तर नेपाल जस्तो साक्षरताको स्तर कम भएको मुलुकमा सही नेतृत्व चयन गर्न जनताको सो विवेकलाई बाह्य तत्वले प्रभाव पार्ने गरेको पाइन्छ । कतिले मनी र मसलको मोबिलाइजेसनबाट मिराकल गर्न सकिन्छ भन्ने गरेको पनि सुनिन्छ । यी आशंकाका कुरा जे भए पनि नेतृत्व चयन गर्दा मूलभूत रूपमा हेर्नुपर्ने विषयमा सबैको ध्यान जानुपर्छ । सत्ता सञ्चालन गर्न पुग्ने नेतृत्व चयनको सन्दर्भमा उम्मेदवार हुने व्यक्तिको चरित्र र क्षमतालाई मसिनरी कसी लगाएर शुद्धताको मात्रा उच्च भएकालाई छान्न मत दिनुपर्छ । यस निम्ति मतदाता शिक्षा सघन रूपमा सञ्चालन गर्नुपर्छ । सार्वजनिक पदमा पुग्ने व्यक्तिको चरित्र निर्मल वा शुद्ध र क्षमता अब्बल हुन जरुरी छ । चरित्र र क्षमता दुवैमा अञ्चल भएका व्यक्तिलाई नेतृत्वमा पुर्याउनुपर्छ । प्रश्न उठ्न सक्छ के हो चरित्र पक्ष ? र के हो क्षमता पक्ष ? कुनै पनि व्यक्तिको चरित्र पक्ष उसको सम्मान आर्जनको आधार हो र क्षमता पक्ष सेवा प्रवाहका लागि सक्षमताको जग हो । चरित्र पक्षमा राम्रो देखिन व्यक्तिमा इमान्दारिता अर्थात सत्य बोल्नु, सदाचारिता अर्थात बोलेको कुरा पुरा गर्नु, अनुशासन, परिपक्वता, फराकिलो मानसिकता, धैर्यता,नैतिकता, मेहनती, सेवाभाव, समभाव जस्ता गुण विद्यमान हुनुपर्छ । यस्ता गुणले व्यक्तिलाई भ्रष्ट हुनबाट जोगाउँछ । नेपाली समाजमा पदमा बसेका भष्ट हुन्छन् भन्ने बुझाइ छ । जन्मँदा कोही खराब वा भ्रष्ट हुँदैनन। हुर्कंदै बढ्दै जादा अविद्या वा लोभ वा मोहले भ्रष्ट बनाउने हो । चरित्र पक्ष उज्यालो भएका व्यक्ति भ्रष्टाचारदेखि डराउँछन् । आफैंभित्रको आध्यात्मिक चेतनाले चरित्र पक्षलाई सम्पोषण गरिरहेको हुन्छ । चरित्र निर्माण एक दिनको काम होइन । यसले निरन्तर आकार लिइरहने भएकाले चरित्रको चिनारी समाजमा भइरहेको हुन्छ । तसर्थ चरित्र केलाएर नेतृत्व छान्नुपर्छ । नेतृत्वलाई चरित्र मात्रै भएर पुग्दैन, क्षमता पनि उत्तिकै महतवपूर्ण हुन्छ । नेतृत्व तहमा पुग्ने व्यक्तिसँग भविष्य हाँक्न सक्ने क्षमता हुनुपर्छ । अर्थात परिकल्पना परिदृष्य प्राप्तिको दूरदर्शिता निजमा हुनुपर्छ । जनताका माझमा जनताका साथमा जम्नरम्नगम्न सक्ने हुनुपर्छ । नेतृत्वमा पुग्ने व्यक्ति समाजको चरित्रसँग जानकार भएको, कुनै पनि परिस्थिति ग्रहण गर्न सक्ने, आफ्नो कार्यशैलीमा दृढ, विश्लेषण गर्न सक्ने क्षमता भएको, जनताको अभिमतबाट प्राप्त हुने ओहोदाको उपयोगमा प्रविणता भएको, सिद्धान्तनिष्ठ, जिम्मेवार, जवाफदेही, निर्णय क्षमता भएको, प्रभावशाली, जाँगरिलो जस्ता गुण हुनुपर्छ । यसैगरी क्षमताका अरू पक्षहरूमा काममा निरन्तर लागि रहने, सहनशील, दृढ इच्छाशक्ति, बौद्धिक, सिपालु, अग्र क्रियाशील, उद्देश्यमूलक, प्रविधि मैत्री, परिर्वतन उन्मुख, मेहनती, अन्वेषक, सिर्जनशील, जिज्ञाशु, परिकल्पनाकार, अरूलाई बुझ्न सक्ने, कूटनीतिक, निर्देशन गर्न सक्ने, परि श्रमी, शारीरिक रूपले दुरुस्त, भाषा प्रविणता, कठोर, सहृदयी, उदार र कुद्न सक्ने, प्रतिकूल परिस्थितिलाई सम्हाल्न सक्ने, सञ्चार गर्न सक्ने, समर्पित, आदर्श, उत्प्रेरक, विज्ञ र साहसीपन पर्दछन् । क्षमता पक्षका थप गुणहरूमा निरन्तर अध्ययनशील, सेवाकेन्द्रित, सकारात्मक, ऊर्जायुक्त, जनतालाई विश्वास गर्ने, सन्तुलित जीवन जिउन सक्ने क्षमता, शक्तिदाता, स्वयं नवीकरणको अभ्यास गर्ने क्षमता पर्दछन् । यिनै क्षमताका गुण भएका व्यक्तिहरू नेतृत्वमा अब्बल सावित हुन सक्छन् । उल्लेखित चरित्र र क्षमताका गुण भएका व्यक्ति नेतृत्वमा पुग्ने हो भने कार्य सम्पादनमा सकारात्मक परिर्वतन देख्न सकिनेछ । त्यसैले मतदाताले आफ्नो अमूल्य मत दिँदा चरित्र र क्षमता राम्रो भएका उमेदवारका पक्षमा दिनुपर्छ । चरित्र र क्षमता भएका व्यक्ति नेतृत्व गर्ने हैसियतमा पुग्दा दूरदृष्टि तय गर्ने, उत्प्रेरणा जगाउन सक्ने, उत्साहित बनाउने, प्रशंसा गर्ने, नतिजा दिएर सन्तुष्ट बनाउने, समन्वय गर्ने, काममा व्यस्त बनाउन सक्ने, ध्यानपूर्वक अरूका कुरा सुन्ने, परामर्श दिन सक्ने, प्रभाव पार्ने, सहयोग गर्ने, सरकार हाँक्न सक्ने, परिचालन गर्नसक्ने, नियन्त्रण गर्नसक्ने, सम्झाउन बुझाउन सक्ने, विकासको सपना देख्न सक्ने, संवाद गर्न सिपालुलगायतका कार्य गर्न सक्छन् । सबैको स्वीकार्य, प्रिय र सहृदयी बन्ने भनेकै चरित्र र क्षमताबाट हुने हो । ढोकैको सरकारका लागि नेतृत्वमा पुर्याउन आयोजना हुने स्थानीय तहको निर्वाचन सर्वसाधारणका लागि अति महतवपूर्ण छ । निर्वाचन लोकतन्त्रको सञ्जीवनी हो । तसर्थ निर्वाचनवाट नेतृत्वमा चरित्रवान र क्षमतायुक्त व्यक्ति पुगेमा स्थानीय जनताले सरकारको सेवा पाउन सहज हुनेछ । तसर्थ आसन्न निर्वाचनमा चरित्र र क्षमताले सजिएका व्यक्तिलाई नेतृत्वमा पुर्याउन सके सबैका लागि श्रेयस्कर हुनेछ।"
"नाम मात्र होइन, कार्यशैली फेरौं","अहिले नेपालका खासगरी जिल्ला सदरमुकाम र ग्रामीण क्षेत्र निर्वाचनमय भएका छन् । यद्यपि मधेसी मोर्चाको संविधान संशोधनको रटान यथावतै छ । अन्त्यमा यी दल मिल्ने संकेत देखिएको छ । चुनावमा नगएर त के हुन्छ र ? राजनीति गर्नेले चुनावकै माध्यमबाट जनतालाई आफ्ना कुरा बताउने हो । प्रजातन्त्रको रमाइलो पक्ष भनेकै यही हो । चुनावमा गएर आफ्ना कुरा जनसमक्ष राखेर 'म्यान्डेट' लिएपछि मात्र आफूले चाहेजस्तो सुधार गर्ने हो । बीस वर्ष भइसक्यो स्थानीय चुनाव नभएको । जिल्ला र गाउँमा अहिले जनताको शासन भन्दा पनि सर्वदलीय शासन छ, दलहरू मिलेर जनताका इच्छाविपरीत काम गर्न पनि सक्छन् । यो प्रक्रिया प्रजातान्त्रिक भएन । चुनाव अब अपरिहार्य छ र चुनाव नगर्नु भनेको राष्ट्र र जनताको भावनाविपरीत जानु हो ।केही समयअघि प्रधानमन्त्री पुष्पकमल दाहालले नयाँ संविधानअनुसारको ललितपुर महानगरपालिकाको उद्घाटन गरेर नयाँ स्थानीय शासनको नयाँ अध्याय सुरु भएको उद्घोष गरेका थिए । प्रधानमन्त्री दाहालले यस कार्यलाई संविधान कार्यान्वयनको पहिलो पाइलो भएको बताएका थिए । २०२४ सालमा एसएलसी गरेपछि उच्च शिक्षा अध्ययनका लागि काठमाडौं आउँदा इलामको एउटा महतवपूर्ण फिक्कल बजार, फिक्कल गाउँ समिति नै थियो । तर अहिले जाँदा त्यही फिक्कल गाविस सूर्योदय नगरपालिकामा परिणत भएछ । खुसी लाग्यो । पहिले 'गाविस' हुँदा केही लाख मात्र बजेट हुने फिक्कलले यो वर्ष १६ करोड रुपैयाँको बजेट प्रस्तुत गर्यो । स्थानीय निकायको अस्तित्व हराएको बीस वर्षपछि, प्राप्त यो रकमको सदुपयोग भयो भने, फिक्कल वा इलामका जनताले साँचो अर्थमा लोकतन्त्रको फल खान पाउने विश्वास गर्न सकिन्छ । यसअघि आउने अलिकति बजेट सर्वदलीय सहमतिका नाममा सबै दलका नेताले बाँडीचुँडी 'जय नेपाल' गर्थे । अब त्यस्तो हुँदैन होला भन्ने आशा गरौं । सुदूरपूर्वको इलाम जिल्ला सूर्योदयको पहिलो किरण यसै क्षेत्रमा पर्ने भएकैले होला सूर्योदय नगरपालिको नाम राखिएको । फिक्कलबाट पारीपट्टि देखिने अन्तुबाट सूर्य उदाउँदा त्यसको पहिलो किरण नै यसै बजारका डाँडामा ठोकिन पुग्छ । दार्जिलिङको 'टाइगर हिल' भन्दा राम्रो सूर्योदय यहाँबाट देख्न सकिन्छ भन्छन् पर्यटक । इलाम, प्राकृतिक, भौगोलिक तथा मौसमी वातावरण र नगदेबालीका लागि प्रसिद्ध मानिन्छ । इलामलाई पाँच अआलु, अलैंची, अदुवा, ओलन (दूध) तथा अम्लिसो (कुचो) ले यहाँका किसान धनी छन् । अहिले आतिथ्य पनि जोडिएको छ । प्रकृतिले पनि साथ दिएकाले होला, 'दुई टी' चिया खेती र पर्यटन व्यवसाय पनि अहिले फस्टाउन थालेका छन् । इलामका हरेक गाउँमा प्रायः सबैले गाई पाल्छन् । दूधबाट प्रसस्त आम्दानी हुन्छ । दुग्ध विकास संस्थानका दुध चिस्यान केन्द्रमा जम्मा भएको दूधबाट झन्डै दैनिक पाँच छ हजार लिटर दूध विराटनगरसम्म पुग्छ । राजनीति गर्नेले चुनावकै माध्यमबाट जनतालाई आफ्ना कुरा बताउने हो । प्रजातन्त्रको रमाइलो पक्ष भनेकै यही हो । चुनावमा गएर आफ्ना कुरा जनसमक्ष राखेर 'म्यान्डेट' लिएपछि मात्र आफूले चाहेजस्तो सुधार गर्ने हो । अहिले दूधबाट बन्ने 'ललिपप' छुर्पी र चीज जस्ता उत्पादनले इलामे किसानको आम्दानी वृद्धिमा ठूलै योगदान पुर्याएको छ । पशुपतिनगरको चीज, विदेशी पर्यटकले खुब मन पराउँछन् । उनीहरूलाई जागिर खोज्न खाडी मुलुक ताक्नेै पर्दैन । मेहनत गर्नेलाई यहीं स्वर्ग छ । अचेल स्वच्छ हावापानी, आफ्नै बारीमा फलेका सागसब्जी र फलफूल (अग्र्यानिक) खान पाउँदा स्थानीयहरु त्यसलाई स्वर्ग ठान्छन् । खासगरी काठमाडौंमा दिनहँ केही किलो धुलो, र धुँवा अनि हार्मोनका सुइले खाउँखाउँ लाग्ने, तर बिषालु बनाइएका सागसब्जी र फलफूल खान बाध्य भएकालाई त इलाम स्वर्गैजस्तो लाग्छ । इलामको अर्को विशेषता भने हरियाली पनि हो । चिया खेतीले गर्दा हरियाली छाए पनि इलाममा प्रायजसो धेरैले गाइ पाल्छन् । तिनका लागि हरियो घाँसपात चाहिन्छ । त्यसैका लागि वनस्पति लगाउन करै लाग्छ । चियाको खेती बढेकाले, यो हरियाली बढेको हो । यहाँ पर्यटनको पनि राम्रो सम्भावना छ । 'होम स्टे' पनि निकै बढेछ । फिक्कलजस्तो सानो बजारमा पनि दुई सयजनाले बस्ने र खाने राम्रा होटेल बनेछन् । कन्याम चिया बगानमा त झापा, मोरङबाट 'वनभोज' गर्ने निहुँ पारेर त्यहाँको सुन्दर र शीतल वातावरणमा रम्ने मान्छेको भीड नै लाग्दो रहेछ, यहाँ होटेललगायत पर्यटकलाई सुविधाका लागि घोडा चढेर घुम्ने व्यवसाय देख्दा पर्यटनबाट अरू धेरै आयआर्जन गर्न सकिने सम्भावना पनि देखियो ।यसले केही अल्लारे केटाहरूलाई पैसा कमाउने मौका पनि मिलेको देखियो । एउटा घोडाबाट दैनिक २३ हजार कमाउन सकिने कुरा गर्छन् यो व्यवसायमा लाग्नेहरू नगदेबालीमा अलैंची भने इलामबाट बिलाएछ। तर केही समयदेखि त्यो अलैची 'फुर्के' भन्ने रोगले ध्वस्त भएछ । 'फुर्के' रोग के हो र यो रोगले अलैंचीलाई कसरी सखाप पार्यो भनेर अनुसन्धान गर्न सकेको भए, सायद उपचार पनि हुन्थ्यो होला । काठमाडौंमा कृषि अनुसन्धान केन्द्र छ, त्यहाँ सरकारी जागिरे भएर बसेका कयौं कृषिविज्ञ पनि छन् । फिक्कलकै पान्दाममा एउटा अलैंची अनुसन्धान केन्द्र अझै छ । तर यसको कुनै उपयोगिता देखिएन । नेपालमा पत्ता लाग्न सकेन भने पनि, आजको अन्तर्राष्ट्रिय सम्पर्क र सूचना प्राप्त गर्ने समयमा त्यो अलैंचीको नमुना संसारका कुनै प्रयोगशालामा पठाएर पनि यो फुर्के रोगलाई बिदा गर्न सकिन्थ्यो होला । कसले गर्ने ? सबैलाई आफ्नै स्वार्थ हेर्दै फुर्सद छैन । यदि यो रोगलाई महतव दिएर यसको निदान गर्न सक्ने हो भने इलामका किसानको जीवनस्तर माथि जान सक्थ्यो । स्थानीय किसानको आय बढ्नु भनेको उनीहरूको आर्थिक समृद्धि हुनु हो । अहिले फेरि नयाँ विरुवा ल्याएर रोप्न थालेछन् त्यहाँका किसानले फुर्के । फुर्के फेरि फर्केर आएन भने सायद अलैंची किसानका सुदिन फर्कन सक्छन् । अलैंची मसलाबाहेक आयुर्वेदमा यसको औषधीय महतव पनि छ । दुःखलाग्दो कुरा मेची राजमार्गबाट उत्तर लागेर झापा जिल्लाबाट इलाम प्रवेश गरेदेखि नै सडकका किनारमा रुख काटेर बिक्री गर्न लैजान पहाडजत्रै थुप्रो बनाएर राखिएका काठका दृश्य देख्दा भने यसलाई नियन्त्रण नगर्ने हो भने इलामको हरियाली हराउन त होइन भन्ने लागेको छ । प्रकृतिले हामीलाई सबै दिएको छ, तर हामी नै यसको विनासमा लागेका छौं । रुख यसरी नै काटेर फ्याँक्ने हो भने आजको हरियो इलाम, भोलि उजाड हुनेछ । पशुपतिनगरबाट दार्जलिङ जाने १५।१६ किलोमिटरको दूरीमा ठूल्ठूला सल्लाका रुख देख्दा मनैदेखि आनन्द लाग्छ । म बालकै छँदा देखेको त्यो जंगल आजसम्म पनि कसैले काटेको छैन । भारतमा रुख काट्दा, मान्छे काट्नेलाई जस्तै कानुन लाग्छ, त्यसैले जोगिएको हो, भन्छन् स्थानीयबासी । हामी भएका जंगल पनि सखाप पार्दैछौं पैसाका लागि । अनि मौसम पनि किन नबिग्रियोस । कन्यामबाट पारीपट्टिको अन्तु डाँडामा 'केबलकार' बनाउने हो भने पर्यटकको संख्या पनि बढ्न सक्छ । सायद नगरपालिका भएपछि अब त यस्तो सोच राख्नेहरू पनि आउलान् नि भनेर आशा गर्न सकिन्छ । यस्ता धेरै सम्भावना छन्इलाममा । त्यसलाई पूरा गर्न नगरपालिका सक्षम होस् । होइन भने गाउँ विकास समितिबाट 'नगरपालिका' नाम मात्र फेरेर मात्र केही हुँदैन ।"
आर्थिक हित र समुन्नति,"कुनै पनि देशको परराष्ट्र नीतिको मूल आधार राष्ट्रिय हित हो । अन्तर्राष्ट्रिय जगत्मा राष्ट्रिय हितको प्रबद्र्धन गर्नु परराष्ट्र मन्त्रालय र कूटनीतिज्ञहरूको दायित्व हो । तथापि यो कार्य परराष्ट्र मन्त्रालयको एकल प्रयासबाट मात्र सम्भव छैन । यसका लागि सम्पूर्ण सरकारी निकाय, निजी क्षेत्र, डायस्पोरा र नागरिकहरूको तहबाट महत्वपूर्ण भूमिका खेलिनु आवश्यक हुन्छ । विद्वानहरूले राष्ट्रिय हितका तीनवटा पाटा औंल्याएका छन् । राजनीतिक, आर्थिक र सांस्कृतिक । राजनीतिक पाटोले राष्ट्रिय सुरक्षा, स्वतन्त्रता, अखण्डता, स्वाधीनता र स्वाभिमानको रक्षा गर्ने कार्यलाई जोड दिन्छ भने आर्थिक पाटोले व्यापार तथा लगानी प्रबद्र्धन, आर्थिक समृद्धि र विकासमा जोड दिन्छ । यसैगरी सांस्कृतिक पाटोमा धर्म, संस्कृति, परम्परा, रहनसहन, भाषा तथा भेषभूषाहरूको जगेर्ना आदि पर्छन्। बन्द, हडताल, चक्काजाम तथा यस्तै जबर्जस्त खालका व्यवहारले अरूको अधिकार कुन्ठित गर्ने, मानव अधिकारको हनन हुने, हिंसा र अशान्ति बढ्ने, औद्योगिकीकरण र आर्थिक विकासमा व्यवधान गर्ने भएकोले यस्ता क्रियाकलाप आर्थिक हितका लागि घातक हुन् । नागरिकहरूले बन्द हडतालको नाममा नेपालमा उत्पादन नहुने गाडीहरू जलाउँदा वा सम्पत्ति तोडफोड गर्दा कदापि आर्थिक हित कायम हुन सक्दैन । जलाइएको गाडीको सट्टा विदेशमा बनेको अर्को गाडी किन्नुपर्ने भएकोले हामीले गाडीनिर्माता राष्ट्रकै उत्पादनको माग सिर्जना गरिरहेका हुन्छौं । टोकियो विश्वविद्यालयमा पंक्तिकारले गरेको एक अनुसन्धानले नेपालमा एक रुपैयाँ पुँजीगत खर्च हुँदा त्यसको गुणक प्रभाव स्वरूप छ रुपैयाँले राष्ट्रिय आय बढ्ने देखिएको छ । यसको अर्थ पुँजीगत खर्च हुन नसक्नु भनेको आर्थिक वृद्धि कम हुनु हो । नेपालमा प्रत्येक वर्ष पुँजीगत बजेट फ्रिज हुनु भनेको मुद्रास्फ्रीतिका कारण यसको मूल्य घट्दै जानु पनि हो । आज एक हजार रुपैयाँले जति किनमेल गर्न सकिन्छ अर्को साल त्यसले करिब दस प्रतिशत कम किनमेल हुन्छ । समयमा काम नहुँदा देशको विकास पछि पर्दै जान्छ र नेपालीको समृद्धिको आकांक्षा पनि पर धकेलिँदै जान्छ । हालको नेपालको आर्थिक हित आर्थिक समुन्नतिका माध्यमबाट मात्र सम्भव छ । स्वदेशभित्र रोजगारीका अवसर सिर्जना गर्ने अदक्ष र न्यून बेतनमुखी काम तथा गुणस्तरीय शिक्षाका लागि विदेशिनुपर्ने बाध्यताको अन्त्य हुनु आवश्यक छ । सन् २०१६ को तथ्यांकअनुसार नेपालमा कुल गार्हस्थ्य उत्पादनको अनुपातमा करिब ३२ प्रतिशत रेमिट्यान्स भित्रिएको छ । तर वैदेशिक शिक्षा आर्जनका लागि ठूलो मात्रामा पुँजी बाहिरिएको र उच्च शिक्षा आर्जन गर्ने जनशक्तिसमेत पलायन भएको विषय गौण बनेको छ। नेपालीहरू कामको लागि विदेशिने तर नेपालमा विदेशीले कमाइ गरी ठूलो मात्रामा पैसा बाहिर लैजाने अवस्था छ । सन् २०१६ को विश्व बैंकद्वारा प्रकाशित माइग्रेसन एन्ड रेमिटेन्सेस नामक प्रतिवेदनअनुसार नेपालबाट ठूलो रकम बाहिर जान्छ । यसमा भारतीयहरूले नेपालबाट करिब २ खर्ब ८९ अर्ब रुपैयाँ लैजान्छन् । नेपालबाट सबैभन्दा बढी रेमिट्यान्स लैजाने मुलुकहरूमा क्रमशः भारत, चीन, पाकिस्तान, भुटान, श्रीलंका, बंगलादेश आदि रहेका छन् । भारतबाट आधिकारिक तवरबाट भित्रिने रेमिट्यान्स ९६ अर्ब रुपैयाँ मात्र देखिएको छ । नेपालमा ठूलो संख्यामा सिकर्मी, डकर्मी, प्लम्बर, इलेक्ट्रोसियनलगायत विभिन्न खालका प्राविधिक कामदेखि कपाल काट्ने, कवाडी संकलन गर्नेसहितका काममा हजारौं भारतीय जनशक्ति कार्यरत छन् । वैदेशिक रोजगारीबाहेक पनि विभिन्न मुलुकमा ठूलो संख्यामा नेपाली विदेशिएका छन् । अमेरिका, अस्ट्रेलिया, बेलायत, जापान, भारत, मलेसिया, चीन, बंगलादेश, जर्मनी र डेनमार्क आदि जस्ता मुलुक जाने विद्यार्थीले प्रतिविद्यार्थी १० लाखभन्दा बढी खर्च गर्ने गरेको देखिन्छ । शिक्षा मन्त्रालयको तथ्यांकअनुसार २०७१७२ मा मात्र करिब २९ हजार विद्यार्थी वैदेशिक शिक्षाका लागि बाहिरिएका छन् । यो क्रम अझ बढेको छ । उनीहरूले ठूलो पुँजी आफूसँगै अध्ययन खर्चका लागि लगेका छन् । पहिलो भाषाको रूपमा अंग्रेजी बोलिने मुलुकहरूबाट अध्ययन सकेपछि नेपाली विद्यार्थी फर्कने प्रवृत्ति पनि एकदमै न्यून छ । यसैगरी डिभी, पिआर परेर जाने नेपालीको संख्यासमेत ठूलो छ । देशको विकसका लागि चाहिने जुझारु युवाशक्ति पुँजीसहित बाहिरिनु आर्थिक हितमा कदापि हुँदैन । नीतिनिर्माताको ध्यान यसतर्फ जानु आवश्यक छ । नेपालीहरू दक्षता हासिल गरी स्वदेशमा आय आर्जन गर्नुको सट्टा न्यून बेतनमा अदक्ष कामदारको रूपमा कार्य गर्न मलेसिया र खाडी मुलुकमा पुगेका छन् । स्वदेशमा भारतीय श्रमिकले गर्नेजस्तो दक्ष वा अर्धदक्ष वा तरकारी, फलफूल र चनाचट्पटे बेच्नेजस्ता काम नै गर्ने गरेको भए भारतीय श्रमिकलाई विस्थापित गरेर स्वदेशमै रोजगारीका अवसर सिर्जना गर्न सकिन्थ्यो । यसैगरी अहिले भूकम्पपछिको पुनर्निर्माण कार्यमा पनि श्रमिकको अभाव खड्किएको छ । सडक निर्माण कार्यका लागि डोजरजस्ता गह्रौं उपकरण चलाउने श्रमिकको अभाव छ । यसलाई स्वदेशी श्रमिकबाट पूर्ति गर्न सकिने स्थिति छैन भने असुरक्षित रोजगारीमा महिला तथा युवा विदेशिनु र विदेशीले आफ्नो देशमा बढी कमाएर लैजानु पक्कै पनि नेपाल र नेपालीको हितमा छैन । यो नेपाली अर्थतन्त्रका लागि सकारात्मक संकेत पनि होइन । नेपालले आर्थिक पक्षहरूलाई राष्ट्रिय हित प्रबद्र्धन गर्ने विशेष माध्यम बनाउनुपर्ने आवश्यकता छ । विकास कूटनीतिको प्रभावकारी प्रयोगबाट आर्थिक हित कायम गर्न सकिन्छ । राष्ट्रको समुन्नति नभई नेपालीको प्रतिष्ठा कायम हुन सक्दैन । देश धनी भए नागरिक अवश्य धनी हुन्छन् । देश धनी बनाउन स्वदेशी उत्पादन बढाउन ध्यान दिनुपर्छ । श्रम र पुँजीको मात्रा र गुणस्तर नबढाई उत्पादन बढाउन सकिँदैन । तसर्थ, दक्ष तथा योग्य जनशक्तिको निर्माण र स्वदेशमै अवसरको सिर्जना नै उत्पादन बढाउने उपाय हुन् । यसका अलावा प्रत्येक वर्ष पुँजीगत खर्च नभई फ्रिज भइरहेको वा रकमान्तर गरी गैर बजेटरी अनुत्पादक खर्चमा स्रोत नास भइरहेको छ । यसलाई सुधार गर्नु अत्यावश्यक छ । आर्थिक हितलाई प्राथमिकतामा नराखी समृद्धि सम्भव छैन र समृद्धि नभई अवसर लागत (अपच्र्युनिटी कस्ट) कायम गर्न सकिँदैन । अवसर लागत कायम गर्न नसक्दा अदक्ष श्रमिकका लागि बेरोजगारी र फुर्सदको अवस्था रहने भएको कारण कि त वैदेशिक रोजगारीका लागि विदेशिनुपर्ने, होइन भने फुर्सदको सदुपयोग गर्न पनि राजनीतिक दलको कार्यकर्ता हुनुको विकल्प देखिँदैन । देश बदल्ने सोच बोक्ने राजनीतिक कार्यकर्ता हुनु राम्रो हो, तर बेरोजगार बसेर देशलाई कुनै योगदान दिन सकिँदैन । नेपालको भूराजनीतिक स्थितिले गर्दा नेपालले आर्थिक पक्षहरूलाई राष्ट्रिय हित प्रबद्र्धन गर्ने विशेष माध्यम बनाउनुपर्ने आवश्यकता छ । विकास कूटनीतिको प्रभावकारी प्रयोगबाट आर्थिक हित कायम गर्न सकिन्छ । यसका लागि विभिन्न देशका लागि भिन्नाभिन्नै देशगत रणनीतिहरूको आवश्यकता छ । देशगत रणनीति बनाउन परराष्ट्र मन्त्रालयले सुरु पनि गरिसकेको छ । यो राम्रो सुरुवात् हो । एक लाखको निर्यात हुँदा १३ लाखको आयात हुने वर्तमान अवस्थाको व्यापार घाटा कम गर्न भारत, चीन तथा अन्य मित्रराष्ट्रहरूसँग अन्तर्निर्भरताको विकास गर्नु आवश्यक देखिएको छ । यसका लागि तुलनात्मक लाभका प्रतिस्पर्धी उत्पादनहरू पहिचान गरी स्वदेशी उत्पादनमा ठूलो मात्रामा वृद्धि नगरी सुखै छैन । लगानीका लागि करिब भर्जिन अवस्था रहेको अर्थतन्त्रमा प्रत्यक्ष वैदेशिक लगानी ल्याउनु पनि त्यत्तिकै अपरिहार्य छ । लगानी सम्मेलनमा प्रतिबद्धता गरिएको १४ खर्बको लगानी भित्र्याउन प्राथमिकताका साथ पहल गर्नु जरुरी छ । रोजगारीका सुरक्षित गन्तव्यहरूको खोजी गर्नु, रोजगारीका वर्तमान गन्तव्य मुलुकहरूसँग द्विपक्षीय सम्झौता गर्नु, महिला श्रमिकहरूको सुरक्षा कायम हुने स्थितिमा मात्र रोजगारीमा पठाउनु, श्रमिकहरूलाई दक्षता वृद्धि हुने तालिम दिएर कम्तीमा पनि अर्धदक्ष श्रमिकको रूपमा पठाउनु अल्पकालिक रूपमा मात्र नेपालको हितमा छ । पर्यटक मैत्री पूर्वाधार र क्रियाकलाप प्रबद्र्धन गर्नु, नेपालका बारेमा अन्तर्राष्ट्रिय समुदायमा रहेका भ्रम चिर्दै नेपाललाई भ्रमण गर्ने मुलुकको प्राथमिकता सूचीमा पार्न सफल हुनु, नेपालमा अत्याधुनिक कृषि र औद्योगिक प्रविधिहरू भित्र्याउनु तथा नेपाली डायस्पोराको ज्ञान, सीप र पुँजी नेपालको विकासमा परिचालन गरी स्वदेशमा नै रोजगारीका अवसर सिर्जना गर्न सक्नु नेपालको दीर्घकालीन आर्थिक हितका लागि महतवपूर्ण छ । सरकार तथा नागरिक तहबाट स्वदेशी उत्पादनलाई प्रबद्र्धन नगर्ने हो भने स्वदेशी उद्योग प्रतिस्पर्धी बन्न सक्दैनन् । हाल नेपालमा कुल गार्हस्थ्य उत्पादनमा उत्पादनमूलक उद्योग क्षेत्रको योगदान करिब ५ प्रतिशतमा सीमित भएको छ । यसले स्वदेशी उद्योगहरू धराशायी हुँदै गएको देखाएको छ । सेना, प्रहरी र सरकारी कर्मचारीहरूले प्रयोग गर्ने युनिफर्म स्वदेशी उत्पादन प्रयोग गर्ने हो भने नेपालका हेटौँडा कपडा उद्योगजस्ता स्वदेशी उद्योगलाई टाट पल्टनबाट जोगाउन सकिन्छ । स्वदेशी वस्तु उपलब्ध भएको अवस्थामा पनि त्यसको उपभोग नगरी विदेशी उत्पादन उपभोग गर्नु आर्थिक हितविपरीत हो । देख्दा सामान्य लाग्ने यस्ता क्रियाकलापको ठूलो असर परिरहेको हुन्छ । तिर्नुपर्ने कर नतिर्ने कम्पनीको उत्पादन प्रयोग गर्नु, यस्तो कम्पनीका पक्षमा काम गर्नु वा उच्च तहबाट निर्णय गरी करको दायित्वबाट उन्मुक्ति प्रदान गर्नु आर्थिक हितविपरीतको कार्य हो । हामीले हरेक दिन गर्ने कार्य आर्थिक हितविपरीत भएको छ कि छैन । यस्तो विश्लेषण गर्नुपर्ने भएको छ । आर्थिक हित अनुकूल नभए पनि प्रतिकूल भने कदापि हुनु हुँदैन । यस्तो सोचाइ पदमा हुने नहुने सबै नेपालीमा हुनैपर्छ । आजैदेखि यस्तो नसोच्ने हो भने नेपालको आर्थिक हित पछि पर्दै जान्छ ।"
तेस्रो लिंगीका लागि खेलकुदको तयारी,"काठमाडौं : राष्ट्रिय खेलकुद परिषद् (राखेप)ले तेस्रो लिंगीहरूका लागि बृहत् खेलकुद प्रतियोगिता आयोजना गर्ने भएको छ । राखेपले आर्थिक वर्ष २०७४।७५ मा विभिन्न खेलकुद गतिविधि सञ्चालनका लागि युवा तथा खेलकुद मन्त्रालयमा पठाएको प्रस्तावमा तेस्रो लिंगीको खेलकुद पनि समावेश गरेको छ। राखेप सदस्यसचिव केशवकुमार विष्टले आगामी वर्षका लागि प्रस्ताव गरेको नयाँ कार्यक्रममा तेस्रो लिंगीबीच बृहत् खेलकुद आयोजना गर्ने विषयलाई पनि प्राथमिकताका साथ समावेश गरिएको जानकारी दिनुभयो । विश्वमै तेस्रो लिंगीहरूको खेलकुद निकै कम हुने गरेको छ । तेस्रो लिंगीको विषयलाई लिएर विश्व खेलकुदमा समय समयमा विवाद पनि देखिने गरेको छ । सदस्यसचिव विष्टले तेस्रो लिंगी पनि देशका नागरिक भएकाले उनीहरूलाई समान दृष्टिले हेर्नुपर्छ भन्ने मान्यतासहित यस्तो प्रस्ताव अघि सारिएको जानकारी दिनुभयो । 'तेस्रो लिंगी हुनुमा उनीहरूको दोष छैन । उनीहरू पनि देशका नागरिक हुन्, हाँसो र खिसीका पात्र होइनन् । त्यसैले उनीहरूलाई पनि खेलकुद क्षेत्रमा समाहित गर्न तेस्रो लिंगीहरूको खेलकुद प्रतियोगिता आयोजना गर्ने तयारीमा हौं', विष्टले भन्नुभयो । तेस्रो लिंगीहरूको खेलकुद प्रतियोगितामा समावेश गरिने खेल, त्यसको संरचना र सहभागिताको विषयमा आवश्यक छलफल भइरहेको जानकारी पनि उहाँले दिनुभयो । 'हरेक वर्ग, क्षेत्र र उमेर समूहका व्यक्तिलाई खेलकुदमा समाहित गर्ने हाम्रो नीति हो । त्यसैलै आगामी आर्थिक वर्षका लागि केही फरक कार्यक्रम अघि सारेका छौं, त्यसमध्ये तेस्रो लिंगीको खेलकुद नितान्त नयाँ अवधारणा हो', अन्नपूर्णसँगको कुराकानीमा सदस्यसचिव विष्टले भन्नुभयो । राखेपले आगामी वर्षदेखि 'राखेप च्याम्पियनसिप' को नाममा अर्को राष्ट्रिय खेलकुद प्रतियोगिता पनि सञ्चालन गर्ने भएको छ । राखेप च्याम्पियनसिप बृहत् राष्ट्रिय खेलकुद प्रतियोगिता सकिएको एक वर्षपछि आयोजना गरिनेछ । 'बृहत् राष्ट्रिय खेलकुद भएको अर्को वर्ष राखेप च्याम्पियनसिप हुनेछ, यसले खेलाडीलाई व्यस्त बनाउने छ भने अन्तर्राष्ट्रिय सहभागिताका लागि पनि गतिलो तयारी हुनेछ', उहाँले भन्नुभयो । उहाँका अनुसार राखेप च्याम्पियनसिप भने सम्बन्धित संघले नै आयोजना गर्नेछन् । राष्ट्रपतिको नाममा छुट्टै महिला प्रतियोगिता र उपराष्ट्रपतिको नाममा यू१४ उमेर समूहको प्रतियोगिता पनि आयोजना गरिनेछ"
च्यारिटी म्याचसँगै धनगढी प्रिमियर लिग सुरु,धनगढी : सेती अञ्चल प्रहरीको खेलमैदानमा आतिसबाजीसहित आइतबार साँझ सगरमाथा सिमेन्ट धनगढी प्रिमियर लिग (डीपीएल) क्रिकेटको उद्घाटन गरिएको छ । सांसद पुष्करनाथ ओझाले लिगको उदघाट्न गरे । डीपीएलको औपचारिक खेल सोमबारदेखि सुरु हुनेछ । त्यसअघि आइतबार फाप्ला अन्तर्राष्ट्रिय क्रिकेट रंगशाला निर्माण अभियान ड्रिम फाप्लाको सहयोगार्थ आयोजित च्यारिटी खेल भने नेपाल११ ले जितेको छ। नेपाली राष्ट्रिय टोलकै जर्सीमा उत्रेको नेपाल११ ले टस जितेर पहिले ब्याटिङ गर्दै निर्धारित २० ओभरमा आठ विकेट गुमाई एक सय ६१ रन बनाएको थियो । कप्तान पारस खड्काले अर्धशतकीय पालि खेले । उनले ४४ बलमा चार छक्का र सात चौकाको मद्दतले ६८ रन बनाए । वसन्त रेग्मीले ४३ रन बनाए । शरद भेषावकरले १९ रन थपे ।मेहबुब आलम १० रनमा पेभेलियन फर्किए । धनगढी११ का विक्रम ठगुन्नाले चार ओभरमा १२ रन खर्चंदै चार विकेट लिए । सागर भण्डारी र पदम केसीले एकएक विकेट हात पारे । धनगढी ११ ले निर्धारित ओभरमा आठ विकेट गुमाएर एक सय ३० रनमात्र बनाउन सक्यो । पारस खड्का म्यान अफ दी म्याच घोषित भए । प्रतियोगिताको औपचारिक खेल सोमबारदेखि सुरु हुनेछन् । उद्घाटन खेलमा ज्ञानेन्द्र मल्ल नेतृत्वको सीवाईसी अत्तरिया र वसन्त रेग्मी नेतृत्वको काठमाडौं गोल्डेन्सले प्रतिस्पर्धा गर्नेछन् । प्रतियोगिताको विजेताले १५ लाख र उपविजेताले १० लाख रुपैयाँ पुरस्कार पाउनेछन् ।
