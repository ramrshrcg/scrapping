शीर्षक,विवरण
अनुसन्धानमा डिजिटल फरेन्सिक र कानुन,"डिजिटल फरेन्सिक वा विधि विज्ञान भन्नाले सञ्चित विद्युतीय सूचनाको गहिरो अध्ययन हो। यो पछिल्लो समय देखा परेको फरेन्सिक वा विधि विज्ञानको एउटा हाँगा हो। यसको अध्ययनले कुनै पनि क्षेत्रमा गरिएको डिजिटल अभ्यासहरूको प्रामाणिकतालाई सहयोग पुर्याउँछ अर्थात् वैधानिकता प्रदान गर्दछगर्न सकिन्छ। यो कुनै पनि अपराध अनुसन्धानको लागि मात्र नभैकन सम्पूर्ण डिजिटल गतिविधिका साथै उपकरणहरूको अध्ययन अनुसन्धानको लागि हो। जे भए पनि यसको उपयोग अपराध अनुसन्धान लागि होस् वा अन्य कुनै क्षेत्रको लागि यसले कानुनी धरातल भने छुन नसकेको महसुस हुन्छ। यसलाई सुरक्षा निकायले केही हदसम्म समेट्ने प्रयास गरेपनि यसबारे कानुनी बहस भने शून्यप्रायः छ। सुरक्षा निकायले यसको कानुनी हैसियतलाई ध्यान दिनेभन्दा पनि अपराध अनुसन्धानमा सहयोग लिने दृष्टिकोणले उपयोग गरेको पाइन्छ। कानुन व्यवसायीहरूले यसलाई अदालती कारबाहीमा बहसको विषय वनाएको छ जस्तो लाग्दैन। अपराध अनुसन्धानमा प्रहरी निकायले गरेको प्रयोग पनि सुरुवाती अवस्थामा रहेको महसुस हुन्छ। केही समयपहिले एटीएमसँग सम्बन्धित अपराधलाई लिएर मिडियामा चर्चाको विषय बन्यो। अर्थात् प्रविधिसँग सम्बन्धित आर्थिक कारोबारमा आपराधिक क्रियाकलाप भएको महसुस गरियो। त्यतिमात्र होइन गुड फर पेमेन्ट चेकलगायतसँग सम्बन्धित एच एन्ड बी बैंकमा घोटालाका कारणहरू अध्ययन गर्ने हो भने त्यसमा पनि अप्रत्यक्ष रूपमा प्रविधिको व्यापक दुरुपयोग भएको पाइने सम्भावना धेरै रहन्छ। विभिन्न वित्तीय अपराधका गतिविधिको प्रमाण ती कम्प्युटर पनि हुन सक्दछ अर्थात् विद्युतीय सूचना कम्प्युटरमा सञ्चित हुन सक्छ। पछिल्लो केही समय अगाडि एसएमएसमार्फत विभिन्न व्यक्तिलाई कुनै विदेशी नम्बरबाट विभिन्न लाभ उठाउनका लागि अभिप्रेरित गर्ने किसिमको सन्देश प्राप्त भएको जानकारी केही साथीभाइले दिए। ती सन्देश किन र कसरी कसले पठायो भन्नेबारे कुनै भरपर्दो सोधखोज भएन। यस्ता गतिविधिको प्राविधिक अनुसन्धान हुनु आजको आवश्यकता हो। पछिल्लो पटक राष्ट्रिय परिचयपत्रको विषयलाई लिएर गोपनीयता कायम वा व्यक्तिगत स्वतन्त्रता ध्यानमा राखी काम कामकारबाही अगाडि बढाउने कुरा सञ्चारमाध्यममा देखा परे। तर कस्तो अवस्थामा के भएको खण्डमा गोपनीयता भंग वा स्वतन्त्रता हनन् भएको मान्नेलगायतको प्रश्न सँगै जाडिएको छ। साँच्चै भन्ने हो भने यत्रतत्र सुरक्षाको नाममा राखिएको सीसीटीभी क्यामेराले सर्वसाधारणको स्वतन्त्रता हनन् भएको छ। त्यस्ता क्यामेराहरू सम्बन्धित सुरक्षा नियकाले राखेका हुन् कि अन्य कसैलै ? त्यस्ता क्यामेरा सम्बन्धित निकायले सुरक्षाका दृष्टिकोणले राखेका हुन् भने, सर्वसाधारणलाई जानकारीस्वरूप 'तपाई सीसीटीभी क्यामेराको निगरानीमा हुनुहुन्छ' भन्ने सूचना दिएर राख्दा सचेत नागरिकले व्यक्तिगत स्वतन्त्रताको सम्मान गरेको वा ध्यान दिएको महसुस गर्न वा मान्न सकिन्छ। त्यस्तो अवस्था देखिँदैन अर्थात् अति सामान्य सोच पनि पलाएको देखिँदैन। हामी अत्याधुनिक प्रविधि भित्र्याउने नाममा विभिन्न प्रणाली र उपकरणमा करोडौं खर्च गरिरहेका छौं। भोलि त्यसले निम्त्याउने विकृति वा अपराध कसरी सम्बोधन गर्ने र कानुनी धरातलबारे सोच नपुगेको देखिन्छ। अतः सरकारीस्तरमै डिजिटल प्रविधिप्रतिको सोच कुन स्तरमा छ भन्ने यसले प्रस्ट्याउँछ। प्रविधिमा सञ्चित विद्युतीय सूचनाका प्रमाणलाई कसरी अदालती कारबाहीसम्म पुर्याउने (चेन अफ कस्टडी) अथवा त्यसको कानुनी हैसियत के कस्तो हुने भन्ने विषयमा खासै चासो प्रकट भएको देखिँदैन। यसको कानुनी दृष्टिकोणमा वा वैधानिकताप्रति प्रश्नचिन्ह छ। हुन पनि सञ्चित विद्युतीय सूचना (इलेक्टोनिकल्ली स्टोर्ड इन्फरमेसन) स्वभावतः सानोतिनो हर्कतबाट पनि यसमा निहित मूल्य र मान्यता प्रभावित हुने भएकोले यसलाई प्रमाणका रूपमा प्रस्तुत गर्नु गाह्रो र चुनौतीको विषय हो। यो अरू भौतिक प्रमाणभन्दा निकै भिन्न अवस्थाको छ। यो सहायक प्रमाण नभै अन्य प्रमाणभन्दा बलियो प्रमाणका रूपमा यसलाई अदालती बहसको दायरामा ल्याउन सकिन्छ र ल्याउनुपर्दछ। अहिलेको युग प्रविधिको हो। हाम्रो देशमा पनि सूचना प्रविधि भनौ वा डिजिटल प्रविधिको प्रयोग व्यापक भइरहेको छ। विश्वका विकसित राष्ट्रहरूमा प्रविधिको विषयलाई लिएर कानुनी छलफल तथा समयानुकूल कानुन निर्माण भएका छन्। हाम्रो देशमा पनि यस विषयमा छलफल गरी उपयुक्त कानुन निर्माण गरिनुपर्ने आवश्यकता छ। देखा परेको अपराध तथा प्रविधिको चुनौतीलाई मध्यनजर गर्दै कानुन, प्रविधि र कानुन पालना गराउने निकायबीच एक किसिमको समीकरण भनौं वा समन्वय हुनुपर्ने देखिन्छ। विकासको गतिलाई अझ तीव्र तथा सार्वजनिक सेवाको क्षेत्रमा प्रविधिको प्रयोग अपरिहार्य छ। यसलाई व्यवस्थित र सुदृढ गर्न कानुनको उपस्थिति अनिवार्य छ। ती संकलित वा सञ्चित विद्युतीय सूचनालाई कानुनी हैसियत प्रदान गर्न निम्न बुँदाहरूमा ध्यान पुर्याउँदा उत्तम हुने छ। ००० सञ्चित विद्युतीय सूचनामा ह्रास सञ्चित विद्युतीय सूचना स्वभावतः सानोतिनो हर्कतबाट पनि यसको मूल्य र मान्यतामा ह्रास आउने हुन्छ। समय अन्तरालमा आउने सानोतिनो परिवर्तन पनि सम्पूर्ण डकुमेन्टलाई नै असर पुर्याउने खालको हुन्छ। सञ्चित विद्युतीय सूचनामा निहित डकुमेन्टहरू सक्कली हुन् कि नक्कली छुट्याउन गाह्रो हुन्छ। यस्ता समस्याहरू विशेषत बौद्धिक सम्पत्ति कसले कसकोबाट लिएको हो भन्नेमा समस्या देखिन्छ। उदाहरणको लागि यदि कुनै घटनास्थलमा प्रयोग भएको छुरा समयान्तरमा आउने भौतिक परिवर्तन अथवा ह्रासलाई अदालतले मान्यता दिन सक्छ भने विद्युतीय सूचनामा आउने ह्रासमा शंका पैदा गर्दछ। ०० सक्कली डकुमेन्ट सञ्चित विद्युतीय सूचनामा निहित डकुमेन्टहरू सक्कली हुन् कि नक्कली छुट्याउन गाह्रो हुन्छ। यस्ता समस्याहरू विशेषत बौद्धिक सम्पत्ति कसले कसकोबाट लिएको हो भन्नेमा समस्या देखिन्छ। यदि दुई डकुमेन्ट उस्तै किसिमको टेक्स्टहरू रहेको अवस्थामा धेरै हदसम्म ती डकुमेन्ट सक्कली अथवा नक्कली छुट्याउन सकिँदैन। ०० आधिकारिक व्यक्ति वा धनी कुनै कम्प्युटरबाट प्राप्त डकुमेन्ट त्यस कम्प्युटरको धनी व्यक्तिको हुन्छ भन्ने छैन। त्यो इन्टरनेट वा अन्य कुनै माध्यमबाट पनि प्राप्त गरेको हुन सक्दछ। अर्थात् त्यस डकुमेन्टको आधिकारिक व्यक्ति वा धनी पहिल्याउनु एक किसिमको जटिल चुनौती हो। ०० डाटा परिवर्तन उपलब्ध भएको सञ्चित विद्युतीय सूचनाको अध्ययन, अनुसन्धान गर्दा त्यसमा भएको डाटा जानेर होस् वा नजानेर परिवर्तन हुने सम्भावना अत्यधिक हुन्छ। ती डाटाहरूमा निहित रहेका मान्यता कमी आउन सक्छ, जसले गर्दा त्यसको बारेमा अदालती कारबाही हुँदा विश्वसनीयता माथि प्रश्न चिन्ह उठ्न सक्छ। ०० कार्यक्रमको भरपर्दोपना जसरी अध्ययनअनुसन्धान गर्दा सावधानी अपनाउनुपर्ने हुन्छ त्यसै गरी ती अध्ययन अनुसन्धान गर्दा प्रयोग कार्यक्रम पनि भरपर्दो हुनुपर्दछ। कार्यक्रमको भरपर्दोपनाकै आधारमा परिणाम वा विवरण आउने हुँदा यो पनि संवेदनशील विषय हो। ०० जाँचकको भरपर्दोपना सञ्चित विद्युतीय सूचना अध्ययन अनुसन्धान गर्ने व्यक्ति, उसले प्रयोग गर्ने सम्बन्धित प्रोग्रामका बारेमा दक्ष र जानकार हुनुपर्नेहुन्छ। अन्यथा उसले दिने वा तयार पार्ने विवरण भरपर्दो नहुन पनि सक्छ। हुनलाई त कानुनमा विद्युतीय कारोबारसम्बन्धी गतिविधिलाई समेटेको छ भनेर विभिन्न सम्बन्धित निकायका व्यक्तिहरूले भन्ने गरेका छन्। तर जे जसरी सञ्चित विद्युतीय सूचनाका वैधानिकताका बारेमा सम्बोधन हुनुपर्ने हो त्यसलाई आजसम्म व्यक्त गरेको महसुस हुँदैन। सञ्चित विद्युतीय सूचनाको प्रामाणिकता के हो भन्नेबारे भने कसैले बोलेको छैन। विकसित मुलुकहरूमा धेरै थोरै माथि वर्णन गरिएका बुँदाहरूका आधारमा सञ्चित विद्युतीय सूचनालाई प्रभावित नगराइएको अवस्थामा कानुनी हैसियत दिएको अवस्था छ। अतः यससँग सम्बन्धित सेवाबाट प्रभावित सेवाग्राहीले भरपर्दो सेवा पाइरहेका छन् भन्नेमा शंका हुन जान्छ। अतः प्रविधि दुरुपयोगको कानुनी दायरामात्र नबढाइ हाल देखा परेको प्रविधिको प्रयोगको अवस्थामा हाम्रो देश पनि पछि नपरेको हुँदा यी कुराहरूलाई मनन् गरी कानुनमा समेत सोही अनुरूप परिमार्जन गर्नुपर्ने हुन्छ ?"
पलपलमा ठगिँदै काबुलसम्म,"केही समयअघि अफगानिस्तानको काबुलमा १३ जना नेपालीसहित दुई भारतीय नागरिकको ज्यान जाने गरी भएको आततायी घटनाको जति निन्दा गरे पनि कमै हुन्छ। सब्रे कम्पनीको गेटबाट सय मिटरनजिकै भएको उक्त घटना आत्मघाती भनिएको छ। घटना के र कसरी भयो भन्ने विषय यहाँको वातावरण र वस्तुस्थिति बुझेकाले सहजै अनुमान गर्न सक्छन्। म आफैं अफगानको अवस्थासँग नजिकबाट परिचित छु। २०४६ साल साउन १ गते नेपाल प्रहरीमा जवान पदमा जागिर सुरु गरेपछि मैले जीवनका करिब २० वर्ष यही सेवामा बिताएँ। २०६५ साल पुस २१ गते मैले अवकाश पाएपछि पुनः केही गर्नैपर्ने बाध्यता मेरासामु थियो। तीनजना नानी र श्रीमतीको पालनपोषणका लागि मैले वैदेशिक रोजगारलाई विकल्पका रूपमा लिएँ। त्यस क्रममा मैले विभिन्न मेनपावर कम्पनी र एजेन्टहरूलाई भेटेँ। मेनपावरहरूमा धाउँदा मैले सोचेजस्तो तलब नपाउने देखेपछि पाएसम्म मैले इराक, अफगानतिरै जाने सोच बनाएँ। अजिंगरको आहारा दैवले पुर्याउँछ भनेझैं मैले इराक गएर छुट्टीमा आएका एकजना साथीलाई भेटेँ। उनले मलाई त्यसबारे सम्पूर्ण जानकारी दिए। उनी आफैं इराक गएको अफिस र व्यक्तिको नम्बर मलाई दिए। मैले सम्पर्क गरेँ। फोनमा भएको कुराकानीअनुसार मैले उनलाई सानेपाको कुनै ठाउँमा भेटेँ। उनले ३ लाख ५० हजार खर्च लाग्छ भने। मैले काम हुनुपर्यो म दिन्छु भनेँ। पासपोर्ट दिएर म फर्किएँ। उनले आफू दुबई जाने कुरा गरेकाले पनि केही दिन फोन लागेन। एक दिन मलाई नचिनेको मान्छेले गजेन्द्रजी हो? ' भनेर फोन गरे। मैले हो भन्न नपाउँदै उनले तपाईंको भिसा आएको छ। अबको तीन दिनमा पैसा तयार पार्नू भने। दोस्रो दिन उनले बोलाएकै सानेपामा म भेट्न गएँ। त्यहाँ मसँगै जाने अरू पनि पाँचसातजना साथी थिए। ३० नोभेम्बर २००९ का दिन ९ बजे हामीहरूको उडान छ भन्ने खबर आयो। म तीनजना नानी र श्रीमतीलाई बिदाइको हात हल्लाउँदै बिदा भएँ। त्रिभुवन विमानस्थलमा हामीलाई एकजना एजेन्टले अफगान पुग्नेबारे ब्रिफ गरे। उनले हामीलाई यहाँबाट कुवेतसम्म भिटिज भिसामा पठाइन लागेको र त्यहाँ राजु भन्ने व्यक्तिले हामीलाई रिसिभ गर्ने बताए। त्यहाँ पुगेपछि उनैले कुवेतबाट अफगानको भिसा लगाउने भन्दै सबैलाई एक हजार यूएस डलरका दरले दिए। विमानस्थलका सबै प्रक्रिया पूरा गरेर हामी विमानमा चढ्यौं। हाम्रो मनमा अफगानको आत्मघाती, जरजर अवस्था केही आएन। मनमा केवल पैसा कमाउने, घरपरिवारका आवश्यकता पूरा गर्ने रंगीन सपनामात्रै खेलिरहे। पाँच घन्टाको उडानपछि हामी साउदीको दमास पुग्यौं। त्यहाँ आधा घन्टा आरामपछि बहराइन हुँदै हामी ५ डिसेम्बर २००९ मा काबुल पुग्यौं। जहाजबाट झरेर हामी इमिग्रेसनतिर गयौं। पासपोर्ट दियौं। उनीहरूले हाम्रो फोटो खिचे। औंठाछाप लिए। एकजना अफगानी आएर फलो मी भन्दै एअरपोर्टभित्रको गोप्य कोठामा लगे। उनले किन अफगान अएको यो भिसा नक्कली हो भन्दै तर्साए। हामी आत्तियौं। नयाँदिल्लीमा रहेको अफगान एम्बेसीबाट जारी हुने फ्री भिसा, फ्री टिकेटका लागि काबुल एम्बेसीले स्पोन्सर गर्छ तर हामीजस्ता गरिब बाध्य नेपालीबाट सब्रे कम्पनीको काठमाडौंमा रहेका एकजना एजेन्टले तीनदेखि चार लाख रुपैयाँ असुलेर खुला मानव तस्करी गरिरहेको उदाहरण हामी हौं। रोइकराइ गरेर केही हुँदैन, यूएस डलर एक हजारका दरले पैसा तिर होइन भने छोड्दैनौं' भने। हामीले आफूहरूसँग त्यत्रो पैसा नभएको अनुरोध गर्दै पाँच हजार यूएस डलर जमा पारेर दियौं। त्यसपछि उनले हामीलाई इमिग्रेसनमा लिएर गए र अफगान इन्ट्रीको छाप लगाइदिए। बाहिर पार्किङमा पुग्दा त्यहाँ थाहा भयो, हाम्रो भिसा नक्कली थिएन। हामीलाई रिसिभ गर्न आएका एकजनाले हामीलाई गाडीमा लिएर गए। उनले गेस्ट हाउसमा लगेपछि पुनः हाम्रो अन्तर्वार्ता भयो। प्रतिव्यक्ति पाँच सय डलर नदिए जागिर नपाइने कुरा गरे। हामीहरूले आफूहरूसँग भएको सबै ४२ सय यूएस डलर जम्मा पारेर कर्ण र नीलु भन्ने व्यक्तिलाई दियौं। त्यसपछि उनले हामीलाई आर्मर ग्रुप हालको जीफोर्समा जागिरका लागि लिएर गए। हामीले काठमाडौंमा ऐजेन्टलाई दिएको पैसाबाट पनि उनीहरूलाई कमिसन आउँदो रहेछ। यो कुरा अफगानमा काम गर्दै जाँदा पछिमात्रै थाहा भयो। त्यहाँ ब्रिटिस गोराले सामान्य अन्तर्वार्ता लिए। सबैलाई भोलिपल्ट सामान लिएर आउनू भने। त्यहाँ एक हप्ताको तालिम हुँदो रहेछ। हामीलाई त्यहाँ लगिदिएबापत ती एजेन्टले पाँच सय डलर पाउँदो रहेछ। तालिम सकिएपछि कोही क्यानेडिय एम्बेसी, कोही ब्रिटिस एम्बेसी, कोही एडीबी बैंक र एकजना यूपीओएल साइडमा जागिरे भयौं। हामीले ठूलो राहत महसुस गर्यौं। लडाइँको भूमिमा जति खेर जे पनि हुनसक्ने अवस्था भए पनि हामी भगवान् भरोसा भन्दै सात सय ५० देखि नौ सय ५० सम्मको तलबमा रमाउन थाल्यौं। जीफोर्स कम्पनीमा पाँच सयजना नेपालीको ठूलो क्याम्प थियो। सानातिनो कमाइ हुन थाल्यो। दिन बित्दै गयो। एघार महिनापछि कम्पनीले एक महिनाको छुट्टी दियो। त्यस बखत मैले नेपाल आएर श्रमस्वीकृति लिएँ। म अफगान फर्किएँ। विडम्बना ! यही बेला १३ जना नेपाली र दुईजना भारतीयको ज्यान जाने गरी कायरतापूर्ण घटना भएको छ। मारिने सबै साथीहरू हाम्रोजस्तै प्रोसेसबाट त्यहाँ पुगेका हुन्। त्यहाँ जान फ्री भिसा, फ्री टिकटको प्रावधान भए पनि काठमाडौंमा रहेका एकजना दलालले यसरी नै गरिब नेपालीलाई जोखिमपूर्ण रूपमा अफगानिस्तान पुर्याउने गरेका छन्। म फर्किएर गएपछि जीफोर्स भन्ने कम्पनीबाट छुट्टिएर सब्रे भन्ने कम्पनीले कन्ट्र्याक्ट जित्यो। तलब बढ्ने सहमति भयो। हामीहरूको इन्सुरेन्स तीन लाख भयो। हामीले काम गर्ने कम्पनी क्यानेडियन एम्बेसीबाट १५ मिनेट बसको दूरीमा छ। हामी कम्पनीबाट ड्युटीमा जाँदा सामान्य बसमा ओहोरदोहोर गर्नुपर्छ। त्यति बेला निकै जोखिम हुन्छ। ड्युटीमा बस्दा खतरा भए पनि त्यहाँ कि मर्ने कि मार्ने नै हो। नेपालीले दिँदै आएको सुरक्षा निकै भरपर्दो मानिन्छ। एम्बेसीका कर्मचारीले तपाईंहरूका कारण हामी सुरक्षित छौं, धन्यवाद गोर्खाज् भन्छन्। तर, सब्रे कम्पनीभित्रका गोराहरूले टर्चरमात्र दिँदैनन् हामीजस्ता सुरक्षा गार्डहरूको आउजाउ र सुरक्षा समेत रत्तिभर वास्ता गर्दैनन्। विभिन्न सेवासुविधा र सवारीसाधनको उच्च व्यवस्था गर्ने सम्झौता गर्छन् तर कहिल्यै वाचा पूरा गर्दैनन्। त्यसको परिणति हालै भएको दुखद् घटना हो। वारजोनमा नर्मल बस प्रयोग गर्नु, बुलेट प्रुफ गाडी नहुनु सधैं जोखिमको विषय हो। यसमा कमान्डर कम्पनी सञ्चालक र नेपाली कमान्डर जवाफदेही हुनैपर्छ। नेपाली कमान्डरले कम्पनी सञ्चालकलाई बुलेट प्रुफ गाडीका लागि किन पहल गर्न नसकेका ? उनीहरूले जवाफ दिन सक्नुपर्छ। अर्को विडम्बना ! सुरक्षा निकायबाट रिटायर्ड भएकाहरूभन्दा सिभिलबाट आएकाहरू सेक्युरिटी गार्डका कमान्डर भएका छन्। यो त धोतीको जुम्रो टाउकोमा पुगेजस्तो हो। नयाँदिल्लीमा रहेको अफगान एम्बेसीबाट जारी हुने फ्री भिसा, फ्री टिकेटका लागि काबुल एम्बेसीले स्पोन्सर गर्छ तर हामीजस्ता गरिब बाध्य नेपालीबाट सब्रे कम्पनीको काठमाडौंमा रहेका एकजना एजेन्टले तीनदेखि चार लाख रुपैयाँ असुलेर खुला मानव तस्करी गरिरहेको उदाहरण हामी हौं। अस्तिको घटनालाई आत्मघाती विस्फोट भनेर प्रचार गरिए पनि त्यो त्यस्तो होजस्तो लाग्दैन। सब्रे कम्पनीको गेटभन्दा सय मिटरनजिक भएको उक्त घटनामा गाडी गुडिरहेकै अवस्थामा बम विस्फोट भएको थियो। सब्रे कम्पनीमा कार्यरत स्थानीय कर्मचारी र स्थानीय सुरक्षा गार्डले आतंकवादीको इसारामा पहिले नै बसमा बम फिट गरेको आशंका गरिएको छ। त्यस घटनामा एउटै कम्पनीमा काम गरेका, सँगै खाएका, सँगै सुतेका साथीहरूले ज्यान गुमाएका छन्। यो घटनालाई सूक्ष्म रूपले अनुसन्धान गरिनुपर्छ। कम्पनी सञ्चालकले मृतक र घाइतेहरूलाई उचित क्षतिपूर्ति दिनुपर्छ। कार्यरत सुरक्षा गार्डहरूसँग कम्पनीले तीन लाख यूएस डलर (बीमा रकम) दिने सम्झौता भएको थियो। अहिले त्यो घटाएर ५० हजार डलर दिने भन्ने सुनिन आएको छ। यो कदापि हुनु हुँदैन भनेर सब्रे कम्पनीमा कार्यरत सम्पूर्ण दाजुभाइले आवाज उठाउन जरुरी छ। सरकारले पनि दस लाख दिएर लासको मूल्य होइन यी सबै विषयलाई अनुसन्धान गरेर आफ्ना नागरिकप्रति न्याय गर्न सक्नुपर्छ।"
सहकारीको सही मार्ग,"बेलायतको रोचडेलबाट सन् १८४४ बाट विश्वमा सहकारी अभियानको सुरुवात भएको हो। धागो कारखानामा काम गर्ने श्रमिकले आफ्नो ज्यालाबाट गुजारा गर्न धौधौ परेपछि रोचडेल इक्विटेबल पायोनियर सोसाइटी नाम दिएर संसारमै सहकारी स्थापना गरे। ती श्रमिकले जानी नजानी आफ्नो जीवनकालमा एउटा अविस्मरणीय योगदान विश्वसामु गरे। आर्थिक तथा सामाजिक हैसियत कमजोर भएका श्रमिक वर्गको जीवीकोपार्जन सहज बनाउन आधुनिक सहकारी अभियानको सुरुवात भएको पाइन्छ। आज सहकारीमा आस्था राख्ने विश्वका एक अर्बभन्दा बढी मानिस यी मजदुरलाई आदर्शका अगुवा मान्छन्। नेपालमा पनि जहानियाँ राणा शासनको अन्त्यपछि विसं २०१० सालमा सहकारी विभागको स्थापना भयो। योसँगै आधुनिक सहकारी अभियानको सुरुवात भएको थियो। विसं २०१३ साल चैत २० गते चितवनको शारदानगरमा स्थापना भएको बखान सहकारी नेपालको इतिहासमा पहिलो सहकारीको मानिन्छ। नेपालमा सहकारीको अवधारण भित्र्याउने श्रेय महामानव बीपी कोइरालालाई जान्छ। उनी इजरायल भ्रमणमा जाँदा त्यहाँको सहकारीको अवधारणाबाट प्रभावित भएर नेपालमा सहकारीको बीजारोपण गरे। तर यसको संस्थागत विकास भने नेपाली कांग्रेसका नेतासमेत रहेका स्वबखानसिंह गुरुङले बखान सहकारीबाट गरेका हुन्। बखान सहकारीले बाढीपीडितलाई राहत प्रदान गर्ने क्रममा पुर्याएको योगदान महत्वपूर्ण मानिन्छ। नेपालमा सहकारी आन्दोलनको सुरुवात भएको लामो समय नभए पनि ग्रामीण क्षेत्रको विकासमा पुर्याएको योगदानलाई महत्वपूर्ण मान्नुपर्छ। ०० अन्तर्राष्ट्रिय दिवस आज (शनिबार) ९४ औं अन्तर्राष्ट्रिय सहकारी दिवस। प्रत्येक वर्ष जुलाई महिनाको पहिलो शनिबार अन्तर्राष्ट्रिय सहकारी दिवस मनाउने गरिन्छ। अन्तर्राष्ट्रिय सहकारी महासंघले सन् १९२३ देखि विश्वभर विविध कार्यक्रम गरी यो दिवस मनाउँदै आएको छ। सहकारी दिवस मनाउने क्रममा संयुक्त राष्ट्रसंघले समेत समुदायको सामाजिक, आर्थिक तथा सांस्कृतिक विकासमा सहकारीको महत्वपूर्ण योगदानको कदर गर्दै एउटै लक्ष्य र उद्देश्यका साथ सन् १९९५ देखि संयुक्त रूपमा संयुक्त राष्ट्रसंघ अन्तर्राष्ट्रिय सहकारी दिवस मनाउन थालेको हो। संयुक्त राष्ट्रसंघले आफ्ना सदस्य राष्ट्रलाई समेत यो दिवस मनाउन आह्वान गर्दै आएको छ। सहकारी महासंघले यस वर्षको नारा सहकारीः दिगो विकासको कार्यशक्ति' तय गरेको छ। यही नाराअनुसार महासंघले सदस्य मुलुकका संघ संस्थालाई आह्वान गर्दै आएको छ। सोही अनुरूप हरेक मुलुकले नाराबमोजिम रणनीतिक योजनामार्फत जनस्तरसम्म पुर्याउने काम गर्दछ। सहकारीले वकालत गर्ने, सरकारलाई सोही अनुरूप नीति निर्माणमा दबाब दिने गर्दछ। एक्सन प्लान बनाएर हरेक मुलुकले सोहीअनुसारका कार्यक्रम तय गर्ने गर्छ र उपलब्धि पनि। तर, नेपालमा भने कामभन्दा बढी कुरा गर्ने उदाहरण हामीसामु छन्। ती नारालाई एकातिर थन्काएर काम अर्कातिर गर्नाले सोचेचस्तो उपलब्धि गर्न सकेको छैन। ०० आर्थिक समृद्धि र सामाजिक रूपान्तरण एक्काइसौं शताब्दीमा आइपुग्दा पनि गरिबी, अशिक्षा, बेरोजगारी, भोकमरी मानव समाजका लागि समस्याका रूपमा देखिएकोमा मानव सभ्यताको लागि नै चुनौती रह्यो। यो शताब्दीको पहिलो १५ वर्षमा विश्वबाट गरिबी उन्मूलन गर्ने लक्ष्यसहित संयुक्त राष्ट्रसंघले विविध पहल गरेको थियो। विकसित भनिएको अमेरिका युरोपमा एक्काइसौं शताब्दीको पहिलो दशकमै आर्थिक संकट आइपर्यो। ती संकटमा सहकारी क्षेत्रले कत्ति पनि विचलित नभई परिस्थितिको सामना गर्न सक्षम भएको घटनाले सहकारी अभियानले थप उचाइ चुम्न सफल भएको हो। संयुक्त राष्ट्रसंघको घोषणामा सन् २०१२ लाई विश्वभर सहकारी वर्षको रूपमा मनाए। लामो समयको अनुभव र सहकारी मोडलका आर्थिक क्रियाकलापबाट राष्ट्रसंघले विश्वबाट गरिबी हटाउने र शान्तिपूर्ण सामाजिक आर्थिक विकास गर्ने अभियानका लागि सहकारीलाई रोजेको छ। राष्ट्रसंघले विश्वका सबै देशमा सहकारी पद्धतिको सामाजिक आर्थिक क्रियाकलापमा जोड दिएको छ। विश्वमा गरिबी, भोकमरी, अशिक्षा, बेरोजगारी र आर्थिक असमनता नै प्रमुख समस्याको रूपमा रहेको छ। विभिन्न मोडलका विकास कार्यक्रम आशातीत परिणाम दिन असफल भइरहेको अवस्थामा विश्वको ध्यान सहकारी मोडलमा गएको छ। विश्वमा सहकारीका माध्यमले सामाजिक, आर्थिक रूपान्तरण भएका थुप्रै उदाहरण छन्। खासगरी व्यावसायिक खेती, दूध उत्पादन, प्रशोधन, सहकारी उद्योग, सहकारी बैंक एवम् वित्तीय परिचालनको योगदान अतुलनीय छ। छरिएर रहेको सबैखाले श्रम, साधन, स्रोत र सीपको एकीकरण गरी स्थानीय स्तरमा अधिकतम उपयोग गर्ने माध्यमको रूपमा सहकारीलाई लिइएको छ। श्रमलाई पुँजीमा रूपान्तरण गर्ने उत्कृष्ट माध्यम बनेको छ, सहकारी। जनस्तरको सहज पहुँचको पहिलो संरचनाको रूपमा सहकारीलाई लिइन्छ। यतिमात्र नभई सहकारी सामाजिक, आर्थिक विकासको वैकल्पिक मोडल नभई उत्कृष्ट मोडलको समेत लिइएको छ। आत्मसहयोग, स्वनियमन, स्वायत्तता, ऐक्यबद्धता, इमानदारिता, पारदर्शिता, सामाजिक चासो सहकारीका मूलभूत चरित्र हुन्। ०० नेपालमा सहकारी विश्वमा सहकारी अभियान सफल अभियानको रूपमा अघि बढेको भए पनि नेपालमा भने यस क्षेत्रले उल्लेख्य सफलता हासिल गर्न सकिराखेको छैन। सहकारी विभागको आँकडालाई आधार मान्ने हो भने नेपालमा ३३ हजार विभिन्न प्रकृतिका सहकारी छन्। प्रत्यक्ष रूपमा ५१ लाख मानिस आबद्ध भएको दाबी समेत सहकारी आन्दोलनकर्मीको छ। तथ्यांकीय आँकडामा नेपाली सहकारी जति उर्वर देखिन्छ कार्यसम्पादनमा त्यत्ति प्रभावकारी मानिएको छैन। छिमेकी मुलुक भारत, चीनमा सहकारीको असफल अभ्यास भएको छ। सहकारिताको माध्यमबाट भएको कृषि क्षेत्रको विकासलाई नेपालका सहकारीले सिको गर्दै अघि बढ्न सकेमात्रै पनि कृषि क्षेत्रले फड्को मार्ने देखिन्छ। यस क्षेत्रलाई दिगो, भरपर्दो, परिणाममुखी बनाउनको लागि ऐन, नीति नियम, मापदण्ड, अवधारणा, विधि प्रक्रिया, कार्ययोजना, प्रभावकारी सूचना र व्यवस्थित संगठन आधारभूत पक्ष हुन्। यी आधारभूत पक्षलाई नेपालका सहकारी अभियानले पालना गरेको छ त ? पक्कै पनि पालना गरेका छैनन्। २०४८ सालमा बनेको ऐन परिमार्जन हुन सकेको छैन। नयाँ सहकारी ऐन पारित हुन सकेको छैन। २०६९ सालमा बनेको नीति कार्यान्वयन हुन सकेको छैन। कार्ययोजना निर्माण गरी सोही अनुरूप हिँड्न सकेका छैनन्। सहकारीको व्यवस्थित संगठन निर्माण गरिनु त कहाँ हो कहाँ त्यहाँ राष्ट्रिय राजनीति हुने गरेको छ। दलीय भागबन्डामा पद बाँडफाँट गरिन्छ। नेपालमा सहकारीको विकास गुणात्मक नभई संख्यात्मक मात्र भएको देखिन्छ। जबसम्म गुणात्मक विकास हुन सक्दैन यस क्षेत्रले उपलब्धि हासिल गर्न सक्दैन। सहकारीको विकास र प्रवद्र्धनमा योगदान पुर्याउनुपर्ने ती नेता आफ्नो राष्ट्रिय राजनीतिको स्थान सुरक्षित गर्न सहकारीमार्फत आउनु नै विडम्बना हो। सहकारीका नेताले राजनीति दलका नेतालाई सहकारीबारे बुझाएर अघि बढ्नुपर्ने ठाउँमा सहकारीमै राजनीति घुसाएर सहकारीको आदर्श, मूल्य, मान्यता र सिद्धान्तभन्दा बाहिरको काम गरिरहेका छन्। रातारात धनी बन्ने केही व्यक्तिको स्वार्थपूर्तिको माध्यम सहकारी क्षेत्र भएको छ। वित्तीय साक्षरत, वित्तीय पहुँच र उद्यमशीलता विकास गर्ने माध्यमको रूपमा सहकारीलाई प्रयोग गरिनुपर्छ। अमेरिका, सिंगापुर, स्विडेन, जापान, डेनमार्क, इजरायल, दक्षिण कोरियालगायतका देशमा सहकारीले सामाजिक विकास महत्वपूर्ण भूमिका निर्वाह गरिरहेको छ। नेपालको सन्दर्भमा खासगरी विपन्न, ग्रामीण र पिछडिएका क्षेत्रको आर्थिक, सामाजिक र सांस्कृतिक रूपान्तरणका लागि सहकारीलाई सशक्त र प्रभावकारी माध्यम बनाइनुपर्दछ। घरेलु तथा साना उद्योग, पशुपालन, कृषि उत्पादन, जलविद्युत्, पर्यटन, जडीबुटी उद्योगजस्ता क्षेत्रमा सहकारीको माध्यमबाट देश विकास गर्न सकिने सम्भावना छ। तर यस क्षेत्रमा खासै सहकारी क्षेत्र लागेको देखिँदैन। नेपालमा सहकारीको चर्चा गर्दा बचत तथा ऋण सहकारी सहर बजारमा केन्द्रित देखिन्छन्। कृषि तथा कृषि सम्बद्ध सहकारीको आकर्षण, उपस्थिति तथा प्रभावकारिता ग्रामीण भेगमा बढ्दै गएको भए पनि न्यून मात्रामा रहेको छ। सहकारी बचत तथा ऋणको साँघुरो धरातलबाट माथि उठेर सामाजिक उपयोगिताको क्षेत्रमा विस्तारित हुनु अहिलेको आवश्यकता हो। नाम कृषि, उपभोक्ता राखे पनि काम बचत तथा ऋणको मात्रै गरिरहेका छन्। सहकारीको ध्येय मुठ्ठीभर सञ्चालकको आर्थिक विकासको साधनभन्दा पनि समग्र सदस्यको सामाजिक, आर्थिक विकासको माध्यम बन्न सक्नुपर्छ।०० अन्त्यमा केही समयअघि छिमेकी मुलुक भारतले गरेको नाकाबन्दीले देशको परनिर्भरतालाई स्पष्ट देखाइदिएको छ। स्रोत र साधनको सदुपयोग नहुनु र आयातीत अर्थतन्त्रको अन्त्यका लागि उत्पादन वृद्धि गर्ने कार्यक्रम बनाउन आवश्यक छ। उत्पादन वृद्धिका कार्यक्रममा सहकारी क्षेत्रलाई राज्यले परिचालन गर्नु आवश्यक छ। सहकारीमा जम्मा भएको पुँजीलाई यस क्षेत्रमा लगानी गर्ने वातावरण सरकारले सिर्जना गर्नुपर्छ। यति भनिरहँदा सोहीअनुसार नीति निर्माण आवश्यक छ। हात खुट्टा बाँधेर हिँड भन्ने परिपाटी सरकारले अपनाउनु भएन। सहकारीको नाममा गलत काम गर्नेलाई निरुत्साहित गर्नुपर्छ। गलत काम गर्नेलाई दण्ड, जरिबाना कडाइका साथ लागू गर्नुपर्छ। संविधानले भनेजस्तै सरकार, निजी र सहकारी मिलेर अघि बढ्न सके मुलुकलाई समृद्ध बनाउन सकिन्छ। ०००"
अपरेसन क्वाक कि अपरेसन अनियमितता ?,"नेपाल कहानी र बहादुरीको देश हो। अझै कौवाले कान लग्यो भनेर कान नछामी कागको पछाडि दौडने संस्कृति छुटेको छैन। हाम्रो औपचारिक शिक्षाको स्तर बढेको छ। तर, गुणात्मकभन्दा संख्यात्मक बढेको छ। अपवादलाई अपवादमै राख्नुपर्छ। समाजको विकासक्रम सभ्यताभन्दा पछाडि लम्कनुको कारण धेरै होलान् तर औपचारिक शिक्षाले क्षितिज सानो बनाइदिएको ज्ञानलाई फराकिलो बनाउन अनौपचारिक शिक्षा र स्वशिक्षा जरुरी हुन्छ। पाउलो फ्रेरिकाझैं रोल मोडेल बन्नेहरू नेपालमा कति पाइएलान्। खोजी कसैको प्राथमिकतामा पर्दैन। किनकि उनीहरू त्यस्तो बन्न त्याग, तपस्या, मेहनत इमानदारितामा रहनुपर्छ। आदर्श र मेहनतले न धन कमाउन सकिन्छ न त मेहनतले कमाएको धन बालुवामा फाल्न नै सकिन्छ। तसर्थ उनीहरूको खोज अनुसन्धान र प्रचारप्रसार हुने कुरै भएन। गहन अध्ययन र समालोचनाभन्दा बढी बोल्नेको पिठो बिक्ने, बोकालाई कुकुर बनाइदिएर लुट्ने ग्वेबल्स सिद्धान्तले जेलिएको नेपालमा विभिन्न समयमा र खासखास समयमा कहानीको भेल लाग्नु स्वाभाविकै हो। इच्छाशक्ति सबभन्दा ठूलो हो। यो कुरा एक वर्ष पनि नपुग्दै केपी ओली प्रमाणित गर्दैछन्। २०४६ सालपछि नेपालमा मूलतः तीनवटा कुरामा प्रगति भयो। औपचारिक शिक्षा (मात्रात्मक), सञ्चार गुणात्मक र मात्रात्मक, वाक स्वतन्त्रता (गुणात्मक)। यसमध्ये सञ्चार हाम्रो चाहनाले भएको होइन, संसारको भेल हामीले थेग्न नसकेर भएको हो। प्रसंग अपरेसन क्वाकको। सीआईबीले अपरेसन क्वाकको नाम दिएर नक्कली डाक्टर भन्दै पक्रने काम गरेको छ। धेरैतिरबाट सहानुभूति पनि बटुलेको छ। यो देशमा भएका अनियमितताका बारेमा छानबिन गर्ने निकायसमेत विवादमा मुछिएको पर्तमान अवस्थामा कसै न कसैले यो काम गर्नुपथ्र्यो सीआईबीले गर्यो, धन्यवाद दिनुपर्छ। डाक्टरहरूको हकहितका लागि लड्ने संगठन नेपाल चिकित्सक संघले पनि यो प्रक्रियामा प्रयोग भएको शैलीको मात्र विरोध गर्यो।सामाजिक सञ्जालमा पनि यसको पक्ष र विपक्षमा बहस चलेको छ। कतिपयले त उठान गर्न नहुने विषयवस्तु पनि पस्किएका छन्। धेरैले यति गहन विषयमा शब्द खेलाउँदा आफू कति पाको र कति जिम्मेवार भन्ने कुराको हेक्का राखेको पाइएन। सीआईबीले नै यो अपरेसनको नामकरण गर्ने बेलामा त्यति हेक्का राखेको देखिँदैन। म भर्खरै डाक्टर पढ्न आएको बेला क्वाक डाक्टर भनेर एकजना डाक्टर सल्यानीको नाम चर्चामा थियो, २०४५४६ तिर। मैले उनलाई कहिल्यै देखिनँ। उनी आफंै डाक्टर होइनन रे ! तर कालीमाटीमा डाक्टरको सर्टिफिकेट राखेर प्राक्टिस गर्थे रे ! उनीकहाँ दिनमा सयौं बिरामीले उपचार गराउँथे रे ! पछि थाहा भयो, उनले अरू कसैको सर्टिफिकेट राखेर डाक्टरी गरेका रहेछन्। ती वास्तवमा क्वाक हुन। २०४६ सालपछाडि नै एकजना प्लास्टिक सर्जनको नाम लिएर करङको हड्डी भिकेर औंला बनाइदिन्छु भनेर काठमाडौं ठमेल आसपासकै एक अस्पतालमा गलत अप्रेसन गर्ने नक्कली र उसलाई एनेस्थेसिया दिएर सहयोग गर्ने सक्कली प्रतिष्ठित चिकित्सकलाई कारबाही गरी लाइसेन्स खोसिएको खबर आएको थियो। तिनलाई क्वाक भनिएको थियो। पहिलेपहिले आईओएम वा त्यसका शाखाहरूबाट निस्किएका सीएमएहरूको स्तर यति राम्रो थियो कि आजका कतिपय एमबीबीएसको भन्दा बढी थियो। मैले नै तत्कालीन दूरदराज बागलुङमा एकजना सीएमएबाट घुँडामुनि खुट्टा काटेर गरिने अपरेसन सिकेको थिएँ। म त्यतिखेर चिकित्साशास्त्रको प्रमाणपत्र तह (सरकारी सेवामा भए हेल्थ असिस्टेन्ट) थिएँ। कतिपय हेल्थ असिस्टेन्टले अति कठिन डेलिभरी (सुत्केरी गराउने काम ) गरेर आमालाई बचाएका छन्। सायद छापाहरूमा समाचार सुरक्षित नै छन्। हेरेर बस्न मनले मान्दैन, कानुनमा व्यवस्था र अधिकार दिएको छैन। यो आपत्कालीन अवस्थामा ती साथीहरूले विवेकको प्रयोग गरेका छन्। यति धेरै प्रचारप्रसार र हल्ला हुँदा पनि नेपाल सरकार स्वास्थ्य मन्त्रालय आफैंले नियुक्ति दिएका प्यारामेडिकलहरू सीएमए, अहेव, हेल्थ असिस्टेन्टलाई आजसम्म पनि हेल्थ पोस्ट, सब हेल्थ पोस्टको इन्चार्जसमेत बनाउने, उनको मातहतमा बर्सेनि लाखौंको औषधि वितरण गर्न पठाउने तर कानुनमा कुनै पनि अधिकार दिने व्यवस्था गरेको छैन। ५७ वर्ष हुँदा पनि यो हुन सकेन। तर आज नेपालको जनस्वास्थ्य तीन चौथाइभन्दा बढी तिनै प्यारामेडिकलको भरमा छ। नेपाल मेडिकल काउन्सिलको मुख्य जिम्मेवारी चिकित्सकीय धर्मको पालना गराउने हो। काउन्सिलमा दर्ता नभईकन प्राक्टिस गर्न पाइँदैन। काउन्सिलमा दुई थरीको दर्ता गर्छ। एक, एमबीबीएस वा सोसरहको डिग्री जसलाई बेसिक डिग्री भनिन्छ। दोस्रो, विशेषज्ञतासम्बन्धी दर्ता। नेपालमा कुनै एक विषयमा मात्र विशेषज्ञ स्तरको कोर्स गरेका वा कम्तीमा एक वर्षको तालिम स्वीकृत विश्वविद्यालय वा मान्यताप्राप्त अस्पतालबाट गरेको प्रमाणपत्रका आधारमा विशेषज्ञता दर्ता गरिन्छ। तर, आज देशभर यी दुवै नगरीकन विभिन्न विषयको विशेषज्ञ भनी प्राक्टिस गरिरहेका डाक्टरहरूका बारेमा काउन्सिल वा नियमनकारी निकाय चुप छन्। आफूले प्राप्त नगरेको पद वा दर्जा प्रयोग गरी बिरामीलाई झुक्याउने काम हामी कति डाक्टरले गरेका हौंला। बोर्डमा वा मेडिकल पसलेले के के लेखे होलान् रे ! तर आफूले प्रयोग गर्ने प्याडमा त सही सत्य लेख्नुपर्ने हो नि ! ००० नक्कली सर्टिफिकेटमात्रै होइन, माथि उल्लिखित अनियमितताको पनि छानबिन गरिनुपर्ने हो। तर जिन्दगीभरिको एउटा सर्टिफिकेट नक्कली भएको आधारमा उसलाई नक्कली भन्नु कतिसम्म जायज छ? पुनः एकपटक सोच्न जरुरी छ। मेरो मतलब यो होइन कि कारबाही नहोस्, यो पनि होइन कि उसको सर्टिफिकेटलाई सक्कली मानियोस्। एमबीबीएस वा पोस्ट ग्राजुएटको सर्टिफिकेट नक्कली छ भने त्यो नक्कली डाक्टर नै हो। तर एमबीबीएस गरिसकेर पोस्ट ग्राजुएट पनि गरिसकेको डाक्टर नक्कली होइन। उसको तल्लो तहका सर्टिफिकेटहरू नक्कली भए उनीहरू अनियमित डाक्टरहरू हुन्। नियमित डाक्टर होइनन्। पहुँच पुग्नेहरूले नै यस्तो बढी गर्ने गर्छन्। अदालतले पनि एसएलसी नगरी डाक्टर बनेकाहरूको हकमा गरेको फैसलालाई पुनर्विचार गर्नुपर्छ। के कति कारणले त्यस्तो निर्णय भयो अदालती छानबिन गर्न त मिल्छ नि ? सामाजिक सञ्जालको माध्यमबाट मैले मेरा गुरुहरू तत्कालीन आईओएम महाराजगन्जका डिन, प्राध्यापक तथा परीक्षासम्बन्धी काम हेर्ने अरूहरूलाई अनुरोध गरेको थिएँ राय के छ भनेर। तर कसैले पनि जवाफमा केही लेखेको पाइएन। हामी महाराजगन्जमा अध्ययन गर्दा टीयूको प्रवीणता प्रमाणपत्र तह (स्वास्थ्य विज्ञान) विषयमा सक्कली सर्टिफिकेटधारी विद्यार्थीलाई एमबीबीएसमा भर्ना दिनुहुन्न भन्नुहुन्थ्यो उहाँहरू। हामीले त्यसविरुद्ध आन्दोलन गर्यौं। अहिले कतिपय नाम चलेका सक्कली विशेषज्ञ डाक्टरहरूले डाक्टर बन्ने अवसर पाए। आज यो देशमा स्वास्थ्य शिक्षा र स्वास्थ्य सेवाको पहुँचको विषयलाई उत्थान गर्नेमात्र होइन, आफैं उदाहरण बनेर देखाउनेमा तिनै अगाडि छन्। आज तत्कालीन मेरा डिन, प्राध्यापक तथा गुरुहरूले यस विषयमा बोल्नु पर्दैन ? कता हराउनुभयो सरहरू? अनियमितता एकातिरबाट मात्र भएर हुँदैन, दुवै पक्षबाट हुन्छ। अर्थात् प्रस्तुत गर्ने र स्वीकृत गर्ने। यी दुवै कारबाहीका भागी हुनुपर्छ। किन बने नक्कली सर्टिफिकेट। कसले बनाउन सिकायो नक्कली सर्टिफिकेट? मेडिकल काउन्सिल र सीआईबी भनिरहेका छन्, नेपालमा करिब २५ सयजति नक्कली सर्टिफिकेटधारी डाक्टर छन्। एउटा दुइटासम्म त झुक्किए होलान् नियमनकारीहरू। यति धेरै त झुक्किनु नपर्ने हो? किन भयो यो सब? सुनिन्छ, मसँग देखाउनसक्ने प्रमाण त छैन तर अनगिन्ती मेडिकल कलेजमा भर्ना पूरा त हुँदैन रे अनि उनीहरू नै नयाँ तरिका सिकाउँछन रे ! नक्कली सर्टिफिकेटको बाटो। मेडिकल कलेजलाई विद्यार्थी पुर्याउने ठेक्का लिने संस्थाहरू पनि यसमा अछुतो नरहलान्। यो हेपाहा संस्कृतिको उपज हो यो। आजसम्मका सर्टिफिकेटहरू २०४६ साल पछाडिका नै भेटिएका छन्। ती भारतको उत्तरखण्डबाट आएका छन्। हुन त हाफ्देन महालरका अनुसार मेडिसिन यसको बृहत्तर अर्थमा राजनीति हो। तर, सरकारले आफ्ना जनतालाई सुरक्षित बनाउन सक्नुपर्छ। यो दायित्व हो। के भयो त नक्कली सर्टिफिकेटले? डाक्टरले राम्रो सेवा दिएकै छन्। यो अर्को बहस हो। यो चर्को रूपले उठ्नसक्छ। राज्यको स्तरबाट हेर्दा एउटाको ठाउँमा अर्को भयो, के भयो त ? भन्न सकिन्छ। तर, उसको त्यो अनियमितताको कारणले अर्को ऊभन्दा योग्य ठानिएको व्यक्ति डाक्टर बन्नबाट वञ्चित त भयो नि। उसले योभन्दा अझ राम्रो गर्नसक्ने सम्भावना त छिनियो नि। त्यसकारण सामाजिक न्यायको सिद्धान्तअनुसार यो गलत हो। अनियमित हो। स्वार्थ सिद्धिका लागि गरिएको हो। त्यसैले दण्डनीय छ। तर राम्रोसँग छानबिन नगरी र एकोहोरो दण्ड दिनु फेरि सामाजिक न्यायकै सिद्धान्तले दिँदैन। अनियमितता एकातिरबाट मात्र भएर हुँदैन, दुवै पक्षबाट हुन्छ। अर्थात्, प्रस्तुत गर्ने र स्वीकृत गर्ने। यी दुवै कारबाहीका भागी हुनुपर्छ। अचेल नोटरीबाट सर्टिफिकेट भेरिफाई हुन्छ। हिजोका दिनमा यो कसरी हुन्थ्यो ? नेपालमा यस्ता हंगामा उठाउने अनि गउँत छर्केर शुद्धीकरण गर्ने काम धेरै भएका छन्। शंका गर्ने प्रशस्त ठाउँ अवश्य छन्। यसमा सही कारबाही होस्। कानुन नभए बनाएर पनि होस्। तर, गणतन्त्र नेपालमा कानुनी शासन, मानवअधिकार, व्यक्तिगत र संस्थागत अधिकारको समेत मानमर्दन हुने गरी नहोस्। त्यसैले सीआईबीलाई मेरो अनुरोध छअपरेसन क्वाक होइन यसको नाम फेरियोस् र अपरेसन अनियमितता राखियोस्। सुधारात्मक अपरेसन अनियमितताले निरन्तरता पाओस्। लेखक न्युरो सर्जन हुन्।"
आत्मबलले बाँचेका गिरीप्रसाद,"ज्योतिषीले नै दुईवटा जात जोडेर एउटा नाम बनाइदिए गिरीप्रसाद पुन। बागलुङ पाण्डवखानीका गिरीप्रसाद पुन मुस्कुराउँदै आफूजस्तै मिर्गौला फेल भएका अन्य साथीहरूसँग गफिँदै थिए। नेपालको जेठो किड्नी बिरामीका रूपमा उनले आफूलाई चिनाए। उनी २१ वर्षदेखि डायलासिस गरेरै बाँचिरहेकोमा गर्व गर्छन्। पुनले आफूलाई भाग्यमानी बिरामीको संज्ञा दिए। उनका सयौं साथीहरूले अकालमा ज्यान गुमाइसके। 'यति लामो समयसम्म बाँच्ने म नै हुँ', उनले ठोकुवा गरे, '३३ वर्षको उमेरमा किड्नीले काम गर्न छाड्नु हृदयविदारक क्षण थियो मेरो लागि। जतिबेला म श्रीमती, घरपरिवारलाई खुसी दिन भन्दै पैसा कमाउन कोरिया पुगेका थिएँ।' उनले त्यहाँ चार वर्ष बिताए। प्लास्टिक कारखानामा काम गर्ने उनलाई कम्पनीले त्यहाँको चार सय ८० डलर तलब दिन्थ्यो। उनी त्यहीबेला अलि धेरै पैसा दिने काम खोज्दै थिए त्यहीबेला उनी एक्कासि बिरामी परे। स्वास्थजाँच गर्दा उनको दुवै किड्नी फेल भएको थाहा पाए। 'सुन्नेबित्तिकै म बेहोस भएछु। त्यसपछि १८ दिन आईसीयुमा राखिएको थियो', उनले भने, 'त्यहाँ साताको तीनपटक डायलासिस गर्नुपर्ने नियम थियो। महँगो पनि।' कोरियन डाक्टरले बाँच्ने तिम्रो अधिकार हो। भाग्यले मिल्यो भने कसैको किड्नी प्रत्यारोपण गरिदिन्छु भनेछन्। मिलिहाल्ला कि भन्ने उनको आशा निराशामा परिणत भयो। उनले भने, 'म टुटेफुटेका सपना बोकेर नेपाल फर्केँ।' ५३ वर्ष पुगेका पुन हेर्दा कसैले पनि यति लामो समयदेखि बिरामीले गाँजेको होलान् झैं लाग्दैन। उनी आम स्वास्थ मानिसजस्तै देखिन्छन्। उनले भने, 'पहिला अलि गोरो थिएँ अहिले कालो भएको छु।' बागलुङ सदरमुकाम उनको घरदेखि ५१ किलोमिटर टाढा भएकाले उनी उपचारका लागि काठमाडौं बस्न थालेका हुन्। सुरुमा वनस्थली किड्नी सेन्टरमा मात्रै डायलासिस सुविधा थियो। नेपाल फर्केपछि उनले त्यहाँ साताको दुई पटक डायलासिस गर्न थालेँ। त्यतिबेला एकपटकको सात हजार तिर्नुपर्थ्यो। नियमित गर्न थालेपछि चार हजारमा मिलाएको उनले बताए। त्यसपछि बी एन्ड बी हस्पिटलमा २०५७ सालतिर डायलासिस सुविधा सुरु भयो। 'साँच्चै म जोगी हुँ। मसँग केबल शरीर छ, त्योबाहेक केही छैन। आशाको त्यान्द्रो भनेकै छोरा थियो, ऊ बितेपछि भाग्य नै यस्तो रहेछ भनेर चित्त बुझाएँ।' उनले त्यहाँ एक पटकको ३५ सयमा सेवा लिए। 'सबैभन्दा सस्तोमा साताको दुईपटक वीर अस्पतालमा डायलासिस सेवा लिएँ', उनले भने। उनले महिनामा सरदर १६ हजार खर्चनुपर्छ। आफन्तबाटै लिएको ऋणले त्यो गरिरहेको उनले बताए। उनीसँग सम्पत्तिको नाममा एउटा शरीरबाहेक केही छैन। 'साँच्चै म जोगी हुँ। मसँग केबल शरीर छ, त्योबाहेक केही छैन', उनले भने, 'भएको सबै डायलासिसमै सकियो।' पुन अचेल नखिपोटस्थित आफन्तको घरमा आ श्रय लिएर बसेका छन्। उनले हिम्मत हारेका छैनन्। भन्छन्, 'सबैबाट लिएको ऋण तिरेरै मर्ने धोको छ।' आर्थिक अभावका कारण किड्नीका बिरामीसँग मिलेर धेरै आन्दोलन गरको प्रसंग उनले सम्झिए। आफूले ५४ दिनसम्म अनशन बसेको सुनाए। उनी अर्कोपटक १३ दिन अनशन बसे। त्यो अनशनको सुनुवाइस्वरूप सरकारले दुई वर्ष डायलासिस निःशुल्क गरेको थियो। पुनः पैसा लिन थाल्यो। उनीहरूले आन्दोलन जारी राखे। पुनले भने, 'सरकारलाई भेट्न कति धाइयो कति। प्रधानमन्त्री केपी शर्मा ओलीलाई दुईपटक भेटियो। हाम्रो माग भनेकै उपचार निःशुल्क गराइदेउ भन्ने थियो। अन्त्यमा डायलासिस निःशुल्क गर्ने भनेर वचन दिएको छ। भदौदेखि लागू गर्ने भनेको छ, सायद हुन्छ होला।' पुनको आँखाको नसा सुक्दै आएको छ। कान पनि कम सुन्ने भएका छन्। रोगलाई जितेर बाँचिरहेका उनलाई २० वर्षे छोरा दुर्घटनामा बितेको शोकले भने नराम्ररी चिमोठ्ने गरेको छ। 'आशाको त्यान्द्रो भनेकै छोरा थियो, ऊ बितेपछि भाग्य नै यस्तो रहेछ भनेर चित्त बुझ्याएँ', पुनले भने। डाक्टरको भनाइअनुसार डायलासिस गर्ने बिरामीहरूले धेरै सुक्खा खानुपर्छ। झोलिलो खानेकुरा नियन्त्रण गर्नुपर्छ। तर उनलाई घटघट पानी पिउन मन लाग्छ। खायो भने स्वाँ स्वाँ बढ्ने गरेको उनले अनुभव सुनाए। डायलासिस गरेपछि शरीर कमजोर हुने, शिथिल हुने भए पनि उनको इच्छाशक्ति बलियो छ। 'म सकारात्मक सोच्छु। मेरो पालाका डायलासिस गर्ने साथीहरू चार वर्षभन्दा बढी कोही बाँचेका छैनन्। महिलाहरू धेरै चिन्ता लिएर होला चाँडै बितेको देखेको छु', उनले भने, 'सबैभन्दा धेरै बानेश्वरकी कमला पोखरेल बाँचेकी थिइन्, उनी १५ वर्ष बाँचिन्। म त सबैभन्दा लामो समय बाँचेको मान्छे हुँ, चिन्ता लिनै हुन्न धेरै बाँच्ने हो भने।' आफूलाई बलियो बनाउनुका साथै लामो आयुका लागि परिवारको माया पनि उत्तिकै चाहिने उनी बताउँछन्। पुनसँगै एकै समयमा डायलासिस गर्दै आउने आठजनाको समूह छ। उनीहरूको समूह भेटघाट गर्दै एकअर्कामा दुःख साटासाट गर्छन्। एक ठाउँमा जम्मा हुन्छन् र एकअर्कामा हौसला बाँड्छन्। सँगसँगै मर्निङवाक अनि इभिनिङवाक गर्छन्। सपना साट्छन्। साँच्चै नै एकअर्कालाई दिएको ढाडसले बलियो बनाएको उनीहरूको अनुभव छ।"
मधेसपहाड सद्भावका सेतु,"गत वर्ष वैशाख १२ गते गएको विनाशकारी भूकम्प। त्यसको केन्द्र थियो गोरखाको बारपाक। पश्चिम फर्केर गोली हानेजस्तै धक्का दियो पूर्वतिर। विनाशकारी धक्का गयोपहाडैपहाड। गोरखा, धादिङ, रसुवा, काठमाडौं उपत्यका, सिन्धुपाल्चोक, दोलखाजस्ता पहाडी क्षेत्रमा विनाश गर्यो। बारपाकमा भूकम्पको धक्का ७८ रेक्टर स्केलको थियो। यो खबरले सिरहा जिल्ला कर्जनवा६, बगाहाकी उर्मिलादेवी महतोको मनमा भने आठ रेक्टर स्केलभन्दा ठूलो कम्पन भयो। उनी छट्पटाइन्अब के गर्ने ? आफैं बनिबुतो गरेर गुजारा गर्ने आर्थिक अवस्थाकी उनीसँग राहत दिनका लागि के नै थियो र ! उनलाई लाग्यो यत्रो विपत्मा हामीले गोरखाली दाजुभाइलाई केही त गर्नैपर्छ। तत्काल आफू अध्यक्ष रहेको समूह 'बेलपत्र सामाजिक परिवार' को बैठक डाकिन्। त्यहाँबाट निर्णय गरियो प्रत्येक सदस्यबाट पाँचपाँच सय रुपैयाँ उठाउने र गोरखाका भूकम्प प्रभावितलाई सहयोग गर्ने। 'त्यो पैसाले चार बोरा चिउरा, तीन बोरा मुरी, छ कार्टुन चाउचाउ, २२ कार्टुन पानी, १० पोका दालमोठ, ११ बोरा नुन किन्यौं, राति १२ बजेसम्म आफैं लागेर गाडीमा लोड गर्यौं, भूकम्प गएको एक साता नबित्दै राहत गोरखा पठायौं', उर्मिलादेवीले सन्तोष मान्दै भनिन्। गरिब दलितहरूको अर्को समूह 'दलित उत्थान सामाजिक परिवार'का सदस्यको अवस्था त पाँच सय दिनसक्ने पनि थिएन। त्यस समूहकी अध्यक्ष श्यामोदेवी दास तत्माले भनिन्, 'हामीले पनि सबै सदस्यसँग १०२० र ५० रुपैयाँसम्म उठायौं, पाँच, छ सय उठ्यो, चामल किनेर त्यही गाडीमा हालिदियौं।' अहिले सिरहासप्तरी जिल्लाका गरिबदलितहरू सहभागी भएर गठन गरेका यस्ता 'सामाजिक परिवार' पहाडीमधेसीबीच सद्भाव बढाउने अभियानमा छन्। उनीहरूको अन्तरक्रिया पहाडी क्षेत्रका यस्तै 'गरिब'हरू जुटेर बनेको अर्को सामाजिक परिवारसँग छ। उनीहरू एकअर्काका क्षेत्रको सुखदुःख साट्छन्। सिरहाकै पहाडी मूलका बासिन्दासमेत बसोबास रहेको बडहरामाल१, बल्टियाको समूह 'प्रगति सामाजिक परिवार'का सदस्य मोहन पौडेलले भने, 'मेरो गाडी थियो, यहाँबाट उठाएको राहत सामग्री मेरै गाडीमा हालेर बारपाक पुर्याइदियौं।' आलु, प्याजदेखि दालचामल बारपाक पुर्याएको उनले सम्झना गरे। नयाँ संविधान जारी भएपछि भारतले गरेको अघोषित नाकाबन्दीका बेला पूर्वपश्चिम राजमार्गमा अलपत्र परेका यात्रुलाई खाना खुवाउने काममा पनि आफूहरूले धेरै दिन काम गरेको पौडेलले बताए। प्रगति सामाजिक परिवारकी उपाध्यक्ष शारदा कार्कीले भनिन्, 'हाम्रो ठाउँमा त पहाडीमधेसी भनेर छुट्याइँदैन। पहाडीमधेसी एकै सामाजिक परिवारमा छौं, मिलेर काम गर्छौं।' ०५४ सालबाट सुरु भएको यो सामाजिक परिवारले माओवादी सशस्त्र द्वन्द्व उत्कर्षमा पुगेको बेला तीन वर्ष आफूलाई निष्क्रिय बनायो। शान्तिप्रक्रिया सुरु भएसँगै फेरि निरन्तरता दियो। 'सुरुमा ५२ घर सदस्य थियौं, अहिले खारिएका २७ परिवार सदस्य छौं। पाँच रुपैयाँ बचत गरेर सुरु गरेका थियौं, यसपालि नन्दबाबा सहकारी संस्था दर्ता गर्यौं', कोषाध्यक्ष यादवप्रसाद सुवेदीले भने, 'विदेश जान, खेती गर्न एक लाख रुपैयाँसम्म ऋण दिन्छौं। एकता नै बल रहेछ। सामाजिक परिवारको महत्व हामीले राम्ररी बुझेका छौं।' पहाडका नौ र मधेसका नौ जिल्ला गरी जम्मा १८ जिल्लामा ६ सय १६ वटा यस्ता 'सामाजिक परिवार' सञ्चालित छन्। यस्ता समूहले अधिकार र आयआर्जनका क्षेत्रमा काम गर्छन्। 'सामाजिक परिवार' गठन गर्न सहजकर्ताको काम गरिरहेको संस्था 'समग्र विकास सेवा केन्द्र'का प्रेमराज ढुङ्गेलका अनुसार सिरहामा मात्र यस्ता परिवार ८७ वटा छन्; जसमा १४ सय ७७ घरधुरी अटाएका छन्। समूहहरू गठन गर्ने क्रम चलिरहेको उनले जानकारी दिए। अधिकारको कुरा गर्न नपाइने पञ्चायतकालमा गठन गरिएका एक हजार २६ वटा 'आयआर्जन समिति'लाई पनि सामाजिक परिवारमा रूपान्तरण गर्ने काम भइरहेको उनले बताए। 'हामी उनीहरूलाई धेरै पैसा दिन सक्दैनौं। अधिकारको खोजी गर्न सिकाउँछौं, सक्षम बनाउँछौँ', उनले अनुभव सुनाए, 'सिरहामा हाम्रो लगानी जम्मा ६ लाख ७३ हजार हो, हामीले एक लगानी गर्दा चार बराबर परिचालन गर्नसक्ने भएका छन्। यो नै सफलता हो।' देश एउटै हो, दुःख सबैको छ। गरिब पहाडमा पनि छन्, मधेसमा पनि छन्। जातभात छुट्ट्याउनु हुँदैन, आपत्मा सघाउनु पो मानवको धर्म हो। उर्मिलादेवी लाहानको सशक्ति सामाजिक परिवारकी अध्यक्ष भनेर परिचय दिने मराना रामले भनिन्, 'हामी महिला, दलित, गरिब चौधरी सबै मिलेर समूह बनायौं। पहिला महिलाले के गर्न सक्छन् र ! भन्थे, हामीले गाउँमा बिजुली ल्याएका छौं। सरकारको तीन लाख बजेट ल्यायौं। सामुदायिक भवन बनाएका छौं। हरेक महिना एक दिन बैठक बस्छौं। नास्ता नखाएर पनि समूहमा बचत गर्छौं।' सिरहाकै बडरामाल४, सुन्दरपुरमा गठित 'नवयुवा जागरण सामाजिक परिवार' का अध्यक्ष रहेछन्, ६८ वर्षीय दलबहादुर आलेमगर। पहाडी मूलका मगर, तामाङ र मधेसी मूलका मुसहर, चमार, बिन, मलाहा जातिको मिश्रित बसोबास छ सुन्दरपुरमा। 'हामी महिनामा एक दिन बैठक बस्छौं, सरकारले हाम्रो लागि कहाँकहाँबाट रकम छुट्याएको छ, कहाँकहाँ गएर त्यो माग्ने भन्नेबारे छलफल गर्छौं', नवगठित सामाजिक परिवारका अध्यक्ष आलेमगरले भने, 'म पनि तन्नेरीजस्तै भएको छु, गाउँका लागि बजेट खोज्न जान्छु सरकारी कार्यालयमा।' सिरहाका प्रमुख जिल्ला अधिकारी विजयनारायण मानन्धरले समाजको सबैभन्दा पिछडिएको वर्गका मान्छेले आफ्नो अधिकारबारे बुझेर संगठित रूपमा आउँदा आफूलाई पनि काम गर्न सजिलो भएको बताए। उनले भने, 'कुनकुन कार्यालयबाट केके पाइन्छ भन्ने ज्ञान सामाजिक परिवारलाई छ, पिछडिएको समुदाय सशक्त भएको छ। उनीहरू कुरा बुझ्ने भएका छन्। यसले हामीलाई काम गर्न र समस्याको समाधान निकाल्न सजिलो भएको छ।' उनले सिरहामा मात्र तल्लो वर्गमा चार करोडभन्दा बढी बचत भएको बताए। लाहानको दलित उत्थान समाजिक परिवारकी अध्यक्ष श्यामुदेवी दास तत्माले क्षेत्रीय प्रशासक रामकुमार आचार्य र प्रमुख जिल्ला अधिकारी मानन्धरकै सामु उभिएर भनिन्, 'पहिला समूह गठन गर्दा महिलालाई बिगार्न आए भनेका थिए, अहिले त मसँग गाविसको पत्र छ। वडा नागरिक मञ्चको बैठकमा बोलाउँछन्। धान आज रोप्न नपाए भोलि रोपौंला तर अधिकार छाड्दैनौं।' बैठक भएको दिन बिहान ५ बजे नै उठेर छोराछोरीलाई खाना खुवाएरमात्र हिँड्ने बताउँदै उनले भनिन्, 'पहिले हामी तीन किलो धानमा साहूको काम दिनभरि गथ्र्यौं, अहिले आठ किलो पुर्यायौं। अब हामी दैनिक ज्याला चार सय हुनुपर्छ भनेर अभियान चलाउँदैछौं।' सिरहा नगरपालिका११ पदमपुरको सल्हेस सामाजिक परिवारकी अध्यक्ष ६३ वर्षीय कागतीदेवी सदाले आफूले समानताको व्यवहार महसुस गरेको बताइन्। कर्जनवाकी उर्मिलादेवीले भनिन्, 'हामी आपत्मा त जसलाई पनि सघाउँछौं नि, किनकि सबै नेपाली हौं। मधेसमा बसेका सबैलाई मैथिली भाषा आउँछ, अनुहार पनि कालो हुन्छ। घरमा के भाषा बोल्छन् भन्ने हिसाबले पनि समाजलाई फटाउन मिल्छ? 'उनले भावुक हुँदै भनिन्, 'देश एउटै हो, दुःख सबैको छ। गरिब पहाडमा पनि छन्, मधेसमा पनि छन्। जातभात छुट्ट्याउनु हुँदैन, आपत्मा सघाउनु पो मानवको धर्म हो।'०००"
युरोकपमा नयाँ शक्तिको उदय,"लोकेन्द्र प्रसाई सन् २०१२ को जुलाई पहिलो तारिख। युक्रेनको राजधानी किभस्थित ओलम्पिक रंगशालामा स्पेनिस फुटबल टोलीको वाहवाही थियो। विश्वले स्पेनिस फुटबलको प्रशंसा गरिरहेको थियो। स्पेनले फाइनलमा इटालीलाई हराएर युरोकपको उपाधि जित्दा थुप्रै कीर्तिमानसमेत बनाएको थियो। त्यति बेला युरोकपको उपाधि रक्षा गर्ने पहिलो टोली बनेको थियो स्पेन। चार वर्षको अन्तरमा स्पेनले दुईवटा युरोकप र एउटा विश्वकपको उपाधि जितेको थियो। स्पेनको छोटो दूरीको पास खेल्दै बल अघि बढाएर विपक्षीको पोस्टमा आक्रमण गर्ने टिकी टाका शैली' जादुमयी बनेको थियो। फाइनलमा इटालीलाई निरीह बनाएर ४० गोलको जित हात पार्नु युरोकप फाइनलकै कीर्तिमानी नतिजा थियो। त्यति बेला बहस सुरु भएको थियो, अब स्पेन र उसको टिकी टाका शैलीले कहिलेसम्म राज गर्ला ? त्यसको चार वर्षपछि यसै साता इटाली र स्पेन अन्तर्राष्ट्रिय फुटबलमा पुनः एकपटक भिड्दै थिए, युरोकपमै। प्रिक्वार्टरफाइनलमै भिड्नुपर्ने भएकाले दुवै टोलीमाथि चर्को दबाब थियो। विगत आठ वर्षदेखि ठूला प्रतियोगितामा स्पेनसँग बेहोरेको हार इटालीलाई ताजै थियो र त्यसैले बदला लिने गतिलो अवसर पनि। स्पेन भने लगातार तेस्रोपटक युरोकप जित्ने अभियान पूरा गर्न इटालीलाई हराउन तयार थियो। स्पेनिस टोलीका प्रशिक्षक भिसेन्ट डेल बोस्क खेलको सुरुदेखि नै अफिसियल बक्समा शान्तपूर्वक बसे। तर, उनको मुहार उस्तै रहेन। खेलको समय बित्दै जाँदा बोस्क निराश देखिँदै गए। पहिलो हाफमा इटालीले गोल गर्यो। तर, स्पेन खेलमा फर्कने कुनै संकेत देखिएन। खेलका क्रममै स्पेनिस प्रशिक्षक र खेलाडी निकै निराश देखिन्थे। इटालीले लगातार आक्रमण गरिरहेको थियो। यस्तो लाग्थ्यो, स्पेन इटालीका आक्रमणलाई विफल बनाएकैमा खुसी छ। च्याम्पियनका रूपमा स्पेन खेलमा कतै देखिएन। चार वर्षपछि फेरि बहस सुरु भएको छ तर फरक प्रसंगमा, विश्व फुटबलमा स्पेनको युग सकिएकै हो त ? स्पेनको चर्चित अखबार मार्काले लेखेको छ, स्पेन अब सर्वोत्कृष्ट रहेन।' समीक्षकहरू भन्न थालेका छन्, इटालीले स्पेनको राज समाप्त गरेको छ।' युरोकपका अघिल्ला दुई संस्करणमा अपराजित रहँदै जितेको स्पेनको आलोचना बढ्दो छ। ४४ वर्षपछि सन् २००८ मा स्पेनले युरोकपको उपाधि जित्दा विश्व फुटबललाई नयाँ शैलीको फुटबल टिकी टाका' सिकायो। सन् २०१० मा विश्वकप जितेपछि स्पेन र उसको शैलीको उचाइ बढ्यो। विश्व फुटबलमा स्पेनको युग अर्थात् टिकी टाका युग भनियो। स्पेन युरोपबाहिर आयोजना भएको विश्वकप जित्ने पहिलो युरोपेली टोली बनेकाले उसको शान थप बढेको थियो। स्पेन र उसको शैली कमजोर बन्दै गएको सन् २०१४ को विश्वकपले नै संकेत गरेको थियो। स्पेन त्यति बेला समूहगत चरणबाटै बाहिरियो। साविक विजेता टोली समूहगत चरणबाटै बाहिरिनु अप्रत्याशित र निराशाजनक नतिजा थियो। इङ्ल्यान्डका लागि जारी युरोकप फेरि अर्को एक सहभागितामै सीमित रह्यो। स्टार खेलाडीहरू टोलीमा भए पनि उपाधि जित्न नसक्ने उसको छवि सुधार हुन सकेन। विश्वकै चर्चित घरेलु लिग भएको देश भएकाले इङ्ल्यान्डबाट हरेक प्रतियोगितामा आशा गरिन्छ। इङ्ल्यान्ड प्रिक्वार्टरफाइनलभन्दा अगाडि बढ्न सकेन। सन् १९६६ पछि अन्तर्राष्ट्रिय उपाधि जित्न नसकेको इङ्ल्यान्ड फेरि एकपटक ठूलो अपेक्षाबीच रित्तो हात फर्कनु परेपछि टोलीका प्रशिक्षक रोय हड्सनले पद छाडेका छन्। हड्सनलाई भित्र्याएपछि उपाधि जित्न सकिने इङ्ल्यान्डको विश्वास थियो। सन् २०१४ मा टोली विश्वकपको समूहगत चरणबाटै बाहिरिए पनि हड्सनप्रति इङ्ल्यान्डको विश्वास मरेको थिएन। इङ्ल्यान्ड फुटबलमा फेरि बहस सुरु भएको छ, इङ्ल्यान्डमा राम्रा खेलाडी भएर पनि किन उपाधि जित्न सक्दैन ? ' हड्सनले भने पदीय हिसाबले आफंैले जिम्मेवारी लिएका छन्। उनले अगाडि भनेका छन्, यो प्रतिभावान्, युवा र उपाधिको भोको टोलीलाई अब कसैले सम्हाल्नुपर्छ।' समूहगत चरणको पहिलो खेलमा पोर्चुगलसँगको बराबरीपछि आइसल्यान्डका खेलाडीले गर्वसाथ खुसियाली मनाए। यो देखेर पोर्चुगलका कप्तान क्रिस्टियानो रोनाल्डो आइसल्यान्डका खेलाडीसँग हत मिलाउनसमेत तयार भएनन्। उनको भनाइ थियो, आइसल्यान्डका खेलाडीले यसरी खुसियाली मनाए कि मानौं उनीहरूले उपाधि नै जितेका छन्। यो निकै सानो मानसिकता हो। मलाई लाग्छ, आइसल्यान्डले यो प्रतियोगितामा केही गर्नेवाला छैन।' युरोकपमा सहभागी हुने सबैभन्दा कम जनसंख्या (तीन लाख ३० हजार) भएको राष्ट्रका रूपमा कीर्तिमान बनाएको आइसल्यान्डको खुसियाली अस्वाभाविक थिएन। त्यसमा पनि युरोकपमा आइसल्यान्डको यो पहिलो सहभागिता थियो। आइसल्यान्डले रोनाल्डोको भनाइलाई राम्रो चुनौती दिइरह्यो। एक जित र दुई बराबरीको नतिजापछि समूहगत चरण पार गरेको आइसल्यान्डले प्रिक्वार्टरफाइनलमा इङ्ल्यान्डलाई स्तब्ध बनायो। यो सानो देशले धेरै ठूलो सफलता हात पारिसकेको छ। त्यति व्यावसायिक घरेलु लिगसमेत नभएको यो देशले विश्व फुटबललाई नै पाठ सिकाएको छ। वेल्स पनि यस्तै उदाहरणीय टोली हो। बेलायतको सानो देश वेल्सले पनि सशक्त प्रदर्शन गर्यो। पहिलो सहभागितामै क्वार्टरफाइनल पुगेको छ। बेलायतबाट सहभागी भएका सबै चार टोली इङ्ल्यान्ड, आयरल्यान्ड, उत्तरी आयरल्यान्ड र वेल्सले समूहगत चरण पार गरे। पोल्यान्ड, स्लोभाकिया र स्विट्जरल्यान्ड पनि पहिलोपटक नकआउटमा पुगे। स्लोभाकिया र उत्तरी आयरल्यान्डको पनि पहिलो युरोकप सहभागिता हो। यी नयाँ टोलीको सबैभन्दा बलियो पक्ष भनेको टिम वर्क हो। उनीहरूले विश्व फुटबलमा प्रभाव राख्ने टोलीलाई कडा चुनौती दिनसक्ने प्रदर्शनले देखाएको छ। हंगेरी, क्रोएसिया, आयरल्यान्ड, स्विट्जरल्यान्डजस्ता टोलीले ठूला टोलीविरुद्ध दाबेदारीपूर्ण प्रदर्शन गरे। समूहगत चरणमा क्रोएसियाले स्पेन र आयरल्यान्डले इटालीलाई हराउनु यसको ज्वलन्त उदाहरण हो। आठ वर्षअघि पहिलोपटक युरोकप खेलेको पोल्यान्ड तेस्रो प्रयासमा दोस्रो चरण पुगेको हो। उसले समूहगत चरणमा विश्व च्याम्पियन जर्मनीलाई गोलरहित बराबरीमा रोक्दै यात्रा अगाडि बढाएको थियो। बेल्जियमले सशक्त प्रदर्शन गरिरहेको छ। १६ वर्षपछि यसपटक युरोकप खेलिरहेको बेल्जियमले विश्व फुटबललाई सन्देश दिइसकेको छ, अबको नयाँ शक्तिका रूपमा। हुन पनि बेल्जियम अहिले फिफा वरीयताक्रममा दोस्रो स्थानमा छ। ३६ वर्षपछि युरोकपमा नकआउट चरण पुगेको बेल्जियमको यात्रा क्वार्टरफाइनलमा छ। बेल्जियमले पछिल्लो तीनचार वर्षमा छर्लाङ मारेको हो। १२ वर्षपछि विश्वकपमा फर्कने क्रममा बेल्जियमले सन् २०१४ मा आयोजित संस्करणमा ऐतिहासिक यात्रा तय गर्यो, क्वार्टरफाइनलसम्म। त्यति बेला उसले अर्जेन्टिनासँग १० गोलले पराजित भएपछि प्रतियोगिताबाट बाहिरिएको थियो। यसपटक समूहगत चरणको पहिलो खेलमा इटालीसँग २० गोलले पराजित भएको बेल्जियमले त्यसपछि प्रदर्शन सुधार गर्यो। लगातार दुई जित हात पार्दै बेल्जियम ग्रुप अफ डेथबाट अगाडि बढ्यो। प्रिक्वार्टरफाइनलमा हंगेरीविरुद्ध प्राप्त ४० गोलको जितमा बेल्जियमको स्तर देखिएको छ। सन् २०१० मा दक्षिण अफ्रिकामा आयोजित विश्वकपले नयाँ सन्देश दियो, युरोपियन राष्ट्रको प्रभाव बढ्दै गएको। फाइनल पुग्ने दुवै टोली युरोपियन भएपछि उपाधि भिडन्त हुनुअघि नै युरोपबाहिर आयोजित विश्वकप पहिलोपटक युरोपियन टोलीले जित्ने निश्चित भएको थियो। सन् २०१४ मा ब्राजिलमा आयोजना भएको विश्वकपमा पनि युरोपियन राष्ट्रले उपाधि जित्यो। युरोपबाहिर आयोजना भएको विश्वकपमा लगातार दोस्रोपटक युरोपियन टोली विजेता बने। तर, यसपटक ब्राजिलमा विश्वकप जित्नुको अर्थ अनेक थियो। त्यसैले पनि अब युरोकपले विश्व फुटबलमा विशेष अर्थ राख्नेछ। यस प्रतियोगिताको प्रदर्शन, नतिजा र विजेतालाई विश्व फुटबलसँग जोडेर हेरिनेछ। प्रतियोगिताबाट चाँडै बाहिरिए पनि स्पेनले अब के गर्छ, चासोको विषय बनेको छ। आठ वर्षअघि स्पेनको प्रशिक्षण सुरु गरेका डेल बोस्कको विकल्प अब खोजिनुपर्ने स्पेनभित्रैबाट आवाज उठ्न थालेको छ। यस विषयमा डेल बोस्कले भनेका छन्, पद छाड्ने वा बसिरहने भन्ने विषयमा स्पेनिस फुटबल संघका अध्यक्षसँग कुरा गरेर निर्णय लिन्छु। जे निर्णय लिए पनि त्यसले स्पेनिस फुटबलको अधिकतम भलाइ हुनुपर्छ।' डेल बोस्कलाई विश्वास छ, स्पेनिस क्लब बार्सिलोना हुँदै राष्ट्रिय टोलीमा भित्रिएको टिकी टाका शैलीले स्पेनलाई अझै धेरै सफलता दिलाउनेछ।(एजेन्सीको सहयोगमा)"
"रोनाल्डो र बेल भिड्ने, कसले बाजी मार्ला ?","काठमाडौंः फ्रान्समा जारी युरोकप फुटबल प्रतियोगितामा स्पेन र इङ्ल्यान्ड जस्ता बलिया टीम समूह चरणमै ढल्दा पोर्चुगल र वेल्स जस्ता टीम अनपेक्षित नतिजासहित अघि बढिरहेका छन् । समूह चरणको भिडन्तमा तीनवटै खेलमा बराबरी खेल्दै अन्तिम १६ मा आएको क्रिस्टियानो रोनाल्डोको पोर्चुगल त्यहाँबाट पनि अघि बढेर अन्तिम चारमा पुगिसकेको छ । अन्तिम आठका लागि भएको खेलमा क्रोएसियालाई पाखा लगाएको पोर्चुगलले अन्तिम चारका लागि भएको खेलमा पेनाल्टी सुटआउटमा पोल्यान्डलाई पाखा लगाउन सफल भएको छ । समूह चरणमा कम्जोर प्रतिद्वन्द्वीहरु हंगेरी, आइसल्यान्ड र अस्ट्रियासँग खेलेको पोर्चुगल धर्मराउँदै तेस्रो स्थानमा रहेर अघि बढेको थियो । समूह चरणको पहिलो खेलमा आइसल्यान्डसँग ११ गोलको बराबरी खेलेको पोर्चुगलले दोस्रो खेलमा अस्ट्रियासँग गोलरहित बराबरी खेल्यो । तेस्रो खेलमा रोनाल्डोले दुई गोल गरेपछि हंगेरीविरुद्ध ३३ गोलको बराबरी खेल्दै उत्कृष्ट चारमा परेको तेस्रो टीम भएर पोर्चुगल अन्तिम १६ मा पुग्यो । समूह चरणबाट अघि बढेपछि भने निरन्तर गोल गरिरहेको पोर्चुगल उपाधि भन्दा दुई खेला टाढा छ । समूह चरणमा पेनाल्टीसमेत हान्न चुकेका रोनाल्डोको नेतृत्वमा पोर्चुगलले सेमिफाइनल यात्रा तय गरिसकेको छ । अर्कातिर बेलायती संघको देश वेल्स समूह चरणबाट शीर्ष स्थानमा रहँदै अन्तिम १६ मा पुगेको थियो । समूह चरणको पहिलो खेलमा स्लोभाकियालाई ३० ले हराएको वेल्स दोस्रो खेलमा इङ्ल्यान्डसँग २१ ले पराजित भयो । तर उसले तेस्रो खेलमा रसियामाथि ३० कै जित निकाल्दै अन्मि १६ मा पुग्यो । यसबीचमा वेल्सका कप्तान ग्यारेथ बेलले तीन गोल पनि गर्न भ्याए । अन्तिम १६ को खेलमा वेल्सले नोर्दन आयरल्यान्डलाई १० ले पाखा लगायो । समूह चरणबाटै उत्कृष्ट लय समातेको वेल्सले अन्तिम आठमा बेल्जियमविरुद्ध अझ प्रभावशाली खेल देखायो । विश्वबरियताको दोस्रो नम्बरको बेल्जियममाथि २६ औँ बरियतामा रहेको वेल्सले ३१ को जित निकाल्यो । शुरुवातमै गोल खाएर पनि वेल्सले पहिलो हाफमा बराबरी गर्यो भने दोस्रो हाफमा दुई गोल ठोक्दै सेमिफाइनलमा पोर्चुगलसँग भिडन्त पक्का गर्यो । सन् १९५८ पनि युरोपका ठूलो प्रतियोगितको सेमिफाइनलमा पुग्ने क्रममा वेल्सले अविश्वसनीय परिणाम निकाल्यो । वेल्सका बेल र पोर्चुगलका रोनाल्डो स्पेनिस क्लब रियल मड्रिडबाट व्यवसायिक फुटबल खेल्छन् । उनीहरु दुईको जिम्मेवारी रियल मड्रिडका लागि गोल गर्ने हो । तर युरोकपको सेमिफाइनल भिडन्तमा भने बेल र रोनाल्डो एकअर्काको पोस्ट्मा गोल गर्ने भूमिकामा उभिएका छन् । समूह चरणमा हंगेरीविरुद्धको खेलमा दुई गोल गरेका क्रिस्टियानो रोनाल्डो त्यसयता गोलबिहीन छन् । अर्कातिर समूह चरणमा स्लोभाकियाविरुद्ध बेलले पहिलो गोल गरे । त्यसपछि इङ्ल्यान्डविरुद्ध पनि उनैले गोल गरे तर वेल्स पराजित भयो । रसियाविरुद्धको तेस्रो खेलमा पनि बेल गोल गर्न सफल भए । अन्तिम १६ को नोर्दन आयरल्यान्डविरुद्ध खेलमा बेलले नै प्रहार गरेको बल विपक्षी खेलाडीले जोगाउन खोज्दा जाली चुम्न पुग्यो । अन्तिम आठमा बेल्जियमविरुद्धको खेलमा गोल गर्न नसकेपनि उनले आफ्नो देशलाई शानदार जित दिलाउन आक्रमक खेलका लागि सहयोेगी भूमिका खेले । अहिलेसम्मका खेल हेर्दा वेल्सले समूह चरणदेखि क्वार्टफाइनलसम्मका पाँच भिडन्तमा विपक्षीविरुद्ध ११ गोल गरिसकेको छ भने ३ गोलमात्रै खाएको छ । अर्कातिर पोर्चुगलको अवस्था अलिक फरक छ । उसले समूह चरणबाट क्र्वाटरफाइलनसम्मका भिडन्तमा ७ गोलमात्रै गरेको छ भने ५ गोल पनि खाएको छ । यो सिजनको ला लिगामा यी दुई खेलाडीको गोलको कुरा गर्ने हो भने रोनाल्डो अगाडि छन् । रोनाल्डोले ३५ गोल गरेका थिए भने ११ गोलका लागि अवसर मिलाइदिएका थिए । अर्कातिर उनीसँगै खेल्ने बेलले १९ गोल गरेका थिए भने १० गोलका लागि पास मिलाइदिएका थिए । विश्वकै महंगा र एकै क्लबका यी दुई खेलाडीबीच बुधबार लियोनमा सेमिफाइनल भिडन्त यसअर्थमा पनि रोचक हुनेछ कि दुबैजना क्लबमा सफल भएर देशका लागि उपलब्धी गर्न सकेका छैनन् । क्लबमा सबै उपलब्धी आफ्नो पोल्टामा हालिसकेका रोनाल्डो सेमिफाइनलसम्मको यात्राले हौसिएका छन् भने गतिला देशलाई ढाल्दै अघि बढेका बेल पनि पेरिसमा युरोकपको उपाधि चुम्न आतुर छन् ।"
विराज सर्वोत्कृष्ट खेलाडी,"काठमाडौं: दशरथ चन्द मेधावी खेलाडी पुरस्कार२०७२ अन्तर्गत फुटबलर विराज महर्जन शुक्रबार सर्वोत्कृष्ट खेलाडीको अवार्डबाट सम्मानित भएका छन्। राष्ट्रिय खेलकुद परिषद् (राखेप) र दशरथ चन्द मेमोरियल ट्रस्टद्वारा त्रिपुरेश्वरस्थित राखेप हातामा संयुक्त रूपमा आयोजित कार्यक्रममा विराजलाई १५ हजार एक रुपैयाँसहित सम्मानपत्र प्रदान गरियो। गत वर्ष भारतमा भएको १२औं दक्षिण एसियाली खेलकुद (साग)को फुटबल तथा बंगलादेशमा भएको बंगबन्धु गोल्डकप फुटबलमा नेपालले स्वर्ण जित्दा विराज टोलीका कप्तान थिए। ट्रस्टले पाँच विकास क्षेत्रको प्रतिनिधित्व हुने गरी प्रत्येक क्षेत्रका खेलाडीलाई सम्मान गर्दै आएको छ। विराज मध्यमाञ्चलबाट छनोट भएका हुन्। त्यस्तै पूर्वाञ्चलबाट जुडोकी फुपुल्हामु खत्री, पश्चिमाञ्चलबाट तेक्वान्दोकी नीमा गुरुङ, मध्यपश्चिमाञ्चलबाट उसुकी नीमा घर्तीमगर तथा सुदूरपश्चिमाञ्चलबाट उसुकै राजेश चौधरी उत्कृष्ट खेलाडीको अवार्डबाट सम्मानित भए। चारैजना १२औं सागका पदक विजेता हुन्। फुपु र नीमाले स्वर्ण तथा तेक्वान्दोकी नीमा र राजेशले रजत पदक जितेका थिए। सबैले जनही १० हजार एक रुपैयाँका दरले नगद र सम्मानपत्र पाए। राखेपका अध्यक्ष युवा तथा खेलकुदमन्त्री सत्यनारायण मण्डल, नेपाली कांग्रेसका नेता एनपी साउद, ट्रस्टका अध्यक्ष कर्णबहादुर चन्द तथा राखेपअन्तर्गत खेलकुद विकास विभागका प्रशासकीय अधिकृत चन्द्र राईलगायतले खेलाडीलाई सम्मान गरे। फुपु प्रशिक्षणका लागि हंगेरीमा रहेका कारण उनकी आमाले पुरस्कार ग्रहण गरेकी थिइन्।"
पिपुल च्वाइसको मनोनयन सार्वजनिक,"काठमाडौं (अन्नपूर्ण): नेपाल खेलकुद पत्रकार मञ्चले हरेक वर्ष प्रदान गर्दै आएको पल्सर स्पोटर््स अवार्डअन्तर्गत यो वर्षको पिपल्स च्वाइस अवार्डका लागि शुक्रबार मनोनयन सार्वजनिक गरिएको छ। पल्सर पिपल्स च्वाइस अवार्डको मनोनयनमा टेबलटेनिसकी नविता श्रेष्ठ, फुटबलका नवयुग श्रेष्ठ, भारोत्तोलनकी तारादेवी पुन, क्रिकेटका सन्दीप लामिछाने र भलिबलकी प्रतिभा माली परेका छन्। एसएमएस र फेसबुक भोटिङमार्फत विजेताको घोषणा गरिनेछ। पल्सर स्पोर्ट्स अवार्ड कार्यक्रम आगामी साउन ६ गते आयोजना हुँदैछ। पल्सर स्पोर्ट्स अवार्डमा वर्षका उत्कृष्ट खेलाडी पुरुष, महिला र युवा तथा प्रशिक्षक, पिपल्स च्वाइस, वर्षका उत्कृष्ट पारा खेलाडी, स्पेसल अवार्ड र लाइफटाइम एचिभमेन्ट अवार्ड गरी आठ विधामा अवार्ड प्रदान गरिँदैछ। वर्षका उत्कृष्ट खेलाडी पुरुष, महिला र पिपल्स च्वाइस विधाका विजेताले पल्सर मोटरसाइकल प्राप्त गर्नेछन् । त्यस्तै अन्य विधाका विजेतालाई ५० हजार रुपैयाँ प्रदान गरिनेछ।"
बेल्जियमलाई हराउँदै वेल्स सेमिफाइनलमा,काठमाडौंः यो पटकको युरोकपमा उत्कृष्ट नतिजा निकालिरहेको ब्रिटेनी देश वेल्सले बेल्जियममाथि प्रभावशली जित निकाल्दै सेमिफाइनलमा प्रवेश गर्न सफल भएको छ । नेपाली समयअनुसार आज बिहान भएको दोस्रो क्वार्टरफाइनल खेलमा बलियो प्रतिद्वन्द्वी बेल्जियममाथि ३१ को शानदार जित निकाल्दै वेल्सले पोर्चुगलसँगको भिडन्त पक्का गरेको हो । खेलको शुरुवातीमै अग्रता लिएपनि बेल्जियमले सम्हालिन नसक्दा वेल्सका अगाडि उसको केही लागेन । बेल्जिमयका लागि १३ औं मिनेटमा नाइङ्गगोलनले अग्रता दिलाएको खेलमा वेल्स पहिलो हाफमै बराबरी र दोस्रो हाफमा दुई गोल गरे सेमिफाइनल यात्रा तय गरेको हो । वेल्सका लागि ३० औं मिनेटमा एस्ले विलियम्सले बराबरी गोल गरे । पहिलो हाफ ११ मा टुंगिएको अवस्थामा दोस्रो हाफमा वेल्सले थप दुई गोल थप्यो । वेल्सका लागि खेलको ५५ औं मिनेटमा बेल्जियमको डिफेन्स लाइनअपलाई चिर्दै हल रोब्सोन कानुले गोल गरी २१ को अग्रता दिलाए । वेल्स त्यतिमै रोकिनेवाला थिएन । उसका लागि खेलको ८५ औं मिनेटमा च्रिस गन्टरले दिएको क्रस पासमा साम भोक्सले हेडर गोल गर्दै ३१ को जित पक्का गरे । बेल्जियमलाई घर फर्काएको वेल्सको भिडन्त अब क्रिस्टियानो रोनाल्डोको पोर्चुगलसँग हुनेछ । पोर्चुगल पोल्यान्डलाई पेनाल्टी सुटआउटमा हराउँदै सेमिफाइनलमा पुगिसकेको छ ।
