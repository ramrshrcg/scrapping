शीर्षक,विवरण
भत्केको कांग्रेस बनाउने एक नेत्रीको योजना,"कांग्रेसलाई कांग्रेस बनाउन सकिन्छ भन्दा कांग्रेसीहरू नै हलल हाँस्दा रहेछन्। नहाँसुन् पनि किन, उनीहरूले मानिआएका नामुद कांग्रेसदेखि खुँखारविरोधीहरूसम्म कांग्रेसलाई सुधार्न नसकिने जिनिस मान्दा रहेछन्। यस्तो जगजाहेर विषयमा कुन महिला नेत्री हुन् ती, जो कांग्रेसलाई सिद्धान्त, आदर्श र व्यवहारअनुसार नेपालका सबै क्षेत्रमा जनआधारित र लोकप्रिय बनाउन सकिन्छ भन्ने सपना बुनिरहेकी छन् ? तिनको सपना विपनामा कदापि परिणत हुन सक्दैन भन्दिनू, एक होनहार र जबर्जस्त कांग्रेसीले पूर्ण विश्वासका साथ भने। तर ती महिला नेतृले हलुकासँग गम्भीर सवाल गरिन्, कांग्रेसलाई सुधार्न नसकिने आधार के हो ? तर मलाई कांग्रेसलाई सशक्त, संगठित र जिम्मेवार अनि सिद्धान्तनिष्ठ कांग्रेस बनाउन सकिन्छ भन्ने विश्वास मात्र होइन, आत्मविश्वास छ। तर यसका लागि हामी सबै जड होइन, गतिशील हुनुपर्छ। यस्तो विचार राख्ने महिला हुन्, बाँकेकी किरण कोइराला। त्यसो त, उनी नेपाली कांग्रेस बाँके जिल्लाकी निर्वाचित सभापति नै हुन्। किरणलाई सजिलोसँग चिन्नको लागि कोइराला थर मात्र पनि काफी छैन। उनी बाँके कांग्रेसका पूर्व सभापति अरुण कोइरालाकी धर्मपत्नी किरण कोइराला हुन्। अरुणको कांग्रेस सभापति पदमा रहँदारहँदै केही महिनाअघि निधन भएको थियो भने उनी प्रधानमन्त्री तथा कांग्रेसका केन्द्रीय सभापति सुशील कोइरालाका सहोदर भाइ थिए। पतिको निधनपछि जिल्ला कांग्रेस पदाधिकारीमा किरणले चुनाव लड्ने निधो गरिन्। कांग्रेस जिल्ला नेतृत्वको चुनाव गत माघ २५ गते हुँदै थियो, तर त्यो चुनाव केन्द्रीय सभापति सुशील कोइरालाको त्यसै दिन काठमाडौँमा भएको निधनले एक साता पछाडि धकेलियो। त्यसपछिको चुनावमा बाँके सभापतिमा किरण उठिन् र निर्वाचित पनि भइन्। बाँकेजस्तो मधेसको सशक्त जिल्लामा कांग्रेस सभापति महिला ! धेरैका मनमा मात्र होइन, ओठमै प्रश्न सुसायो। नवनिर्वाचित सभापतिको नाम र थर पढेर अर्को प्रतिक्रिया निस्कियो, ए, सुशील कोइरालाकी बुहारी रहिछन् ! कोइराला परिवारले सहानुभूतिको भोट छोप्न भाइबुहारीलाई उठाएछ। राजधानीमा यस्तै सुनिएको थियो। तर कांग्रेसले ०३० सालमा अपहरण गरेको विमान बीपी संग्रहालयमा राख्ने सन्दर्भमा भेटिएकी किरणका सशक्त गतिविधि देखेपछि पारिवारिक कारणले उदाएकी ठानिएकी किरण त्यस्तो लागिनन्। उनी त सुझबुझ र राजनीतिक चेतना भएकी 'बोल्ड' नेतृ पो लागिन्। उनका भनाइ सुन्दा उनी जटिल विषयलाई पनि सहज रूपमा चिरफार गरेर प्रस्तुत गर्न सक्ने रहिछन्। बूढा, पुराना र युवाहरूबीच हेलमेल र यो गर, त्यो गर र त्यसरी होइन यसरी गर भनेर बिहानदेखि साँझसम्म कार्यकर्ता हाँक्ने खुबी देखेर अचम्मै लाग्यो। कोइराला परिवारका सामन्ती, घरानिया र सुविधाभोगी महिलाका अगाडि किरणको सुझबुझ, नबिझाउने गरी मात्र होइन उत्साह जगाउने गरी मधेसी, पहाडिया, मुस्लिम, महिला र कर्णालीका कार्यकर्ता हाँक्न सक्ने र आफू पनि सँगसँगै लागेर अगाडि बढ्ने उनको शैली खारिएको नेताको भन्दा कम लागेन। डाक्टरकी श्रीमती, कोइराला परिवारकी बुहारीमा यस्तो सरलपनामा हेलमेल गर्ने प्रतिभा कहाँबाट र कसरी आयो? मुसुमुसु हाँस्दै किरणले भनिन्, मेरो परिवारमा दुई बहिनी मात्र बाँच्यौँ। बुबाले हामीलाई छोराजसरी हुर्काउनु भयो। भन्नुहुन्थ्यो, छोरी तिमीभित्र राजनीतिक नेतामा हुने वीजारोपण गरेको छु। तर आमा सधैँ बुबालाई सचेत गरिरहनुहुन्थ्यो, अर्काको घर जाने जातलाई यसरी नपुल्पुल्याउनुस् ! जिम्दारको परिवारका भए पनि हामीलाई आमाले खाना बनाउने, अतिथि सत्कार गर्ने, कामदार र सामान्य व्यक्तिहरूसँग पनि नरम भएर प्रस्तुत हुनुपर्ने, कसैसँग पनि तुजुक देखाएर व्यवहार नगर्न सिकाउनु मात्र भएन, गल्ती भएको बेलामा त्यसै दिन चित्त बुझ्ने गरी सम्झाइरहनु भयो र समाजीकरण गरिरहनुभयो। यसले गर्दा मजस्तो जटिल ठाउँमा पनि सरल किसिमले व्यवहार गरेर केन्द्रविन्दूमा रहिरहन सक्छु। कस्तो संयोग, डाक्टर बन्न साइन्स पढेकी म बीएससी गर्दागर्दै डाक्टर बनिनँ, डाक्टरकी श्रीमती पो बनेँ कोइराला परिवारकी। बुबाले भनिरहनुहुने मभित्रको राजनीतिक वीजारोपणले कोइराला परिवारको बुहारी बनेपछि टुसाउने मौका पायो। काठमाडौँका नचिनेका नेता र उनीहरूको नगएको घर छैन तर मैले यसबीचमा नेताहरूलाई मात्र पढेकी छैन, पुस्तकहरू पनि पढेकी छु। उत्ताउलो किसिमले होइन, सल्लाह हुँदा आफ्ना विचार बीपीदेखि गिरिजाप्रसाद हुँदै सुशील दासम्मलाई व्यक्त गरेकी र पटकपटक प्रशंसित पनि भएकी छु। श्रीमान् डाक्टर भए पनि उहाँको राजनीतिक अभियानमा व्यवस्थापनको पाटोबाट मैले कहिल्यै अभाव हुन दिइनँ। उहाँले कहिल्यै तकलिफ बेहोर्नुपरेन। सरल बन्नुपर्छ भन्ने बुबाआमाले दिनुभएको संस्कारले मेरो छवि सबैका लागि यसले अप्ठेरोमा सघाउँछे भन्ने गरी बनेको छ। मेरो स्वभाव पनि चुप लागेर बसिरहने छैन, समस्या आइपर्यो भने त्यसैसँग जुधेर समाधान ननिकाली म चुप लाग्नै सक्दिनँ। समस्या आएपछि त्यसको समाधान नगरी चुप बस्नै सक्दिनँ भन्नुहुन्छ तर तपाईं सभापति भएको नेपाली कांग्रेस बाँके कुनै पद्धतिमा रहेको पाइएन ! जताततै भद्रगोल छ। यही समस्या केन्द्रमा पनि पन्पिरहेको छ। के बाँके कांग्रेस सिस्टममा आउन सक्ला ? सक्यो भने त्यो मोडेल कांग्रेसको केन्द्रीय समस्या समाधानमा उपयोगी हुन सक्छ ? उनी हाँसिन् र तत्कालै गम्भीर बनेर भन्न थालिन् म बाँके सभापति बनेको भर्खरै हो, तर मैले कांग्रेसको रोग थोरबहुत पहिचान गरेकी छु। यसबारे पार्टी सभापतिसँग पनि समस्या र त्यसभित्रको जटिलता नतोडी टालटुले तालले कांग्रेस उँभो लाग्दैन भनिसकेकी छु। उहाँले पनि काम गर्दै अगाडि बढ्नुपर्छ भन्नुभएको छ। हेरौँ, भनेर मात्र पुग्दैन त्यसअनुकूल कदम पनि चाल्नुपर्छ। केन्द्र र जिल्लाको समन्वयविना वर्षौंदेखि जटिल बनेका कांग्रेसी समस्याको निदान सम्भव छैन। अब पनि कांग्रेस पहिलाजसरी टालटुल गर्दै बसिरहने हो भने प्रतिस्पर्धीसँग खह्रो उत्रन सक्दैन। आफ्नै आन्तरिक किचलोको दलदलमा यो भास्सिन्छ र त्यसैमाथि टेकेर बरु अरू अगाडि बढ्छन्। प्रजातान्त्रिक पार्टी, बीपीगणेशमानकिसुनजीको पार्टी र हिजो गरेका संघर्षका गाथा गाएर मात्र अहिलेका चुनौतीसँग मुकाबिला गर्न सकिँदैन। यसको लागि आफूसँग के छ र कतातर्फको यात्रा हो, त्यसैअनुकूल अग्रगामी नीति र रणनीति अँगालेर अगाडि बढ्नुपर्छ। गतिशीलता भएन भने जहाँको तहीँ रहिन्छ। हेर्नुस्, कांग्रेसजस्तो देशको जेठो र इतिहास कोरेको पार्टी, मुलुककै ठूलो पार्टी भएर पनि हामी प्रतिपक्षमा बसिरहनुपरेको छ। सिद्धान्त र नीतिको हिसाबले बाँकी सबै पार्टी हाम्रै सिद्धान्त पछ्याइरहेका छन्। तर हामी चैँ आफूलाई सम्हाल्नुको सट्टा आपसी कलहमा चुर्लुम्म डुबेका छौँ। पच्चीस वर्षयता हामीलाई जनताले दुईदुईपटक बहुमत दिएर पठाए, तर हाम्रै कारणले दुवै कार्यकाल पूरा गर्न सकेनौँ। पार्टीमा हेर्यो, सबैभन्दा अब्बल मानिस र समर्थक हाम्रै छन्। आमजनताले पनि हामीले मात्रै केही गर्न सक्छौँ भन्ने आशा एवम् विश्वास पनि गरेका छन्। तर हामी नै असरल्ल र छताछुल्ल बनिरहेका छौँ। संस्था त नाम मात्रका छन्। कांग्रेसी संस्थाहरूबाट नामअनुसारको काम गर्न सकिएको छैन। कुन संगठन कोसँग मिलेर केके गरिरहेको छ, नेतृत्वलाई अत्तोपत्तो नै छैन। म जिल्ला सभापति बनेपछि पार्टीको शक्ति र कमजोरी अनि सम्भावनाबारे केन्द्रित बनेकी छु। आफैँ छक्क परेकी छु, यस्तो जनाधार, सशक्त कार्यकर्ता र उन्नत लोकतान्त्रिक विचार भएर पनि हामी पाखा परेका छौँ। मलाई लाग्छ, हामी अरूका कारणले होइन, आफ्नै कारणले अलमलमा परेका हौँ र हाम्रा समस्याको समाधान हामीले नै पहिल्याउनुपर्छ। जबसम्म हामी यसमा पास हुन्नौँ तबसम्म हाम्रो उत्थान हुन सक्दैन। को अध्यक्ष, को महामन्त्री वा मन्त्री वा प्रधानमन्त्री बन्ने भन्ने समस्या नै होइन। पार्टीलाई सशक्त, गतिशील र सिस्टममा चल्ने बनायौँ भने ती सबै पदमा पुग्ने हामी कांग्रेसी नै हौँ, अरू होइनन्। हाम्रो पार्टीका भ्रातृ संगठनहरू हेर्छु, तीनछक्क पर्छु ! शिक्षक, प्राध्यापक, विद्यार्थी, युवा, वकिल, पत्रकार, मजदुर, किसान, दलित, जनजाति, मुस्लिम, सरसफाइ, भूतपूर्व सैनिक, महिला के छैनन् ? सांसद, मन्त्री, जिल्ला विकास समितिका पूर्व जनप्रतिनिधि, गाविस र वडासम्म फैलिएका छौँ। तर कांग्रेसको समस्या के भने सदस्यहरूको परिचालन छैन। पार्टी र संगठनबीच तालमेल नै रहेनछ। जोजो जुन पदमा पुगे पनि, पार्टीमा आउनैपर्ने, जिम्मेवारी बहन गर्नुपर्ने नै रहेनछ। पार्टी अफिस चुस्त र हिसाबकिताब छ्यांङ नहुनाले जोजो जुन संगठनमा छ, त्यो उसको पकेटको मानिँदो रहेछ, हालीमुहाली उसकै। अनि उसले जे भन्यो त्यो पार्टी नेतृत्वले मानेन भने उसले पार्टी नै ठप्प पारिदिने रहेछ। सदस्यता शुल्क र लेभी समयमा तिर्न पनि पर्दो रहेनछ। सांसद मनोनीतसमेत मनोमानी ! नियमित बैठक गरेर अगाडि बढ्नुपर्नेमा पार्टी संगठनात्मक संरचनाबाहिरै काम गरिने रहेछ। सदस्यहरूलाई चलायमान नपारी पार्टी कसरी चलायमान र कार्यकर्ता कसरी मोटिभेट होऊन् ? त्यसैले मनको भँडास लोकल चिया पसल र भट्टीमा पोखिने रहेछ, पार्टीका निकायमा होइन। जुन दिन हामी पार्टीलाई पुनर्गठन गरेर चियापसल र भट्टीमा पोखिने कुरालाई पार्टीका बैठकमा निकास दिन सक्छौँ त्यसपछि ठान्नुस्, कांग्रेसले मुलुक हाँक्ने दिन सुरु भए। उदाहरणको लागि भनौँ न, हामी बाँके जिल्ला समितिमा २७ जना छौँ। संगठनलाई कसरी गतिशील बनाउने ? नेतृत्व विकास कसरी गर्ने ? जनवर्गीय संगठन छन्, पार्टीको क्षेत्रीय, गाउँ र वडा समिति छन्, तर विधानअनुरूप ती संगठित रूपमा परिचालित छैनन्। हरेक पब्लिक सानो काम गराउनुपर्यो भने पनि नेताका पछिपछि लाग्ने रहेछन्। कस्तो दुर्भाग्य ? क्षेत्र, बुथमै कार्य विभाजन छैन। महासमिति र केन्द्रीय सदस्य ? सभापति, महामन्त्री ? सबैले विधानअनुसार काम गर्नुपरेन भन्या ? समाधान गर्न नसकेका समस्या मात्र जिल्ला, केन्द्रमा लिएर जानुपर्ने होइन ? यसो गराउन सकियो भने सिस्टमले काम गर्न थालिहाल्छ नि ! तर वर्षौंदेखि पार्टीमा हालिमुहाली गरिरहेकाहरू न पार्टीलाई सहजै सिस्टममा चल्न दिने रहेछन् न भिजन, मिसन, गोल लिएर अगाडि बढ्ने नेतृत्वलाई सहयोग गर्ने रहेछन्। म पार्टीलाई पद्धतिमा लैजान प्रतिबद्ध छु। हाम्रो काँधमा पार्टीलाई योजनाबद्ध किसिमले अगाडि बढाउनुको विकल्प नै छैन। प्रत्येक संगठन र पार्टी एकाइका भिजन मिसन र गोल बनाएर मात्र हामी सही बाटोतर्फ बढ्ने यात्रा सुरु हुनेछ। पद्धतिसाथ संगठन चलाउन सक्यौँ भने प्रतिभा र क्षमता भएका कार्यकर्ता र नेताहरू अगाडि आउने वातावरण सिर्जना हुन्छ, जसले कांग्रेसलाई दिगो मात्र बनाउँदैन, अग्रगतिमा जनताका खाना, नाना र छानाका समस्या समाधान गर्ने मियो बन्नेछ। अनि मात्र शिक्षा, स्वास्थ्य र विकासतर्फ मुलुक तीव्रगतिमा अगाडि बढ्न थाल्नेछ। देश समृद्ध हुन थाल्नेछ। त्यसो हुन नसकेकाले हामी कांग्रेसी लोकतान्त्रिक पद्धतिमा विश्वास गर्ने पार्टीका कार्यकर्ता र नेता भएर पनि रुमलिइरहेका छौँ। भनाइ एउटा र गराइ अर्कै छ। समयअनुसार नेताकार्यकर्तालाई जीवन्त तालिम जरुरी छ। भनौँ न, हाम्रो ट्रेड युनियन छ। तर कांग्रेसमा अलमल के भने, हामीलाई ब्लु र ह्वाइट कलर मजदुरबारेमै अलमल छ। कतै कांग्रेसमा ट्रेड युनियन कमाइखाने बिचौलिया भाँडो त भएको छैन ? समन्वय नै गर्न सकेको छैन नेतृत्वले यी दुईबीच। कांग्रेस श्रम गरी खाने ब्लु कलर कि ह्वाइट कलरको पक्षमा ? शिक्षकमा नै हेरौँ न, समस्या विकराल छ। शिक्षक छ, व्यापार गर्छ अनि कहिले हेर्छ यसले शिक्षा क्षेत्रलाई ? संघ शिक्षक सरुवा बढुवामै अल्मलिएको त छैन ? स्वास्थ्य क्षेत्रका साथी छन्, जो चौबीसै घन्टा खट्नुपर्ने क्षेत्र हो तर उसले रोजीरोटीको जोहो गरोस् कि हेल्थ म्यानेजमेन्ट चुस्तदुरुस्त पारोस् ? अनि उसले नेतृत्वमा कसरी योगदान पुर्याउन सक्छ ? त्यसैले जो जहाँ छ, त्यहीँ हलो अड्काएर गोरु चुट्नु उसको बाध्यता बनिरहेछ। संस्था त नाम मात्रका छन्। कांग्रेसी संस्थाहरूबाट नामअनुसारको काम गर्न सकिएको छैन। कुन संगठन कोसँग मिलेर केके गरिरहेको छ, नेतृत्वलाई अत्तोपत्तो नै छैन।छ महिना पनि नपुग्दै मैले पहिल्याएको कुरा हो, किरण कोइरालाले भनिन् नेतृत्वले एक्लै होइन, टिम मिलेर काम गर्नैपर्छ। यसको विकल्प छैन। नेतृत्वमा बसेको हरेकको कार्यकाल तबसम्म उपलब्धिपूर्ण हुन सक्दैन जबसम्म समय दिने, छलफल गर्ने, सोचविचार गर्ने र लक्ष बनाएर तथ्यतथ्यांक राखेर अगाडि बढ्ने योजना बनाएर त्यसलाई कार्यान्वयन गरिँदैन।"
लोकतन्त्रका असहजताहरू,"अलाइना बी टेपलेट्ज पूर्ण लोकतान्त्रिक समाजमा सहभागिता कहिलेकाहीँ असहज हुन सक्छ । लोकतान्त्रिक स्थान प्रतिस्पर्धी विचारहरूले भरिएको हुन्छ, तीमध्ये केही तपाईंका आफ्नै विचारका प्रतिध्वनि हुन्छन् भने धेरैचाहिँ सहमत हुन नसकिने वा गलत' वा खतरनाक' समेत हुन्छन् । लोकतान्त्रिक मुलुकका नागरिकका बलिया विचारहरूले कहिलेकाहीँ प्रत्यक्ष चुनौतीको सामना गर्नुपर्ने हुन्छ । त्यसले असहजता उत्पन्न गर्दछ । र, त्यो राम्रो कुरा हो । मानिसहरूले लोकतन्त्रका असहजताहरूलाई किन झेल्ने त ? सर्वप्रथम, लोकतान्त्रिक जीवनको स्वाभाविक र स्वस्थ हिस्साका रूपमा रहेको सार्वजनिक बहस महत्वपूर्ण विषयवस्तुहरूको खोजीनीति गर्नका लागि जरुरी छ । विमति राख्ने (र तपाईंसँग असहमत हुने) नागरिकहरूसँग विचार र दृष्टिकोण आदानप्रदान गर्नु नीतिलाई आकार दिनको लागि महत्वपूर्ण छ । विभिन्न विचार व्यक्त गर्नाले र सुन्नाले नागरिक र राजनीतिक नेताहरूलाई समझदारीमा पुग्न र नियम, कानुन र सामाजिक अपेक्षाहरूलाई विकसित गर्न वा बदल्न मद्दत पुग्छ । संयुक्त राष्ट्रसंघको मानव अधिकारसम्बन्धी विश्वव्यापी घोषणापत्रमा भनिएको छ, मानवहरूले धर्म र वाक् स्वतन्त्रताको अधिकार उपभोग गर्न पाउनुपर्छ र भय र अभावबाट मुक्ति पाउनुपर्छ भन्ने सर्वसाधारण जनताको घोषित सर्वोच्च आकांक्षा हो ।' यस घोषणापत्रले इन्टरनेसनल बिल अफ राइट्स (मानव अधिकारसम्बन्धी अन्तर्राष्ट्रिय कानुन) का साथै अन्य कतिपय महत्वपूर्ण मानव अधिकारसम्बन्धी सहमतिहरूको जगको रूपमा काम गरेको छ । सरकार, व्यक्ति र गैरसरकारी समूहले कारबाही अघि बढाउनको लागि यो मापदण्ड नै बनेको छ । सबैभन्दा उल्लेखनीय पक्ष के छ भने राष्ट्रसंघीय मानव अधिकारसम्बन्धी विश्वव्यापी घोषणापत्रलाई विश्वका हरेक मुलुकले अनुमोदन गरेका छन् । व्यावहारिक रूपमा अन्य कुनै अन्तर्राष्ट्रिय दस्ताबेजले यस्तो अहोभाग्य दाबी गर्न सक्दैन । त्यसैले यो असहजता किन मननयोग्य छ, त्यसको यो दोस्रो कारण हो । वाक् स्वतन्त्रता एक अन्तर्राष्ट्रिय मान्यता हो । वाक् तथा अभिव्यक्ति स्वतन्त्रता लोकतान्त्रिक समाजको आधारशिला हो । नागरिकका फरकफरक विचार हुने हुँदा यो स्वतन्त्रता केही असहजताका साथ आउँछ । अमेरिका के विश्वास गर्छ र अनुभवले के देखाएको छ भने चित्त नबुझ्दो वाक् स्वतन्त्रतालाई सामना गर्ने उत्कृष्ट तरिका दमन नभई वाक् स्वतन्त्रताको थप प्रयोग हो । हामी अमेरिकी नागरिक अझै पनि हाम्रा आफ्नै लोकतान्त्रिक अभ्यासहरूलाई परिष्कृत बनाउने प्रक्रियामा छौँ । यद्यपि, पछिल्लो २४० वर्षमा अमेरिकी प्रतिनिधि लोकतन्त्रको क्षेत्रमा काम गरेपछि हामीले आफ्नो समाजभित्र केही आधारभूत सहमतिहरू गरेका छौँ र सार्वजनिक बहस र वाक् स्वतन्त्रताका सम्बन्धमा हाम्रा मूलभूत मूल्यमान्यता के हुन् भन्ने पक्षलाई परिभाषित गरेका छौं । अमेरिकी संविधानको पहिलो संशोधनले अमेरिकी कंग्रेसलाई वाक् स्वतन्त्रतालाई संकुचित गर्ने कुनै पनि कानुन बनाउन निषेध गरेको छ । र, यस अधिकारले बोल्ने, लेख्ने वा सञ्चारमाध्यममा प्रकाशित गर्ने मात्रभन्दा निकै धेरै कुरा समावेश गरेको छ । अमेरिकी अदालतका चुनौतीको लामो इतिहासमा यसले मौन रहने अधिकार, विद्यालय जाँदा विद्यार्थीहरूले युद्धको विरोधमा हातमा पट्टी बाँध्न पाउने अधिकार, राजनीतिक सन्देश प्रवाह गर्न निश्चित अपशब्द वा वाक्यांश प्रयोग गर्न पाउने अधिकार र विरोधस्वरूप अमेरिकी झन्डा जलाउने जस्ता सांकेतिक अभिव्यक्तिमा संलग्न हुन पाउने अधिकार जस्ता अभिव्यक्तिका अन्य माध्यमसमेत समावेश गरेको छ । अमेरिकी सर्वोच्च अदालतले अभिव्यक्ति स्वतन्त्रता भनेको झन्डै सबै प्रकारका स्वतन्त्रताको लागि अविभाज्य सर्त हो' भन्ने लेखेको छ । यसबिना अन्य मौलिक हक निस्तेज र मृत हुन्छन् । सुविकसित लोकतान्त्रिक प्रणाली भएका अन्य देशहरू यस विषयमा हामीसँग शतप्रतिशत सहमत नहुन सक्छन्, तर हामी के विश्वास गर्दछौँ भने राजनीतिक बहसमा आफू सहमत हुन नसक्ने खालका विचार, जसले हामीलाई असजिलो अवस्थामा पुर्याउन सक्छन् वा चित्त नबुझ्नसमेत सक्छन्, त्यस्ता विचार अन्ततः स्वस्थकर र आवश्यक हुन्छन् । विचारहरूको स्वतन्त्र र खुला आदानप्रदानले समझदारीलाई प्रोत्साहन गर्छ, सत्यको खोजीलाई विकसित बनाउँछ र असत्यको खण्डन गर्दछ भन्ने मान्यताको जगमा अमेरिकी प्रणाली निर्मित छ । आफ्नो समाजमा अभिव्यक्ति स्वतन्त्रतालाई मौलाउन दिएर व्यक्तिहरूले आफ्नो पूर्ण सम्भावनालाई हासिल गर्न सक्छन् । अमेरिकामा राष्ट्रपतीय चुनाव आउन अब केही महिना मात्र बाँकी रहेको र हाम्रो प्रथम महिला राष्ट्रपति चुनिन सक्ने सम्भावना रहेको अवस्थामा मलाई के कुरा स्मरण भएको छ भने सय वर्षभन्दा पनि कम समयअघि अमेरिकी महिलाले पहिलोपटक मतदान गर्ने अधिकार प्रयोग गरेका थिए । यस अधिकारले तब मात्रै मान्यता पायो, जब महिला (र पुरुष) ले भाषण गरे, निवेदनहरूमा हस्ताक्षर गरे, शान्तिपूर्ण प्रदर्शन गरे र पुरुषजस्तै महिला पनि नागरिकतासम्बन्धी सबै अधिकार र जिम्मेवारी पाउन योग्य छन् भन्ने तर्क बारम्बार राखे । वाक् स्वतन्त्रताले सरकारमाथि नियन्त्रणको समेत काम गर्दछ किनभने यस स्वतन्त्रताले नागरिकलाई कुनै प्रतिशोध वा दण्डको डरत्रासबिना सरकारको खुला रूपमा आलोचना गर्ने छुट प्रदान गर्दछ । उदाहरणको लागि, भियतनाम युद्धमा संयुक्त राज्य अमेरिकाको संलग्नताविरुद्ध आन्दोलन गर्न वाक् स्वतन्त्रताको प्रयोग गरिएको थियो । सन् १९६४ मा एक चुनौतीपूर्ण, भावनात्मक र ध्रुवीकृत बहस सुरु भयो र वर्षौंसम्म जोडतोडका साथ चल्यो । अहिंसात्मक प्रदर्शन, विचार लेख र अन्य शान्तिपूर्ण कार्यक्रमको प्रयोगद्वारा सन् १९६७ भित्र विपक्षी समूहहरू अधिकांश अमेरिकी नागरिकलाई भियतनाममा अमेरिकी सेनालाई संलग्न गराउनु गलत थियो भनी विश्वस्त पार्न सफल भए । यसको प्रतिफलस्वरूप अन्ततः अमेरिकाले भियतनामको युद्धबाट हात झिक्यो । कुनै असहज कुराको परीक्षण गर्न अमेरिकी नागरिकले वाक् स्वतन्त्रताको अभ्यास गरेको त्यो नै अन्तिमपटक भने थिएन । विगत २५ वर्षयता संयुक्त राज्य अमेरिकामा विद्यमान त्यस्तै एउटा विषय हो समलिंगी विवाह । सञ्चारमाध्यम, अदालत र इन्टरनेटमार्फत पक्षधर र विपक्षीहरू अक्सर समलिंगीहरूको सहवास कानुनको आँखामा समान मर्यादा' पाउन योग्य छ कि छैन भन्ने विषयमा चर्का बहसहरूमा सरिक भए । अमेरिकी सर्वोच्च अदालतले उनीहरूको पक्षमा फैसला गरी वैवाहिक समानतासम्बन्धी उदीयमान बुझाइको समर्थनमा दुई दसकदेखिको सार्वजनिक बहसलाई प्रतिविम्बित गर्यो । आफ्नो अभिव्यक्ति स्वतन्त्रताको संरक्षण गर्दा अर्काको अधिकार संरक्षण गर्नु पनि अपरिहार्य छ । अमेरिकामा यसको चर्चित उदाहरणको रूपमा रहेको सन् १९७८ को एक घटनामा अमेरिकी नागरिक स्वतन्त्रता युनियनले हलोकस्टबाट प्रभावित थुप्रै मानिस बसोवास गर्ने एलेनोईस्थित स्कोकीनजिकैको सिकागो हुँदै शान्तिपूर्ण प्रदर्शन गर्न चाहेको एक नाजी समूहको प्रतिरक्षा गयो । सोही युनियनले संघीय अदालतलाई नाजीहरूको शान्तिपूर्ण प्रदर्शन गर्न र आफ्नो विचार व्यक्त गर्न पाउने पहिलो संशोधनअन्तर्गतको हक रक्षा गर्न सहमत तुल्यायो । अभिव्यक्ति स्वतन्त्रताको अधिकार अलोकप्रिय समूहसमेत गरी सबैलाई लागू हुनुपर्छ भन्ने सिद्धान्तप्रतिको प्रतिबद्धता यसबाट झल्कियो । यस अधिकारको संरक्षण गर्दा सबैका लागि समान रूपमा संरक्षण गर्नुपर्छ, चाहे यस्तो सिद्धान्त लागू गर्दा जति नै असहजता उत्पन्न किन नहोस् । लेखक एभलिन बियट्रिस हलले एकपटक लेख्नुभए झैँ म तपाईंले भनेको कुरा अस्वीकार गर्छु, तर नमरुञ्जेल त्यसो भन्ने तपाईंको अधिकारको प्रतिरक्षा गरिरहनेछु ।' त्यसो त, हाम्रो कानुनअन्तर्गत अझै पनि वाक् स्वतन्त्रताका केही सीमा छन्, जसलाई अमेरिकी सर्वोच्च अदालतमा दुई शताब्दीभन्दा लामो अवधिमा परेका मुद्दाहरूका आधारमा विकास गरिएको हो । अमेरिकामा अर्कालाई हानि पुयाउने खालका कार्य गर्न कसैलाई उक्साउन पाइँदैन । सन् १९१९ मा सर्वोच्च अदालतका तत्कालीन न्यायाधीश ओलिभर वेन्डेल होम्सले लिबर्टी (स्वतन्त्रता) र लाइसेन्स (उपयुक्तता) बीचको उत्कृष्ट भिन्नता छुट्ट्याए । केही भन्न पाउने अधिकार छ भन्दैमा त्यो कुरा जति बेला मन लाग्यो त्यति बेला भन्न मिल्दैन । उदाहरणको लागि भीडभाडयुक्त चलचित्र घरमा आगलागी भयो' भन्दै चिच्याउनु भनेको वाक् स्वतन्त्रताको हानिकारक प्रयोग हो । वाक् तथा अभिव्यक्ति स्वतन्त्रता लोकतान्त्रिक समाजको आधारशिला हो । नागरिकका फरकफरक विचार हुने हुँदा यो स्वतन्त्रता केही असहजताका साथ आउँछ । अमेरिका के विश्वास गर्छ र अनुभवले के देखाएको छ भने चित्त नबुझ्दो वाक् स्वतन्त्रतालाई सामना गर्ने उत्कृष्ट तरिका दमन नभई वाक् स्वतन्त्रताको थप प्रयोग हो । कुनै विषयसँग सम्बन्धित राजनीतिक कार्टुन मन परेन ? त्यसभन्दा राम्रो कार्टुन बनाऔँ, कार्टुन बनाउने व्यक्तिलाई सजाय नदिऊँ । राष्ट्रपति बाराक ओबामाले हालै भनेझैँ हामीले स्वतन्त्र प्रेस र वाक् स्वतन्त्रताको रक्षा गर्नुपर्छ किनभने आखिरमा गएर झूटो र गलत सूचना सत्यको कुनै पर्याय हुन सक्दैन ।' टेपलेट्ज नेपालका लागि अमेरिकी राजदूत हुन् ।"
बाबुराम बहिर्गमन,"'अबको निकास आर्थिक विकास' भन्ने मूल नारासहित देशमा एउटा राजनीतिक दल थपिएको छ। यथास्थितिमा नेपाललाई थप पार्टी चाहिएको थियो कि थिएन भन्ने विषय छुट्टै बहसको विषय बन्न सक्ला, तर प्रधानमन्त्री भइसकेका व्यक्तिको सक्रियता र नेतृत्वमा नयाँ राजनीतिक दल गठन हुनुले वैकल्पिक राजनीतिक शक्तिका विषयमा एक किसिमको बहस सुरु गरिदिएको छ। नयाँ दलको उद्घोषले केही प्रमुख भनिने राजनीतिक दललाई पनि झस्का दिएको छ। कतै यसले प्रभाव जमाउने त होइन ? निकै तामझाम र भड्किलो प्रचार शैलीबीच घोषित पार्टीको नाम 'नयाँ शक्ति नेपाल' राखिएको छ, जसका नेता डा बाबुराम भट्टराई हुन्। संसदीय व्यवस्थाविरुद्ध हतियार उठाएर करिब १७ हजार नागरिकको बलिदानीपश्चात् उनै बाबुरामको कार्यदिशाअनुसार नयाँदिल्लीमा भएको बाह्रबुँदे सहमतिपछि तत्कालीन नेकपा माओवादी शान्तिवार्तामा आएको थियो। नयाँ शक्तिका रूपमा उदाएका बाबुराम नेतृत्वको पार्टीको मार्गदर्शक सिद्धान्त लोकतान्त्रिक समाजवाद राखिएको छ। लोकतान्त्रिक समाजवाद नै उत्तम थियो भने १७ हजारको बलिदानी केको लागि थियो त ? यो प्रश्नको उत्तर बाबुरामले दिनुपर्नेछ। किनकि यही सिद्धान्त अँगालेर इतिहास बनाएको कांग्रेस माओवादीको प्रधान शत्रु थियो युद्धताका। माओवादी, माक्र्सवादी र लेनिनवादीको सिद्धान्त अँगालेर साम्यवादी राजनीति गरेका भट्टराईले अहिले जतिसुकै उदारवादी प्रमाणित गर्न खोजे पनि उनलाई विगतले पोल्नेछ पक्कै पनि, किनकि आफूसमेतको नेतृत्वमा सञ्चालित दसबर्से सशस्त्र संघर्षले उब्जाएको संक्रमणकाल दुईदुईपटक संविधानसभाको निर्वाचन भई नयाँ संविधान जारी भएको एक वर्ष बित्न लाग्दासमेत कायम छ। आज पनि युद्धका घाउका खाटा मेटिन सकेका छैनन्। सत्य निरूपण आयोगमा युद्धका सारथिविरुद्ध उजुरी हाल्ने क्रम जारी छ। नेपालमा राजनीतिक दल विभाजित भई नयाँ दल गठन हुने क्रम नयाँ होइन। झन् कम्युनिस्टको विभाजन अनौठो होइन। उनीहरूको चरित्र नै एक ठाउँमा बस्न नसक्ने हो। एउटा निश्चित कालखण्डमा विभाजित हुने। पछिल्लो बाबुरामको बहिर्गमन पनि त्यसैको कडी हो। मोहन वैद्य गए, वैद्यबाट विप्लव गए यो स्वाभाविक हो, किनकि सधैँ दोस्रो दर्जाको नेता भएर कति बसिरहने ? हो, एकले अर्काको अस्तित्व सधैँ कसरी स्विकार्न सक्छ त ? विभाजनलाई समयको माग देख्ने बाबुरामले आफूलाई साँच्चै 'नयाँ' देखाउने र 'शक्ति' का रूपमा साबित गर्नुपर्ने चुनौती छ। उनले वैचारिक आधार र कार्यक्रम कस्तो ल्याउलान् त भन्ने बहस प्रमुख दलमा चले पनि लोकतान्त्रिक समाजवादको यात्राका सहयात्री बन्ने उद्घोषले भाइ कांग्रेस भएको संज्ञा पनि केहीले दिन थालेका छन्। भट्टराईले समाजका विभिन्न क्षेत्रको साथ लिएर नयाँ शक्तिलाई जनतामाझ स्थापित गर्ने जुन महत्वाकांक्षा लिएका छन्, त्यो आफैँमा चुनौतीपूर्ण छ। हरेक पार्टीको भविष्य त्यस पार्टीले लिने सिद्धान्त, नीति, नारा र कार्यक्रमले निर्धारण गर्छ। त्यस अर्थमा बाबुरामले बोकेको सिद्धान्तलाई देश बनाउने अभियानलाई नकारात्मक दृष्टिले हेर्नु भने हुँदैन। गैरमाओवादी समूहलाई अधिकतम रूपमा नयाँ शक्तिमा नभित्याएसम्म बाबुरामलाई नेपाली राजनीतिमा स्थापित हुन सजिलो छैन। दसबर्से युद्ध ठीक थियो भन्ने माओवादीइतर चिढिने र ठीक थिएन भन्दा माओवादीको निशाना बन्ने खतरा पनि उत्तिकै छ बाबुरामलाई। बाबुरामको व्यक्तित्व र क्षमता नभएको होइन, सानो युवा जमात उनको क्षमताका पक्षपाती छन्, तर उनीहरूलाई आकर्षित गर्ने कार्यक्रम के त ? हो, मुलुक अब सिद्धान्तको सुगारटाइले चल्दैन, जनता अब चेनतशील भइसके। खालि भाषणले मात्र उनीहरूको विश्वास जितिरहन्छु भन्ने मनोविज्ञानले अब काम गर्दैन। अब देखिने विकास चाहिएको छ, देखाउने होइन। अर्थमन्त्री र प्रधानमन्त्रीजस्तो कार्यकारी भूमिकामा रहेर जनताको मनोविज्ञान बुझिसकेका बाबुराममा केही गरौँ भन्ने सोचाइ नभएको होइन, तर त्यसको लागि माध्यम के त? न संसद्को सदस्य भएको दल न सरकारमा प्रतिनिधित्व। दरिद्रता, कुपोषण र अशिक्षाविरुद्ध संघर्ष गरिरहेको नेपाली समाजलाई बाबुरामको पार्टीले केही गर्ने देखिन्न सर्सर्ति हेर्दा। गैरमाओवादी समूहलाई अधिकतम रूपमा नयाँ शक्तिमा नभित्याएसम्म बाबुरामलाई नेपाली राजनीतिमा स्थापित हुन सजिलो छैन। सानो युवा जमात उनको क्षमताका पक्षपाती छन्, तर उनीहरूलाई आकर्षित गर्ने कार्यक्रम के त ? नयाँ पार्टीप्रतिको जनताको सोचाइ पनि नयाँ नै छ। सामन्त, शोषक, साम्राज्यवादी, विस्तारवादी र पुँजीवादको विरोध गर्दागर्दै बाबुराम आफैँ पुँजीवादी भए। अब त्यो पुँजीवादको सदुपयोग गर्नकै लागि नयाँ पार्टी स्थापना गरे। पुँजीवादी र समाजवादीको उपस्थिति बढी छ, नयाँ शक्तिमा। यसैको फ्युजनबाट मात्र विकास हुन सक्छ भन्ने बाबुरामको सोचाइ छ। पुँजीवाद नभई समृद्धि हासिल गर्न सकिन्न। नयाँ शक्तिको स्थापना भएको दिनदेखि नै उनका कार्यक्रमदेखि व्यक्त धारणासम्म पुँजीवादीलाई फाइदा हुने काम मात्र भएको देखिन्छ। विनालगानी समृद्धि हासिल गर्न सकिन्न। लगानी पुँजीवादीले मात्र गर्न सक्छन्। त्यसैले त यही वर्गलाई सम्बोधन हुने गरी बाबुरामले नयाँ शक्तिको अपरिहार्यता देखेका हुन सक्छन्। यो नयाँ उद्योगीको संस्थाजस्तै बन्ने निश्चितजस्तै देखिन्छ। नयाँ शक्ति राजनीतिक दलजस्तो नभई धनीमानीको गुठीजस्तो देखिने लक्षण बाबुरामले देखाइरहेका छन्। राजनीतिका नाममा पुँजीवादीलाई एकीकृत गर्ने उनको कार्यक्रमले कति सार्थकता पाउला, त्यो भविष्यले बताउनेछ। उनको आर्थिक समृद्धिको नारा सही छ। समृद्धि गुटविशेषभन्दा पनि देश र जनताको पक्षमा हुनुपर्छ। तर समृद्धिको मार्ग के त यसको उत्तर दिने ठाउँ पनि छैन बाबुरामसँग यतिबेला। खालि पार्टी गठन गरेर विकास र समृद्धिको नाराले अर्थ राख्दैन। हो, साम्राज्यवादीले कम्युनिस्ट समाप्त पार्न प्रयोग गरेको कार्डका रूपमा पनि बाबुरामलाई हेरेका छन्। लोकतन्त्रको रक्षाका लागि पार्टीहरू फुट्नुभन्दा जुट्नु राम्रो हो भन्ने बाबुराम आफैँ पार्टी विभाजित गरेर समृद्धिको यात्रामा हिँड्ने उद्घोषसहित अघि बढेका छन्। राजनीतिक पार्टीको आधार भनेकै जनता हो। जनताकै म्यान्डेटले बनाएका अनुशासित कार्यकर्ताको जमात पनि हो पार्टी। दलले नैतिकता, निश्चित मूल्यमान्यता र जिम्मेवार बोकेको हुन्छ। तर आज यी उल्लिखित विषयले समाजमा ठाउँ पाउन छोडेको छ। दलहरूप्रति जनताको दृष्टिकोणमा क्रमशः ह्रास आउँदै गएको छ। यस्तो अवस्थामा गठन भएको नयाँ पार्टीले कसरी आफूलाई प्रस्तुत गर्छ, त्यहीअनुसार उसको भविष्य निर्धारण हुने हो। सत्तालाई प्रधान ठान्ने प्रवृत्ति मौलाएकै कारण राजनीति समाजको लागि नभई दलकै कार्यकर्ताको हितमा हुन थालेको गुनासो सर्वत्र छाएको छ। बाबुराम पनि प्रधानमन्त्री भइसकेको व्यक्ति भएकाले यो यथार्थको ज्ञान पक्कै छ। त्यसैले अहिलेको भीडबाट आफूलाई अलग राखेको देखिए पनि आखिर सत्ता प्रधान नै हुन्छ भन्ने मान्यतालाई उनले पनि शिरोधार्य गरेका छन्। वैकल्पिक शक्ति बन्ने होड नेपाली राजनीतिमा निकै पहिलेदेखि चलेको हो, तर व्यवहारमा देखिन सकेन। त्यो शक्ति जनताको बलमा प्राप्त हुने हो, निर्वाचनमा मात्र जनता देख्ने परम्पराले दलहरूप्रति उनीहरूको विश्वास गुमेको स्थिति छ। यस्तो अवस्थामा टेस्टेड भइसकेका बाबुरामको नयाँ शक्तिले पनि केही गरिहाल्ला भन्नेमा शंका छ। जनतामा व्याप्त समस्याको समाधान राजनीतिले होइन, आर्थिक विकासबाट मात्र पूरा गर्न सकिन्छ भन्ने मान्यता उत्तम छ। तर भ्रष्टाचार, दण्डहीनता र कानुनी शासनको उपहास भइरहेको वर्तमान अवस्थामा समृद्धिको यात्रा कसरी अघि बढाउन सक्छन् बाबुरामले ? कम्युनिस्टहरूको चरित्र नै एक ठाउँमा बस्न नसक्ने हो। पछिल्लो बाबुरामको बहिर्गमन पनि त्यसैको कडी हो। मोहन वैद्य गए, वैद्यबाट विप्लव गए यो स्वाभाविक हो, किनकि सधैँ दोस्रो दर्जाको नेता भएर कति बसिरहने ? हो, एकले अर्काको अस्तित्व सधैँ कसरी स्विकार्न सक्छ त ?"
अर्थतन्त्र र महिला,"महिलाको आर्थिक सशक्तीकरणको कुरा गर्दा समग्र अर्थतन्त्रको विकासको दिशातर्फ ध्यान पुर्याउनु आवश्यक छ। त्यस्तै समग्र अर्थतन्त्रको रूपान्तरणको कुरा गर्दा यस रूपान्तरणमा महिलाको के भूमिका हुनेछ, त्यसबारे पनि गहिरिएर सोच्नु त्यत्तिकै आवश्यक हुन्छ। ५० प्रतिशत जनसंख्यालाई पछाडि छोडेर समग्र अर्थतन्त्रको रूपान्तरण सम्भव हुँदैन। जति परिवर्तन भए पनि महिला पछाडि परे भने अथवा अरू ठूला जनसमूह पछाडि परेर केही समूहको मात्र विकास भए पनि अर्थतन्त्रले आफ्नो पूर्ण सम्भावनाअनुसार विकास गर्न सक्दैन। बीसौँ शताब्दीको दोस्रो आधार्थमा जति देशले द्रूततर गतिमा आफ्नो अर्थ व्यवस्था रूपान्तरण गरे, महिलालाई समग्र रूपमा अघि बढाएकाले नै गर्न सकेको स्पष्ट छ। आज नेपाली अर्थतन्त्र आफ्नो आमूल रूपान्तरणको सँघारमा उभिएको सन्दर्भमा महिलालाई कसरी पुरुषसँगसँगै विकासको पूर्ण साझेदार बनाएर लैजाने हो, त्यो एउटा अहं प्रश्न छ। वर्तमानमा महिलाको आर्थिक सशक्तीकरणबारे विचार गर्दा अल्पकालीन आजका तत्काल समस्याको समाधान र दीर्घकालीन आमूल परिर्वतनको सँघारमा उभिएको भावी नेपालको सन्दर्भमा महिलाको भूमिकाबारे छुट्टाछुट्टै विचार गर्नुपर्ने हुन्छ। अल्पकालीन सन्दर्भमा दुइटा प्रवृत्तिको शीघ्रतर समाधान खोज्नुपर्ने हुन्छ। (१) निर्धन वर्गमा एकल महिला, महिला घरमूली भएका घरहरू, वृद्धवृद्धा, दलित, शारीरिक रूपमा कमजोर रहेका र सीमान्तकृत केही जनजाति समूहको बाहुल्य रहेको देखिन्छ। उनीहरूलाई सामाजिक सुरक्षाद्वारा केही सहयोग पुर्याइए पनि त्यो पर्याप्त हुँदैन। उनीहरूलाई भरसक आफ्नै खुट्टामा उभिएर खाद्य, पानी, आवास, आधारभूत शिक्षा र स्वास्थ्यका न्यूनतम आवश्यकता पूरा गर्न समर्थ बनाउन सक्नुपर्छ। राज्यले त्यसको लागि वातावरण सिर्जना गर्न अर्थतन्त्रमा हस्तक्षेप गर्नुपर्छ। अझै महिला बालबालिकाका लागि त भौतिक सुरक्षाको प्रत्याभूति पनि त्यत्तिकै आवश्यक देखिन्छ। २ आम हिंसाको वातावरण, बलियाको लागि मात्र कानुन र महिलालाई सम्पत्तिको रूपमा हेर्ने परम्परागत मानसिकताले मलजल गरेका महिलाविरोधी घरायसी हिंसा र दण्डहीनताको वातावरणले महिलाको राजनीतिक, आर्थिकलगायत समुचित प्रगतिमा ठूलो अड्चन खडा गरेको छ। सम्पत्तिमाथिको अधिकारबाट छोरीलाई वञ्चित गर्ने, आहार, शिक्षा र स्वास्थ्य सुविधाको पहुँचमा र महिला तथा बालिकाविरुद्ध हिंसालाई सामान्यरूपमा हेर्ने परम्परागत संस्कृतिले यसै पनि जकडिएका महिला र बालिका, जे पनि बेचे हुन्छ भन्ने पुँजीवादी संस्कृतिले निम्त्याएको मानव बेचबिखन र तस्करीको बढ्दो राष्ट्रिय र अन्तर्राष्ट्रिय सञ्जालले उनीहरूको बाँच्ने अधिकारको समेत हनन गरेको छ। यसको पनि राज्यले तत्काल समाधान र उपचार खोज्नु आवश्यक छ। थुप्रै कमीकमजोरी, साधन र स्रोतको कमी भए पनि माथि उल्लिखित समस्याको समाधानतर्फ नेपाल सरकार, गैरसरकारी संघसंसथा एवं लैंगिक अभियन्ताहरू सबै अगाडि बढेका छन्। तर लैंगिक विभेदको एउटा बलियो स्तम्भका रूपमा रहेको आर्थिक असमानता हटाउनेतर्फ भने पर्याप्त दीर्घकालीन सोच पुर्याउन सकिएको छैन। अब कार्यान्वयनमा रहेका कार्यक्रमको सुदृढीकरणका साथै नयाँ सोचसहित अगाडि बढ्नुपर्नेछ। दीर्घकालीन दृष्टिबाट विचार गर्दा नेपालको अर्थतन्त्र आज आमूल संरचनागत रूपान्तरणको सँघारमा उभिएको छ। अब नेपाल भूपरिवेष्ठित देश नरहेर भूमिमा आधारित एसियाको मूलअन्तर्राष्ट्रियपारवहन सञ्जालको एउटा अंश बन्न जाने सम्भावनाको अगाडि खडा भएको छ। यस रूपान्तरणबाट नेपालको अर्थतन्त्रले कोल्टो फेर्ने प्रबल सम्भावना देखिन्छ। यो सम्भावनाको उद्घाट्नको लागि वर्तमान सरकारको सराहना नगरिरहन सकिन्न। तर यस सम्भावनालाई यथार्थमा परिणत गर्न अहिल्यैदेखि नै समाजका सबै तप्काले सोच्नुपर्ने भएको छ। नेपाली अर्थतन्त्रमा कृषिका मूल श्रमिक र साना किसानका रूपमा महिलाको ठूलो भूमिका रहँदारहँदै पनि अर्थतन्त्रको आधुनिकीकरणबाट महिलाले पुरुषसरह लाभ उठाउन सकिरहेका छैनन्। टाठाबाठा वर्गका महिलाको शिक्षादीक्षा, स्वास्थ्य र आय आर्जनमा उल्लेख्य प्रगति भए पनि अर्को ठूलो महिला श्रमिक वर्ग पछाडि पर्दै गएको तथ्यांकहरूले देखाउँछन्। जस्तो पुरुष र महिलाको ज्यालादारीको दरमा फरक बढ्दै गएको छ। दुवैका ज्यालादारीमा वृद्धि भए पनि कृषि तथा गैरकृषि दुवै क्षेत्रको ज्यालादारीमा लैंगिक फरक भने बढ्दै गएको छ। वर्तमान विश्वको आधुनिकीरण प्रक्रियामा यो प्रवृत्ति अन्तरनिहित रहेको छ। अब नेपालको आर्थिक रूपान्तरणमा यो प्रवृत्ति उल्ट्याउन, महिलाको आर्थिक सशक्तीकरणलाई कस्तो टेवा दिनुपर्ने हो, कस्तो शिक्षा र शिल्प सिकाएर बजारमा प्रतिस्पर्धा गर्न सक्ने श्रमिकका रूपमा सबलीकरण गर्ने हो, त्यसमाथि राज्य तथा लैंगिक समानताका अभियन्ताहरूले गम्भीर भएर सोच्नुपर्ने आवश्यकता देखिएको छ। भविष्यको दु्रत परिवर्तनको परिवेशमा लघुकर्जा र लघु उद्योगका आधारमा मात्र उनीहरूले बजारको तीव्र प्रतिस्पर्धामा प्रवेश गर्न सक्ने छैनन्।उनीहरूसँग प्रतिस्पर्धात्मक रूपमा नयाँनयाँ ठूलो उद्योगमा लगानी गर्न सक्ने आर्थिक क्षमता र प्राविधिक ज्ञानको कमी छ। पुरुष तथा युवकहरू कामको लागि बिदेसिने गरेको र कृषि तथा ग्रामीण अर्थव्यवस्था महिलाकै भरमा थेगिएको सन्दर्भमा महिला र किशोरीलाई ठूलो संख्यामा प्राविधिक शिक्षा र तालिम आवश्यक भइसकेको छ। केही महिलासँग सम्पत्ति भए पनि प्राविधिक ज्ञानको कमी छ। महिलाको आर्थिक भूमिकालाई आत्मसात नगर्ने परम्परागत हाम्रा आफ्नै संस्कृति र त्यसमाथि थपिएको पुँजीवादका आधारभूत खम्बाको रूपमा रहेको मुक्तबजार व्यवस्थाको परिवेशमा उनीहरूले बजारमा समानताका आधारमा प्रतिस्पर्धा गर्न सक्ने क्षमता रहँदैन। सरकारले यसतर्फ विशेष ध्यान दिनुपर्ने हुन्छ। साथै दुईचारजना महिला ठूला पुँजीपति हँदैमा समग्र महिलाको सशक्तीकरण हुने पनि होइन। विश्व परिवेशमै देखिएअनुसार उनीहरूलाई पनि बजारमा नाफा कति कमाउन सक्ने भन्ने सिद्धान्तले डोर्याउने छ। कमजोर महिलालाई आर्थिक सशक्तीकरण गर्नुपर्छ भन्ने अवधारणाले होइन। हामीले महिला उद्यमका त्यस्ता संरचनालाई प्रवद्र्धन गर्न सक्नुपर्छ, जसले अधिकतम महिला र घरपरिवारको आर्थिक स्थिति उचाल्न सकोस्। यसको लागि एकातर्फ तलबाट उठेर आएका ठूलो समूहमा आधारित सहकारीहरूलाई आवश्यक प्रविधिहरू, व्यावसायिक र आवश्यक भए ठूला पुँजीगत लगानीबाट थेग्नुपर्ने हुन्छ। अर्को ठूलो किशोरीसमूहलाई प्रतिस्पद्र्धात्मक श्रम बजारमा उतार्न उनीहरूलाई व्यापक रूपमा प्राविधिक ज्ञान र शिल्पयुक्त बनाउन थालिहाल्नुपर्छ। अहिलेको पुरुष तथा युवकहरू कामको लागि ठूलो समूहमा बिदेसिने गरेको र कृषि तथा ग्रामीण अर्थव्यवस्था महिलाकै भरमा थेगिएको सन्दर्भमा पनि महिला र किशोरीलाई ठूलो संख्यामा प्राविधिक शिक्षा र तालिम आवश्यक भइसकेको छ। साथै उच्च प्राविधिक शिक्षाको लागि पनि व्यापक रूपमा छात्रवृत्ति प्रदान गर्नुपर्नेछ। अब चीनले परिकल्पना गरेको कम विकसित क्षेत्रहरूको द्रूततर आर्थिक विकासका लागि पूर्वाधार र आर्थिक करिडोरहरूको विकास र त्यससँग नेपालमा पनि उत्तरदक्षिण आर्थिक करिडोरको विकासमा सहयोग गर्ने इच्छा देखाएको सन्दर्भमा, यी करिडोरका आसपासका किशोरी र किशोर दुवैलाई बजार सम्भावना अध्ययनको आधारमा प्राविधिक रूपमा तयार पार्न थाल्नुपर्छ। नत्र भने फेरि पनि यी आर्थिक करिडोरहरूका काममा भारतीयहरूको हुलले मोनोपोलाइज गर्ने र गार्मेन्ट उद्योगमा जस्तै नेपालीको हात लाग्यो शून्य हुन सक्दछ। महिलाको ठूलो समूह झन्झन् पछाडि पर्न सक्नेछन्। यही कुरा तराईमा विकास गर्दै गरिएका आर्थिक क्षेत्रका लागि पनि त्यत्तिकै लागू हुन्छ। महिला र किशोरीहरूको प्राविधिक तालिमबाट महिलाका साथै अर्थतन्त्रलाई पनि ठूलो टेवा पुग्नेछ। पहिलो कुरा, महिला विवाहबाहेक अन्य सन्दर्भमा हत्तपत्त आवासस्थल र समुदाय छोड्न नचाहने भएकाले उनीहरूले त्यहीँबाट उद्यम विकास गर्न सक्ने स्थितिमा द्रूततर ग्रामीण विकास हुन सक्नेछ। दोस्रो कुरा, बिदेसिएका पुरुष कामदारहरूले पठाएको पैसाको उक्त उद्यमहरूमा सदुपयोग भई नेपाली कृषि र साना उद्यमको उत्पादकत्व वृद्धिद्वारा अर्थतन्त्रको उत्पादकत्वमा वृद्धि ल्याउन सकिनेछ। तसर्थ सरकार, गैरसरकारी क्षेत्र र ठूला व्यापारीउद्योगपतिहरूले सम्भावित आर्थिक करिडारेहरूको विकास र उत्पादन विशेषीकरणको सम्भावनाको अध्ययनका आधारमा तल्लो तथा मध्यमस्तरीय र उच्चस्तरीय प्राविधिक जनशक्तिको विकासमा लगानी गर्नु आवश्यक छ, जसमा किशोरीतर्फ विशेष ध्यान दिनुपर्ने हुन्छ। अहिलेसम्म सरकारले प्राविधिक जनशक्तिको विकासतर्फ ध्यान दिए पनि त्यसमा किशोरीहरूलाई उल्लेखनीय संख्यामा तान्ने विशेष प्रयास भएको देखिन्न। यस काममा सरकारले गैरसरकारी र निजी क्षेत्रसँग हातेमालो गर्नुपर्छ।"
अर्थतन्त्र र महिला,"महिलाको आर्थिक सशक्तीकरणको कुरा गर्दा समग्र अर्थतन्त्रको विकासको दिशातर्फ ध्यान पुर्याउनु आवश्यक छ। त्यस्तै समग्र अर्थतन्त्रको रूपान्तरणको कुरा गर्दा यस रूपान्तरणमा महिलाको के भूमिका हुनेछ, त्यसबारे पनि गहिरिएर सोच्नु त्यत्तिकै आवश्यक हुन्छ। ५० प्रतिशत जनसंख्यालाई पछाडि छोडेर समग्र अर्थतन्त्रको रूपान्तरण सम्भव हुँदैन। जति परिवर्तन भए पनि महिला पछाडि परे भने अथवा अरू ठूला जनसमूह पछाडि परेर केही समूहको मात्र विकास भए पनि अर्थतन्त्रले आफ्नो पूर्ण सम्भावनाअनुसार विकास गर्न सक्दैन। बीसौँ शताब्दीको दोस्रो आधार्थमा जति देशले द्रूततर गतिमा आफ्नो अर्थ व्यवस्था रूपान्तरण गरे, महिलालाई समग्र रूपमा अघि बढाएकाले नै गर्न सकेको स्पष्ट छ। आज नेपाली अर्थतन्त्र आफ्नो आमूल रूपान्तरणको सँघारमा उभिएको सन्दर्भमा महिलालाई कसरी पुरुषसँगसँगै विकासको पूर्ण साझेदार बनाएर लैजाने हो, त्यो एउटा अहं प्रश्न छ। वर्तमानमा महिलाको आर्थिक सशक्तीकरणबारे विचार गर्दा अल्पकालीन आजका तत्काल समस्याको समाधान र दीर्घकालीन आमूल परिर्वतनको सँघारमा उभिएको भावी नेपालको सन्दर्भमा महिलाको भूमिकाबारे छुट्टाछुट्टै विचार गर्नुपर्ने हुन्छ। अल्पकालीन सन्दर्भमा दुइटा प्रवृत्तिको शीघ्रतर समाधान खोज्नुपर्ने हुन्छ। (१) निर्धन वर्गमा एकल महिला, महिला घरमूली भएका घरहरू, वृद्धवृद्धा, दलित, शारीरिक रूपमा कमजोर रहेका र सीमान्तकृत केही जनजाति समूहको बाहुल्य रहेको देखिन्छ। उनीहरूलाई सामाजिक सुरक्षाद्वारा केही सहयोग पुर्याइए पनि त्यो पर्याप्त हुँदैन। उनीहरूलाई भरसक आफ्नै खुट्टामा उभिएर खाद्य, पानी, आवास, आधारभूत शिक्षा र स्वास्थ्यका न्यूनतम आवश्यकता पूरा गर्न समर्थ बनाउन सक्नुपर्छ। राज्यले त्यसको लागि वातावरण सिर्जना गर्न अर्थतन्त्रमा हस्तक्षेप गर्नुपर्छ। अझै महिला बालबालिकाका लागि त भौतिक सुरक्षाको प्रत्याभूति पनि त्यत्तिकै आवश्यक देखिन्छ। २ आम हिंसाको वातावरण, बलियाको लागि मात्र कानुन र महिलालाई सम्पत्तिको रूपमा हेर्ने परम्परागत मानसिकताले मलजल गरेका महिलाविरोधी घरायसी हिंसा र दण्डहीनताको वातावरणले महिलाको राजनीतिक, आर्थिकलगायत समुचित प्रगतिमा ठूलो अड्चन खडा गरेको छ। सम्पत्तिमाथिको अधिकारबाट छोरीलाई वञ्चित गर्ने, आहार, शिक्षा र स्वास्थ्य सुविधाको पहुँचमा र महिला तथा बालिकाविरुद्ध हिंसालाई सामान्यरूपमा हेर्ने परम्परागत संस्कृतिले यसै पनि जकडिएका महिला र बालिका, जे पनि बेचे हुन्छ भन्ने पुँजीवादी संस्कृतिले निम्त्याएको मानव बेचबिखन र तस्करीको बढ्दो राष्ट्रिय र अन्तर्राष्ट्रिय सञ्जालले उनीहरूको बाँच्ने अधिकारको समेत हनन गरेको छ। यसको पनि राज्यले तत्काल समाधान र उपचार खोज्नु आवश्यक छ। थुप्रै कमीकमजोरी, साधन र स्रोतको कमी भए पनि माथि उल्लिखित समस्याको समाधानतर्फ नेपाल सरकार, गैरसरकारी संघसंसथा एवं लैंगिक अभियन्ताहरू सबै अगाडि बढेका छन्। तर लैंगिक विभेदको एउटा बलियो स्तम्भका रूपमा रहेको आर्थिक असमानता हटाउनेतर्फ भने पर्याप्त दीर्घकालीन सोच पुर्याउन सकिएको छैन। अब कार्यान्वयनमा रहेका कार्यक्रमको सुदृढीकरणका साथै नयाँ सोचसहित अगाडि बढ्नुपर्नेछ। दीर्घकालीन दृष्टिबाट विचार गर्दा नेपालको अर्थतन्त्र आज आमूल संरचनागत रूपान्तरणको सँघारमा उभिएको छ। अब नेपाल भूपरिवेष्ठित देश नरहेर भूमिमा आधारित एसियाको मूलअन्तर्राष्ट्रियपारवहन सञ्जालको एउटा अंश बन्न जाने सम्भावनाको अगाडि खडा भएको छ। यस रूपान्तरणबाट नेपालको अर्थतन्त्रले कोल्टो फेर्ने प्रबल सम्भावना देखिन्छ। यो सम्भावनाको उद्घाट्नको लागि वर्तमान सरकारको सराहना नगरिरहन सकिन्न। तर यस सम्भावनालाई यथार्थमा परिणत गर्न अहिल्यैदेखि नै समाजका सबै तप्काले सोच्नुपर्ने भएको छ। नेपाली अर्थतन्त्रमा कृषिका मूल श्रमिक र साना किसानका रूपमा महिलाको ठूलो भूमिका रहँदारहँदै पनि अर्थतन्त्रको आधुनिकीकरणबाट महिलाले पुरुषसरह लाभ उठाउन सकिरहेका छैनन्। टाठाबाठा वर्गका महिलाको शिक्षादीक्षा, स्वास्थ्य र आय आर्जनमा उल्लेख्य प्रगति भए पनि अर्को ठूलो महिला श्रमिक वर्ग पछाडि पर्दै गएको तथ्यांकहरूले देखाउँछन्। जस्तो पुरुष र महिलाको ज्यालादारीको दरमा फरक बढ्दै गएको छ। दुवैका ज्यालादारीमा वृद्धि भए पनि कृषि तथा गैरकृषि दुवै क्षेत्रको ज्यालादारीमा लैंगिक फरक भने बढ्दै गएको छ। वर्तमान विश्वको आधुनिकीरण प्रक्रियामा यो प्रवृत्ति अन्तरनिहित रहेको छ। अब नेपालको आर्थिक रूपान्तरणमा यो प्रवृत्ति उल्ट्याउन, महिलाको आर्थिक सशक्तीकरणलाई कस्तो टेवा दिनुपर्ने हो, कस्तो शिक्षा र शिल्प सिकाएर बजारमा प्रतिस्पर्धा गर्न सक्ने श्रमिकका रूपमा सबलीकरण गर्ने हो, त्यसमाथि राज्य तथा लैंगिक समानताका अभियन्ताहरूले गम्भीर भएर सोच्नुपर्ने आवश्यकता देखिएको छ। भविष्यको दु्रत परिवर्तनको परिवेशमा लघुकर्जा र लघु उद्योगका आधारमा मात्र उनीहरूले बजारको तीव्र प्रतिस्पर्धामा प्रवेश गर्न सक्ने छैनन्।उनीहरूसँग प्रतिस्पर्धात्मक रूपमा नयाँनयाँ ठूलो उद्योगमा लगानी गर्न सक्ने आर्थिक क्षमता र प्राविधिक ज्ञानको कमी छ। पुरुष तथा युवकहरू कामको लागि बिदेसिने गरेको र कृषि तथा ग्रामीण अर्थव्यवस्था महिलाकै भरमा थेगिएको सन्दर्भमा महिला र किशोरीलाई ठूलो संख्यामा प्राविधिक शिक्षा र तालिम आवश्यक भइसकेको छ। केही महिलासँग सम्पत्ति भए पनि प्राविधिक ज्ञानको कमी छ। महिलाको आर्थिक भूमिकालाई आत्मसात नगर्ने परम्परागत हाम्रा आफ्नै संस्कृति र त्यसमाथि थपिएको पुँजीवादका आधारभूत खम्बाको रूपमा रहेको मुक्तबजार व्यवस्थाको परिवेशमा उनीहरूले बजारमा समानताका आधारमा प्रतिस्पर्धा गर्न सक्ने क्षमता रहँदैन। सरकारले यसतर्फ विशेष ध्यान दिनुपर्ने हुन्छ। साथै दुईचारजना महिला ठूला पुँजीपति हँदैमा समग्र महिलाको सशक्तीकरण हुने पनि होइन। विश्व परिवेशमै देखिएअनुसार उनीहरूलाई पनि बजारमा नाफा कति कमाउन सक्ने भन्ने सिद्धान्तले डोर्याउने छ। कमजोर महिलालाई आर्थिक सशक्तीकरण गर्नुपर्छ भन्ने अवधारणाले होइन। हामीले महिला उद्यमका त्यस्ता संरचनालाई प्रवद्र्धन गर्न सक्नुपर्छ, जसले अधिकतम महिला र घरपरिवारको आर्थिक स्थिति उचाल्न सकोस्। यसको लागि एकातर्फ तलबाट उठेर आएका ठूलो समूहमा आधारित सहकारीहरूलाई आवश्यक प्रविधिहरू, व्यावसायिक र आवश्यक भए ठूला पुँजीगत लगानीबाट थेग्नुपर्ने हुन्छ। अर्को ठूलो किशोरीसमूहलाई प्रतिस्पद्र्धात्मक श्रम बजारमा उतार्न उनीहरूलाई व्यापक रूपमा प्राविधिक ज्ञान र शिल्पयुक्त बनाउन थालिहाल्नुपर्छ। अहिलेको पुरुष तथा युवकहरू कामको लागि ठूलो समूहमा बिदेसिने गरेको र कृषि तथा ग्रामीण अर्थव्यवस्था महिलाकै भरमा थेगिएको सन्दर्भमा पनि महिला र किशोरीलाई ठूलो संख्यामा प्राविधिक शिक्षा र तालिम आवश्यक भइसकेको छ। साथै उच्च प्राविधिक शिक्षाको लागि पनि व्यापक रूपमा छात्रवृत्ति प्रदान गर्नुपर्नेछ। अब चीनले परिकल्पना गरेको कम विकसित क्षेत्रहरूको द्रूततर आर्थिक विकासका लागि पूर्वाधार र आर्थिक करिडोरहरूको विकास र त्यससँग नेपालमा पनि उत्तरदक्षिण आर्थिक करिडोरको विकासमा सहयोग गर्ने इच्छा देखाएको सन्दर्भमा, यी करिडोरका आसपासका किशोरी र किशोर दुवैलाई बजार सम्भावना अध्ययनको आधारमा प्राविधिक रूपमा तयार पार्न थाल्नुपर्छ। नत्र भने फेरि पनि यी आर्थिक करिडोरहरूका काममा भारतीयहरूको हुलले मोनोपोलाइज गर्ने र गार्मेन्ट उद्योगमा जस्तै नेपालीको हात लाग्यो शून्य हुन सक्दछ। महिलाको ठूलो समूह झन्झन् पछाडि पर्न सक्नेछन्। यही कुरा तराईमा विकास गर्दै गरिएका आर्थिक क्षेत्रका लागि पनि त्यत्तिकै लागू हुन्छ। महिला र किशोरीहरूको प्राविधिक तालिमबाट महिलाका साथै अर्थतन्त्रलाई पनि ठूलो टेवा पुग्नेछ। पहिलो कुरा, महिला विवाहबाहेक अन्य सन्दर्भमा हत्तपत्त आवासस्थल र समुदाय छोड्न नचाहने भएकाले उनीहरूले त्यहीँबाट उद्यम विकास गर्न सक्ने स्थितिमा द्रूततर ग्रामीण विकास हुन सक्नेछ। दोस्रो कुरा, बिदेसिएका पुरुष कामदारहरूले पठाएको पैसाको उक्त उद्यमहरूमा सदुपयोग भई नेपाली कृषि र साना उद्यमको उत्पादकत्व वृद्धिद्वारा अर्थतन्त्रको उत्पादकत्वमा वृद्धि ल्याउन सकिनेछ। तसर्थ सरकार, गैरसरकारी क्षेत्र र ठूला व्यापारीउद्योगपतिहरूले सम्भावित आर्थिक करिडारेहरूको विकास र उत्पादन विशेषीकरणको सम्भावनाको अध्ययनका आधारमा तल्लो तथा मध्यमस्तरीय र उच्चस्तरीय प्राविधिक जनशक्तिको विकासमा लगानी गर्नु आवश्यक छ, जसमा किशोरीतर्फ विशेष ध्यान दिनुपर्ने हुन्छ। अहिलेसम्म सरकारले प्राविधिक जनशक्तिको विकासतर्फ ध्यान दिए पनि त्यसमा किशोरीहरूलाई उल्लेखनीय संख्यामा तान्ने विशेष प्रयास भएको देखिन्न। यस काममा सरकारले गैरसरकारी र निजी क्षेत्रसँग हातेमालो गर्नुपर्छ।"
लोकतन्त्रका असहजताहरू,"अलाइना बी टेपलेट्ज पूर्ण लोकतान्त्रिक समाजमा सहभागिता कहिलेकाहीँ असहज हुन सक्छ । लोकतान्त्रिक स्थान प्रतिस्पर्धी विचारहरूले भरिएको हुन्छ, तीमध्ये केही तपाईंका आफ्नै विचारका प्रतिध्वनि हुन्छन् भने धेरैचाहिँ सहमत हुन नसकिने वा गलत' वा खतरनाक' समेत हुन्छन् । लोकतान्त्रिक मुलुकका नागरिकका बलिया विचारहरूले कहिलेकाहीँ प्रत्यक्ष चुनौतीको सामना गर्नुपर्ने हुन्छ । त्यसले असहजता उत्पन्न गर्दछ । र, त्यो राम्रो कुरा हो । मानिसहरूले लोकतन्त्रका असहजताहरूलाई किन झेल्ने त ? सर्वप्रथम, लोकतान्त्रिक जीवनको स्वाभाविक र स्वस्थ हिस्साका रूपमा रहेको सार्वजनिक बहस महत्वपूर्ण विषयवस्तुहरूको खोजीनीति गर्नका लागि जरुरी छ । विमति राख्ने (र तपाईंसँग असहमत हुने) नागरिकहरूसँग विचार र दृष्टिकोण आदानप्रदान गर्नु नीतिलाई आकार दिनको लागि महत्वपूर्ण छ । विभिन्न विचार व्यक्त गर्नाले र सुन्नाले नागरिक र राजनीतिक नेताहरूलाई समझदारीमा पुग्न र नियम, कानुन र सामाजिक अपेक्षाहरूलाई विकसित गर्न वा बदल्न मद्दत पुग्छ । संयुक्त राष्ट्रसंघको मानव अधिकारसम्बन्धी विश्वव्यापी घोषणापत्रमा भनिएको छ, मानवहरूले धर्म र वाक् स्वतन्त्रताको अधिकार उपभोग गर्न पाउनुपर्छ र भय र अभावबाट मुक्ति पाउनुपर्छ भन्ने सर्वसाधारण जनताको घोषित सर्वोच्च आकांक्षा हो ।' यस घोषणापत्रले इन्टरनेसनल बिल अफ राइट्स (मानव अधिकारसम्बन्धी अन्तर्राष्ट्रिय कानुन) का साथै अन्य कतिपय महत्वपूर्ण मानव अधिकारसम्बन्धी सहमतिहरूको जगको रूपमा काम गरेको छ । सरकार, व्यक्ति र गैरसरकारी समूहले कारबाही अघि बढाउनको लागि यो मापदण्ड नै बनेको छ । सबैभन्दा उल्लेखनीय पक्ष के छ भने राष्ट्रसंघीय मानव अधिकारसम्बन्धी विश्वव्यापी घोषणापत्रलाई विश्वका हरेक मुलुकले अनुमोदन गरेका छन् । व्यावहारिक रूपमा अन्य कुनै अन्तर्राष्ट्रिय दस्ताबेजले यस्तो अहोभाग्य दाबी गर्न सक्दैन । त्यसैले यो असहजता किन मननयोग्य छ, त्यसको यो दोस्रो कारण हो । वाक् स्वतन्त्रता एक अन्तर्राष्ट्रिय मान्यता हो । वाक् तथा अभिव्यक्ति स्वतन्त्रता लोकतान्त्रिक समाजको आधारशिला हो । नागरिकका फरकफरक विचार हुने हुँदा यो स्वतन्त्रता केही असहजताका साथ आउँछ । अमेरिका के विश्वास गर्छ र अनुभवले के देखाएको छ भने चित्त नबुझ्दो वाक् स्वतन्त्रतालाई सामना गर्ने उत्कृष्ट तरिका दमन नभई वाक् स्वतन्त्रताको थप प्रयोग हो । हामी अमेरिकी नागरिक अझै पनि हाम्रा आफ्नै लोकतान्त्रिक अभ्यासहरूलाई परिष्कृत बनाउने प्रक्रियामा छौँ । यद्यपि, पछिल्लो २४० वर्षमा अमेरिकी प्रतिनिधि लोकतन्त्रको क्षेत्रमा काम गरेपछि हामीले आफ्नो समाजभित्र केही आधारभूत सहमतिहरू गरेका छौँ र सार्वजनिक बहस र वाक् स्वतन्त्रताका सम्बन्धमा हाम्रा मूलभूत मूल्यमान्यता के हुन् भन्ने पक्षलाई परिभाषित गरेका छौं । अमेरिकी संविधानको पहिलो संशोधनले अमेरिकी कंग्रेसलाई वाक् स्वतन्त्रतालाई संकुचित गर्ने कुनै पनि कानुन बनाउन निषेध गरेको छ । र, यस अधिकारले बोल्ने, लेख्ने वा सञ्चारमाध्यममा प्रकाशित गर्ने मात्रभन्दा निकै धेरै कुरा समावेश गरेको छ । अमेरिकी अदालतका चुनौतीको लामो इतिहासमा यसले मौन रहने अधिकार, विद्यालय जाँदा विद्यार्थीहरूले युद्धको विरोधमा हातमा पट्टी बाँध्न पाउने अधिकार, राजनीतिक सन्देश प्रवाह गर्न निश्चित अपशब्द वा वाक्यांश प्रयोग गर्न पाउने अधिकार र विरोधस्वरूप अमेरिकी झन्डा जलाउने जस्ता सांकेतिक अभिव्यक्तिमा संलग्न हुन पाउने अधिकार जस्ता अभिव्यक्तिका अन्य माध्यमसमेत समावेश गरेको छ । अमेरिकी सर्वोच्च अदालतले अभिव्यक्ति स्वतन्त्रता भनेको झन्डै सबै प्रकारका स्वतन्त्रताको लागि अविभाज्य सर्त हो' भन्ने लेखेको छ । यसबिना अन्य मौलिक हक निस्तेज र मृत हुन्छन् । सुविकसित लोकतान्त्रिक प्रणाली भएका अन्य देशहरू यस विषयमा हामीसँग शतप्रतिशत सहमत नहुन सक्छन्, तर हामी के विश्वास गर्दछौँ भने राजनीतिक बहसमा आफू सहमत हुन नसक्ने खालका विचार, जसले हामीलाई असजिलो अवस्थामा पुर्याउन सक्छन् वा चित्त नबुझ्नसमेत सक्छन्, त्यस्ता विचार अन्ततः स्वस्थकर र आवश्यक हुन्छन् । विचारहरूको स्वतन्त्र र खुला आदानप्रदानले समझदारीलाई प्रोत्साहन गर्छ, सत्यको खोजीलाई विकसित बनाउँछ र असत्यको खण्डन गर्दछ भन्ने मान्यताको जगमा अमेरिकी प्रणाली निर्मित छ । आफ्नो समाजमा अभिव्यक्ति स्वतन्त्रतालाई मौलाउन दिएर व्यक्तिहरूले आफ्नो पूर्ण सम्भावनालाई हासिल गर्न सक्छन् । अमेरिकामा राष्ट्रपतीय चुनाव आउन अब केही महिना मात्र बाँकी रहेको र हाम्रो प्रथम महिला राष्ट्रपति चुनिन सक्ने सम्भावना रहेको अवस्थामा मलाई के कुरा स्मरण भएको छ भने सय वर्षभन्दा पनि कम समयअघि अमेरिकी महिलाले पहिलोपटक मतदान गर्ने अधिकार प्रयोग गरेका थिए । यस अधिकारले तब मात्रै मान्यता पायो, जब महिला (र पुरुष) ले भाषण गरे, निवेदनहरूमा हस्ताक्षर गरे, शान्तिपूर्ण प्रदर्शन गरे र पुरुषजस्तै महिला पनि नागरिकतासम्बन्धी सबै अधिकार र जिम्मेवारी पाउन योग्य छन् भन्ने तर्क बारम्बार राखे । वाक् स्वतन्त्रताले सरकारमाथि नियन्त्रणको समेत काम गर्दछ किनभने यस स्वतन्त्रताले नागरिकलाई कुनै प्रतिशोध वा दण्डको डरत्रासबिना सरकारको खुला रूपमा आलोचना गर्ने छुट प्रदान गर्दछ । उदाहरणको लागि, भियतनाम युद्धमा संयुक्त राज्य अमेरिकाको संलग्नताविरुद्ध आन्दोलन गर्न वाक् स्वतन्त्रताको प्रयोग गरिएको थियो । सन् १९६४ मा एक चुनौतीपूर्ण, भावनात्मक र ध्रुवीकृत बहस सुरु भयो र वर्षौंसम्म जोडतोडका साथ चल्यो । अहिंसात्मक प्रदर्शन, विचार लेख र अन्य शान्तिपूर्ण कार्यक्रमको प्रयोगद्वारा सन् १९६७ भित्र विपक्षी समूहहरू अधिकांश अमेरिकी नागरिकलाई भियतनाममा अमेरिकी सेनालाई संलग्न गराउनु गलत थियो भनी विश्वस्त पार्न सफल भए । यसको प्रतिफलस्वरूप अन्ततः अमेरिकाले भियतनामको युद्धबाट हात झिक्यो । कुनै असहज कुराको परीक्षण गर्न अमेरिकी नागरिकले वाक् स्वतन्त्रताको अभ्यास गरेको त्यो नै अन्तिमपटक भने थिएन । विगत २५ वर्षयता संयुक्त राज्य अमेरिकामा विद्यमान त्यस्तै एउटा विषय हो समलिंगी विवाह । सञ्चारमाध्यम, अदालत र इन्टरनेटमार्फत पक्षधर र विपक्षीहरू अक्सर समलिंगीहरूको सहवास कानुनको आँखामा समान मर्यादा' पाउन योग्य छ कि छैन भन्ने विषयमा चर्का बहसहरूमा सरिक भए । अमेरिकी सर्वोच्च अदालतले उनीहरूको पक्षमा फैसला गरी वैवाहिक समानतासम्बन्धी उदीयमान बुझाइको समर्थनमा दुई दसकदेखिको सार्वजनिक बहसलाई प्रतिविम्बित गर्यो । आफ्नो अभिव्यक्ति स्वतन्त्रताको संरक्षण गर्दा अर्काको अधिकार संरक्षण गर्नु पनि अपरिहार्य छ । अमेरिकामा यसको चर्चित उदाहरणको रूपमा रहेको सन् १९७८ को एक घटनामा अमेरिकी नागरिक स्वतन्त्रता युनियनले हलोकस्टबाट प्रभावित थुप्रै मानिस बसोवास गर्ने एलेनोईस्थित स्कोकीनजिकैको सिकागो हुँदै शान्तिपूर्ण प्रदर्शन गर्न चाहेको एक नाजी समूहको प्रतिरक्षा गयो । सोही युनियनले संघीय अदालतलाई नाजीहरूको शान्तिपूर्ण प्रदर्शन गर्न र आफ्नो विचार व्यक्त गर्न पाउने पहिलो संशोधनअन्तर्गतको हक रक्षा गर्न सहमत तुल्यायो । अभिव्यक्ति स्वतन्त्रताको अधिकार अलोकप्रिय समूहसमेत गरी सबैलाई लागू हुनुपर्छ भन्ने सिद्धान्तप्रतिको प्रतिबद्धता यसबाट झल्कियो । यस अधिकारको संरक्षण गर्दा सबैका लागि समान रूपमा संरक्षण गर्नुपर्छ, चाहे यस्तो सिद्धान्त लागू गर्दा जति नै असहजता उत्पन्न किन नहोस् । लेखक एभलिन बियट्रिस हलले एकपटक लेख्नुभए झैँ म तपाईंले भनेको कुरा अस्वीकार गर्छु, तर नमरुञ्जेल त्यसो भन्ने तपाईंको अधिकारको प्रतिरक्षा गरिरहनेछु ।' त्यसो त, हाम्रो कानुनअन्तर्गत अझै पनि वाक् स्वतन्त्रताका केही सीमा छन्, जसलाई अमेरिकी सर्वोच्च अदालतमा दुई शताब्दीभन्दा लामो अवधिमा परेका मुद्दाहरूका आधारमा विकास गरिएको हो । अमेरिकामा अर्कालाई हानि पुयाउने खालका कार्य गर्न कसैलाई उक्साउन पाइँदैन । सन् १९१९ मा सर्वोच्च अदालतका तत्कालीन न्यायाधीश ओलिभर वेन्डेल होम्सले लिबर्टी (स्वतन्त्रता) र लाइसेन्स (उपयुक्तता) बीचको उत्कृष्ट भिन्नता छुट्ट्याए । केही भन्न पाउने अधिकार छ भन्दैमा त्यो कुरा जति बेला मन लाग्यो त्यति बेला भन्न मिल्दैन । उदाहरणको लागि भीडभाडयुक्त चलचित्र घरमा आगलागी भयो' भन्दै चिच्याउनु भनेको वाक् स्वतन्त्रताको हानिकारक प्रयोग हो । वाक् तथा अभिव्यक्ति स्वतन्त्रता लोकतान्त्रिक समाजको आधारशिला हो । नागरिकका फरकफरक विचार हुने हुँदा यो स्वतन्त्रता केही असहजताका साथ आउँछ । अमेरिका के विश्वास गर्छ र अनुभवले के देखाएको छ भने चित्त नबुझ्दो वाक् स्वतन्त्रतालाई सामना गर्ने उत्कृष्ट तरिका दमन नभई वाक् स्वतन्त्रताको थप प्रयोग हो । कुनै विषयसँग सम्बन्धित राजनीतिक कार्टुन मन परेन ? त्यसभन्दा राम्रो कार्टुन बनाऔँ, कार्टुन बनाउने व्यक्तिलाई सजाय नदिऊँ । राष्ट्रपति बाराक ओबामाले हालै भनेझैँ हामीले स्वतन्त्र प्रेस र वाक् स्वतन्त्रताको रक्षा गर्नुपर्छ किनभने आखिरमा गएर झूटो र गलत सूचना सत्यको कुनै पर्याय हुन सक्दैन ।' टेपलेट्ज नेपालका लागि अमेरिकी राजदूत हुन् ।"
बाबुराम बहिर्गमन,"'अबको निकास आर्थिक विकास' भन्ने मूल नारासहित देशमा एउटा राजनीतिक दल थपिएको छ। यथास्थितिमा नेपाललाई थप पार्टी चाहिएको थियो कि थिएन भन्ने विषय छुट्टै बहसको विषय बन्न सक्ला, तर प्रधानमन्त्री भइसकेका व्यक्तिको सक्रियता र नेतृत्वमा नयाँ राजनीतिक दल गठन हुनुले वैकल्पिक राजनीतिक शक्तिका विषयमा एक किसिमको बहस सुरु गरिदिएको छ। नयाँ दलको उद्घोषले केही प्रमुख भनिने राजनीतिक दललाई पनि झस्का दिएको छ। कतै यसले प्रभाव जमाउने त होइन ? निकै तामझाम र भड्किलो प्रचार शैलीबीच घोषित पार्टीको नाम 'नयाँ शक्ति नेपाल' राखिएको छ, जसका नेता डा बाबुराम भट्टराई हुन्। संसदीय व्यवस्थाविरुद्ध हतियार उठाएर करिब १७ हजार नागरिकको बलिदानीपश्चात् उनै बाबुरामको कार्यदिशाअनुसार नयाँदिल्लीमा भएको बाह्रबुँदे सहमतिपछि तत्कालीन नेकपा माओवादी शान्तिवार्तामा आएको थियो। नयाँ शक्तिका रूपमा उदाएका बाबुराम नेतृत्वको पार्टीको मार्गदर्शक सिद्धान्त लोकतान्त्रिक समाजवाद राखिएको छ। लोकतान्त्रिक समाजवाद नै उत्तम थियो भने १७ हजारको बलिदानी केको लागि थियो त ? यो प्रश्नको उत्तर बाबुरामले दिनुपर्नेछ। किनकि यही सिद्धान्त अँगालेर इतिहास बनाएको कांग्रेस माओवादीको प्रधान शत्रु थियो युद्धताका। माओवादी, माक्र्सवादी र लेनिनवादीको सिद्धान्त अँगालेर साम्यवादी राजनीति गरेका भट्टराईले अहिले जतिसुकै उदारवादी प्रमाणित गर्न खोजे पनि उनलाई विगतले पोल्नेछ पक्कै पनि, किनकि आफूसमेतको नेतृत्वमा सञ्चालित दसबर्से सशस्त्र संघर्षले उब्जाएको संक्रमणकाल दुईदुईपटक संविधानसभाको निर्वाचन भई नयाँ संविधान जारी भएको एक वर्ष बित्न लाग्दासमेत कायम छ। आज पनि युद्धका घाउका खाटा मेटिन सकेका छैनन्। सत्य निरूपण आयोगमा युद्धका सारथिविरुद्ध उजुरी हाल्ने क्रम जारी छ। नेपालमा राजनीतिक दल विभाजित भई नयाँ दल गठन हुने क्रम नयाँ होइन। झन् कम्युनिस्टको विभाजन अनौठो होइन। उनीहरूको चरित्र नै एक ठाउँमा बस्न नसक्ने हो। एउटा निश्चित कालखण्डमा विभाजित हुने। पछिल्लो बाबुरामको बहिर्गमन पनि त्यसैको कडी हो। मोहन वैद्य गए, वैद्यबाट विप्लव गए यो स्वाभाविक हो, किनकि सधैँ दोस्रो दर्जाको नेता भएर कति बसिरहने ? हो, एकले अर्काको अस्तित्व सधैँ कसरी स्विकार्न सक्छ त ? विभाजनलाई समयको माग देख्ने बाबुरामले आफूलाई साँच्चै 'नयाँ' देखाउने र 'शक्ति' का रूपमा साबित गर्नुपर्ने चुनौती छ। उनले वैचारिक आधार र कार्यक्रम कस्तो ल्याउलान् त भन्ने बहस प्रमुख दलमा चले पनि लोकतान्त्रिक समाजवादको यात्राका सहयात्री बन्ने उद्घोषले भाइ कांग्रेस भएको संज्ञा पनि केहीले दिन थालेका छन्। भट्टराईले समाजका विभिन्न क्षेत्रको साथ लिएर नयाँ शक्तिलाई जनतामाझ स्थापित गर्ने जुन महत्वाकांक्षा लिएका छन्, त्यो आफैँमा चुनौतीपूर्ण छ। हरेक पार्टीको भविष्य त्यस पार्टीले लिने सिद्धान्त, नीति, नारा र कार्यक्रमले निर्धारण गर्छ। त्यस अर्थमा बाबुरामले बोकेको सिद्धान्तलाई देश बनाउने अभियानलाई नकारात्मक दृष्टिले हेर्नु भने हुँदैन। गैरमाओवादी समूहलाई अधिकतम रूपमा नयाँ शक्तिमा नभित्याएसम्म बाबुरामलाई नेपाली राजनीतिमा स्थापित हुन सजिलो छैन। दसबर्से युद्ध ठीक थियो भन्ने माओवादीइतर चिढिने र ठीक थिएन भन्दा माओवादीको निशाना बन्ने खतरा पनि उत्तिकै छ बाबुरामलाई। बाबुरामको व्यक्तित्व र क्षमता नभएको होइन, सानो युवा जमात उनको क्षमताका पक्षपाती छन्, तर उनीहरूलाई आकर्षित गर्ने कार्यक्रम के त ? हो, मुलुक अब सिद्धान्तको सुगारटाइले चल्दैन, जनता अब चेनतशील भइसके। खालि भाषणले मात्र उनीहरूको विश्वास जितिरहन्छु भन्ने मनोविज्ञानले अब काम गर्दैन। अब देखिने विकास चाहिएको छ, देखाउने होइन। अर्थमन्त्री र प्रधानमन्त्रीजस्तो कार्यकारी भूमिकामा रहेर जनताको मनोविज्ञान बुझिसकेका बाबुराममा केही गरौँ भन्ने सोचाइ नभएको होइन, तर त्यसको लागि माध्यम के त? न संसद्को सदस्य भएको दल न सरकारमा प्रतिनिधित्व। दरिद्रता, कुपोषण र अशिक्षाविरुद्ध संघर्ष गरिरहेको नेपाली समाजलाई बाबुरामको पार्टीले केही गर्ने देखिन्न सर्सर्ति हेर्दा। गैरमाओवादी समूहलाई अधिकतम रूपमा नयाँ शक्तिमा नभित्याएसम्म बाबुरामलाई नेपाली राजनीतिमा स्थापित हुन सजिलो छैन। सानो युवा जमात उनको क्षमताका पक्षपाती छन्, तर उनीहरूलाई आकर्षित गर्ने कार्यक्रम के त ? नयाँ पार्टीप्रतिको जनताको सोचाइ पनि नयाँ नै छ। सामन्त, शोषक, साम्राज्यवादी, विस्तारवादी र पुँजीवादको विरोध गर्दागर्दै बाबुराम आफैँ पुँजीवादी भए। अब त्यो पुँजीवादको सदुपयोग गर्नकै लागि नयाँ पार्टी स्थापना गरे। पुँजीवादी र समाजवादीको उपस्थिति बढी छ, नयाँ शक्तिमा। यसैको फ्युजनबाट मात्र विकास हुन सक्छ भन्ने बाबुरामको सोचाइ छ। पुँजीवाद नभई समृद्धि हासिल गर्न सकिन्न। नयाँ शक्तिको स्थापना भएको दिनदेखि नै उनका कार्यक्रमदेखि व्यक्त धारणासम्म पुँजीवादीलाई फाइदा हुने काम मात्र भएको देखिन्छ। विनालगानी समृद्धि हासिल गर्न सकिन्न। लगानी पुँजीवादीले मात्र गर्न सक्छन्। त्यसैले त यही वर्गलाई सम्बोधन हुने गरी बाबुरामले नयाँ शक्तिको अपरिहार्यता देखेका हुन सक्छन्। यो नयाँ उद्योगीको संस्थाजस्तै बन्ने निश्चितजस्तै देखिन्छ। नयाँ शक्ति राजनीतिक दलजस्तो नभई धनीमानीको गुठीजस्तो देखिने लक्षण बाबुरामले देखाइरहेका छन्। राजनीतिका नाममा पुँजीवादीलाई एकीकृत गर्ने उनको कार्यक्रमले कति सार्थकता पाउला, त्यो भविष्यले बताउनेछ। उनको आर्थिक समृद्धिको नारा सही छ। समृद्धि गुटविशेषभन्दा पनि देश र जनताको पक्षमा हुनुपर्छ। तर समृद्धिको मार्ग के त यसको उत्तर दिने ठाउँ पनि छैन बाबुरामसँग यतिबेला। खालि पार्टी गठन गरेर विकास र समृद्धिको नाराले अर्थ राख्दैन। हो, साम्राज्यवादीले कम्युनिस्ट समाप्त पार्न प्रयोग गरेको कार्डका रूपमा पनि बाबुरामलाई हेरेका छन्। लोकतन्त्रको रक्षाका लागि पार्टीहरू फुट्नुभन्दा जुट्नु राम्रो हो भन्ने बाबुराम आफैँ पार्टी विभाजित गरेर समृद्धिको यात्रामा हिँड्ने उद्घोषसहित अघि बढेका छन्। राजनीतिक पार्टीको आधार भनेकै जनता हो। जनताकै म्यान्डेटले बनाएका अनुशासित कार्यकर्ताको जमात पनि हो पार्टी। दलले नैतिकता, निश्चित मूल्यमान्यता र जिम्मेवार बोकेको हुन्छ। तर आज यी उल्लिखित विषयले समाजमा ठाउँ पाउन छोडेको छ। दलहरूप्रति जनताको दृष्टिकोणमा क्रमशः ह्रास आउँदै गएको छ। यस्तो अवस्थामा गठन भएको नयाँ पार्टीले कसरी आफूलाई प्रस्तुत गर्छ, त्यहीअनुसार उसको भविष्य निर्धारण हुने हो। सत्तालाई प्रधान ठान्ने प्रवृत्ति मौलाएकै कारण राजनीति समाजको लागि नभई दलकै कार्यकर्ताको हितमा हुन थालेको गुनासो सर्वत्र छाएको छ। बाबुराम पनि प्रधानमन्त्री भइसकेको व्यक्ति भएकाले यो यथार्थको ज्ञान पक्कै छ। त्यसैले अहिलेको भीडबाट आफूलाई अलग राखेको देखिए पनि आखिर सत्ता प्रधान नै हुन्छ भन्ने मान्यतालाई उनले पनि शिरोधार्य गरेका छन्। वैकल्पिक शक्ति बन्ने होड नेपाली राजनीतिमा निकै पहिलेदेखि चलेको हो, तर व्यवहारमा देखिन सकेन। त्यो शक्ति जनताको बलमा प्राप्त हुने हो, निर्वाचनमा मात्र जनता देख्ने परम्पराले दलहरूप्रति उनीहरूको विश्वास गुमेको स्थिति छ। यस्तो अवस्थामा टेस्टेड भइसकेका बाबुरामको नयाँ शक्तिले पनि केही गरिहाल्ला भन्नेमा शंका छ। जनतामा व्याप्त समस्याको समाधान राजनीतिले होइन, आर्थिक विकासबाट मात्र पूरा गर्न सकिन्छ भन्ने मान्यता उत्तम छ। तर भ्रष्टाचार, दण्डहीनता र कानुनी शासनको उपहास भइरहेको वर्तमान अवस्थामा समृद्धिको यात्रा कसरी अघि बढाउन सक्छन् बाबुरामले ? कम्युनिस्टहरूको चरित्र नै एक ठाउँमा बस्न नसक्ने हो। पछिल्लो बाबुरामको बहिर्गमन पनि त्यसैको कडी हो। मोहन वैद्य गए, वैद्यबाट विप्लव गए यो स्वाभाविक हो, किनकि सधैँ दोस्रो दर्जाको नेता भएर कति बसिरहने ? हो, एकले अर्काको अस्तित्व सधैँ कसरी स्विकार्न सक्छ त ?"
भत्केको कांग्रेस बनाउने एक नेत्रीको योजना,"कांग्रेसलाई कांग्रेस बनाउन सकिन्छ भन्दा कांग्रेसीहरू नै हलल हाँस्दा रहेछन्। नहाँसुन् पनि किन, उनीहरूले मानिआएका नामुद कांग्रेसदेखि खुँखारविरोधीहरूसम्म कांग्रेसलाई सुधार्न नसकिने जिनिस मान्दा रहेछन्। यस्तो जगजाहेर विषयमा कुन महिला नेत्री हुन् ती, जो कांग्रेसलाई सिद्धान्त, आदर्श र व्यवहारअनुसार नेपालका सबै क्षेत्रमा जनआधारित र लोकप्रिय बनाउन सकिन्छ भन्ने सपना बुनिरहेकी छन् ? तिनको सपना विपनामा कदापि परिणत हुन सक्दैन भन्दिनू, एक होनहार र जबर्जस्त कांग्रेसीले पूर्ण विश्वासका साथ भने। तर ती महिला नेतृले हलुकासँग गम्भीर सवाल गरिन्, कांग्रेसलाई सुधार्न नसकिने आधार के हो ? तर मलाई कांग्रेसलाई सशक्त, संगठित र जिम्मेवार अनि सिद्धान्तनिष्ठ कांग्रेस बनाउन सकिन्छ भन्ने विश्वास मात्र होइन, आत्मविश्वास छ। तर यसका लागि हामी सबै जड होइन, गतिशील हुनुपर्छ। यस्तो विचार राख्ने महिला हुन्, बाँकेकी किरण कोइराला। त्यसो त, उनी नेपाली कांग्रेस बाँके जिल्लाकी निर्वाचित सभापति नै हुन्। किरणलाई सजिलोसँग चिन्नको लागि कोइराला थर मात्र पनि काफी छैन। उनी बाँके कांग्रेसका पूर्व सभापति अरुण कोइरालाकी धर्मपत्नी किरण कोइराला हुन्। अरुणको कांग्रेस सभापति पदमा रहँदारहँदै केही महिनाअघि निधन भएको थियो भने उनी प्रधानमन्त्री तथा कांग्रेसका केन्द्रीय सभापति सुशील कोइरालाका सहोदर भाइ थिए। पतिको निधनपछि जिल्ला कांग्रेस पदाधिकारीमा किरणले चुनाव लड्ने निधो गरिन्। कांग्रेस जिल्ला नेतृत्वको चुनाव गत माघ २५ गते हुँदै थियो, तर त्यो चुनाव केन्द्रीय सभापति सुशील कोइरालाको त्यसै दिन काठमाडौँमा भएको निधनले एक साता पछाडि धकेलियो। त्यसपछिको चुनावमा बाँके सभापतिमा किरण उठिन् र निर्वाचित पनि भइन्। बाँकेजस्तो मधेसको सशक्त जिल्लामा कांग्रेस सभापति महिला ! धेरैका मनमा मात्र होइन, ओठमै प्रश्न सुसायो। नवनिर्वाचित सभापतिको नाम र थर पढेर अर्को प्रतिक्रिया निस्कियो, ए, सुशील कोइरालाकी बुहारी रहिछन् ! कोइराला परिवारले सहानुभूतिको भोट छोप्न भाइबुहारीलाई उठाएछ। राजधानीमा यस्तै सुनिएको थियो। तर कांग्रेसले ०३० सालमा अपहरण गरेको विमान बीपी संग्रहालयमा राख्ने सन्दर्भमा भेटिएकी किरणका सशक्त गतिविधि देखेपछि पारिवारिक कारणले उदाएकी ठानिएकी किरण त्यस्तो लागिनन्। उनी त सुझबुझ र राजनीतिक चेतना भएकी 'बोल्ड' नेतृ पो लागिन्। उनका भनाइ सुन्दा उनी जटिल विषयलाई पनि सहज रूपमा चिरफार गरेर प्रस्तुत गर्न सक्ने रहिछन्। बूढा, पुराना र युवाहरूबीच हेलमेल र यो गर, त्यो गर र त्यसरी होइन यसरी गर भनेर बिहानदेखि साँझसम्म कार्यकर्ता हाँक्ने खुबी देखेर अचम्मै लाग्यो। कोइराला परिवारका सामन्ती, घरानिया र सुविधाभोगी महिलाका अगाडि किरणको सुझबुझ, नबिझाउने गरी मात्र होइन उत्साह जगाउने गरी मधेसी, पहाडिया, मुस्लिम, महिला र कर्णालीका कार्यकर्ता हाँक्न सक्ने र आफू पनि सँगसँगै लागेर अगाडि बढ्ने उनको शैली खारिएको नेताको भन्दा कम लागेन। डाक्टरकी श्रीमती, कोइराला परिवारकी बुहारीमा यस्तो सरलपनामा हेलमेल गर्ने प्रतिभा कहाँबाट र कसरी आयो? मुसुमुसु हाँस्दै किरणले भनिन्, मेरो परिवारमा दुई बहिनी मात्र बाँच्यौँ। बुबाले हामीलाई छोराजसरी हुर्काउनु भयो। भन्नुहुन्थ्यो, छोरी तिमीभित्र राजनीतिक नेतामा हुने वीजारोपण गरेको छु। तर आमा सधैँ बुबालाई सचेत गरिरहनुहुन्थ्यो, अर्काको घर जाने जातलाई यसरी नपुल्पुल्याउनुस् ! जिम्दारको परिवारका भए पनि हामीलाई आमाले खाना बनाउने, अतिथि सत्कार गर्ने, कामदार र सामान्य व्यक्तिहरूसँग पनि नरम भएर प्रस्तुत हुनुपर्ने, कसैसँग पनि तुजुक देखाएर व्यवहार नगर्न सिकाउनु मात्र भएन, गल्ती भएको बेलामा त्यसै दिन चित्त बुझ्ने गरी सम्झाइरहनु भयो र समाजीकरण गरिरहनुभयो। यसले गर्दा मजस्तो जटिल ठाउँमा पनि सरल किसिमले व्यवहार गरेर केन्द्रविन्दूमा रहिरहन सक्छु। कस्तो संयोग, डाक्टर बन्न साइन्स पढेकी म बीएससी गर्दागर्दै डाक्टर बनिनँ, डाक्टरकी श्रीमती पो बनेँ कोइराला परिवारकी। बुबाले भनिरहनुहुने मभित्रको राजनीतिक वीजारोपणले कोइराला परिवारको बुहारी बनेपछि टुसाउने मौका पायो। काठमाडौँका नचिनेका नेता र उनीहरूको नगएको घर छैन तर मैले यसबीचमा नेताहरूलाई मात्र पढेकी छैन, पुस्तकहरू पनि पढेकी छु। उत्ताउलो किसिमले होइन, सल्लाह हुँदा आफ्ना विचार बीपीदेखि गिरिजाप्रसाद हुँदै सुशील दासम्मलाई व्यक्त गरेकी र पटकपटक प्रशंसित पनि भएकी छु। श्रीमान् डाक्टर भए पनि उहाँको राजनीतिक अभियानमा व्यवस्थापनको पाटोबाट मैले कहिल्यै अभाव हुन दिइनँ। उहाँले कहिल्यै तकलिफ बेहोर्नुपरेन। सरल बन्नुपर्छ भन्ने बुबाआमाले दिनुभएको संस्कारले मेरो छवि सबैका लागि यसले अप्ठेरोमा सघाउँछे भन्ने गरी बनेको छ। मेरो स्वभाव पनि चुप लागेर बसिरहने छैन, समस्या आइपर्यो भने त्यसैसँग जुधेर समाधान ननिकाली म चुप लाग्नै सक्दिनँ। समस्या आएपछि त्यसको समाधान नगरी चुप बस्नै सक्दिनँ भन्नुहुन्छ तर तपाईं सभापति भएको नेपाली कांग्रेस बाँके कुनै पद्धतिमा रहेको पाइएन ! जताततै भद्रगोल छ। यही समस्या केन्द्रमा पनि पन्पिरहेको छ। के बाँके कांग्रेस सिस्टममा आउन सक्ला ? सक्यो भने त्यो मोडेल कांग्रेसको केन्द्रीय समस्या समाधानमा उपयोगी हुन सक्छ ? उनी हाँसिन् र तत्कालै गम्भीर बनेर भन्न थालिन् म बाँके सभापति बनेको भर्खरै हो, तर मैले कांग्रेसको रोग थोरबहुत पहिचान गरेकी छु। यसबारे पार्टी सभापतिसँग पनि समस्या र त्यसभित्रको जटिलता नतोडी टालटुले तालले कांग्रेस उँभो लाग्दैन भनिसकेकी छु। उहाँले पनि काम गर्दै अगाडि बढ्नुपर्छ भन्नुभएको छ। हेरौँ, भनेर मात्र पुग्दैन त्यसअनुकूल कदम पनि चाल्नुपर्छ। केन्द्र र जिल्लाको समन्वयविना वर्षौंदेखि जटिल बनेका कांग्रेसी समस्याको निदान सम्भव छैन। अब पनि कांग्रेस पहिलाजसरी टालटुल गर्दै बसिरहने हो भने प्रतिस्पर्धीसँग खह्रो उत्रन सक्दैन। आफ्नै आन्तरिक किचलोको दलदलमा यो भास्सिन्छ र त्यसैमाथि टेकेर बरु अरू अगाडि बढ्छन्। प्रजातान्त्रिक पार्टी, बीपीगणेशमानकिसुनजीको पार्टी र हिजो गरेका संघर्षका गाथा गाएर मात्र अहिलेका चुनौतीसँग मुकाबिला गर्न सकिँदैन। यसको लागि आफूसँग के छ र कतातर्फको यात्रा हो, त्यसैअनुकूल अग्रगामी नीति र रणनीति अँगालेर अगाडि बढ्नुपर्छ। गतिशीलता भएन भने जहाँको तहीँ रहिन्छ। हेर्नुस्, कांग्रेसजस्तो देशको जेठो र इतिहास कोरेको पार्टी, मुलुककै ठूलो पार्टी भएर पनि हामी प्रतिपक्षमा बसिरहनुपरेको छ। सिद्धान्त र नीतिको हिसाबले बाँकी सबै पार्टी हाम्रै सिद्धान्त पछ्याइरहेका छन्। तर हामी चैँ आफूलाई सम्हाल्नुको सट्टा आपसी कलहमा चुर्लुम्म डुबेका छौँ। पच्चीस वर्षयता हामीलाई जनताले दुईदुईपटक बहुमत दिएर पठाए, तर हाम्रै कारणले दुवै कार्यकाल पूरा गर्न सकेनौँ। पार्टीमा हेर्यो, सबैभन्दा अब्बल मानिस र समर्थक हाम्रै छन्। आमजनताले पनि हामीले मात्रै केही गर्न सक्छौँ भन्ने आशा एवम् विश्वास पनि गरेका छन्। तर हामी नै असरल्ल र छताछुल्ल बनिरहेका छौँ। संस्था त नाम मात्रका छन्। कांग्रेसी संस्थाहरूबाट नामअनुसारको काम गर्न सकिएको छैन। कुन संगठन कोसँग मिलेर केके गरिरहेको छ, नेतृत्वलाई अत्तोपत्तो नै छैन। म जिल्ला सभापति बनेपछि पार्टीको शक्ति र कमजोरी अनि सम्भावनाबारे केन्द्रित बनेकी छु। आफैँ छक्क परेकी छु, यस्तो जनाधार, सशक्त कार्यकर्ता र उन्नत लोकतान्त्रिक विचार भएर पनि हामी पाखा परेका छौँ। मलाई लाग्छ, हामी अरूका कारणले होइन, आफ्नै कारणले अलमलमा परेका हौँ र हाम्रा समस्याको समाधान हामीले नै पहिल्याउनुपर्छ। जबसम्म हामी यसमा पास हुन्नौँ तबसम्म हाम्रो उत्थान हुन सक्दैन। को अध्यक्ष, को महामन्त्री वा मन्त्री वा प्रधानमन्त्री बन्ने भन्ने समस्या नै होइन। पार्टीलाई सशक्त, गतिशील र सिस्टममा चल्ने बनायौँ भने ती सबै पदमा पुग्ने हामी कांग्रेसी नै हौँ, अरू होइनन्। हाम्रो पार्टीका भ्रातृ संगठनहरू हेर्छु, तीनछक्क पर्छु ! शिक्षक, प्राध्यापक, विद्यार्थी, युवा, वकिल, पत्रकार, मजदुर, किसान, दलित, जनजाति, मुस्लिम, सरसफाइ, भूतपूर्व सैनिक, महिला के छैनन् ? सांसद, मन्त्री, जिल्ला विकास समितिका पूर्व जनप्रतिनिधि, गाविस र वडासम्म फैलिएका छौँ। तर कांग्रेसको समस्या के भने सदस्यहरूको परिचालन छैन। पार्टी र संगठनबीच तालमेल नै रहेनछ। जोजो जुन पदमा पुगे पनि, पार्टीमा आउनैपर्ने, जिम्मेवारी बहन गर्नुपर्ने नै रहेनछ। पार्टी अफिस चुस्त र हिसाबकिताब छ्यांङ नहुनाले जोजो जुन संगठनमा छ, त्यो उसको पकेटको मानिँदो रहेछ, हालीमुहाली उसकै। अनि उसले जे भन्यो त्यो पार्टी नेतृत्वले मानेन भने उसले पार्टी नै ठप्प पारिदिने रहेछ। सदस्यता शुल्क र लेभी समयमा तिर्न पनि पर्दो रहेनछ। सांसद मनोनीतसमेत मनोमानी ! नियमित बैठक गरेर अगाडि बढ्नुपर्नेमा पार्टी संगठनात्मक संरचनाबाहिरै काम गरिने रहेछ। सदस्यहरूलाई चलायमान नपारी पार्टी कसरी चलायमान र कार्यकर्ता कसरी मोटिभेट होऊन् ? त्यसैले मनको भँडास लोकल चिया पसल र भट्टीमा पोखिने रहेछ, पार्टीका निकायमा होइन। जुन दिन हामी पार्टीलाई पुनर्गठन गरेर चियापसल र भट्टीमा पोखिने कुरालाई पार्टीका बैठकमा निकास दिन सक्छौँ त्यसपछि ठान्नुस्, कांग्रेसले मुलुक हाँक्ने दिन सुरु भए। उदाहरणको लागि भनौँ न, हामी बाँके जिल्ला समितिमा २७ जना छौँ। संगठनलाई कसरी गतिशील बनाउने ? नेतृत्व विकास कसरी गर्ने ? जनवर्गीय संगठन छन्, पार्टीको क्षेत्रीय, गाउँ र वडा समिति छन्, तर विधानअनुरूप ती संगठित रूपमा परिचालित छैनन्। हरेक पब्लिक सानो काम गराउनुपर्यो भने पनि नेताका पछिपछि लाग्ने रहेछन्। कस्तो दुर्भाग्य ? क्षेत्र, बुथमै कार्य विभाजन छैन। महासमिति र केन्द्रीय सदस्य ? सभापति, महामन्त्री ? सबैले विधानअनुसार काम गर्नुपरेन भन्या ? समाधान गर्न नसकेका समस्या मात्र जिल्ला, केन्द्रमा लिएर जानुपर्ने होइन ? यसो गराउन सकियो भने सिस्टमले काम गर्न थालिहाल्छ नि ! तर वर्षौंदेखि पार्टीमा हालिमुहाली गरिरहेकाहरू न पार्टीलाई सहजै सिस्टममा चल्न दिने रहेछन् न भिजन, मिसन, गोल लिएर अगाडि बढ्ने नेतृत्वलाई सहयोग गर्ने रहेछन्। म पार्टीलाई पद्धतिमा लैजान प्रतिबद्ध छु। हाम्रो काँधमा पार्टीलाई योजनाबद्ध किसिमले अगाडि बढाउनुको विकल्प नै छैन। प्रत्येक संगठन र पार्टी एकाइका भिजन मिसन र गोल बनाएर मात्र हामी सही बाटोतर्फ बढ्ने यात्रा सुरु हुनेछ। पद्धतिसाथ संगठन चलाउन सक्यौँ भने प्रतिभा र क्षमता भएका कार्यकर्ता र नेताहरू अगाडि आउने वातावरण सिर्जना हुन्छ, जसले कांग्रेसलाई दिगो मात्र बनाउँदैन, अग्रगतिमा जनताका खाना, नाना र छानाका समस्या समाधान गर्ने मियो बन्नेछ। अनि मात्र शिक्षा, स्वास्थ्य र विकासतर्फ मुलुक तीव्रगतिमा अगाडि बढ्न थाल्नेछ। देश समृद्ध हुन थाल्नेछ। त्यसो हुन नसकेकाले हामी कांग्रेसी लोकतान्त्रिक पद्धतिमा विश्वास गर्ने पार्टीका कार्यकर्ता र नेता भएर पनि रुमलिइरहेका छौँ। भनाइ एउटा र गराइ अर्कै छ। समयअनुसार नेताकार्यकर्तालाई जीवन्त तालिम जरुरी छ। भनौँ न, हाम्रो ट्रेड युनियन छ। तर कांग्रेसमा अलमल के भने, हामीलाई ब्लु र ह्वाइट कलर मजदुरबारेमै अलमल छ। कतै कांग्रेसमा ट्रेड युनियन कमाइखाने बिचौलिया भाँडो त भएको छैन ? समन्वय नै गर्न सकेको छैन नेतृत्वले यी दुईबीच। कांग्रेस श्रम गरी खाने ब्लु कलर कि ह्वाइट कलरको पक्षमा ? शिक्षकमा नै हेरौँ न, समस्या विकराल छ। शिक्षक छ, व्यापार गर्छ अनि कहिले हेर्छ यसले शिक्षा क्षेत्रलाई ? संघ शिक्षक सरुवा बढुवामै अल्मलिएको त छैन ? स्वास्थ्य क्षेत्रका साथी छन्, जो चौबीसै घन्टा खट्नुपर्ने क्षेत्र हो तर उसले रोजीरोटीको जोहो गरोस् कि हेल्थ म्यानेजमेन्ट चुस्तदुरुस्त पारोस् ? अनि उसले नेतृत्वमा कसरी योगदान पुर्याउन सक्छ ? त्यसैले जो जहाँ छ, त्यहीँ हलो अड्काएर गोरु चुट्नु उसको बाध्यता बनिरहेछ। संस्था त नाम मात्रका छन्। कांग्रेसी संस्थाहरूबाट नामअनुसारको काम गर्न सकिएको छैन। कुन संगठन कोसँग मिलेर केके गरिरहेको छ, नेतृत्वलाई अत्तोपत्तो नै छैन।छ महिना पनि नपुग्दै मैले पहिल्याएको कुरा हो, किरण कोइरालाले भनिन् नेतृत्वले एक्लै होइन, टिम मिलेर काम गर्नैपर्छ। यसको विकल्प छैन। नेतृत्वमा बसेको हरेकको कार्यकाल तबसम्म उपलब्धिपूर्ण हुन सक्दैन जबसम्म समय दिने, छलफल गर्ने, सोचविचार गर्ने र लक्ष बनाएर तथ्यतथ्यांक राखेर अगाडि बढ्ने योजना बनाएर त्यसलाई कार्यान्वयन गरिँदैन।"
क्रोएसियासँग पराजित हुँदै स्पेन अन्तिम १६ मा,काठमाडौंः युरोकप फुटबल प्रतियोगिता अन्तरगत गएराति भएको खेलमा पूर्वविजेत स्पेनलाई क्रोएसियाले पराजित गरेको छ । समूह डी अन्तरगत समूह चरणको अन्तिम खेलमा क्रोएसियाले स्पेनलाई २१ ले पराजित गर्दै समू बिजेता पनि बन्न सफल भएको छ । सातौ मिनेटमा अल्भारो मोराटाले गोल गर्दै अग्रता दिलाएपनि क्रोएसियाले उत्कृष्ट पुनरागमन गरी जित निकालेको हो । स्पेनिस कप्तान सर्जियो रामोसले पेनाल्टी गुमाएको खेलमा क्रोएसियाका लागि निकोला कालिनिकले ४५ र इभान पेरिसिकले ८७ औं मिनेटमा गोल गरे । स्पेनका लागि सर्जियो रामोसले ७२ औं मिनेटमा पाएको पेनाल्टीलाई गोलमा परिणत गर्न सकेनन् । यो जितपछि क्रोएसिया समूह डी मा ७ अंकसहित बिजेताकारुपमा युरोकपको अन्तिम १६ मा पुगेको छ । ६ अंक भएको स्पेन उपविजेता हुँदै अघि बढेको छ ।
अर्जेन्टिना कोपा अमेरिकाको फाइनलमा,एजेन्सीः अर्जेन्टिना अमेरिकामा जारी कोपा अमेरिका कपको फाइनलमा पुग्न सफल भएको छ । लियोनेल मेसीको उत्कृष्ट प्रदर्शनमा घरेलु टोलीलाई ४० ले पाखा लगाउँदै अर्जेन्टिना फाइनलमा पुगेको हो । अर्जेन्टिनालाई जिताउने क्रममा खेलको तेस्रो मिनेटमा लियोनेल मेसीले दिएको पासलाई सदुपयोग गर्दै लाभेज्जीले हेडमार्फत पहिलो गोल गरे । ३६ औँ मिनेटमा पाएको प्रिकिकलाई २५ यार्ड टाढाबाट मेसीले प्रहार गरी सुन्दर गोल गरे । यो गोलसँगै मेसी अर्जेन्टिनाका लागि सर्वाधिक गोल गर्ने खेलाडीको सूचीमा पहिलो नम्बरमा पुगेका छन् । यस अघि गा्राभियल पाटिसिपाले अर्जेन्टिनाका लागि सर्वाधिक ५४ गोलको रेकर्ड बनाएका थिए । पहिलो हाफ २० मा टुंग्याएको अर्जेन्टिनाले दोस्रो हाफमा थप दुई गोल गर्यो । दोस्रो हाफमा गोन्जालो हिग्वाइन चम्किए । उनले खेलको ५० औँ मिनेटमा गोल गर्दै अर्जेन्टिनालाई ३० को अग्रता दिलाए । अर्जेन्टिना यत्तिमै सीमित भएन उसका लागि खेलको ८६ औँ मिनेटमा मेसीले मिलाइदिएको पासमा हिग्वाइनले नै गोल गर्दै अर्जेन्टिनाको ४० को जित पक्का गरे । सन् १९९३ देखि ठूलो उपाधि चुम्न नसकेको अर्जेन्टिनाको भेट अब फाइनलमा चिली र कोलम्बियाबीच बिहिबार हुने दोस्रो सेमिफाइनलको विजेतासँग हुने छ।
लियोनेल मेसीले बनाए अर्को रेकर्ड,काठमाडौंः विश्वफुटबलमा निरन्तर चर्चा र सफलताको शिखरमा रहेका अर्जेन्टिनाका फुटबलर लियोनेल मेसीले अर्को लोभ लाग्दो रेकर्ड बनाउन सफल भएका छन् । अमेरिकाको न्यू जर्सीमा जारी कोपा अमेरिका फुटबल प्रतियोगिता अन्तरगत आज भइरहेको पहिलो सेमिफाइनल खेलमा फ्री किकबाट उत्कृष्ट गोल गर्दै मेसी अर्जेन्टिनाका लागि सर्वाधिक गोल गर्ने खेलाडी बनेका हुन् । मेसीले अर्जेन्टिनाका लागि गाब्रियल बाटिस्टुटाले बनाएको सर्वाधिक ५४ गोलको रेकर्ड अमेरिकाविरुद्ध विरुद्धको खेलमा तोड्दै देशका लागि व्यक्तिगत ५५ औं अन्तर्राष्ट्रिय गोल गरेका हुन् । गाब्रिएल बाटिस्टुटाले सन् १९९१ देखि सन् २००१ सम्म अर्जेन्टिनाका लागि ७८ वटा खेल खेल्दै ५४ गोल गरी सर्वाधिक गोलकर्ताको सूचीमा थिए । सन् २००५ देखि अर्जेन्टिनाको सिनियर टीममा रहेका २८ वर्षीय मेसीले ११२ वटा प्रतियोगितामा सहभागी हुँदै सर्वाधिक ५५ गोलको रेकर्ड बनाउन सफल भएका हुन् । यसअघि नै अर्जेन्टिनाका लागि ५० भन्दा धेरै गोल गर्ने खेलाडीको सूचीमा बाटिस्टुटासँगै मेसीले पनि स्थान बनाइसकेका थिए । कोपा अमेरिकाको सयौं संस्करणको पहिलो सेमिफाइलनको पहिलो हाफमा अर्जेन्टिनाले अमेरिकाविरुद्ध २० को अग्रता लिइसकेको छ । खेलको तेस्रो मिनेटमै मेसीले डी एरिया भन्दा बाहिरबाट दिएको भलि पासलाई हेड गर्दै लाभेजीले गोल गरेर अग्रता दिलाएका थिए । त्यसपछि ३२ औं मिनेटमा पाएको फ्री किकलाई सदुपयोग गर्दै मेसीले नै सुन्दर गोल गरेका थिए । डी एरिया भन्दा २५ यार्ड बाहिरबाट मेसीले अमेरिकी पोस्ट्को देबे्र कुन च्याप्दै हानेको बलले जाली चुमेको अमेरिकन किपर गुजानले पनि पत्तो पाएनन् ।
