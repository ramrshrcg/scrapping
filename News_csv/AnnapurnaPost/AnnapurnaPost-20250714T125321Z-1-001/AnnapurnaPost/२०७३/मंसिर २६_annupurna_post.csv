शीर्षक,विवरण
संघीयताका सकस,"करिब ७ दशकको अथक प्रयासपछि नेपालले संविधानसभामार्फत संविधान पायो । जेजस्तो रूपमा भए पनि यसलाई उपलब्धि मान्नेको संख्या नेपालमा आज पनि ठूलै छ । यससँगै, हामीसँग केही अप्ठ्यारा प्रश्न पनि सतीसालझैं उभिएका छन् । ६ महिना पनि टिक्न नसक्ने संविधान बनाउने संविधानसभाको मागमा हामीले सात दशक किन खेरा फाल्यौं त ? हजारौंको बलिदान किन चढायौं ?लाखौं मानिसलाई यो वा त्यो ढंगबाट प्रताडित किन गर्र्यौं ? राजनीतिक आन्दोलनका नाममा तीन पुस्ताको जिन्दगीको स्तर बर्बाद किन गर्यौं ? राज्यकोषबाट यसैको नाममा अर्बौं किन खर्च किन गर्यौं ? यस्तो छिटो छिटो संविधान संशोधन गर्ने हो भने त्यो संविधानका लागि बनाइएको संविधानसभाको औचित्य के ? भन्ने प्रश्न उठ्दछन् । त्यसैले त संघीयता चाहिन्छ, चाहिँदैन भन्ने बहस पुनः सुरु भएको छ । अर्थात अस्थिर नेपाल झन् ठूलो अस्थिरताको कालो बादलभित्र मडारिँदै छ । संविधानसभाको औचित्यमा प्रश्न संघीयता नेपालको राजनीतिमा प्रवेश गराउनु राजनेताको बेहोसीपन नै थियो । मधेसवादी दलले एउटा आवेगमा यो विषयलाई गैरसरकारी संस्थाको एजेन्डाको रूपमा मधेस आन्दोलनमार्फत प्रवेश गरायो, यसलाई समर्थन गरिएन भने आफ्नो जनाधार गुम्छ भन्ने डर प्रमुख राजनीतिक दलमा भयो र यसलाई समर्थन गर्ने होड उनीहरूमा चल्यो । तत्कालीन नेकपा माओवादीलाई जसरी हुन्छ अब्बल देखिनु थियो । उसले एक तह पर गएर जातीय संघीयताको आविष्कार गर्यो । लामो इतिहास भएको नेपाली कांग्रेसले पनि लतारिएर सहमति जनायो र एमालेले पनि जातीय संघीयता रोक्न सकेकोमै ठूलो उपलब्धि ठान्यो, त्यसैका लागि पनि नेपालका बुद्धिजीवीहरूले पापड बेल्नै परेको थियो । संघीयता किन ? कस्तो ? कसका लागि ? विकेन्द्रीकरण र संघीयतामा फरक के छ भन्ने जस्ता प्रश्नको उत्तर नखोजी लागू गर्ने कोसिस गर्दाको परिणाम आज देखिँदैछ । पंक्तिकारको आसय कसैलाई अपमान वा अवमूल्यन गर्ने होइन, तर संविधानको क्षणक्षणमा परिवर्तनले संविधानसभाको औचित्य थिएन भन्ने प्रमाणित गर्दैछ । हामीले सात दशक लडेर ल्याएको संविधानसभाले बनाएको संविधान ६ महिना पनि टिकाउन सकेनौं । यसको मूल कारण संघीयता' । संघीयताले दिएका विगतका सकस संविधानसभाका लागि गरिएका सबै पहलको अवमूल्यन गरिने अवस्थाको सिर्जना गरी संविधानलाई अस्थिर दस्ताबेजका रूपमा चित्रित गर्ने प्रमुख विषय संघीयता हो । हामीले संघीयतालाई प्रवेश नगराएको भए पहिलो संविधानसभाबाटै अहिलेको भन्दा राम्रो संविधान प्राप्त गर्ने थियौं । संघीयताका कारण नै पहिलो संविधानसभा असफल भयो । दलहरूका बीच अविश्वास पैदा भयो । परिणाम स्वरूप देशले पाँच वर्ष यसै खेर फाल्यो । संविधान जारी गरिसकेपछि पनि यसैको नाममा देशले नाकाबन्दी खेप्नुपर्यो र विश्वमै कहीँ नभएको जात्रा नेपालमा भयो । सबैभन्दा ठूलो कुरा त यसैको नाममा छिमेकी भारतसँग वैमनश्यता बढाउने काम भयो । यो वैमनश्यता नेपाल र भारत कसैको पनि हितमा छैन । प्रदेश नं ५ को सन्दर्भ अहिले यही संघीयताको विषयले देश आन्दोलित छ, बुद्धको शान्त भूमि आन्दोलित छ । प्रदेश नं ५ भूगोल र पूर्वाधारलाई समेत हेर्दा नेपालको करिब मध्यभागमा पर्छ । यसो हुनुका कारणले पनि यसको रणनीतिक महत्त्व छ, यद्यपी हामीले यो महत्त्वलाई उजागर गर्न सकेका छैनौं । यो क्षेत्रको ऐतिहासिक र सांस्कृतिक महत्त्वका बारेमा चर्चा भएको छ । विगतको नाकाबन्दीमा प्रदेश नं ५ विनाको नेपालको हालतको परिकल्पना गर्न सकिँदैन । त्यसले पनि यसको रणनीतिक महत्त्व उजागर भयो । विकासका हिसाबले पनि हामी यो क्षेत्रका पहाड र तराईलाई जोड्ने महाअभियानमा लागेका छौँ, कालीगण्डकी तीनाउ डाइभर्सन यसको उदाहरण हो । सायद यिनै कारणले अहिले यो प्रदेशमाथि धावा बोलिँदैछ । यस क्षेत्रका बासिन्दा अहिले होइन परापूर्वकालदेखि जाडोमा तराई र गर्मीमा पहाड गरेर जीवनयापन गर्छन् । तराईको बन्द व्यापारको अधिकांश हिस्सा पहाडका जिल्लाले नै गरेका छन् । अर्थात त्यो लेक र बेसीको सम्बन्ध हो, नुन र व्यापारको सम्बन्ध हो । पूर्व ऊर्जामन्त्री टोपबहादुर रायमाझीले भनेजस्तै 'तराईले व्यापार दिन्छ, पहाडले पानी, लेकबेसी गर्ने हाम्रो ऐतिहासिक बानी' । जनताको यो जीवनशैलीलाई प्रहार गर्ने अधिकार कसले दियो ? संघीयताले त जनतालाई अधिकार दिन्छ भनिन्थ्यो, यहाँ त उल्टो जम्मा दुईजना नेतालाई पो शक्तिशाली बनाएछ । यो संघीयताले दिएको अर्को सकस हो । कूटनीतिक अमर्यादा निम्तायो त्यसो त भारतका मूलधारका शासक नेपालको अस्थिरताका पक्षमा देखिए, २००७ सालपछिका समग्र घटनाले यसै भन्छन् । पछिल्लो समय संघीयताले भारतको अनावश्यक र अर्मादित खालको चलखेल बढाएको छ । नेपालका राजनीतिक दलले आन्तरिक रूपमा हल गर्नुपर्ने सवालमा छिमेकी राष्ट्रको अनावश्यक चासो कूटनीतिक अमर्यादाको पराकाष्ट हो, यो नेपाल भारत सम्बन्धको अप्ठ्यारो पक्ष पनि हो । संघीयता नेपालमा भारतको अनावश्यक चासो बढाएर चलखेल गर्ने माध्यम बन्दैछ । यसको प्रभाव नेपालका राजनीतिक शक्ति एक ठाउँमा बस्नै नदिने प्रयास भएको छ । हामीले संघीयताका नाममा भारत र धर्मका नाममा पश्चिमा राष्ट्रलाई चलखेल गर्ने बाटो निम्ताएका छौं र यो देशको समग्र भविष्यका निम्ति चिन्ताको विषय हो । त्यसो त यो कूटनीतिक अमर्यादा निम्ताउने हाम्रा नेताका व्यवहार पनि कम जिम्मेवार छैनन् । उनीहरूसँगको भेटमा राष्ट्रका समग्र पक्षका बारेमा आफ्नो र दलको धारणा प्रष्टसँग नराखी व्यक्तिगत स्वार्थ र नातागोताका हितमा ससाना विषय लाजै नमानी माग्ने नेतालाई कूटनीतिज्ञले गर्ने व्यवहार यस्तै हो । हाम्रा अधिकांश नेतालाई स्वाभिमान कार्यकर्ताको फोन भन्दा दूतावासका पियन र खरदारको फोनको बढी महत्त्व छ, त्यसैको परिणाम हो हामीलाई विदेशका कूटनीतिज्ञले गर्ने व्यवहार । भावी सकस संघीयताले दिएका सकस यति नै भए पनि हामीले ठीकै मानेर अब राष्ट्रले सही बाटो लिन्छ भनेर सन्तोष मान्ने थियौं, तर सम्भावना यस्तो देखिँदैछ कि यो नै विगत ७ दशकदेखि अस्थिर रहेको मुलुकलाई थप अस्थिर बन्ने कारण बन्दै छ । अथवा भनौं संघीयता नै अबका दिनमा अस्थिरताको कारण बन्दैछ । पहिलो कारण, हामी संविधान संशोधनका नाममा केही समय खेर फाल्दै छौँ । दोस्रो, सीमांकनका पक्ष र विपक्षमा देश लामो समयसम्म र पटक पटक विभाजित बन्ने अवस्था सिर्जना गर्दैछौं । यसका प्रदेश र त्यसको नामकरणका नाममा हुने आन्दोलन र विग्रह त मुलुकले अझै बेहोर्न बाँकी नै छ । त्यसपछि, साधनको बाँडफाँटमा हाम्रा अरू समस्या आइलाग्ने छन् । उत्तरको पानी, प्राकृतिक स्रोत, दक्षिणको व्यापार र उब्जाउ जमिन, विकासका पूर्वाधार आदिका सन्दर्भमा नेपाल दशकौंसम्म यो वा त्यो नाममा आन्दोलित बन्ने छ । पाँच विकास क्षेत्रलाई पनि नमान्ने, संविधानमा अहिले व्यवस्था गरिएको पनि नमान्ने हो भने संघीयता लागू हुन नसक्ने ठहर गरी जनमत संग्रहमा जाने तयारी गरौं । अरू बाटोबाट जाँदा संघीयताले यो वा त्यो रूपमा सकस मात्रै दिइरहेकाले यसप्रति गम्भीर बन्ने कि ? केन्द्र र प्रदेशका शक्तिका बीचमा पनि ठूलै रस्साकस्सी पर्ने छ, व्यक्तित्वको टकराव जस्ता कुरा थपिनेछन् । उचित व्यवस्थापनका अभावमा कुशासन अझ मौलाउने छ, हो केही एकदुई प्रदेशले अहिलेभन्दा राम्रो गर्ने छन्, तर समग्रमा देशको अवस्था थप असन्तुलित र भद्रगोल बन्ने अवस्था देखिँदैछ । यी सबै कारणले देशलाई अझ अस्थिर बनाई देशलाई सकस थप्दै लानेछन् । संघीयतावादी नै गैरजिम्मेवार प्रष्टै छ, संघीयता माग्ने मधेसवादी दल नै संघीयताको हुर्मत काड्न उद्यत भए, चाहे नाकाबन्दी होस् वा गैर राजनीतिक व्यवहारको पराकाष्ट । यी सबैले के देखाउँछन् भने उनीहरू संघीयताका नाममा आफैंले भनेको हुनैपर्ने ठान्दछन् । त्यसका लागि देशको सीमा पारी गएर ढुंगामुढा गर्दछन्, कुनै प्रस्तावलाई मिलेर प्रस्ताव गर्दा मान्दैनन्, पछि त्यसैका लागि आन्दोलन गर्छन् । व्यावहारिक भन्दा उनीहरू संघीयतालाई विभाजनको माध्यम बनाउन चाहन्छन् । नियत राम्रै होलान् तर उनीहरूका व्यवहार शंकास्पद छन्, त्यसैले नै यो अर्को सकस हो । संघीयता चाहिन्छ, चाहिँदैन जब देशलाई भूगोल, जात, भाषाका आधारमा विभाजन गरिन्छ, त्यसले राष्ट्र विभाजनको मानसिकता नै तयार गर्दछ । अहिले नेपालको हित नचाहने शक्तिले एकसूत्रीय रूपमा गरेको त्यही हो । यस अर्थमा संघीयता यो सानो देशलाई आवश्यक छैन । संघीयताका फाइदा देशले लिन नपाउने वा नसक्ने परिस्थितिको सिर्जना गरेर देशमा संघीयता लागू गर्नुको अर्थ छैन । हो संघीयताले विकेन्द्रीकरणलाई प्राथमिकता दिएर व्यावहारिक रूपमा सबै प्रदेशलाई उत्तर दक्षिण जोडेर दुवै भावी शक्ति राष्ट्रको विकासबाट समेत आर्थिक फाइदा सबै प्रदेशले लिन सक्ने गरी व्यवस्थापन गर्ने हो भने मात्र संघीयता लागू गर्नुको अर्थ रहन्छ । समाधान कसरी अहिले देश संघीयताका कारण आन्दोलित छ, एक हिसाबले भन्दा यो यसै मुद्दामा विभाजित पनि । गएका पाँच वर्ष यसैमा खेर फालेका छौं । जसरी संघीयता लागू गरे पनि जनताले अपनत्व महसुस गर्ने अवस्था छैन । आवश्यकताका हिसाबले संघीयतामा जाने नै हो भने ४ प्रदेशको व्यवस्था गरौं, पूर्वमा सगरमाथा वा जनकपुर प्रदेश नामांकन गरौं जसले प्राकृतिक साधन वा धार्मिक इतिहासको प्रतिनिधित्व गर्छ । मध्य भागमा लुम्बिनी प्रदेश राखौं जसले विश्व शान्तिका दूत गौतम बुद्धको प्रतिनिधित्व गर्छ । पश्चिममा कर्णाली प्रदेश नै नामांकन गरौं । यसो गर्दा हामी सदियौंदेखि यो वा त्यो हिसाबले विकासको ध्यान नपुगेर पछाडि परेको क्षेत्रको प्रतिनिधित्व गर्दछ । काठमाडौं उपत्यका र सम्भावित केही जिल्लालाई समेटेर राजधानी वा काठमाडौं प्रदेश नामकरण गरेर अगाडि बढौं । यसो पनि गर्न नसक्ने, पाँच विकास क्षेत्रलाई पनि नमान्ने, अहिले व्यवस्था गरेको पनि नमान्ने हो भने, निर्विवाद संघीयता लागू हुन नसक्ने अवस्था भएकोले यसका बारेमा उचित प्रक्रिया अपनाएर जनमत संग्रहमा जाने तयारी गरौं । अरू बाटोबाट जाँदा संघीयताले यो वा त्यो रूपमा सकस मात्रै दिइरहेकाले यसप्रति गम्भीर बन्ने कि ?"
ट्रम्प र जलवायु संकट,"भारतीय चर्चित लेखक अमिताभ घोषले आफ्नो पछिल्लो किताब 'द ग्रेट डिरेन्जमेन्टः क्लाइमेट चेन्ज एन्ड द अनथिंकेवल' मार्फत 'जलवायु न्याय' को वकालत गर्दै विश्वका हिमाली क्षेत्र अरू नै मुलुकको गल्तीका कारण ध्वस्तको संघारमा पुगेको तर्क गरेका छन् । किताब सार्वजनिक भइसकेपछि 'द गार्डियन' लगायतका अन्तर्राष्ट्रिय छापालाई अन्तर्वार्ता दिने क्रममा 'डोनाल्ट ट्रम्पको उदयले विश्व जलवायु समस्या ओझेलमा पारिदिने' भविष्यवाणी पनि गरेका छन्, उनले । उनको किताबी तर्क र बहसलाई बल पुर्याउने धेरै घटना भएका छन् । केही समयअघि रोयटर्सद गार्डियनलगायतका मिडियाले दक्षिण अमेरिकी राष्ट्र पाराग्वेको ठूलो मध्येको एक 'पिल्कोमायो' नदी सुकेर जलचर छटपटाउँदै गरेको र छटपटाउँदा छटपटाउँदै मरेको दर्दनाक दृष्यको 'कभरेज' गरेका थिए । घोषले भने जस्तै, विश्वमा जलवायु परिवर्तनको जोखिम भयानक रूपले उकासिएको सबुत हो यो । यसैबीच, क्षयीकरण हुँदै गएको वातावरणीय चासोले विश्वलाई तताइरहेको समयमा डोनाल्ड ट्रप्पको उदय भएको हो र यसले विश्व राजनीतिलाई हल्लाएको छ । जलवायुकै सन्दर्भमा हालै 'फाइनान्सिल पोस्ट्'को एक संस्करणले पनि लेखेको छ, 'डोनाल्ड ट्रप्पले जलवायु परिवर्तनसम्बन्धी गत वर्ष पेरिसमा सम्पन्न सम्मेलनले पारित गरेका एजेन्डालाई नमान्ने र जलवायु कार्यक्रमका लागि तिर्दे आएको कुनै पनि कर नतिर्ने बताएका छन् ।' ट्रप्पको उक्त अभिव्यक्तिपछि 'पेरिस सम्झौता' को दस्ताबेज धरापमा पर्न सक्ने जोखिम बढेको देखिन्छ । हुन त, फ्रान्सका राष्ट्रपति फ्रास्वाँ ओलान्डले ट्रप्पलाई कुनै विकल्प नरहेको तर्क गरेका छन् भने संयुक्त राष्ट्र संघका महासचिव बान्की मुनले पेरिस सम्झौतालाई कसैले पनि रोक्न नसक्ने अस्त्र भएको पनि बताएका छन् । तर अबको अमेरिका भनेको डोनाल्ड ट्रप्प हो । उनले जे भन्छन् त्यो अमेरिकी नीति हुनेछ । उनले चाहेको गर्नबाट सम्भवतः अमेरिकी सिनेटले नरोक्ला । अझ, उनले त ओबामा प्रशासनले वातावरणीय सवालमा गरेका कुनै पनि निर्णयलाई नमान्ने पनि बताएका छन् । यदी उनको अहिलेको अभिव्यक्ति २०१७ को जनवरी २० पछिको 'ह्वाइट हाउस' को नीति बनेको खण्डमा जलवायु परिवर्तनको सवालमा विश्वलाई एकपटक पक्कै पनि तर्साउने छ, ट्रम्प प्रशासनले । अमेरिकी राष्ट्रपति निर्वाचित ट्रप्पले जलवायु परिवर्तनको मुद्दा भनेको चीनले अमेरिको आर्थिक विकासको गतिमा भाँजो हाल्नको लागि तेर्साएको तगारो बाहेक केही नभएको भनी अथ्र्याएका थिए । त्यसैगरी, उनले जलवायु परिवर्तनलाई एउटा हास्यास्पदको संज्ञा समेत दिएको इनडिपेन्डेन्टले जनाएको थियो । गत वर्ष सम्पन्न पेरिस सम्मेलनले जलवायु परिवर्तनका सवालमा एउटा स्पष्ट मार्गचित्र निर्माण गरिदिएको भए पनि ट्रम्पका पछिल्ला अभिव्यक्ति 'पोलुटर्स प्ये प्रिन्सिपल' को अवज्ञा गर्ने मात्रै नभई विश्वको वातावरणमा थप खतरा निम्तिने संकेत पनि हो । अमेरिकी निर्वाचनले निम्ताएको अनिश्चितताका बीच यही नोभेम्बर ७ देखि १८ सम्म मोरक्कोको माराकेसमा सम्पन्न 'कोप२२' सम्मेलनले २०१५को पेरिस सम्झौताको कार्यान्वयनमा सन् २०१८ सम्म ठोस निर्णय लिइसक्नुपर्नेमा जोड दिइरहँदा अमेरिकाको अनुपस्थितिमा अथवा उसको अवरोध र उल्झनमाझ विश्वव्यापी तापमानसँग जुध्न नसकिने पो हो कि भन्ने प्रश्न थप पेचिलो बन्दै गएको तर्क 'द इकोनमिस्ट' ले गरेको छ । जलवायुको मुद्दा त्यस्तो मुद्दा हो जसले विश्वलाई पछिल्लो समय समग्र विश्वलाई एकै ठाउँमा ल्याउने काम पनि गरेको हो । किनभने, विश्वको मथिंगल खाएको ज्वलन्त विषय किन पनि बनेको छ भने पछिल्लो समय एकपक्षीय रूपमा आर्थिक वृद्धिको होडमा दौडिइरहेको छ, विश्व । हरित गृह ग्यास उत्सर्जनको दर कटौटी गर्दै नियन्त्रणको निश्चित दायरामा ल्याउने सवालमा झन्डै दुई सय राष्ट्रबीच कारखानाबाट उत्पादित 'हाइड्रोफ्लोरोकार्वन' घटाउने सहमति पनि भएको समाचार संस्था रोयटर्सले उल्लेख गरेको छ । सँगै, चीन र अमेरिकासहित ठूला अर्थतन्त्रलाई मध्यनजर गर्दै तीन समूहमा विभाजन पनि गरिएको छ । अमेरिकी विदेश सचिव जोन केरीले 'कोशेढुंगा' भनेको उक्त सम्झौताअनुसार सन् २०१९ सम्म १० प्रतिशत र सन् २०३६ सम्म ८५ प्रतिशत पुर्याउने भनिएको छ । सन् १९८७ मा प्रस्तुत गरिएको 'ब्रुटल्यान्ड कमिसन' को प्रतिवेदनले भविष्यका पुस्ताको अधिकारको कत्ति पनि हनन नगरेरै अहिलेका पुस्ताका खाँचोको परिपूरण गर्नु नै दिगो विकास हो भनी अथ्र्याएको भए तापनि त्यसको ठोस परिपालनामा भने विश्व शक्ति राष्ट्रले खुट्टा कमाएका छन् । त्यसैले पनि वातावरणीय जोखिम थप आकासिएको मान्न सकिन्छ । भूमण्डलीकृत समयमा हुर्किंदै गरेको पछिल्लो विश्वको राजनीतिक केन्द्रमा रहेका धनी मुलुकलाई 'महाशक्ति' बन्ने चर्को होड छ । जलवायु जोखिमको सवालमा शक्तिशाली ती राष्ट्रको ध्यान पुगेको छैन । डोनाल्ड ट्रम्पका पछिल्ला अभिव्यक्तिले विश्व जलवायुको सबाललाई लत्याएर विकासलाई मात्रै ध्यान दिने अभ्यासको होड देखिने पो हो कि भन्ने आंकलन पनि गर्न सकिन्छ । सन् १९९२ को पृथ्वी सम्मेलनले वातावरणीय सुरक्षालाई बढावा दिनका लागि केही सिद्धान्त पारित गरेको थियो । २०१५को डिसेम्बरमा फ्रान्सको पेरिसमा सम्पन्न 'कोप२१' को बैठकमा विश्वको बढ्दो तापक्रमप्रतिको चासो जसरी सघनताका साथ उठ्यो, त्यसरी नै अन्य फोरममा पनि उठिरहेका छन् । विश्वका अधिकांश औद्योगिक र समृद्ध मुलुकको टाउको दुखाइको विषय भनेकै एकपक्षीय विकासले बिथोलिदिएको पर्यावरणीय सम्बन्ध नै हो । विभिन्न प्रतिवेदनले औंल्याए अनुसार, विश्वलाई जलवायु परिवर्तनको नकरात्मक प्रभावले चेपिसकेको छ, जसको टड्कारो प्रतिरक्षा जरुरी छ । वर्तमान विश्व वातावरणमा सन् १९९० को भन्दा १६ प्रतिशत बढी कार्बनको बढोत्तरी भएको आँकडा छ । सन् २००५ बाट कार्यान्वयनमा आएको क्योटो प्रोटोकलले कार्बन उत्सर्जनलाई कटौती गर्ने र हरित ऊर्जाको विकासमा जोड दिने पद्धतिको विकास भएको र त्यसपछिका विभिन्न 'कोप' बैठकले थप रणनीति तर्जुमा गर्ने बाटोमा विश्व एकै स्थान उभिएको थियो । सन् २०१४ को अन्त्यमा चीनमा सम्पन्न 'एपेक'मा अमेरिका र चीन जस्ता दुई ठूला शक्ति मुलुकले जलवायु परिवर्तनसित मुकाबिला गर्ने रणनीति निर्माणमा सहकार्य गर्ने सन्देश विश्वलाई दिएका थिए । आजको विश्व वातावरणमा रहेको कार्बनको मात्रालाई बढ्न नदिन पहलकदमीको ढाडस विश्वलाई मिलेको थियो । डोनाल्ड ट्रम्पका पछिल्ला अभिव्यक्तिले विश्व जलवायुको सबाललाई लत्याएर विकासलाई मात्रै ध्यान दिने अभ्यासको होड देखिने पो हो कि भन्ने चिन्ता बढेको छ । कार्बन व्यापारको अवधारणा र क्योटो प्रोटोकलको प्रावधानले कार्बनको मौद्रिक मूल्य निर्धारण गरिदिएको पनि छ । र यसले कम विकसित मुलुकलाई आफ्नो अधिकारको खोजी गरिदिएको आभास ती मुलुकलाई मिलेको थियो । अमेरिका र चीन जस्ता मुलुकले बढाएको कार्बनको जोखिम भोग्न वाध्य पारिएका साना देशलाई राहत पनि मिलेको थियो । त्यसको कार्यान्वयनसँगै हरित ऊर्जाको प्रवद्र्धनमा जोड दिई कार्बन उत्सर्जन कटौती गर्नेतर्फ विश्व चनाखो बन्दै गरेको सन्दर्भमा यतिबेला डोनाल्ड ट्रप्पको उदयले विश्वका कम कार्बन उत्सर्जन गर्ने मुलुकको भयको पारो उकासिदिएको छ । त्यसो त, यस अवधारणाले विकसित देशले कम विकसित देशलाई क्षतिपूर्ति गर्ने र सोही अनुपातको कार्बन उत्सर्जन गर्नको लागि दिएको अधिकार खोसिने पो हो कि भन्ने चिन्ता पनि बढेको देखिन्छ । विश्वका महाशक्ति ठानिएका मुलुकको 'कन्ल्फिक्ट अफ इन्ट्रेस्ट' का मारमा कम विकसित साना मुलुक पर्नु हुँदैन । न्यायिक सिद्धान्तलाई सबैले परिपालना गर्नु जरुरी छ । त्यसो हुन सकेको खण्डमा मात्रै विश्वले एकैसाथ प्रतिरक्षाको लागि रणनीति तय गर्न सक्छ । आज विश्व यस्तो संघारमा आइपुगिसकेको छ, वातावरणीय सुदृढीकरण र सुरक्षालाई प्रतिरक्षाको पाटोसँग जोड्न नसकेको खण्डमा कुनै पनि मुलुकले त्यसको गतिलो मूल्य चुकाउनुपर्ने हुनसक्छ । यस्तो जठिल समयको मोडमा एउटा औद्योगिक मुलुक अमेरिकामा डोनाल्ड ट्रम्पको उदय भएको छ र उनले वातावरणीय क्षेत्रका अन्तर्राष्ट्रिय महासन्धिका कतिपय महत्त्वपूर्ण ठानिएका प्रावधानलाई अवलम्बन नगर्ने घोषणा गरिरहेको सन्दर्भमा जलवायु परिवर्तनका नकारात्मक असरको न्यूनीकरणमा प्राविधिक तथा रणनीतिक रूपले असर पर्ने देखिन्छ । यहाँनेर पेचिलो सबाल के हो भने, अमेरिकाले आजसम्म उसको विकास गर्नको लागि गरेको वातावरण दोहोन र क्षयीकरणको मूल्य कसले तिर्ने ? अमेरिकालगायत विकसित तथा औद्योगिक राष्ट्रले उत्सर्जन गरेको कार्बनको क्षतिपूर्ति स्वरूप ती मुलुकले तेस्रो विश्वका कम कार्बन उत्सर्जन गर्ने मुलुकका लागि एक सय अर्ब डलरसम्मको जलवायु कोष खडा गर्ने कबोल गरेका हुन् । तर, अमेरिकी राष्ट्रपति निर्वाचित ट्रम्पको गैरजिम्मेवारपूर्ण अभिव्यक्ति दिएबाट जटिलता थपिएका छन्, अन्योलपूर्ण अवस्था सिर्जिएको छ । र, यसले 'यूएन फ्रेमवर्क कन्भेन्सन अन क्लाइमेट चेन्ज'लाई थप सशक्तीकरण गर्ने र जलवायु परिवर्तनका कारण निम्तिने खराब अवस्थासित जुध्ने रणनीति निर्माणको अभियानमाथि नै 'रातो बत्ती' बालिदिएको छ ।"
जलस्रोत कब्जा गर्ने भारतको रणनीति,"नेपालभारतबीच २१ अक्टोबर २०१४ मा विद्युत् व्यापार सम्झौता हुनुअघि नेपाललाई पठाएको सम्झौताको मस्यौदामा 'भारतीय सतप्रतिशत लगानी' भएका कम्पनीबाट मात्र वा 'नेपालले चाहेमा संयुक्त उपक्रम (ज्वाइन्ट भेन्चर) का कम्पनी' बाट मात्र उत्पादित बिजुलीको व्यापार गर्न सकिने उल्लेख थियो । उसको सतप्रतिशत वा नेपाल सरकारले चाहेमा ऊसित मिसिन पाउने सर्त राख्नुको एउटै उद्देश्य थियोनेपालका खोलानाला कब्जा गर्नु र विद्युत् उत्पादनमा अन्य विदेशी राष्ट्र वा कम्पनी सहभागी हुन नपाउनु । भारतको यस्तो मस्यौदाको सर्वत्र विरोध भएपछि त्यसलाई सच्याउँदै जुनसुकै कम्पनीले उत्पादन गरेको बिजुली पनि सीमापार कारोबार हुन पाउने प्रावधान राख्दै दुई देशका प्रधानमन्त्रीबीच सम्झौतामा हस्ताक्षर भएको थियो । यो सम्झौता भारतीय चाहनामा भएको थिएन । 'नखुलेको आकास खुलेर आयो' भनेजस्तै 'पहिला छिमेकी' भन्ने भारतीय प्रधानमन्त्री नरेन्द्र मोदीको नेपाल भ्रमणपछि यो सम्झौता, महाकाली सन्धि कार्यान्वयन गर्ने उद्घोष अनि पञ्चेश्वर विकास प्राधिकरण गठन आदि भए । तर भारतीय कर्मचारीतन्त्र विद्युत् व्यापार सम्झौताको पक्षमा थिएनन् । नेपालले विद्युत् व्यापार सम्झौताको मर्मअनुसार भारतीय ऊर्जा बजार खुला गर्न पटकपटक ताकेता गर्दै आइरहेको थियो । भारतले उसले भनेको कम्पनीसितबाट मात्र कारोबार गर्न पाउने पूर्व अडान कायमै राखेका बेला एकाएक गत सोमबार (५ डिसेम्बर) उसको विद्युत् मन्त्रालयले 'विद्युत्को सीमापार व्यापारसम्बन्धी निर्देशिका' जारी गरेर आफ्ना एक दर्जन निकायलाई परिपत्र गर्यो । उक्त निर्देशिकामा नेपाललाई पठाइएको विवादास्पद मस्यौदाभन्दा खतरनाक सर्तहरू राखिएका छन् । निर्देशिकाको बुँदा नं ५२१ (क) मा भारत सरकार वा सार्वजनिक संस्थान वा निजी क्षेत्रले बिजुली आयात गर्नुपर्दा उत्पादन आयोजनामा भारतीय सरकार वा सार्वजनिक संस्थान वा उसको निजी क्षेत्रको ५१ प्रतिशत सेयर हुनुपर्नेछ । यसैगरी निर्देशिकाको बुँदा नं ५२१ (ख) मा भारत सरकारको १०० प्रतिशत लगानी भएको वा छिमेकी देशको लगानी वा नियन्त्रण भएको कम्पनीबाट मात्र बिजुली आयात गरिने उल्लेख छ । यी दुई बुँदा भारतले नेपालसित त्यतिबेला गर्न लागेको विद्युत् व्यापार सम्झौताका मस्यौदामा उल्लेख थिए । भारतले नेपालसित खुला रूपमा परिमार्जित सम्झौता त गर्यो, तर त्यसको कार्यान्वयन नगरी आफ्ना मन्त्रालयहरूमा परिपत्र गराई नेपालसित गरेको सम्झौतालाई धोती लगाइदियो । निर्देशिकामा भारतले विद्युत् व्यापारलाई 'रणनीतिक' भनेको छ । यो निर्देशिकाको मुख्य उद्देश्य दुइटा छन् । पहिलो, नेपालमा चिनियाँ प्रभाव बढ्दै गइरहेको सन्दर्भमा विशेष गरेर जलविद्युत्मा चीनको लगानीमा रोक लगाउनु र दोस्रो नेपालका महत्त्वपूर्ण र रणनीतिक जलस्रोतमाथि आफ्नो कब्जा जमाउनु । यो निर्देशिकाले नेपालले २०४८ सालमा बनाएको विद्युत् विकास नीति र त्यसअनुसारको विद्युत् ऐन, २०४९ लाई असफल पारिदिएको छ । हाम्रो नीतिले 'बिजुली बेचेर धनी हुने' उद्देश्य राखेको छ । जबकी नीति र कानुन लागू भएको दुई दशकभन्दा बढी भइसक्दा पनि हामी त्यही नीति बोकेर हिंडिरह्यौं । छिमेकी बजार ताकेर नीति बनेको दुई दशकभन्दा बढीको अवधिमा भारतमा बिजुली निर्यात होइन, उल्टै आयात गरेर उसमाथिको निर्भरता अझ बढाइएको छ । भारतले घोषित रूपमै नेपालमा उत्पादन भएको बिजुलीलाई आफ्नो बजारमा निषेध गरेको छ । यो निर्देशिकासँगै भारतले नियमन गर्ने भनेको छ र त्यो नियमन उसको केन्द्रीय विद्युत् नियमन प्राधिकरणले बनाउन बाँकी नै छ । उसको त्यो नियमन आएपछि नेपालको जलविद्युत् कम्पनीमा लगानी गर्ने कम्पनीका प्रोफाइल मात्र होइन, जलविद्युत्मा हुने लगानी र यहाँसम्म कि नेपालका खोलानालाको नाडी छाम्न पाउनेछ । केही वर्षयता छिमेकी चीनले नेपालको जलविद्युत्मा चासो देखाउँदै आएको छ । उसको आफ्नै लगानीमा ५० मेगावाटको माथिल्लो मस्र्याङ्दी हालै सम्पन्न गरेको छ भने ७५० मेगावाटको पश्चिम सेती बनाउन नेपाल सरकारसित समझदारी गरेको छ । त्यसैगरी तत्कालीन प्रधानमन्त्री केपी शर्मा ओलीको चीन भ्रमणमा किमाथान्का अरुण चीनले बनाउने सहमति भएको छ । नेपालका प्रमुख संरचना निर्माणको ठेक्का चिनियाँ कम्पनीले पाइरहेका छन् । ढल्केबरमुजफ्फपुर सवस्टेसन एउटा उदाहरण हो, जहाँ चिनियाँ कम्पनीले निर्माण गरिरहेको छ । हिजो अस्ट्रेलियन कम्पनी स्मेकको हातमा पश्चिम सेती हुँदा चिनियाँ कम्पनी सिमेकले लगानी गर्ने समझदारी भएको थियो । पछि भारतकै उक्साहटमा पश्चिम सेतीबाट एडीबीले हात झिकेको थियो । १६ वर्षसम्म एउटा आयोजना अड्काएर नेपाललाई दीर्घ अन्धकारमा राख्न भारत सफल भयो । यतिले मात्र नपुगी माथिल्लो कर्णाली र अरुण तेस्रो पनि आफ्नो पोल्टामा पार्यो । भारतीय कम्पनीको हातमा परेका यी दुई आयोजना दस वर्ष हुन लागिसक्दा पनि निर्माणको अत्तोपत्तो छैन । उल्टै निर्माणमा जान नसके, नेपाल सरकारले सहयोग नगरे क्षतिपूर्ति तिर्ने गरी पीडीए गरिएको छ । भारतले यस्ता रणनीतिक महत्त्वका धेरै जलविद्युत् आयोजना 'होल्ड' गरेर राखेको छनेपाललाई पनि गर्न नदिने र अरूलाई पनि आउन नदिने रणनीतिअन्तर्गत । भारतको ऊर्जा बजार (२५ हजार मेगावाट अहिले नै उसको प्रणालीमा अपुग) ताकेर नर्वेको एसएन पावरले झन्डै दस वर्ष आफ्नो समय खेर फाल्यो६५० मेगावाटको तामाकोसी तेस्रोमा । भारतमा दीर्घकालीन बिजुलीको भाउ अति सस्तो भएका कारण उसले लगानी जुटाउन सकेन र अन्त्यमा हार खाएर तामाकोसी तेस्रोबाट हात झिक्यो एसएन पावरले । नेपाललाई बेच्दा प्रतियुनिट १० रुपैयाँ लिने भारतले नेपालबाट निकासी हुने बिजुली प्रतियुनिट भारु २५० मा किन्न खोज्छ । भारतमुखी नीति होइन, नेपालमुखी विद्युत् तथा ऊर्जा नीति अबको आवश्यकता हो । भारतलाई नेपालको बिजुली होइन पानी चाहिएको छ । तर यो कटु यथार्थप्रति हाम्रा नेताहरू उदासीन छन् । यो निर्देशिका जारी गर्नुअघि नै भारतीय ऊर्जा बजारलाई लक्षित गरी नेपालको जलविद्युत्मा लगानी गर्ने प्रवद्र्धकहरू हैरान भइसकेका थिए । त्यसमाथि सतप्रतिशत भारतीय वा ५१ प्रतिशत भारतीय पुँजी भएको कम्पनीले बनाएको मात्र बिजुली आयात गर्न पाइने सर्त राखेपछि बाँकी सम्भावना पनि क्षीण भयो । अर्कोतर्फ, नेपालभारतबीच विद्युत् व्यापार सम्झौता भइसकेपछि 'नेपालभारत एकीकृत प्रसारण लाइन गुरुयोजना' ले ६ कोरिडरमा ११ वटा सीमापार प्रसारण लाइन परिकल्पना गरेको थियो । यसमध्ये ढल्केबरमुजप्फपुर निर्माण सम्पन्न भइसकेका छन् भने अब बाँकीको भविष्य अन्यौलमा परेको छ । क्षेत्रीय विद्यत् व्यापारमार्फत सार्क क्षेत्रको आर्थिक सामाजिक स्तर उकास्ने गरी २७ नोभेम्बर २०१४ मा भएको 'सार्क फ्रेमवर्क एग्रिमेन्ट फर इनर्जी कोअपरेसन (इलेक्ट्रिसिटी)', जसलाई नेपालको संसद्ले पनि पारित गरिसकेको छ, लाई पनि भारतको यो निर्देशिकाले कुठाराघात गरेको छ । एकातिर सार्क क्षेत्रमा क्षेत्रीय विकास र जीवन स्तर उकास्नका लागि सीमापार विद्युत् व्यापार गर्ने भन्दै सदस्य देशहरूले सम्झौता गर्ने, अर्कोतिर यस्ताखालका सर्त तेस्र्याएर ऊर्जा विकासमा अवरोध पुर्याउने नियतले क्षेत्रीय तहमा आपसी सहयोग हुन सक्दैन । भारतको यो नीतिलाई हाम्रा नेताहरूले उल्टो पाटोबाट हेरे भने त्यसबाट हामीलाई धेरै फाइदा छ । नेपालले बिजुली निर्यात गर्ने नीति त्याग्नुपर्छ । स्वदेशमा ऊर्जा उपलब्धताको ग्यारेन्टी गर्ने हो भने यहाँ सिमेन्ट, रासायनिक मल, पर्यटन लगायतका उद्योग फस्टाउन सक्छन् । तराईका गह्रागह्रामा बिजुली पुर्याउने हो भने लिफ्ट सिँचाइबाट कृषि उत्पादकत्व वृद्धि भई निर्वाहमुखीबाट व्यावसायिक कृषिमा रुपान्तरण गराउन सकिन्छ । अर्कोतर्फ, वर्षायामको बिजुली खेर फाल्नुपर्छ भन्दै स्वदेशी लगानीकर्ताका लागि विद्युत् खरीद सम्झौता (पीपीए) रोक्ने तर अमेरिकी डलरमा पीपीए गर्न कुनै कसर बाँकी नराख्ने नेपाल विद्युत् प्राधिकरण प्रवृत्तिलाई पनि पाठ सिकाएको छ । तसर्थ भारतमुखी नीति होइन, नेपालमुखी विद्युत् तथा ऊर्जा नीति अबको आवश्यकता हो । भारतलाई नेपालको बिजुली होइन पानी चाहिएको छ । तर यो कटु यथार्थप्रति हाम्रा नेताहरू उदासीन छन् । किनभने हाम्रा नेताहरूसित 'मेगा भिजन' होइन 'माइक्रो भिजन' छ । आफ्ना श्रीमती, छोराछोरी, सालासाली, ज्वाइँजेठानका स्वार्थका घेराभन्दा माथि हाम्रा कुनै पनि नेता उठ्न सकेनन् । यही हो 'माइक्रो भिजन' ।"
संविधान संशोधन र धम्कीको राजनीति,"संविधानलाई सबैको स्वीकृत दस्ताबेजको रूपमा लागू गर्ने यत्नका साथ संशोधनको कुरा फेरि सतहमा आयो । संविधानको दोस्रो संशोधन प्रस्ताव सरकारी पक्षले अगाडि सारेको छ । सार संशोधन प्रावधानहरू जसको मागका कारण अगाडि ल्याइएको हो, तिनलाई पनि स्वीकार्य भएन । संसद्को प्रतिपक्ष एमालेलाई पनि स्वीकार्य हुन सकेन । एकअर्काप्रति टिप्पणी गर्ने क्रममा वर्तमान प्रतिपक्ष सत्तामा छँदै दिल्लीमा अधिकारीहरूसँगको कुराकानीमा अहिलेजस्तै संशोधनको पक्षमा आफ्नो स्वीकृति भएको, अझ भनौं स्वयंले यो प्रस्ताव अगाडि बढाउने वचनबद्धता व्यक्त गरेको समेत अगाडि आयो । सुशील कोइरालाकै सरकार हुँदा पनि यस्तै प्रकृतिको संशोधनको पक्षमा तत्काल सरकारमा सामेल एमालेसमेत अगाडि बढेको पनि सुनियो । सत्यतथ्य जेसुकै होस्, घुमिफिरी संशोधनको पक्षमा दिल्ली रहेको स्पष्ट देखियो । भारतीय प्रधानमन्त्री हुन् या राष्ट्रपति, सबैले सर्वमान्य संविधान बनाउन र नेपालको राजनीतिक स्थिरता सुनिश्चित गर्न नेपालका नेताहरूलाई सुझाव दिएको कुरा लुकेन पनि । अपितु पटकपटक यिनै कुरा दोहोर्याई मात्र राखियो । भारतका छापाहरूमा सम्पादकीयदेखि लिएर विभिन्न प्रकृतिका समाचार संविधानको दोस्रो संशोधन प्रस्तावपछि प्रसस्त देखिए । सिंगो भारतभर र दक्षिणपूर्वी एसियाको राजनीतिमा चासो राख्ने जोकोहीलाई कतिपय विषयमा भ्रम पार्ने किसिमका कुरा लेखिएको स्पष्ट देखिन्छ । संविधान संशोधनको विपक्षमा उभिएको एमालेलगायतका सानाठूला राजनीतिक दल दक्षिणपन्थी या वामपन्थी दुवैतिरबाट संशोधनविरुद्ध सडक र संसद् अभियान तताउन सुरु भयो । उता मधेसी दलहरूले आफ्नो असन्तुष्टि अहिलेसम्म विज्ञप्तिमै सीमित राखेका छन् । मधेसी मोर्चाका पुराना राजनीतिक नेता महन्थ ठाकुर त अझ संस्थापनले मधेसी गुमायो अब मधेस गुमाउँदैछ भन्ने हदसम्म पुगिसकेका छन् । यो पाउनु र गुमाउनुजस्ता शब्दावली कसरी विकास भए ? मधेस गुमाउनु भन्नुको अर्थ के हो ? अझै खोजीको विषय छँदैछ । संविधान संशोधनको विषय सर्वमान्य संविधान बनाउने कुरा अब सम्भव भएन । अहिलेकै संशोधन प्रस्तावलाई पनि अस्वीकार गर्ने मधेसका स्वनामधन्य नेताहरू र यो संशोधन राष्ट्रघाती एवं विखण्डनकारी हो भन्ने शक्ति दुवैलाई कुनै पनि प्रकृतिको संशोधनले चित्त बुझाउन सक्ने अवस्था छैन । मधेसकेन्द्रित दलका नेताहरू अब सर्वमान्य संविधान खोज्न कहाँ जाने ? संसारमा कुनै पनि संविधान सर्वमान्य हुन सक्दैन । जनमत र जनताको भावनाभन्दा अन्तर्राष्ट्रिय जगत् र व्यवहारलाई चित्त बुझाउने गरी संविधानको खाका निर्माण गरिएकाले पहिलो संविधानसभाले संविधान भने दिन सकेन । त्यसबेलाको ठूलो दल नेकपा माओवादी सम्झौताबाट नभई क्रान्तिको ताकतले सत्तामा पुगेको दम्भका साथ संविधानलाई प्रभावित गर्ने यत्नमा लाग्यो । राष्ट्रिय झन्डा, देशको नाम, जातीय राष्ट्रवाद आदि संविधानमा थोपर्ने प्रयत्नसम्म गर्न ऊ चुकेन । तर यो त्यति सहज र सरल भने थिएन । तर पनि केही शब्दहरू संविधानमा अझै पनि परेका छन्, जसले यो संविधानलाई पूर्ण प्रजातान्त्रिक स्वरूप दिन सकेको छैन । एउटा शब्द बहुलवाद राख्ने कि नराख्ने भन्ने विषयमा धेरै वाद, प्रतिवाद र संवाद भए । संविधान बन्छ भने यो शब्दप्रति आग्रह नराखौं भनेर लोकतान्त्रिक शक्तिले एक किसिमको स्वीकृति दियो पनि । त्यसैगरी समाजवादउन्मुख राज्यको परिकल्पनालाई संविधानको अक्षरमै राख्नुपर्ने आग्रहले पनि स्थान पायो । नेपालको संविधानमा यी दुई विषयलाई ध्यान दिएर हेर्ने जोकोहीले संविधान कुनै राजनीतिक आग्रहप्रति एकोहोरिएको स्पष्ट देखिन्छ । सर्वस्वीकृत संविधान बनाउने नाममा पहिलो संविधान संशोधन आफैं एउटा प्रश्नका रूपमा उभिन पुग्यो । संविधान कार्यान्वयनमा जानुको साटो फेरि दोस्रो संशोधनको विषयले यो संविधान मुलुकमा भइहाल्छ या हुँदैन भन्ने आशंका देखिन थाल्यो । यो संशोधन कुनै किसिमले दुईतिहाइ बहुमतले पास भइहालेछ भने पनि यसलाई सर्वस्वीकृत संविधानका रूपमा लिन भने सकिन्न । ९० प्रतिशतभन्दा बढी जनप्रतिनिधिले बनाएको संविधानलाई सर्वस्वीकृत भनिएन भने तानतुन पारी ह्वीप जारी गरेर दुईतिहाइ संख्या पुर्याएर गरिएको संशोधन कति हदसम्म स्वीकार्ने ? यो प्रश्न सबैका सामु उभिन्छ नै । मधेसकेन्द्रित दलहरूको आग्रहलाई उनीहरूले जतिसुकै लचिलो भएका छौं भने पनि त्यो सम्पूर्ण नेपालीको चाहनाअनुकूलको छैन । यसका लागि कुनै जनमतको खोजी गर्नुपर्ने आवश्यकता भने छैन । संघीयतामा जानु नै गलत थियो भन्ने स्वर नेपाली जनमानसमा प्रकट हुन थालेका छन् । जानु गलत थियो या सही थियो भन्ने बहस, विवादमा अहिले नजाऔं । तर यो बहसको टुंगो भने छिट्टै लाग्ने विषय भने देखिँदैन । मधेस आन्दोलन भनिएको आन्दोलन यथार्थमा मधेसबाट उठेको जस्तो पनि देखिँदैन । मधेसकेन्द्रित दल र तिनका नेताहरू सरकारले बोलाएको वा त्यस्तै कुनै औपचारिक भेलामा बाहेक अन्यत्र एकजुट भएर एउटा मागमा अडिएका भने छैनन् । कसैको इसारामा माग तेर्साउने र त्यसैमा झुम्मिने, र को बढी ती मागप्रति बफादारीका साथ लागिरहेको छ भन्ने देखाउनका लागि त्यही शक्तिको छेउछाउ पुग्ने यत्नबाहेक अरू केही भएको छैन । नेपालको राजनीतिक स्थिरतामा चिन्ता राख्ने विदेशी नै नेपालको अस्थिरतासँग गाँसिएका छन् । भारतको गुप्तचर संस्था, त्यहाँको सञ्चारमाध्यम सधैं नेपाललाई एउटा अस्थिर राष्ट्रका रूपमा चित्रित गर्न चाहन्छ । त्यसलाई पुष्टि गर्न देशभित्रैको घोर राष्ट्रवादी शक्तिका रूपमा आफूलाई प्रस्तुत गर्ने राजनीतिक दल पनि त्यत्ति नै सक्रिय देखिन्छ । एकथरीले चुनाव र सत्तालाई केन्द्रमा राखेर आफ्नो राजनीतिक क्रियाकलाप अघि बढाउनु र अर्कोथरीले नेपालबाट मधेस गुम्छ भन्ने खालको अभिव्यक्ति दिई संस्थापनलाई घुर्की लगाउनु दुवै घोर आत्मघाती राजनीतिक व्यवहार हुन् । मधेसकेन्द्रित दल र नेताहरू, मोर्चा या गठबन्धन जेसुकै भने पनि संविधान कार्यान्वयनसँग तर्सेका छन् । निर्वाचनको माध्यमबाट जनभावना प्रकट गर्ने हिम्मत यी दलहरूसँग छैन । चुनाव हुन नदिने र त्यसपछिको राजनीतिक अन्योलमा आफ्नो अस्तित्व बचाइराख्ने अभियान उनीहरूको छ । मुलुकको अन्तरिम संविधान बन्नुअघिको आन्दोलन र त्यसपछि भएको निर्वाचनमा पाएको सफलता, यो आन्दोलनले पनि त्यस्तै प्रकृतिको राजनीतिक उपलब्धि हासिल गर्छ भन्ने भ्रम पाले पनि दोस्रो मधेस आन्दोलन कसैको आडभरोस नहुने हो भने स्वयं मधेसमै पराजित भइसकेको छ । सिंगो नेपालको नक्सालाई प्रभावित गर्ने कुरा त परै राखौं । अबको राजनीतिक बाटो भनेको निर्वाचन नै हो । आन्दोलनको सफलताअसफलता सरकारसँग हुन र गरिएका सम्झौता हुन सक्दैनन् । तर निर्वाचनको लागि मधेसी मोर्चा या गठबन्धन तयार छैन । भावनात्मक आन्दोलनले संगठनात्मक मजबुती दिन सक्दैन । मधेस आन्दोलनको जस लिनका लागि मधेसको कुनै एउटा दल मात्र छैन, त्यो दसबाह्रचौध दलमा विभाजित हुन जान्छ, यदि यसलाई उपलब्धिका रूपमा लिने हो भने पनि । सर्वस्वीकृत संविधान संशोधनको बाटो लिनुभन्दा कार्यान्वनको बाटो नै अहिलेको राजनीतिक स्थिरताको लागि उपयुक्त हो । आन्दोलन गरिरहेको र आन्दोलनको धम्की दिँदै गरेको दुवै पक्षले यो तथ्य स्वीकार्ने हो भने स्थिरताको बाटोमा नेपालको राजनीति अघि बढ्न सक्छ । भएको सय मत बाह्र ठाउँमा विभाजित हुँदा वर्तमान संविधानले मधेसलाई प्रतिनिधित्वको अवसर दिँदैन । समानुपातिक भनेर छुट्याइएका केही स्थानमा केही व्यक्ति झिनो स्वर संघीय संसद्मा व्यक्त गर्ने हैसियतमा त आउलान्, तर त्यसले भोलिको नीतिनिर्माणमा कुनै प्रभाव छोड्ने अवस्था भने रहँदैन । त्यसकारणले पनि हुन सक्छ संघीय संसद् वा केन्द्रीय राजनीतिमा आफ्नो भूमिका खोज्नुको साटो क्षेत्रीय राजनीतिमै रमाउने सोच मधेसकेन्द्रित दलका नेताहरूको देखिन्छ । क्षेत्रीय प्रदेशको राजनीति पनि पूरै उनीहरूको पोल्टोमा जान्छ भन्ने पनि देखिँदैन । जनसंख्याको बनोटलाई नै हेर्ने हो भने मधेसको जनबनोटमा मधेस मूल र पहाड मूलको बीचमा धेरै ठूलो अन्तर छैन । पहाड मूलका मान्छेहरू मधेस आन्दोलनसित सामान्यतः पटक्कै रूची राख्दैनन् । मधेसभित्रै पनि रैथाने र आप्रवासी मधेसीहरूमाझ एउटा रेखा विस्तारै कोरिन थालेको छ । मधेसी नेताहरूले अहिले राखेका मागबाट असन्तुष्ट जमात पनि सानो छैन । अहिले पनि राष्ट्रिय पार्टीहरूमा कांग्रेसएमालेमाओवादी वा राप्रपामा मधेस मूलकै प्रतिनिधिहरूको संख्या मधेस आन्दोलनसँग जोडिएका प्रतिनिधिभन्दा ठूलो छ । रैथाने मधेसका लागि संविधानमा भाषा के राख्ने भन्ने विषयसित कुनै सरोकार छैन । पहाडबाट मधेस छुट्टिएकै हुनुपर्छ भन्नेमा पनि जबर्जस्त आग्रहको रूपमा छैन । हामी लचिलो भयौं, मेची महाकालीको समथर भूभागलाई एउटा प्रदेशको साटो हामीले दुइटामा चित्त बुझायौं भन्नेसम्मका अभिव्यक्ति मधेसकेन्द्रित दलका नेताबाट आएको भनाइसँग आम मधेसवासी कुनै सरोकार राख्दैनन् । मधेसकेन्द्रित दलका नेताहरूले जतिसुकैपटक हामी थारू, आदिवासी जनजाति, मुसलमानका प्रतिनिधि हौं भने पनि जनमानसमा उनीहरूलाई प्रतिनिधिका रूपमा स्वीकार्ने सोच देखिँदैन । सर्वसम्मत संविधान बन्न सक्दैन भन्नेमा अहिलेको राजनीतिक घटनाक्रमले स्पष्टै देखाइसक्यो । अब राजनीतिक पात्र एवं स्वार्थले जनतामाझ गएर आफ्नो पक्षमा जनमत निर्माण गर्दै फेरि संशोधनको कुरो उठाउन भने सक्छन् । होइन भने अहिले प्रस्तावित संशोधनले स्वीकृति पाउन नसकेको अहिलेको राजनीतिक विश्लेषणले स्पष्ट देखाउँछ । सर्वस्वीकृत संविधान संशोधनको बाटो लिनुभन्दा कार्यान्वनको बाटो नै अहिलेको राजनीतिक स्थिरताको लागि उपयुक्त हो । आन्दोलन गरिरहेको र आन्दोलनको धम्की दिँदै गरेको दुवै पक्षले स्वीकार्ने हो भने स्थिरताको बाटोमा नेपालको राजनीति अघि बढ्न सक्छ, होइन भने अस्थिरता नेपाली राजनीतिको नियतिकै रूपमा स्वीकार गर्नुपर्ने स्थिति देखिन्छ ।"
पञ्चायतकालीन भरुवा बन्दुकको भरमा प्रतियोगिता,"बागलुङः एकाग्रता चाहिने खेल सुटिङ, आकर्षक एअर राइफल र पेस्तोल, गोली, विशेष किसिमको एअर कन्डिसन हल, विशेष खालको ड्रेस, छिस्रिक्क आवाजले पनि प्रभावित नगरोस् भनेर न्वाइज रिडक्सन इयर फोनको प्रयोग । यसकारण अरू खेलभन्दा सुटिङ खेल पृथक मानिन्छ । तर, यही सुटिङ खेलको पश्चिमाञ्चल क्षेत्रीय छनोट प्रतियोगिता भने पञ्चायतकालीन भरुवा बन्दुकको भरमा सञ्चालन हुने भएको छ । आसन्न सातौं राष्ट्रिय खेलकुद प्रतियोगिताका लागि बागलुङमा हुन लागेको क्षेत्रीय सुटिङ छनोट प्रतियोगिता राज्य र राष्ट्रिय खेलकुद परिषद्को चरम बेवास्ताका कारण पञ्चायतकालीन भरुवा बन्दुकका भरमा सञ्चालन गर्नुपर्ने बाध्यता रहेको जिल्ला सुटिङ संघका अध्यक्ष भगवती केसीले बताइन् । धेरै पुरानो भएकाले कुनै पनि गन प्रयोग गर्नयोग्य छैन, अस्ट्रेलियाको सिड्नीमा भएको सुटिङको ओलम्पिक खेलमा समेत सहभागिता जनाएका खेलाडी केसीले भनिन्, काठ र बन्दुक उचाल्नुमा केही फरक छैन, लाजमर्दो अवस्था छ तर पनि जिल्लामै क्षत्रीय प्रतियोगिता तोकिएकाले गर्नुपर्ने बाध्यता छ । छोटो समय दिएर आयोजना गरिएको प्रतियोगिताले पर्याप्त तयारीसमेत नभएको र उपर्युक्त कभर्ड हलको अभावमा घरको छतमा प्रशिक्षण गराइरहेको उनले गुनासो गरिन् । पञ्चायतकालमा सुटिङ खेलको प्रशिक्षक भए पनि अहिले पश्चिमाञ्चलमै प्रशिक्षक नरहेको सुटिङ संघले जनाएको छ । यही मंसिर ३० गते हुने सुटिङको क्षेत्रीय छनोट प्रतियोगितामा रूपन्देहीबाट दुई पुरुष र दुई महिला, कास्कीबाट तीन पुरुष र तीन महिला तथा बागलुङबाट ६ पुरुष र ६ महिला गरी २२ खेलाडीको सहभागिता रहनेछ । पश्चिमाञ्चलमा सुटिङ खेलको उर्वर मानिने बागलुङमा पञ्चायतकालको तीनवटा राइफल र दुईवटा पेस्तोल छ । यी बन्दुक पनि जनयुद्धकालमा सुरक्षा निकायले धेरै वर्षसम्म जिल्ला प्रशासन कार्यालयको गोदाममा थन्क्याएर राखेकाले खिया लागेर काम नगर्ने अवस्थामा पुगेका छन् । पञ्चायतकालको बन्दुक, त्यही पनि युद्धकालमा प्रशासनले गोदाममा राख्दा काम नचल्ने अवस्थामा छन्, जिल्ला खेलकुद विकास समितिका सदस्यसचिव भीमसेन शाक्यले भने, न लक हुन्छ, न कक हुन्छ । यस विषयमा सुटिङ संघले पटकपटक खेलकुद परिषद्, पश्चिमाञ्चल क्षत्रीय खेलकुद विकास समितिमा ध्यानाकर्षण गराए पनि सुनुवाइ नभएको जिल्ला खेलकुद विकास समिति बागलुङका अध्यक्ष धनबहादुर परियारले बताए । हामीले धेरैपटक जानकारी गरायौं तर सेवासुविधा, अवसर र सामग्री सबै केन्द्रमै केन्द्रित गर्ने प्रवृत्तिले हामी आजित भएका छौ, परियार भन्छन् । राष्ट्रिय प्रतियोगिताका लागि बागलुङमा सुटिङका साथै आईटीएफ तेक्वान्दोको पनि क्षत्रीय छनोट खेल हुने जिल्ला खेलकुद विकास समितिले जनाएको छ । क्षेत्रीय छनोट प्रतियोगिताबाट सुटिङतर्फ १२ र आईीटएफतर्फ ४१ जना खेलाडी सातौं राष्ट्रिय खेलकुद प्रतियोगिताका लागि छनोट हुनेछन् । आईटीएफ तेक्वान्दोमा पश्चिमाञ्चल क्षेत्रका ११ जिल्लाका दुई सय पाँच खेलाडीको सहभागिता रहनेछ ।"
एन्फाको जवाफ थ्रीस्टारलाई अमान्य,"काठमाडौं : रुस्लान थ्रीस्टार क्लबले एएफसी कप २०१७ को प्ले अफ खेलमा आफ्नो सहभागिता अनिश्चित बनेको भन्दै न्यायका लागि जस्तोसुकै कदम चाल्ने जनाएको छ । थ्रीस्टारले पहिलो चरणमा सहभागी भई छनोट भएको टोलीलाई दोस्रो चरणमा सहभागिता गराउने काममा एन्फाकै त्रुटि भएको ठहर गर्दै कानुनी उपचार खोल्ने जनाएको हो । थ्रीस्टारका महासचिव सञ्जीव शिल्पकारले एन्फाको लापरबाहीले क्लबको लगानी र प्रतिष्ठामा आघात पुगेको बताए । एन्फाले हामीलाई शुक्रबार पठाएको पत्र आफैंमा गैरजिम्मेवार छ । चारपटक एएफसीबाट आएको पत्रलाई बेवास्ता गरिनु आफैंमा लज्जास्पद विषय हो । एन्फाले हामीलाई पत्रमार्फत पठाएको जवाफमा एएफसीले नेपालको सहभागिता भनेको र कुन क्लब भनेर उल्लेख नगरेका कारण एन्फा सचिवालयबाट भूलवश त्रुटि भएको र एएफसी कपमा थ्रीस्टारको नाम छुटेको भन्ने उल्लेख छ, शिल्पकारले भने । शिल्पकारले एन्फाको जवाफ थ्रीस्टारका लागि मान्य नहुने पनि बताए । एन्फाको गल्ती आफैं गर्ने र पत्रमार्फत भूलवश त्रुटि भन्दै पन्छिने काम गर्दा क्लबले फुटबलमा गरेको लगानी बालुवामा पानीजस्तो भएको छ । एन्फाले छानबिनका लागि समिति बनाए पनि क्लब १५ दिनसम्म त्यत्तिकै बस्नेछैन । हामी अब न्यायका लागि जानेछौं, शिल्पकारले भने । थ्रीस्टारले मंगोलियामा भएको पहिलो चरणको छनोट खेलमा मात्र ६४ लाख रुपैयाँ खर्च गरेको थियो । यसका लागि एएफसीबाट २० हजार अमेरिकी डलर र एन्फाबाट १० लाख रुपैयाँ सहयोग पाएको थियो । थ्रीस्टारका कप्तान विक्रम लामाले एएफसी कपकै लागि क्लब र खेलाडीले ६ महिनादेखि निरन्तर तयारी गरेकाले दोस्रो चरणमा खेल्न नपाउँदा दुःख लागेको बताए । कुनै पनि खेलाडीले अन्तर्राष्ट्रिय स्तरको खेलमा सहभागिता जनाउन नपाउँदा खिन्न लाग्छ । अझ हामीले त धेरै ठूलो मेहनत गरेका थियौं । क्लब र खेलाडीको लगानी यसमा धेरै थियो । यस प्रतियोगिताका कारण थ्रीस्टारका खेलाडीले कुनै पनि खेलमा भाग लिएका थिएनन्, लामाले भने । उनले यस्तो गल्तीले सबै खेलाडीलाई निराश बनाएको बताए । एन्फाको अध्यक्ष पदमा हालै पराजित भएका कर्माछिरिङ शेर्पाले एन्फा पदाधिकारीको लापरबाहीको पराकास्टाका कारण थ्रीस्टारको मात्र नभएर सिंगो नेपाली फुटबलको बेइज्जत भएको बताए । एन्फाले झारा टार्नका लागि छानबिन समिति बनाएको छ । एन्फाकै पदाधिकारी बसेर गर्ने छानबिन कस्तो होला । गल्ती आफैं गर्ने, छानबिन पनि आफैं गर्ने यो कस्तो विडम्बना, शेर्पाले भने । उनले यस घटनाले क्लब फुटबलको भविष्य अन्धकार रहेको भन्दै छानबिनका लागि नेपाल सरकारको मातहतमा छुट्टै समिति बनाइनुपर्ने पनि बताए । एन्फा कार्यसमितिको शुक्रबार नै बसेको बैठकले थ्रीस्टारले एएफसी कप प्ले अफ खेल्न नपाउनुमा आफ्नो कमजोरी भइसकेको स्वीकार गरेको थियो । घटनालाई मत्थर गर्न एन्फाले शुक्रबार नै मनोनीत भएका उपाध्यक्ष वीरबहादुर खड्काको संयोजकत्वमा तीन सदस्यीय समिति गठन गरेको छ । समितिमा एन्फा सदस्य रमेश रायमाझी र एन्फाका विकास निर्देशक सञ्जीव मि श्र सदस्य छन् । समितिले १५ दिनभित्र छानबिन गरी प्रतिवेदन बुझाउने पनि एन्फाले जनाएको छ । मंगोलियामा गत अगस्टमा एएफसी कपका लागि भएको छनोट खेलबाट नेपालको लिग विजेता रुस्लान थ्रीस्टार क्लब एएफसी कप प्ले अफका लागि छनोट भएको थियो । थ्रीस्टार क्लबले प्ले अफ छनोटअन्तर्गत समूह बीबाट प्रतिस्पर्धा गरेको थियो । थ्रीस्टार समूह विजेता बन्दै प्ले अफका लागि छानिएको थियो । तीन टोली सम्मिलित छनोटको पहिलो खेलमा थ्रीस्टारले इर्चिमलाई २० गोलले हराएको थियो । थ्रीस्टार दोस्रो खेलमा नागावोर्लडसँग ११ गोलको बराबरीमा रोकिएको थियो । तर दोस्रो चरणका लागि एएफसीले बिहीबार सार्वजनिक गरेको सूचीमा नेपालको थ्रीस्टारको नाम छैन । एएफसीले सार्वजनिक गरेको दक्षिण एसियाली राष्ट्रको सूचीमा भारत, माल्दिभ्स, बंगलादेश, भुटान र श्रीलंकाको नाम भने छ । एएफसीले सहभागी देश र टोलीको समूह विभाजन तथा खेलस्थल डिसेम्बर १३ मा तोक्नेछ ।"
म कहिल्यै लिभरपुल फर्किन्न: बालोटेली,"काठमाडौंः इटालियन स्ट्राइकर मारियो बालोटेलीले आफू कहिल्यै पूर्व क्लब लिभरपुल नफर्किने बताएका छन्। तर, उनले प्रिमियर लिगमा भने फर्कन सक्ने संकेत गरेका छन्। उनले आफू इंल्याण्ड फर्के पूर्व क्लब म्यानचेस्टर सिटी वा आर्सनलका लागि मात्रै जाने बताए। सिन्ह्वासँगको कुराकानीमा नाइसका स्ट्राइकर बालोटेलीले इंग्लिस क्लब म्यानचेस्टर सिटीमा तीन सिजन विताएका थिए। त्यसपछि लोनमा एसी मिलान पुगेका बालोटेली पछि प्रिमियर लिगमा लिभरपुलबाट पुनरागमन गरेका थिए। लिभरपुलबाट नयाँ क्लब नाइस पुगेका बालोटेलीले यो सिजन ६ खेलमा ६ गोल गरेका छन्। केही समय यता भने उनी चोटग्रस्त भएर मैदान फर्किन सकेका छैनन्। बालोटेलीले भनेका छन्,यदि म इंल्याण्ड फर्के भने लिभरपुलका लागि फर्किन्नँ। बालोटेलीले आफू इंल्याण्ड फर्किए भने पहिलो रोजाइँ म्यानचेस्टर सिटीका लागि जाने बताए। उनले आफ्नो दोस्रो रोजाइको क्लब भने आर्सनल भएको बताए। लिभरपुलबाट खेलेका २८ खेलमा बालोटेलीले चार गोल गरेका थिए।"
