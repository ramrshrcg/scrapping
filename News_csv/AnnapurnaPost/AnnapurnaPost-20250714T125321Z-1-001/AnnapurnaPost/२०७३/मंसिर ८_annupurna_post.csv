शीर्षक,विवरण
पश्चिमा संविधान र धर्मपन्थ निरपेक्षता,"धर्म भनेको एकल विश्वास होइन, यो अन्य कतिपय विश्वास प्रणाली जस्तो संगठित, केन्द्रीकृत तथा अन्य सभ्यता, संस्कृति र भाषाहरूको आमहत्यामा संलग्न र अरू विश्वास प्रणाली समाप्त पार्न उद्यत् पनि देखिँदैन । धर्म जीवन पद्धति भन्ने देखिन्छ । भक्ति मार्ग धर्मको एउटा मार्ग हो र यसमा अन्य ज्ञान, कर्मजस्ता अन्य मार्ग पनि रहेको मानिन्छ । धर्मभित्र नैतिकता, कर्म, कर्तव्य, कानुन, न्याय, राज्य सञ्चालन पद्धति, संगीत, आयुर्विज्ञान, युद्धका नियम, गणित नक्षत्रशास्त्र, साहित्य आदि विषय पनि समावेश रहेको देखिन्छ । विभिन्न धर्मशास्त्र र तिनमा रहेका व्यवस्थालाई यसका उदाहरणका रूपमा हेर्न सकिन्छ । धर्म एकल किताबवादी देखिँदैन । वेदहरू, स्मृतिहरू र अन्य धर्मशास्त्र यसका उदाहरण हुन् । धर्ममा आफूले गरेको पापको प्रायश्चित आफैँ गर्नुपर्छ र फल पनि आफैँले भोग्नुपर्ने मान्यता रहेको पाइन्छ । अर्थात् आफूले गरेको पापको जिम्मा अरूलाई लगाउन पाइँदैन । धर्ममा कोही पनि जन्मिँदै अपवित्र वा पापी हुँदैन । धर्ममा देवीहरूको अग्रस्थान देखिन्छ । धर्ममा कतिपय अवतारलाई बाल्यावस्थामा पनि देवता मान्ने गरेको देखिन्छ । साथै धर्ममा युगअनुसारका धर्मशास्त्र (स्मृति) रहेको पनि पाइन्छ । धर्मको स्वरूप र प्रकृति अन्य पन्थभन्दा फरक देखिन्छ । त्यसैले अन्य पन्थलाई धर्म भन्नु र सेकुलर शब्दलाई धर्म निरपेक्ष भनी अनुवाद गर्नु गलत हुने देखिन्छ । नेपालको संविधानमा धर्म निरपेक्ष शब्दको प्रयोग हुनु हेल्चेक्रयाईं, अज्ञानता, दबाब वा लालच केको परिणाम हो खोजबिन हुन जरुरी छ । यो लेखको आशय केही युरोपीय मुलुकका संविधानमा रहेका पन्थ निरपेक्षता (सेकुलारिज्म) सम्बन्धी चर्चा गर्नु हो । नर्वेको संविधान १८१४ नर्वेको संविधानको धारा २ मा सबै वासिन्दालाई उनीहरूको पन्थको (रिलिजनको) अभ्यास गर्ने अधिकार दिइएको छ । साथै सोही धारामा इभान्जेलिकल (लुथरन रिलिजनलाई राज्यको आधिकारिक (अफिसियल) रिलिजन भनिएको छ । साथै यसको पालना गर्ने वासिन्दा आफ्ना सन्तानलाई सोही रिलिजनअनुसार हुर्काउन, बढाउन बाध्य हुनेछन् पनि भनिएको छ । संविधानको यो व्यवस्था नै नर्वेजियन मोडेलको पन्थ निरपेक्षता हो । राज्यले कुनै खास पन्थलाई राज्य पन्थ मान्नु, वासिन्दाले आफ्ना सन्तानलाई खास पन्थको प्रणालीबमोजिम हुर्काउन, बढाउन बाध्य गर्नु नै नर्वेको पन्थ निरपेक्षता हो । नर्वेमा यो व्यवस्थाअनुसार कोही एथिस्ट हुन पाउँछ, पाउँदैन ? राज्यले कुनै पन्थलाई राज्य पन्थ भन्नु कस्तो निरपेक्षता हुन्छ ? त्यो देशका नागरिक अन्तर्राष्ट्रिय निकाय वा गैरसरकारी संस्थामा आई काम गर्दा आफ्नो राष्ट्रिय पन्थबाट कति मुक्त हुन्छन् होला ? त्यहाँ दर्ता भएका विदेशमा गई काम गर्ने संस्था र नागरिकले अन्य धर्म वा पन्थ मान्ने देशमा गएर स्थानीय मानिसलाई धर्म परिवर्तन गराई आफ्नो राष्ट्रिय पन्थमा समावेश गर्न लगानी गर्छन् गर्दैनन् होला ? सीधै आफू लागिपर्न नसक्ने अवस्था भए स्थानीय गैरसरकारी संस्थालाई त्यसको निम्ति प्रयोग गर्छन् गर्दैनन् होला ? नर्वेजियन वासिन्दालाई आफ्नो आधिकारिक राज्य पन्थबाट अर्को पन्थ वा धर्ममा जाने अधिकार हुन्छ हुँदैन होला ? नर्वेको संविधानको धारा ४ मा त्यहाँको राजाले सम्पूर्ण समय सोही राज्य पन्थको पालना र रक्षा गर्नुपर्ने बाध्यात्मक व्यवस्था गरिएको छ । यस व्यवस्थाअनुसार नर्वेमा राजतन्त्र अद्यापि उनीहरूको संवैधानिक चाहना हो, राजाले खास पन्थ अहोरात्र मान्नुपर्छ र त्यही पन्थको रक्षा पनि गर्नुपर्छ । राज्य प्रमुख एकल पन्थको पालनकर्ता र रक्षक हुनु नै नर्वेको पन्थ निरपेक्षता प्रतीत हुन्छ । यसरी नर्वेको संविधानले विश्वासका सन्दर्भमा यथा राजा तथा प्रजाको संवैधानिक नीति अवलम्बन गरेको देखिन्छ । नर्वेको संविधानको धारा ९ मा त्यहाँका राजाले शपथ लिनुपर्ने व्यवस्था गरिएको छ । त्यसमा सर्वशक्तिमान र सर्वज्ञ ईश्वरले संविधान र कानुनअनुसार शासन गर्न सहयोग गरून् भन्ने कामनासमेत गरिएको छ । नर्वेको संविधानको धारा १२ ले नर्वेको राज्य परिषद्का आधाभन्दा बढी सदस्य राज्यले आधिकारिक पन्थ भनी घोषणा गरेको पन्थका अनुयायी हुन अनिवार्य गरेको छ । नर्वेको संविधानको धारा १६ ले त्यहाँका राजाले सार्वजनिक पन्थ सेवा, पूजा (वर्सिप), पन्थ सम्बद्ध बैठक र भेलाबारे र पन्थसम्बन्धी कुरा सिकाउने शिक्षकले तोकिएका नियम पालना गर्नुपर्ने गरी आदेश जारी गर्ने व्यवस्था गरेको छ । यो पनि नर्वेको पन्थ निरपेक्षताको आफ्नै प्रकृति र प्रवृत्ति रहेको देखिन्छ । अर्थात् नर्वेमा राज्यको खास संयन्त्रमा खास पन्थको बहुमत हुनुपर्ने व्यवस्था मात्र गरिएको छैन, अपितु पन्थ शिक्षासम्म पनि राज्यप्रमुखको भूमिका सुनिश्चित गरिएको देखिन्छ । संविधानको धारा २१ मा अन्य कुराका अतिरिक्त नर्वेका राजाले राज्य परिषद्को परामर्शमा वरिष्ट पन्थाधिकारी (इक्लेजिस्टिक अफिसियल) को चयन र नियुक्ति गर्ने प्रावधान छ । यस्तै धारा २२ मा त्यस्ता पन्थाधिकारीलाई पदच्युत गर्ने अधिकार राजालाई प्रदान गरिएको देखिन्छ । नर्वेको संविधानको धारा २७ मा राज्यको आधिकारिक पन्थ नमान्ने राज्य परिषद्का सदस्यले राज्य पन्थको बारेमा निर्णय हुने राज्य परिषद्को बैठकको प्रक्रियामा भाग लिन नपाउने व्यवस्था गरिएको छ । यसरी अरू धर्म पन्थ वा विश्वास मान्ने सदस्यलाई आधिकारिक वा राज्य समर्थित पन्थसँग सम्बन्धित विषयमा निर्णय गर्न संवैधानिक रोक लगाइएको छ । यो पनि नर्वेजियन पन्थ निरपेक्षताको एउटा लक्षण हो । नर्वेजियन संविधानको धारा १०० ले रिलिजनको अपहेलना गर्न नपाउने व्यवस्था गरेको छ । यो धारामा प्रेस स्वतन्त्रता हुने भन्दै कुनै कुरा लेखेको, छापेको वा प्रकाशित गरकोमा सजाय नगरिने भनिएको छ । अन्य कुराका अतिरिक्त यस धारामा जानीजानी वा प्रस्ट देखिने गरी रिलिजनको अपमान गर्न नहुने बताइएको देखिन्छ । डेनमार्कको संविधान १९५३ डेनमार्कको संविधानको धारा ४ मा इभान्जेलिकल लुथरन पन्थलाई सो देशको स्थापित याने आधिकारिक पन्थ मानिएको छ । साथै सो धाराले सोही पन्थलाई राज्यले समर्थन र सहयोग गर्ने कुरा पनि धारा ४ मै गरेको देखिन्छ । यसैगरी डेनमार्कको संविधानको धारा ६ मा डेनमार्कका राजा इभान्जेलिकल लुथरन पन्थको सदस्य हुन अनिवार्य गरिएको छ । अर्थात् डेनमार्कका राजा अरू धर्म वा पन्थको सदस्य बन्न मिल्ने देखिँदैन । डेनमार्कको संविधानको धारा ६६ ले राज्यसमर्थित पन्थ सम्बद्ध संस्थाको गठन ऐनबमोजिम गरिने व्यवस्था गरेको छ । यसैगरी डेनिस संविधानको धारा ६९ मा राज्य समर्थित पन्थभन्दा भिन्न विश्वास राख्ने धर्म वा पन्थ (रिलिजन) सम्बन्धी संस्थाका नियम ऐनद्वारा तय गरिनेछ भन्ने प्रकृतिको व्यवस्था गरिएको छ । स्विडेनको संविधान १९७५ स्विडेनको संविधानको भाग २(२५) मा विदेशी नागरिकहरूको स्वतन्त्रता नियन्त्रण गर्ने विभिन्न विषयहरूको लामो सूची दिइएको छ । त्यसमा धार्मिक स्वतन्त्रता पनि समावेश गरिएको छ । अर्थात् स्विडेनमा राज्यले विदेशी नागरिकको धार्मिक स्वतन्त्रतामा सीमा लगाउन वा कम गर्न संविधानले नै अख्तियारी प्रदान गरेको देखिन्छ । स्विडेनको संविधानको भाग ८(२) मा राज्यले धार्मिक विषयलाई ऐन बनाई व्यवस्था गर्ने विषय सूचीभित्र पारेको देखिन्छ । अर्थात् स्विडेनमा धार्मिक समुदाय र स्विडेनको खास धार्मिक समुदायको रूपमा रहेको धार्मिक विश्वासका सिद्धान्तबारे कानुनद्वारा व्यवस्था गर्ने प्रावधान संविधानमा राखेको देखिन्छ । यसरी स्विडेनले पनि खास पन्थलाई संविधानमा विशेष स्थान दिन खोजेको देखिन्छ । केही प्रश्नहरू १के संविधानमा यस प्रकारका व्यवस्था गरिएका संविधान र मुलुक वास्तविक अर्थमा धर्म र पन्थ निरपेक्ष हुन सम्भव छ ? २के संविधानमा यस प्रकारको व्यवस्था भएका देशमा दर्ता भएका गैरसरकारी संस्था र तिनमा काम गर्ने व्यक्तिमध्ये कतिले वास्तवमा धर्म निरपेक्षीय दृष्टिकोण बनाई गरिब मुलुकमा कामकाज गर्छन् होला ? ३ नेपालले यिनै संविधानबाट प्रभावित भई धर्मसम्बन्धी व्यवस्था गरे नेपालको संविधानको स्वरूप र प्रकृति कस्तो होला ? ४ नेपालमा कार्यरत यी देशमा दर्ता भएका गैरसरकारी संस्थाले आफ्ना संविधानका यी व्यवस्थाबारे नेपालमा गोष्ठी, सेमीनार गर्न नेपाली गैरसरकारी संस्थालाई संविधान निर्माण कालमा खर्च गरे होलान् नहोलान् ? ५ संविधान निर्माणकालमा संविधानसभाका सदस्यलाई परदेश यात्रा गराउँदा वा नेपालमा कार्यक्रम गर्दा गराउँदा यी व्यवस्थाबारे जानकारी गराइए होला नहोला ? ६देशविदेशमा गरिएका कार्यक्रमबाट हाम्रा सभासद्ले यी व्यवस्थाबारे जानकारी लिएपछि कस्तो धारणा बनाए हुनन् ? ७ नेपालको संविधानको धारा ४ को उपधारा (१) को मस्यौदा गर्दा छलफल गर्दा वा त्यसमाथि निर्णय गर्ने प्रस्ताव पारित गर्दा उनीहरूका मनमा केकस्ता विचार उत्पन्न भए होलान् ? ८ के संविधानको धारा ४ को उपधारा (१) को स्पस्टीकरण यी संविधानको अध्ययन र नेपाली जनताले दिएको रायको परिणाम होला ? ९ यी संविधानका यी व्यवस्था पढेका सभासद्ले संविधानको धारा ३०६ को उपधारा (१) मा धार्मिक समूहहरू भन्ने शब्दहरू किन राखेका होलान् ? १० संविधानको भाग ३ को मौलिक हक र भाग ४ को राज्यका निर्देशक सिद्धान्त, नीति र दायित्व शीर्षकअन्तर्गतका विभिन्न ठाउँमा धर्म, संस्कृति, संस्कार, प्रथा, परम्परालाई अपमानजनक रूपमा चित्रित गर्दा यी देशका यी प्रावधान सम्झे होलान् नहोलान् ? ११ संविधानमा धर्म शब्दको प्रयोग गर्दा धर्म, रिलिजन र मजहवलाई एकै अर्थमा बुझे होलान् कि फरकफरक अर्थमा बुझे होलान् ? १२नेपालमा कार्यरत अन्तर्राष्ट्रिय भनिने विदेशी गैरसरकारी संस्थालाई जबाफदेही र पारदर्शी बनाउने भनी धारा ५१(ञ)(१४) मा व्यवस्था गर्दा कतिपय ती संस्था नेपालको मौलिक संस्कृति र सभ्यताको अन्त्य गर्न भित्रभित्र उद्यत् रहेको र अन्ततः सांस्कृतिक आमहत्या (कल्चरल जेनोसाइड) मा तल्लीन रहेको बारे जानकारी राखे होलान् नहोलान् ? १३ युरोपबाट पेगन नामक विश्वास पद्धतिलाई समाप्तप्रायः पारेजस्तो नेपालबाट यहाँका विभिन्न मौलिक विश्वास प्रणालीलाई समाप्त गर्न लागिपर्नेहरूको प्रभावमा परे होलान् नहोलान् ? १४ नेपालभित्र आफ्नो विश्वास प्रणालीलाई फाइदा पुर्याउन र प्रचार गर्न विभिन्न आवरणमा अनेक एजेन्डा उठाउन लगाई मुलुकमा जातीय र क्षेत्रीय उन्माद बढाउन तथा सामाजिक र पारिवारिक विघटन गराउन चाहनेको अन्तरंग चाहनासँग कति र कसरी सजग र सतर्क भए होलान् ? निष्कर्ष संसारभर विभिन्न सभ्यता र संस्कृति छन् । ती सबै सभ्यता र संस्कृतिलाई बाँच्न पाउने अधिकार छ । संसारमा विभिन्न कालखण्डमा कतिपय सभ्यता र संस्कृतिको आमहत्या भएका उदाहरण पनि छन् । कतै हतियारले, कतै उपनिवेश बनाएर र कतै भित्रभित्रै लोभलालचमा पारेर सभ्यता, संस्कृति, भाषा र लिपि समाप्त पारिएका छन् । भनिन्छ, लडाइँमा हारेको जमिन अर्को पुस्ताले फर्काउन सक्छ, तर सांस्कृतिक रूपमा पराजित भइयो भने सधैँको लागि सर्वस्व गुम्छ । त्यसैले पुर्खाले रगतपसिना बगाएर जोगाएको सभ्यता र संस्कृति एउटा पुस्ताले अर्को पुस्तालाई हस्तान्तरण गर्नुपर्ने हुन्छ । पराइहरू आफ्नो कुरा लाद्न साम, दाम, दण्ड, भेद सबै उपाय प्रयोग गरिरहेका छन् भने स्थानीयलाई पनि आफ्नो देशको सभ्यता संस्कृतिको रक्षा गर्ने अधिकार हुन्छ नै, सभ्यता र संस्कृति निल्न दिनु र पराइले निलिरहँदा टुलुटुलु हेरेर बस्नु आगामी पुस्ताविरुद्धको अपराध त हुँदैन ? अरूले आफ्ना कुरा संविधानमा लेख्ने रहेछन् । आफ्ना अन्तरंगका कुरा कतै कूटनीतिक माध्यमबाट र कतै आफ्ना देशमा दर्ता गरेका गैरसरकारी संस्थामार्फत लागू गर्ने प्रयास गरिएका कुरा नेपालीले बिझ्ने गरी मात्र होइन, दुख्ने गरी अनुभव गरेकै छन् । विदेशी गैरसरकारी संस्थालाई नेपालमा सबैथोक गर्ने हक हुँदैन । उनीहरू हाम्रा प्रतिनिधि होइनन् अरू देशको सभ्यता र संस्कृतिको आमहत्यामा लागिपर्ने हक तिनलाई किन्चित र कदापि हुँदैन । विश्वका सबै जीवित सभ्यता विश्वकै सम्पदा हुन् । तिनको रक्षा सबै सभ्यताको कर्तव्य हो । सभ्यताको आमहत्या अन्तर्राष्ट्रिय अपराध किन नहुने ? राष्ट्रसंघले यसको लागि प्रयास किन नगर्ने ? राष्ट्रसंघले आनाकानी गर्छ भने क्षेत्रीय संगठनहरूले आफ्ना क्षेत्रका सभ्यता र संस्कृतिहरूको रक्षाको प्रयास किन नगर्ने ? अफ्रिकीहरूले अफ्रिकी सभ्यता किन नखोज्ने ? दक्षिण अमेरिकीले किन दक्षिण अमेरिकी मौलिक सभ्यताको खोजी नगर्ने ? किन पुराना उपनिवेशहरूले उपनिवेश कालमा लादिएका कुरा खपेर बस्ने ? ब्रेग्जिटको मत र अमेरिकी राष्ट्रपतिको चुनावले यस्तै लक्षण देखाएको त होइन ?"
अन्योलमा वित्तीय संघीयता,"संघीय राज्य प्रणालीको सफलताको लागि विधिको शासन र प्रजातान्त्रिक पद्धति पूर्वसर्त हुन् । कुन 'मोडेल' को संघीयता अपनाउने भन्ने निक्र्योलमा नपुगी गरिने संघीयतातर्फको फड्को जोखिमपूर्ण हुन सक्छ । त्यसमा पनि आधुनिक राज्य प्रणाली प्रवद्र्धनको लागि वित्तीय संघीयता महत्त्वपूर्ण विषय हुनुका साथै यसको राज्य पुनर्संरचनामा छुट्टै विशिष्टता र पहिचान रहेको छ । अमेरिकी अर्थशास्त्री रिचार्ड मसग्रेभले पहिलोपटक सन् १९५९ मा प्रान्तीय वा स्थानीय सरकारहरूमा सम्पत्ति र स्रोतसाधनको असमान वितरणका समस्या समाधान गर्ने क्षमता संघीय सरकारी प्रणालीसँग हुने तर्क सर्वप्रथमः अघि सारेका थिए । उनले माथिल्लो तहमा देशको पैसा संघीय सरकारहरूले प्रबन्धन गरी प्रान्तहरूलाई दिने, जसले त्यो पैसा स्थानीय तहमा वितरण गर्न सक्छन् भन्ने अवधारणाको जगमा वित्तीय संघीयताको सिद्धान्तलाई प्रतिपादित गरेका थिए । त्यसको ३२ वर्षपछि अमेरिकी राष्ट्रपति रोनाल्ड रेगनले वित्तीय संघीयतासम्बन्धी एक राष्ट्रपतीय आदेशमा राजनीतिक स्वतन्त्रतालाई जीवन्त राख्न राष्ट्रिय (संघीय) सरकारको आकार र क्षेत्राधिकारलाई सीमितीकरण गर्नुपर्ने जनाएका थिए । यसले माथिल्लो तहका भन्दा तल्लो तहका सरकारहरू सबल र शक्तिशाली बन्नुपर्छ भन्ने मान्यता स्थापित गर्दछ । नेपालसमेत अहिले ४२ मुलुकमा संघीय प्रणाली कायम छ । १५ वटा अति विकसित र अति लोकतान्त्रिक मुलुकमध्ये ११ वटा देशमा एकात्मक राज्यप्रणाली रहेको छ भने चारवटा मुलुकमा संघीय राज्य प्रणाली छ । नेपालको संविधान २०७२ अनुसार संघीय राज्य प्रणालीमा प्रवेश गरिसकेको नेपालका राजनीतिक दलहरू र राज्यका संयन्त्रहरूबीच संघीय प्रणालीको प्रभावकारी राजनीतिक, आर्थिक, सामाजिक वा वित्तीय जग निर्माण गर्नेबारेमा अहिलेसम्म पनि न ठोस दृष्टिकोण बन्न सकेको छ, न त मार्गचित्र नै । फलस्वरूप समष्टिमा कुन 'मोडेल' को संघात्मक पद्धति नेपालले अपनाउन चाहेको हो, त्यसबारेमा नीतिनिर्माण तह नै 'कुइरोको काग' बनिरहेको सन्दर्भमा वित्तीय संघीयता जस्तो विशिष्टीकृत विषयको दृष्टिकोण र कार्यनीति अहिलेसम्म बन्न नसक्नु आश्चर्य होइन । संघीय राज्यप्रणालीको जग वित्तीय संघीयता सारभूत रूपमा नेपालमा संघीयता भन्नु नै राज्य सञ्चालन र निर्णय प्रक्रियालाई समाजको तल्लो तह वा आधारभूत तहसम्म पुर्याउनु नै हो । अर्थात् सरकारको घरदैलोमै सरकार भेटिन सक्नुपर्छ । त्यसैले वित्तीय संघीयताको विषय नेपालले परिकल्पना गरेको संघीयताको आधारस्तम्भ हो । तर राज्यले २४० वर्षको एकात्मक राज्य प्रणाली छोडेर संघीय राज्य प्रणाली अपनाउने घोषित नीति अवलम्बन गरेको परिप्रेक्ष्यमा सामाजिक समावेशीकरण, आर्थिक वृद्धि र सार्वजनिक सेवा प्रवाहलाई नयाँ ढंगबाट सुव्यवस्थित गर्नैपर्ने बाध्यताप्रति राजनीतिक तह कतै संवेदनशील देखिन्न । नयाँ संविधान जारी भएको १४ महिना भइसक्दा र नयाँ निर्वाचन गर्नैपर्ने संवैधानिक 'डेडलाइन' समाप्त हुन अब १४ महिना मात्रै बाँकी रहँदासमेत वित्तीय संघीयताको सवाल नेपाल सरकारका नीतिनिर्माताहरू, राजनीतिक दल र व्यवस्थापिकासंसद्को प्राथमिकता प्राप्त कार्यसूची बन्न नसक्नु दुर्भाग्यपूर्ण छ । सामान्यतयाः वित्त अथवा करले काम अथवा खर्चलाई पछ्याउने गर्छ भनिन्छ । विश्वका जुनसुकै देशमा पनि प्रादेशिक वा स्थानीय तहका सरकारहरूका प्राथमिकता कार्यान्वयन गर्न केन्द्रीय सरकारबाट अनुदान प्राप्त हुन्छ । यसरी अनुदान दिँदा खर्च योजनाअनुरूप (कार्यक्रमिक) अनुदान दिने वा सर्तरहित एकमुष्ट अनुदान दिने प्रचलन रहेको पाइन्छ । अथवा संघीय नेपालमा अबका दिनमा केन्द्रीय सरकारले प्रादेशिक सरकारमार्फत स्थानीय तहलाई अनुदान दिन कस्तो पद्धति अपनाउने त ? सारमा प्रत्येक तहका सरकारहरूमा कसरी वित्तीय अधिकारको विकेन्द्रीकरण हुन्छ । त्यही नै यथार्थमा वित्तीय संघीयता हो । वित्तीय संघीयतामा मूलतः मितव्ययिता, जवाफदेहिता, व्यवस्थापकीयता र स्वशासनका गुणहरू विद्यमान हुनैपर्छ । विभिन्न तहका सरकारहरूबीच राजस्व, खर्च र रकमको न्यायपूर्ण विनियोजन नै वित्तीय संघीयताका आधारभूत तत्त्व हुन् । संघीय तहको राजस्व र प्रान्तीय तहको खर्चको अन्तर, जसलाई 'भर्टिकल इनइक्विटी' (लम्बोदर असमता) भन्ने गरिन्छ, त्यसको न्यूनीकरण र समान प्रकृतिको परिस्थितिमा पनि विभिन्न प्रान्तका नागरिकले विविध किसिमका वित्तीय उपचार वा सेवा प्राप्त गर्छन्, जसको अन्तरलाई 'होरिजन्टल इनइक्विटी' (समानान्तर असमता) भनिन्छ, त्यस्तो अन्तरको न्यूनीकरण कसरी गर्ने भन्ने कुरा वित्तीय संघीयताका मूलतः चुनौतीहरू हुन् । राजस्व, खर्च र विनियोजन सार्वजनिक सेवालाई कम खर्चिलो र समतामूलक बनाउनको लागि वित्तीय संघीयताका जटिल प्रश्नहरूको सरल निदान के हुन सक्छ ? खोजिनु आवश्यक छ । संघीय राज्य प्रणाली अपनाउने मुलुकहरूको अनुभवमा सामान्यतयाः कर निर्धारण गर्नुअघि खर्चको आवश्यकता यकिन गर्ने गरिन्छ । यस्तै तल्लो तहका सरकार, माथिल्लो तहका सरकारको अनुदानमा पूर्णतः पराश्रित नहुोऊन् भन्नको लागि खर्चको विकेन्द्रीकरण गर्दा कर पद्धतिलाई पनि समानान्तर रूपमा विकेन्द्रित गर्ने गरिएको पाइएको छ । सीमित प्रकृतिका करका दरहरू प्रादेशिक वा स्थानीय सरकारले तय गर्न पाउने संवैधानिक परिकल्पना रहेको छ । यसले करका आधार, तहगत रूपमा निर्धारण गर्नको लागि आवश्यक प्रबन्ध संघीयताको कार्यान्वयन सुरु हुनुअघि नै हुनु आवश्यक छ । त्यसअघि नै नेपालमा राजस्वका स्रोतहरू वा वित्तीय प्रवाह (केन्द्रीय अनुदान) लाई विकेन्द्रित गर्नेबारेमा सैद्धान्तिक आधार र स्रोतसाधनहरूको सूत्रात्मक वितरण पद्धति प्रतिपादन गर्नु झनै वाञ्छनीय छ । तल्लो तहका सरकारलाई प्रदत्त राजस्व संकलन गर्ने अधिकारले ती सरकारहरूलाई सार्वजनिक सेवा प्रवाह गर्न सहज हुनेछ । अनुमानित खर्चभन्दा बढी राजस्व उठाउन सकेमा मात्रै तल्ला तहका सरकारहरू जनहितको लागि करको दर घटाउन र सार्वजनिक क्षेत्रको ज्याला दर वृद्धि गर्न सक्षम हुनेछन् । विद्यमान स्थानीय स्वायत्त शासन ऐन २०५५ र नियमावली २०५६ ले नै स्थानीय सरकारलाई वित्तीय विकेन्द्रीकरणमार्फत वित्तीय स्वायत्तता प्रदान गरेको पाइन्छ । यसको अर्थ हो, स्थानीय स्रोतसाधनको परिचालन, करको दर तोक्ने, कर संकलन गर्ने र बजेट बाँडफाँट गर्ने र ऋण लिनसक्ने अधिकार स्थानीय निकायलाई प्रदान गरिएको छ । यसलाई प्रादेशिक सरकारको हकमा पनि विस्तारित गर्न सकिन्छ । मूल्य अभिवृद्धि कर (भ्याट) प्रणाली राम्रो र आधुनिक कर प्रणाली हो । विश्वका १६० देशमा 'भ्याट' प्रणाली लागू भएको पाइन्छ । तर संघीयतामा केन्द्रीय, प्रादेशिक र स्थानीय सरकारहरूबीच तहगत रूपमा त्यसको वितरण कसरी गर्न सकिन्छ भन्नेबारेमा अहिलेसम्म सरलीकृत सूत्रको प्रतिपादन हुन सकेको छैन । यही जटिलताले संघीय राज्य प्रणाली अपनाउने विश्वकै सबैभन्दा ठूलो अर्थतन्त्र भएको देश अमेरिकाले मूल्य अभिवृद्धि कर प्रणाली लागू गरेको छैन । उसले पुरानै बिक्रीकर प्रणालीमा चित्त बुझाएको छ । तथापि संघीय राज्य प्रणाली अवलम्बन गर्ने भारतले भने मूल्य अभिवृद्धि कर 'अन्डबार एन्ड निकोबार' प्रान्तमा बाहेक बाँकी २८ वटा प्रान्तमा लागू गरेको छ । वित्तीय असन्तुलन प्रादेशिक वा स्थानीय सरकारहरूले आफ्ना क्षेत्रका जनता वा व्यवसायमा अत्यधिक कर भार थोपरेमा ती सरकारहरूको प्राधिकारमा रहेका जनता वा व्यवसाय अर्को प्रदेश वा अर्को स्थानीय तहमा पलायन हुने गरेको विश्वको अध्ययनले देखाउँछ । यो कुरा संघ वा देशकै हकमा पनि लागू हुन्छ । फ्रान्सको होल्यान्डे सरकारले कर्पोरेट ट्याक्स कुल आम्दानीको ७५ प्रतिशत लगाएपछि धेरै ठूलाठूला फ्रान्सेली व्यावसायीहरू इटाली, बेल्जियम वा जर्मनीलगायतका मुलुकको नागरिकता लिएर कारोबार गरिरहेछन् । स्वाभाविक रूपमा मानिस कम कर तिर्नुपर्ने देश, प्रदेश वा स्थानीय तहतर्फ आकर्षित हुन्छन्, जसले वित्तीय असन्तुलन र आर्थिक विषमता अझै बढाउने खतरा उत्पन्न हुन्छ । भारतमा प्रदेशहरूबीच अन्तरसरकार वित्तीय बाँडफाँटको व्यवस्थापन गर्न १८ वर्षअघिदेखि वित्तीय समायोजन आयोग गठन गर्ने गरिएको छ भने नेपालको संविधान २०७२ को भाग २६ मा पनि एक राष्ट्रिय प्राकृतिक स्रोत तथा वित्त आयोग गठन गर्ने प्रावधान रहेको छ । संघीयतामा पदार्पण गरिसक्दा पनि नेपालमा आयोगको गठनको सुरसार छैन । यस आयोगले प्राकृतिक, आर्थिक तथा वित्तीय साधनस्रोतको युंक्तिसंगत र सूत्रबद्ध विनियोजन र वितरणमा सघाउ पुर्याउनेछ । संघीय राज्य प्रणालीमा स्थानीय तथा प्रादेशिक सरकारहरूले कस्तो सामाजिक तथा आर्थिक नीति अपनाउने र सम्बद्ध सरकारहरूको अधिकार क्षेत्र केकति हुने भन्ने विषय अग्रिम रूपमै परिभाषित गर्ने प्रचलन रहेको हुन्छ । असन्तुन्तनलाई न्यूनीकरण गर्न, कुनै पनि देशको जुनसुकै प्रदेशका नागरिकले मानवीय सुरक्षासँग सम्बन्धित स्वास्थ्य, शिक्षा, आवास, विद्युत् सेवा, खाद्य पदार्थ, नागरिकता, जीउधनको रक्षाजस्ता सार्वजनिक सेवा देशको अन्य जुनसुकै प्रदेशबाट पनि समान पहुँचका आधारमा सुलभ तरिकाले प्राप्त गर्नसक्ने गरी प्रत्याभूति गरिनु सर्वाधिक महत्त्वपूर्ण हुन्छ । नेपालमा संघीय राज्य प्रणालीको माग हुनुको मूलभूत कारण राजनीतिकभन्दा पनि आर्थिक तथा सामाजिक विषमता नै थियो । उदाहरणको लागि व्याप्त गरिबी, आर्थिक पछौटेपन, राजस्वको न्यायपूर्ण वितरणको अभाव, सार्वजनिक सेवा प्रवाहमा असफलता र समानुपातिक विकासको अभाव सबैभन्दा प्रबल कारण थिए । यी ज्वलन्त समस्याको समाधान आसन्न संघीय राज्य प्रणालीले छोटो समयमै न्यायसंगत तरिकाले खोज्नुपर्ने भीमकाय चुनौती रहेको छ । तर नेपाल सरकारद्वार गठित स्थानीय तहको राज्यको पुनर्संरचना आयोगले जनतामा सेवा प्रवाहलाई गम्भीर आघात पार्ने गरी र स्थानीय जनताको घरदैलोबाट राज्यलाई टाढा पुर्याउने उल्टोबाटो समातेकाले नेपालको संघीयता सर्वमान्य संघीय सिद्धान्तविपरीत चल्न खोजेको प्रतीत हुन्छ । यसबाट नेपाललाई केही वर्षभित्रै नाइजेरियाको जस्तो अराजक संघीयताले गाँज्ने खतरा छ । अन्तरसम्बन्ध र तनाव केन्द्रीय र प्रदेश वा परस्पर प्रदेशहरूबीचमै क्षेत्राधिकार तथा स्वायत्तता, जलस्रोतलगायतका प्राकृतिक स्रोतसाधनको बाँडफाँट (खासगरी पानीको भागबन्डा), पुँजी तथा राजस्वको असमान विनियोजन (स्वास्थ्य, शिक्षा तथा विकाससँग सम्बन्धित), 'भ्याट' लगायत अन्य करका दरहरूको विषय, असमान पूर्वाधार विकास प्रदेशप्रदेशबीच वा परस्पर स्थानीय तहहरूबीच तनाव सिर्जना गर्ने मूल मुद्दा बनिरहेका छन् । यी विषयमा नेपालमै पनि पहाडका र तराईका प्रदेशहरूबीच तनाव सिर्जना हुने अनुमान गर्न सकिन्छ । 'डाउन स्ट्रिम' र 'अप स्ट्रिम' का अधिकारहरू प्रश्नहरू पनि छन् । संघीय राज्यप्रणाली अपनाएका भारत, नाइजेरिया, ब्राजिल, इथियोपिया आदि देशहरूमा बेलाबेलामा केन्द्र र प्रान्त सरकारहरूबीच परस्परमा प्राकृतिक स्रोतहरूको उपयोग, पानीको बाँडफाँट, सिँचाइ प्रणाली र सीमासम्बन्धी विवाद नउठ्ने गरेका होइनन् । त्यसैले नेपालको अर्थतन्त्रलाई सुदृढ र सुरक्षित गर्ने वित्तीय संघीयताको 'मोडेल' अपनाउनु नितान्त आवश्यक छ । वित्तीय संघीयताको मोडेल निर्धारण नगरी प्रादेशिक स्वतन्त्रता र संघीयताको लागि आन्दोलनरत समूहसँग राज्य अहिले जस्तोसुकै सम्झौतामा पुगे पनि त्यसले नेपालको सार्वभौमिक अखण्डता र रचनात्मक वित्तीय संरचना निर्माण गर्ने विषय ग्यारेन्टी गर्न सक्तैन । आचार्य राप्रपाका केन्द्रीय सदस्य तथा अन्तर्राष्ट्रिय सम्बन्ध विभागका महासचिव हुन् ।"
संविधान संशोधनको औचित्य,"नेपाली जनताको ठूलो हिस्साबाट व्यापक विरोध हुँदाहुँदै पनि भारतको अग्रसरतामा गठित नेपाली कांग्रेस, माओवादी केन्द्र र राप्रपासम्मिलित सरकारले संविधान संशोधनको लागि आफ्नो एकोहोरो पहल छोडेको छैन । सरकारी पक्षबाट संविधान संशोधनको लागि नागरिकता, भाषा, राष्ट्रिय सभामा प्रतिनिधित्व र सीमांकनसमेत चार विषय अगाडि सारिएका छन् । देशमा संविधानसभाद्वारा संविधान निर्माण गरिनुपर्नेलगायत राष्ट्रियतासँग सम्बन्धित माग राखेर सशस्त्र युद्ध प्रारम्भ गर्ने र तत्कालीन संविधान नै पर्याप्त भएकाले संविधानसभाको आवश्यकता नदेख्ने दुई दलका दुई अतिवादी नायक (पुष्पकमल र शेरबहादुर) हरू विदेशी शक्तिसँगको मिलोमतोमा नेपाली राष्ट्रियता नै कमजोर तुल्याउने गरी संविधान संशोधन गर्न अघि सर्नुलाई नेपाली जनताले अर्थपूर्ण रूपमा लिएका छन् । यस सन्दर्भमा प्रमुख प्रतिपक्षी दल एमालेको असहमति रहे पनि संविधान संशोधन विधेयक संसद्मा प्रस्तुत गरिछोड्ने तयारी सत्ता पक्षले गरिरहेको बुझिन्छ । यसो भइदियो भने के संशोधन विधेयक सत्तापक्षबाट प्रस्तुत गरिएअनुरूप पारित, अस्वीकृत वा संशोधित रूपमा पारित होला ? यो कुरा यतिबेला राष्ट्रिय चासोको विषय भएको छ । किनभने यसले देशका वर्तमान राजनीतिक दल एवं तिनका नेताहरूको यथार्थ चरित्रलाई जनसमक्ष उजागर गर्नेछ । त्यससँगै यस परिघटनाले नेपालको राजनीतिक एवं संवैधानिक विकासक्रमले कुन दिशा अवलम्बन गर्नेछ भन्नेमा समेत प्रभाव पार्ने देखिन्छ । संवैधानिक शासन व्यवस्था कायम रहेको मुलुकमा संविधान संशोधन एउटा स्वाभाविक प्रक्रिया हुने गर्छ । किनभने संविधान चीरकालपर्यन्त अपरिवर्तनीय एवं स्थिर रहने दस्ताबेज होइन । संविधानलाई बदलिँदो समय र परिवर्तित जनआकांक्षाअनुरूप विकसित गर्ने शान्तिपूर्ण उपाय भनेकै त्यसमा गरिने संशोधन नै हो । संविधानमा संशोधन औपचारिक एवं अनौपचारिक दुई किसिमबाट हुने गर्दछ । संविधानको औपचारिक संशोधन भनेकै संविधानले व्यवस्था गरेको प्रक्रिया अवलम्बन गरी संविधानमा भएका व्यवस्थामा थपघट, सुधार एवं परिमार्जन गर्नु हो । त्यसैगरी अनौपचारिक संशोधन भन्नाले सक्षम अदालतबाट हुने न्यायिक व्याख्या र संविधानको प्रयोगका क्रममा स्थापित मान्यताद्वारा संविधानका व्यवस्थामा हुने सुधार र परिवर्तनलाई बुझ्ने गरिन्छ । संविधान संशोधन राष्ट्रिय आवश्यकतानुसार गरिने विषय हो । यो कसैको आग्रह र दबाबबाट गरिने होइन । आवश्यकताको निर्धारण संविधान कार्यान्वयनमा लगेपछि मात्र हुन सक्छ । कार्यान्वयनकै क्रममा संविधानमा अनौपचारिक तरिकाबाट संशोधन सम्भव हुन्छ । त्यसो गर्दा पनि समय एवं जनभावनाअनुकूल परिवर्तन सम्भव भएन भने संविधानमा औपचारिक संशोधन आवश्यक हुन जान्छ । जुन कुरालाई विरोध र अस्वीकृत गर्ने कम स्थान रहन्छ । यसविपरीत हामीकहाँ संविधान संशोधनको कुरा आवश्यकता नभएर संविधानलाई विवादास्पद तुल्याउने र कार्यान्वयन हुनबाट रोक्ने हेतुले उठाइएको छ । त्यसैले हाल उठाइएको संशोधनको बहस राष्ट्रिय आवश्यकताअनुरूप नभएर इतर उद्देश्यबाट अभिप्रेरित छ । यो कुरा सम्भव भयो भने मुलुकको संवैधानिक एवं राजनीतिक विकास प्रक्रिया मात्र अवरुद्ध हुने छैन, देशको स्वतन्त्र अस्तित्व र सार्वभौमिकतामा समेत खतरा उत्पन्न हुन पुग्नेछ । हुन त कसैकसैले यस सिलसिलामा अमेरिकी संविधानलाई स्वीकार्य तुल्याउन त्यसलाई लागू गर्नुअघि त्यसमा संशोधनको कुरा स्वीकार गरिएको उदाहरण प्रस्तुत गर्दै संशोधनले संविधानलाई सर्वस्वीकार्य बनाउनेछ । बरू त्यसो नगरिएमा देशमा संकट निम्तिनेछ भन्नेसमेत उठाउने गरेका छन् । यस सन्दर्भमा के कुरा ख्याल गर्नुपर्दछ भने अमेरिकी संविधानमा भएका ती (१०) संशोधनहरूले लिखित संविधानको क्षेत्रमा महत्त्वपूर्ण आयाम थपेका छन् । अमेरिकी संविधानमा अझ सुन्दरता थपिदिएका छन् । कारण ती संशोधनहरू मौलिक हकको व्यवस्थासँग सम्बन्धित थिए । यसविपरीत हामीकहाँ संविधान संशोधनको विषयलाई संविधानलाई थप कमजोर बनाउँदै विदेशी हस्तक्षेप सम्भव तुल्याउने उपायको रूपमा प्रयोग गर्न खोजिएको छ । त्यसैले यो प्रस्ताव विवादित र अस्वीकार्य हुन पुगेको हो । यस सन्दर्भमा हामीकहाँ संविधानमा गरिएको पहिलो संशोधनले कुनै परिणाम दिन नसकेको कुरासमेत स्मरण गर्नुपर्ने हुन्छ । यतिखेर हामीकहाँ संविधान संशोधनको विषयलाई राष्ट्रिय सहमति कायम गर्ने उपायका रूपमा प्रस्तुत गर्ने गरिएको पनि देखिन्छ । तर यो जनताबीच भ्रम छर्ने कार्य मात्र हो । यस पछाडिको मूल उद्देश्य भनेकै सत्ता स्वार्थनिम्ति विदेशी दलाली हो । अन्यथा विचार गरौं त, एकपटक विदेशी दबाब चिर्दै संविधान जारी गर्न सकेको विषयप्रति गौरव अनुभव गर्ने दलका नेताहरू जसले संविधानलाई सर्वस्वीकार्य बनाउने आशयले एकपटक संविधानमा संशोधन गरिसकेका छन्, फेरि किन संविधान संशोधन नभए जहाज नै डुब्छ भन्ने खालका तर्क गर्दै हिँडिरहेका छन् ? त्यसैगरी मधेसी दलका नेताहरू किन संविधानको अघिल्लो संशोधन अस्वीकार गर्दै मुलुकको नितान्त निजी मामिलामा खुला रूपमा विदेशी गुहार्दै देश र जनताविरोधी हर्कत गरिरहेका छन् ? तिनीहरूको आशय बुझ्न यी दुई कुरा नै पर्याप्त छन् । यसबाट यी दुवै पक्षले राष्ट्रविरोधी आत्मघाती कदम अपनाइरहेको प्रमाणित हुन्छ । संविधान संशोधनका पक्षधरहरूको जोड संविधानमा संशोधन गर्दा अन्तरिम संविधान र समयसमयमा सरकार एवं आन्दोलनरत पक्षहरूबीच भएका सम्झौतालाई आधार बनाइनुपर्छ भन्ने रहने गरेको छ । यो तर्क पनि जायज छैन । यसो किनभने एक त अन्तरिम संविधान र सरकार एवं आन्दोलनकारी पक्षहरूबीच समयसमयमा भएका भनिएका सम्झौताका व्यवस्था विदेशी एवं सत्ता स्वार्थलाई केन्द्रमा राखेर गरिएको लगभग प्रमाणित भइसकेको छ । सांसदहरूको सुविधा वृद्धिसम्बन्धी विधेयक पारित गरिरहँदा संविधान संशोधनका हिमायती र विरोधी अनि महिला, दलित, जनजाति, मधेसी, जनवादी, प्रजातन्त्रवादी, राजतन्त्रवादी सबैबीच अभूतपूर्व एकताको प्रदर्शन हुन पुग्यो, जुन कुरा राष्ट्र निर्माण र जनहितमा प्रकट हुँदैन । दोस्रो, संविधानसभाले संविधान तर्जुमा गर्दा ती कुराहरू ग्रहण गर्न चाहेन । अब आएर संविधान कार्यान्वयनमा न लगेरै फेरि ती व्यवस्थाहरू संशोधनमार्फत भित्त्याउनु भनेको संविधानसभाको अवमूल्यन र विदेशी स्वार्थको पक्षपोषण गर्नुबाहेक अरू केही हुने छैन । जहाँसम्म संशोधनका विषयको कुरा छ, यसको लागि नागरिकता, भाषा, राष्ट्रिय सभामा प्रतिनिधित्व र प्रदेशको सीमांकनसम्बन्धी विषय उठाइएको छ । प्रथम, यस सम्बन्धमा वर्तमान संविधानमा गरिएको नागरिकतासम्बन्धी व्यवस्था नै भारतजस्तो विशाल जनसंख्या भएको मुलुकसँग खुला सिमाना रहेको नेपाल जस्तो सानो मुलुकको लागि आफैंमा उदार व्यवस्था हो । त्यसैगरी अंगीकृत नागरिकता प्राप्त व्यक्तिहरूलाई समेत उच्च राजनीतिक एवं संवैधानिक पद प्रदान गर्ने व्यवस्था गरिँदा देशका वास्तविक नागरिकहरू अंगीकृत नागरिकहरूद्वारा शासित हुने स्थितिको सिर्जना हुन पुग्छ । यसले सबैभन्दा बढी नकारात्मक प्रभाव मधेसका जनतालाई नै पर्नेछ । यस सम्बन्धमा मधेसी मोर्चाभित्रकै दलहरूको समेत एकमत रहेको पाइँदैन । दोस्रो, भाषाको सवालमा कुरा गर्दा पनि नेपाल एउटा बहुभाषिक मुलुक हो । देशभित्र प्रयोग गरिने सबै भाषाहरूको समान संरक्षण एवं विकास हुनुपर्नेमा विवाद छैन । तर त्यसो नगरी मुलुककै अत्यधिक नागरिकहरूले प्रयोग गर्ने नेपाली भाषालाई अपमान एवं अवमूल्यन गर्ने, हिन्दी भाषालाई राष्ट्रभाषा बनाइनुपर्ने भन्ने जस्ता माग राख्नु र सत्तामा हुनेहरूले विदेशीको निर्देशनमा त्यसै उद्देश्यपूर्ति हेतु प्रयत्नशील हुन पुग्नुलाई किमार्थ स्वीकार गर्न सकिँदैन । हो, देशमा कस्तो किसिमको भाषा नीति हुनुपर्छ भन्ने निक्र्योल उत्तेजना, दबाब र सत्तास्वार्थलाई आधार बनाएर नभई व्यवस्थित अध्ययन र छलफलका आधारमा गरिनु उपयुक्त हुन सक्छ । त्यसको लागि भाषा आयोगको गठन आफैंमा सकारात्मक हो । तर त्यसो गर्नुको सट्टा आफूले भनेजस्तो भएन भने केही मान्दैनौं भन्ने खालको आग्रह प्रस्तुत गर्नु निहुँ खोज्ने कुरा मात्र हुन जान्छ । भाषासम्बन्धी चर्चा गरिरहँदा यसै अवधिमा एकथरी तत्त्वहरूले नेपाली भाषाको मौलिक स्वरूप बिगार्दै त्यसलाई कमजोर तुल्याउने गरी चालेका कदमहरूलाई समेत शंकास्पद रूपमा हेर्नुपर्ने हुन्छ । तेस्रो, प्रदेशको सीमा निर्धारणको विषयमा पनि एकत देशमा संघीयताकै औचित्यताका बारेमा मतैक्यता रहेको पाइँदैन । त्यति हुँदाहुँदै पनि संघीयतालाई संविधानले शासन व्यवस्थाको रूपमा अंगीकार गरेको छ । त्यसैले अब संघीयतालाई संस्थागत गर्ने वा सुदृढ तुल्याउने भनेको यसलाई कार्यान्वयन तहमा लगेर त्यस क्रममा देखा परेका कमीकमजोरी सच्याउने बाटोमा लाग्नु नै हो । तर कसैको निश्चित क्षेत्रहरूलाई समावेश गरिएको प्रदेश मात्र आफूलाई स्वीकार्य हुन्छ भन्ने आग्रहलाई पूरा गर्दै जान थाल्ने हो भने संघीयताको समाप्तिको लागि अन्य कुनै उपाय अपनाउनुपर्ने छैन । यसो भनिरहँदा वर्तमान प्रदेश विभाजन त्रुटिरहित छ भन्ने ठोकुवा गर्न खोजिएको होइन । हाम्रा नीतिनिर्माता एवं जिम्मेवार तहमा बस्नेहरूको गैरजिम्मेवार एवं मनपरी कार्यशैलीको बारेमा कुरा गरिसाध्य छैन । यसको प्रमाण खोज्न टाढा जानु पर्दैन । स्थानीय निकायको संरचना निर्माणमा जुन खाले दृष्टिकोणविहीन कार्यशैली प्रदर्शित भइरहेको छ, त्यसलाई हेर्नु मात्र पर्याप्त हुनेछ । तापनि कमीकमजोरीको पहिचान कार्यान्वयनकै क्रममा हुने र त्यसको सुधार समयक्रमसँगै हुँदै जानेमा विश्वस्त हुन नसक्ने राजनीतिक नेतृत्वलाई जिम्मेवार मान्न सकिँदैन । त्यस्तो नेतृत्वको लहलहै वा दबाबमा परेर संविधान संशोधन गरिहाल्नु उपयुक्त हुँदैन । यस क्रममा हाम्रो मधेसी नेतृत्वलाई प्रदेश सीमा निर्धारणको विषयलाई माग बनाएर आन्दोलनको लागि उक्साउनेहरूको विगत अनुभवबाट समेत धेरै विषय सिक्न सकिन्छ । भारतमा प्रदेश पुनर्सीमांकनको माग त्यहाँ संविधान लागू भएदेखि (सन् १९५०) नै उठेको हो । तर त्यहाँको नेतृत्व भाषिक आधारमा राज्य निर्माणका पक्षमा देखा परेन । जुन कार्य सन् १९६५ मा राज्य पुनर्संगठन ऐन पारित भएपश्चात् मात्र सम्भव हुन सक्यो । अझ नेपालको अवस्था त त्यहाँको भन्दा भिन्न छ । यहाँ जातीय आधारमा प्रदेश निर्माणको विषयलाई यसरी सम्प्रेषण गरिएको छ, मधेस प्रदेशको लागि संविधानमा गरिने चलखेलले पाण्डोराको बाकस' खोलेकै परिणाम दिनेछ, जसले अन्ततः संघीय व्यवस्थालाई नै धराशायी तुल्याउनेछ । त्यसैगरी मधेस एउटा क्षेत्र हुँदाहुँदै पनि त्यहाँ बहुभाषा, बहुसंस्कृति रहेको कुरालाई पनि बिर्सन मिल्दैन । रह्यो कुरा राष्ट्रिय सभामा जनसंख्याको आधारमा प्रतिनिधित्वको । नेपालको वर्तमान संविधान समानुपातिक समावेशी प्रतिनिधित्वलाई आधार बनाएरै तर्जुमा गरिएको छ । यसमा भएको समानुपातिक प्रतिनिधित्वको व्यवस्थाले संविधानमा मुलुकको शासन व्यवस्था संसदीय हुने भनिए पनि यो संसदीय र अध्यक्षात्मक कुनै स्वरूपको नभएर वर्णशंकर हुन पुगेको छ । जसअनुसार देशमा एक दलको बहुमत प्राप्त सरकार गठन कार्य कठिन देखिन्छ । यसको परिणाम व्यवस्थापिकासंसद् सदैव सत्ता प्राप्तिको लागि दलीय भागबन्डा र गठबन्धनको केन्द्र मात्र हुनेछ । यस किसिमको परिवेशमा राष्ट्रिय सभामा जनसंख्याका आधारमा प्रतिनिधित्वको मागले कुनै सकारात्मक परिणाम ल्याउने देखिँदैन । यस सन्दर्भमा अमेरिकाजस्तो मुलुकको माथिल्लो सदन सिनेटमा प्रत्येक राज्यबाट बराबर संख्या (दुईजना) को प्रतिनिधित्वको व्यवस्था भएकोलाई उल्लेख गर्नु सान्दर्भिक हुनेछ । यति हुँदाहुँदै पनि कार्यान्वयनबाट प्राप्त अनुभव, छलफल र बहसका आधारमा संविधानको कुनै व्यवस्थाको संशोधन राष्ट्र एवं जनहितका पक्षमा हुन सक्ने कुरा अस्वीकार गर्न मिल्दैन । त्यसको लागि ढोका बन्द भएको छैन र हुने छैन भन्ने स्पष्ट छ । यो यथार्थलाई बेवास्ता गर्दै मधेसी नेताबाट प्रस्तुत हठले उनीहरूलाई नै नोक्सान पुर्याउने कार्य गरेको छ । उल्लिखित अवस्था हुँदाहुँदै पनि देशमा यतिबेला जसरी संविधान संशोधन नभएमा आकाशै खस्छ भन्ने हिसाबले प्रचारप्रसार गरिँदैछ, यो अर्थपूर्ण छ । यस क्रममा मधेसी दलहरू संविधानमा संशोधन नभए पुनः आन्दोलनमा उत्रने धम्की दिइरहेका छन् भने सत्ता गठबन्धन संविधान संशोधन नभए मुलुक विखण्डनमा जान सक्छ भन्नेसम्मको अभिव्यक्ति दिन पछि परेको छैन । त्यति मात्र नभएर सरकारका प्रधानमन्त्री एवं उपप्रधानमन्त्री र सत्ता गठबन्धनको प्रमुख पार्टीका सभापति शेरबहादुर पटकपटक दिल्ली पुगेर हामी तपाईंहरूको आग्रहअनुसार संविधानमा संशोधन गर्न तयार छौं भनी प्रतिबद्धता व्यक्त गरी फर्किएका छन् । भने यिनै पात्रहरूले भारतीय राष्ट्रपतिको अघिल्लो महिना नेपाल भ्रमणको अवसरमा पनि सोही प्रतिबद्धता जनाएका थिए र मधेसी नेताहरूले संविधान संशोधनको लागि नेपालको दलीय नेतृत्वलाई दबाब दिन अनुरोध गरेका थिए । यस किसिमको नौटंकी प्रदर्शन गरेर उनीहरूले नेपाली जनतासमक्ष भारतीय एजेन्डामा संविधान संशोधनको विकल्प छैन भन्ने कुरा प्रवाहित गर्न खोजिरहेको स्पष्ट देखिन्छ । उनीहरूको यस किसिमको व्यवहारले ओली सरकार ढालेर नयाँ सरकार गठन गरिनुको पछाडिको थप आधार प्रस्ट हुन पुगेको छ । संविधानमा संशोधनको माग गर्ने र त्यसलाई पूर्ति गरी छोड्छौं भन्नेहरू दुवैको राष्ट्रविरोधी छवि जनसमक्ष प्रकट हुन पुगेको छ । यससँगै अर्को मननीय पक्ष, यतिखेर प्रायशः सबै दलका नेताहरूबाट अब राजनीतिक विवादहरूमा नअल्मलिएर देश विकासको अभियानमा लाग्नुपर्छ भन्नेमा जोड दिने गरेको पाइन्छ । निश्चय पनि यसमा दम छ । त्यो कुन अर्थमा भने वर्तमान संविधानको सही कार्यान्वयनको लागि राज्यको क्षमता (आर्थिक एवं भौतिक) विकास अत्यावश्यक छ । यस सन्दर्भमा विचारणीय पक्ष के पनि छ भने संविधानमा राज्य व्यवस्थालाई समावेशी एवं समाजवाद उन्मुख तुल्याउने नाउँमा राज्यमाथि यतिविघ्न आर्थिक, सामाजिक, सांस्कृतिक दायित्वहरू थोपरिएका छन्, तिनको कार्यान्वयन राज्यको क्षमता वृद्धिपश्चात् मात्र सम्भव हुनेछ । हामीले ती कुरा यथार्थमा परिणत गर्ने हो भने देशभित्रका सानातिना विषयहरूलाई निहुँ बनाएर आफू विदेशीको औजारको रूपमा प्रयोग हुने र राज्यलाई बन्धक एवं कमजोर तुल्याउने कार्यलाई अविलम्ब रोक्नुपर्छ । तर त्यसो गर्न कोही तयार देखिँदैन । बरू उल्टै राज्यलाई थप दायित्व थोपर्ने कार्यमा सबैको प्रयास केन्द्रित हुने गरेका छन् । यसको ज्वलन्त उदाहरण राज्यका कथित अति महत्त्वपूर्ण व्यक्तिहरू' लाई राज्य ढुकुटीबाट औषधि खर्च रकम वितरण र भर्खरै सांसदहरूको सुविधा वृद्धि गरिएको कुरालाई लिन सकिन्छ । हामीले देख्यौं, सांसदहरूको सुविधा वृद्धिसम्बन्धी विधेयक पारित गरिरहँदा संविधान संशोधनका हिमायती र विरोधी अनि महिला, दलित, जनजाति, मधेसी, जनवादी, प्रजातन्त्रवादी, राजतन्त्रवादी सबैबीच अभूतपूर्व एकताको प्रदर्शन हुन पुग्यो, जुन राष्ट्र निर्माण र जनहितमा प्रकट हुँदैन । देशमा अझै पनि भूकम्प प्रभावित लाखौं जनता वर्षा र जाडो दुवै याममा पाल र टहरामुनि बस्न विवश भइरहेका र राज्यले तिनका लागि कुनै ठोस कार्य गर्न नसकिरहेको आवाज उठाउनुको सट्टा आफूहरूलाई भाडा वृद्धिलगायतका सुविधा बढाउने कार्यमा एकता प्रदर्शन गरेर कथित जनप्रतिनिधिहरूले हद दर्जाको निर्लज्जता र जनविरोधी कार्यशैलीलाई प्रकट गरेका छन् । यस कार्यबाट आम नेपाली जनता विगत निर्वाचनमा आफूहरूले कुन हदसम्म मतको दुरुपयोग गरिएछ भनी आत्मसमीक्षा गर्नुपर्ने स्थितिमा पुगेका छन् । यसरी आज संविधान कार्यान्वयन गर्दै त्यसका उपलब्धिहरू जनसमक्ष पुर्याउनुपर्ने बेलामा संविधान कार्यान्वयन हुनबाट रोक्न संविधान संशोधनको विषय उठाइएको प्रमाणित हुन पुगेको छ । यसो गर्नेहरूलाई छिमेकी मुलुकको उक्साहट रहेको पनि अब प्रस्ट हुन पुगेको छ । यसो गरेर उनीहरू जनताबीच नराम्रोसँग नांगिन पुगेका छन् । यति हुँदाहुँदै पनि दलीय नेतृत्वले नयाँनयाँ ताना बुन्न भने छोडेका छैनन् । राप्रपा र राप्रपा (नेपाल) बीच भर्खरै सम्पन्न पार्टी एकता पनि यसै योजनाको यौटा कडीको रूपमा सामुन्ने आएको छ । हिजो धर्म निरपेक्षता, गणतन्त्र जस्ता विषयहरूमा मतभेद राख्ने दुवै पार्टीहरूले यतिबेला राजतन्त्रको मुद्दालाई थाँती राख्दै हिन्दुधर्म सापेक्षतालाई साझा मुद्दा बनाएर राष्ट्रिय विकल्प प्रस्तुत गर्ने सहमतिसहित एकीकृत हुन पुगेको बताएका छन् । यी देखावटी विषय मात्र हुन् । यसको पछाडिको मूल उद्देश्य अरू केही नभएर भारतीय उक्साहटमा संविधान संशोधनलाई सघाउँदै सत्ता स्वार्थको परिपूर्ति रहेकोमा शंका छैन । जुन कुरा एकता प्रक्रियाबाट हौसिएका राप्रपा अध्यक्ष पशुपति शमशेरले केही दिनअघि अब एमालेविना पनि संविधान संशोधन हुन सक्छ भन्ने अभिव्यक्ति दिएबाट प्रस्ट हुन्छ । यसबाट संविधान संशोधनको लागि देशीविदेशी तत्त्वहरूले निकै तयारी गरिरहेको बुझिन्छ । उनीहरूको जोड सके संविधान संशोधनमार्फत विदेशी स्वार्थ साधनामा सघाउने, त्यसो हुन नसके संविधान संशोधनको विषयसँगै स्थानीय निकायको संरचना निर्माण एवं निर्वाचन कानुन तर्जुमासमेतका विषयहरू बल्झाएर २०७४ माघ १० गतेसम्म स्थानीय, प्रदेश र केन्द्रीय व्यवस्थापिकाको निर्वाचन सम्पन्न हुन नदिई देशलाई थप संवैधानिक संकटतर्फ धकेल्नु रहेको स्पष्ट छ । यस घडीमा स्वाभिमानी राष्ट्रप्रेमी नेपालीहरूको सजग पहलले धेरै कुराको निर्धारण गर्नेछ । त्यसैले एकपटक गम्भीर भएर सोचौं, के राष्ट्रिय स्वाभिमानमाथि खुला हस्तक्षेप हुँदासमेत चुप लागी बस्नेहरू पनि नागरिक कहलिन योग्य हुन्छन् ?"
कोरियासँग खेलकुद अनुभव र सहयोग सम्झौता हुँदै,"काठमाडौंः दक्षिण कोरियाको सोल महानगरपालिका अन्तर्गतको सङबुक जिल्लासँग खेलकुद, शिक्षा र सांस्कृतिक अनुभव आदान प्रदान तथा सहयोग सम्बन्धमा सम्झौता हुने भएको छ । नेपाल मार्शल आर्ट हाप्किडो संघको विशेष पहलमा सङबुक जिल्ला र रूपन्देहीको देवदह नगरपालिका लगायत विभिन्न निकायसँग दुई पक्षीय सहयोग सम्झौता हुन लागेको हो । त्यसका लागि सङबुक जिल्लाका अध्यक्ष जङ ह्युङ जिन लगायतको टोली नेपाल आइपुगेको छ । अध्यक्ष ह्युङ र उनको टोलीलाई नेपाल हाप्किडो संघका अध्यक्ष कालिबहादुर घर्ती मगर, उपाध्यक्षहरु नारायण पौडेल, सन्तबहादुर तामाङ र सुस्मिता गुरुङ तथा सल्लाहकार अक्कल तामाङ लगायतले स्वागत गरेका थिए । अध्यक्ष ह्युङको टोलीले यसै साता रुपन्देही पुगी देवदह नगरपालिकासँग बिवभन्न क्षेत्रमा सहयोग सम्बन्धमा सम्झौता गर्ने छ । कोरियाको सङबुक जिल्लासँग खेलकुद, शिक्षा र सांस्कृतिक अनुभव आदान प्रदान तथा त्यसको विकासमा सहयोग गर्ने हिसावले हामीले नेपालका विभिन्न निकायसँग सम्झौताको पहल गरेका थियौं, नेपाल मार्शल आर्ट हाप्किडो संघका अध्यक्ष मगरले भने, त्यसअन्तर्गत देवदह नगरपालिकासँग यही साता हँुदै छ । अन्य निकायसँग पनि सहयोग सम्झौता गर्ने बारे छलफल भइरहेको छ । सम्झौतापछि नेपालीहरुले दक्षिण कोरिया तथा कोरियालीहरुले नेपालमा आई यी क्षेत्रमा आआफ्नो अनुभव बाँड्ने अवसर पाउनेछन् । सम्झौताअनुसार सङबुक जिल्लाले खेलकुद, शिक्षा र संस्कृतिको बारेमा त्यहाँ हुने विभिन्न सभा, सेमिनारहरुमा हामीलाई निम्त्याउने छ । नेपालमा हुने त्यस्ता कार्यक्रममा पनि उनीहरुलाई निम्त्याइने छ, हाप्किडो संघका कुशल श्रेष्ठले भने, त्यसले हाम्रो देशको शिक्षा, खेलकुद र सांस्कृतिक क्षेत्रको विकासमा सहयोग पुयाउने छ । अध्यक्ष ह्युङको टोलीले मंगलबार राष्ट्रपति विद्यादेवी भण्डारी लगायत विशिष्ट व्यक्तित्वहरुसँग समेत भेट गरेको छ ।"
अमेरिकी टिमका फुटबल प्रशिक्षक क्लिन्सम्यान पदबाट बर्खास्त,"न्युयोर्कः लगातार टोलीको कमजोर प्रदर्शनपछि अमेरिकी फुटबल संघले राष्ट्रिय टोलीका प्रशिक्षक योर्गेन क्लिन्सम्यानलाई पदबाट बर्खास्त गरेको छ । खासगरी विश्वकप छनोटमा अमेरिकाको कमजोर सुरुआतपछि क्लिन्सम्यानको पद धरापमा परेको थियो । सन् १९९० मा जर्मनीले विश्वकपको उपाधि जित्दा टोलीको सदस्य रहेका ५२ वर्षीय क्लिन्सम्यान सन् २०११ मा अमेरिकाको प्रशिक्षकमा नियुक्त भएका थिए । विश्वकप छनोटअन्तर्गत गत साता भएको खेलमा अमेरिकी टोली कोस्टारिकासँग ४० गोलले पराजित भएपछि क्लिन्सम्यान निकै निराश देखिएका थिए । उनले उक्त हारलाई नमीठो क्षणको रूपमा चित्रण गरेका थिए । त्यसको केही दिनअघि अमेरिकी टोली मेक्सिकोसँग पनि २१ गोलले पराजित भएको थियो । अमेरिका विश्वकप छनोटअन्तर्गत अन्तिम चरणको प्रतियोगितामा सुरुका दुई खेलमा पराजित भएको यो पहिलो पटक हो । मलाई विश्वास छ, विश्वकपमा छनोट गराउन हामीसँग स्तरीय खेलाडीको कमी छैन , अमेरिकी फुटबल संघका अध्यक्ष सुनील गुलाटीले भनेका छन् । गुलाटीले क्लिन्सम्यानबारे गरिएको निर्णय अत्यावश्यक भएको बताएका छन्। अहिलेसम्म टोलीको लय र स्तरको प्रगतिअनुसार अब फरक दिशामा जानुपर्ने आवश्यकता महसुस गर्यौं, गुलाटीको भनाइ छ । यसअघि अमेरिकी फुटबल टोलीका कप्तान माइकल ब्राड्लीले पनि तत्काल टोलीमा परिवर्तन आवश्यक रहेको बताएका थिए । सन् २०११ को कन्काकाफ प्रतियोगिताको फाइनलमा अमेरिकाले कमजोर प्रदर्शन गरेपछि क्लिन्सम्यानले अमेरिकी टोलीमा बब ब्राड्लीको ठाउँ लिएका थिए । त्यतिबेला फाइनलमा मेक्सिकोले अमेरिकालाई ४२ गोलले हराएको थियो । त्यसपछि क्लिन्सम्यानकै प्रशिक्षणमा अमेरिकाले सन् २०१३ को कन्काकाफको उपाधि जितेको थियो । सन् २०१४ को विश्वकपमा दोस्रो चरणमा पुगेको अमेरिका नकआउट चरणमा बेल्जियमसँग पराजित भएको थियो । सन् २०१५ को कन्काकाफको सेमिफाइनलमा जमैकासँग पराजित भएको अमेरिका कन्फेडेरेसन कपको प्ले अफमा भने मेक्सिकोसँग निराश भएको थियो । यसै वर्ष भएको कोपा अमेरिकाको सेमिफाइनलमा अमेरिकी टोली अर्जेन्टिनासँग ४२ गोलले हारेको थियो । उत्तर, मध्यअमेरिका तथा क्यारेबियन क्षेत्रबाट तीन टोली विश्वकपमा छनोट हुने प्रावधान छ भने चौथो टोलीले प्ले अफ खेल्ने अवसर पाउँछ । प्रतियोगितामा ६ टोली सहभागी छन् । अमेरिकाले पहिलो पटक सन् १९९० को विश्वकप खेलेको थियो । त्यतिबेला विश्वकप छनोट प्रतियोगितामा टोलीले कमजोर प्रदर्शन गरेपछि अमेरिकाले प्रशिक्षक परिवर्तन गरेको थियो । त्यसयता अमेरिकाले विश्वकप छनोट प्रतियोगिताका क्रममा प्रशिक्षक परिवर्तन गरेको थिएन । अमेरिका जारी विश्वकप छनोट तालिकामा छैटौं तथा अन्तिम स्थानमा छ । हाम्रो आगामी छनोट खेल सन् २०१७ को मार्चमा छ । त्यसैले हामीसँग त्यो खेलका लागि तयारी गर्ने प्रशस्त समय छ, गुलाटीले भनेका छन्, विश्वकपमा लगातार आठौं पटक छनोट हुन हामीले अब उत्कृष्ट विकल्पको खोजी गर्नुपर्छ ।"
