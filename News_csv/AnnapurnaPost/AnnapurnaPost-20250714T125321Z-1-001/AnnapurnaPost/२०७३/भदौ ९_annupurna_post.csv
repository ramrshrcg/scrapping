शीर्षक,विवरण
हिन्दु राष्ट्रको पुनर्स्थापना,"मानव सभ्यताको विकासबारे अध्ययनमा जीवन पद्धति र सामाजिक आचरण दुई मुख्य अंगका रूपमा देखा पर्छन् । समय, परिस्थिति र भूगोलअनुसार यी दुई पक्ष आआफ्नो विशेषतामा अगाडि बढेका देखिन्छन् । यसैबीच विभिन्न महान् व्यक्तिको प्रयाससमेतले एउटा बृहत् सामाजिक अनुमोदनको प्रक्रियाबाट अनेक आचारसंहितारूपी अभ्यास हुँदै आएका छन्, जो धर्म कहलिए, जीवन दर्शन भनिए । मानव जातिले संसारको सृष्टिकर्ताका रूपमा कुनै सर्वशक्तिशाली पक्षलाई मानेको छ, जो भगवान् हो, जसका आआफ्ना परिस्थितिअनुरूपका नामाकरण भएको पाइन्छन् । भगवानको अस्तित्व नमान्नेहरूलाई पनि आफ्नो वैकल्पिक धारणाको चुनौती सिद्ध गर्न सजिलो भएको छैन । अपार सृष्ट्रिको विहंगमता र अनन्ता नकार्न थोरै केही सूत्रहरू पर्याप्त हुनै सक्दैनन् । हामी मानव नै सीमाविहीन यो ब्रह्माण्डको कता कति स्थान लिएर बसेका छौँ त्यो सायदै कहिल्यै पत्ता लाग्ला । हामी वैदिक सनातन धर्म सभ्यताका अनुनायीहरूको संसार हेर्ने दृष्टिकोण अरूको भन्दा नितान्त फरक छ । प्राणीमाथिको हिंसा, वचन कर्मबाट कसैको मन दुख्ने अवस्था र अन्याय हुने भाव, यी तीनै चीजलाई यस सभ्यताको मूल दर्शनशास्त्र श्रीमद्भागवत्गीताले वर्जित गरेको छ । मानव कल्याण र जीवात्माहरूप्रतिको अक्षुण्ण प्रेमभावनिम्ति तप अभ्यासको लागि कहलिएको हिमवत् खण्ड सारा वैदिक सनातन दर्शनधाराको उद्गमस्थल हो । यो नै नेपाल हो । वैदिक सनातन धर्मका पौराणिक पात्रहरू प्रायः आधुनिक नेपाल भूमिसँग आबद्ध देखिन्छन् । भगवान् शिवको निवास मानिने विशाल हिमशृंखला, सीता माताको जन्मस्थल जनकपुर र भगवान् बुद्धको जन्मस्थल लुम्बिनी यसका केही अति लोकप्रिय उदाहरण हुन् । यहाँ पंक्तिकारले आफ्नो जन्मजातीय, कर्मजन्य धर्मबारे बखान गर्न मात्र लागेको होइन । सबैलाई आफ्नो धर्म प्यारो छ । सबै सभ्य मानिसहरूले संसारमा प्रचलित अन्य धार्मिक अभ्यासको सम्मान गरि नै हाल्छन् । प्रसंग केही वर्षयताको हो, जसले गर्दा नेपालको हिन्दु राज्यका रूपमा संसारमा स्थापित छवि गुमेको छ । त्यो कुनै विशाल दुर्घटना, योजना र चाहनाबाट नभई रातारात कोही व्यक्तिको निर्णयबाट भयो, विस्मय त्यसमा छ । नेपालमा पछिल्लो दसक एक किसिमको राजनीतिक परिवर्तनको लागि शक्ति संघर्ष भयो, हिंसाचक्र चल्यो, त्यो रोकिएपछि जटिल संक्रमण चलिरहेको छ । यसबीच अनेकन स्वार्थको अतिक्रमण नेपाली समाजमा भइरहेको छ, जुन संसारका अन्य तुलनीय समाजमा कल्पनीयसमेत छैन । स्वभावले नै अति मन्द प्रतिक्रियाबाट चल्ने संयमित र सहनशील सनातनीय आर्य समाज बलपूर्वक, प्रभावमा गरिएको यो परिवर्तनसँग क्षुब्ध भएर आफ्नो संहिता गुमाउने उपक्रममा लागेको छैन, लाग्दैन । किनकि सनातनीय धर्मपद्धति जस्तोसुकै अप्ठेरो परिस्थितिमा पनि धैर्य र सहिष्णुता गुमाउनु हुन्न भन्ने दर्शनमा आधारित छ । परन्तु कुल जनसंख्यामध्ये ८० प्रतिशतभन्दा बढी (तथ्यांकमै समेटिएका) र भित्री हृदयमा चाहिँ अझै सनातनीय धारणा राख्ने बाँकी २० प्रतिशतमध्येका कतिपय नेपालीले समेत यो कुनै तर्कबाट स्थापित हुन नसक्ने परिवर्तनसँग सहमति राख्न सक्दैनन् । कालचक्रको कुनै विन्दुमा यसबारे समीक्षा हुने वातावरण नबनी सुख छैन । अलिकता पृष्ठभूमितर्फ जाऊँ । नेपाल हिन्दु राज्य भएर संसारमा एउटा शान्ति, सहिष्णुता र मिलापको मुलुकका रूपमा चित्रित रहेको थियो । हिन्दु धर्म कहिल्यै पनि नेपाली भूमिबाट कसैको मन बिझाउने, कसैलाई कजाउने माध्यम वा विषय बनेको इतिहास छैन । यति सहज, सरल र सबैलाई अपनत्वमा राख्नसक्ने धर्म अरू छैन भन्ने संसारका अनेकन गैरहिन्दु धर्म अध्ययनहरूबाट समेत स्विकारिएको अवस्था छ । तान्त्रिक पूजन विधिबाट भगवान्को आराधना र जीवन पद्धतिलाई तपवृतिमा राखेर शक्ति हासिल गर्ने परम्परा विश्व समुदायको लागि कहिल्यै बिझेको चिज रहेन । सनातनीय धर्मपरम्पराका कतिपय अभ्यास, यसका कतिपय हाँगाबिँगा विश्वका अन्य धर्मावलम्बीहरूले समेत धारण गरेको पाइन्छ । संसार आज योगका माध्यमबाट निरोगी बन्न चाहिरहेको छ । ध्यानविना अब शान्ति मिल्दैन भन्ने निष्कर्षमा संसार पुगिसकेको छ । संसार फेरि आज प्राकृतिक शुद्धता र सामूहिक मिलापको दिशातर्फ फर्कन चाहिरहेको छ । भौतिक प्राप्तिमा अन्धो भएको मानव समुदाय अहिले दृष्टि खोजिरहेको छ, गुमेको मानवीय मूल्यहरू फेरि खोज्दै । पछिल्लो कालखण्डमा हामीकहाँ केही विषम परिवेश उत्पन्न भयो । सशस्त्र द्वन्द्वलाई सामाजिक परम्परा भत्काउने दिशामा उन्मुख गरियो । गौमाता सम्मानको बर्खिलापमा गौमास अभियान चलाइयो । समाज बसाल्ने आदिस्रोत संस्कृत शिक्षालाई निषेध गर्न हिंसा चक्र चलाइयो । मन्दिर, पूजन अवसरहरूमा वाधा पुर्याइयो । त्यो आगोमा घिउ थप्ने काम अन्य मूलधारका पक्षले समेत गरे, जो खासमा सनातन परम्पराका विरोधी आफूलाई कहिल्यै भन्न चाहँदैनन् । तर उनीहरूले सत्ता लालसामा वशीभूत भएर आफूलाई संस्कारबाट विमुख गर्न हिच्किचाएनन । यसले धर्मप्रतिको अनादर प्रोत्साहित गर्न चाहने तत्त्वहरूलाई बल मिलेकै हो । निश्चित उद्देश्य साध्य गर्न लागिपरेकाहरूको लागि लालसामा लिप्त मानिसहरू सजिला ठहर्छन् । भयो त्यस्तै, आखिर कांग्रेस, एमाले र माओवादी तीनै दलका शीर्ष नेतृत्वहरूको अनुमोदनमा नेपाल एक्कासि हिन्दु राष्ट्र रहेन । के त्यो जनताको म्यान्डेट थियो ? नेताहरूले प्राणपखेरु रहुन्जेल दाबी गर्लान्, हामीले प्रजातन्त्रका लागि लड्यौँ । तर जनताको नजर, ज्ञान र निर्णय प्रक्रियाबाट लुकाएर गरिने परिवर्तन प्रजातन्त्र हो ? २०६३ को आन्दोलन जनताको इच्छाबाट प्रेरित थियो । त्यसमा मिसिएका अनेक बाह्य स्वार्थ पनि छन् । तैपनि त्यो खासमा जनताको इच्छा थियो । जनता चाहन्थे, सशस्त्र द्वन्द्व रोकियोस् अनि समस्या समाधानमा सक्षम नठहरिएका प्रयोगहरू रोकियून् । तर जनताको त्यो शान्तिकामी उत्सर्गमा राष्ट्रकै धर्महरण गर्ने चेष्टा गुप्तरूपमा मिसाइएको रहेछ । हिन्दु राष्ट्र रहेर पनि कहिल्यै धर्म सापेक्षताका कुनै अप्ठेरा थिएनन् नेपालमा । विश्वका सबै धर्मले खासगरी नेपालको हिन्दु छविलाई शान्तिको प्रतीकका रूपमा स्वीकार गरेको अवस्था अहिले पनि छ । नेपालमा कसैले चाहेर कहिल्यै धार्मिक सद्भाव बिग्रने घटना भएन, न कुनै खाले धार्मिक उत्पीडनको गुनासो सुनियो । मन्दिरैमन्दिरका बीच निर्बाध रूपमा मस्जिद अनि गिर्जाघर चलेको, धार्मिक सहचार्य सर्वस्वीकृत परम्पराका रूपमा चलेको परिवेश नेपालबाहेक अन्य कुनै मुलुक सायदै छ । यहाँ कहिल्यै घृणा भन्ने चिजले प्र श्रय पाएन । धर्मलाई कर्मकाण्डीय नजरले मात्र हेर्ने पात्रहरू त सबैतिर छन्, नेपालमा ती पनि न्यून संख्यामा छन् । सहिष्णुताले जित्दै गएको अवस्था थियो, तर त्यसमै प्रहार गरियो । बेलायतका पूर्व प्रधानमन्त्री डेभिड क्यामरुनले संसद्बाट बेलायतलाई क्रिश्चियन स्टेट भनेर धार्मिक समाजको श्वाश्वत पक्षलाई उजागर गरे । नेपाल पनि हिन्दु मुलुक नै हो, यो स्वयंसिद्ध तथ्य हो । आन्दोलनको खाका नयाँदिल्लीमा तयार भएको थियो, भारतीय संस्थापनको सहयोगमा । त्यहाँ हस्ताक्षरित बाह्रबुँदे समझदारीका आधारमा माओवादी र दलहरूबीचको सहकार्यबाट आन्दोलन भयो । राजाले संसद् पुनस्र्थापना गरिदिए । त्यसपछिको गन्जागोलबीच जेठ ४ को संसदीय घोषणाबाट नेपाल एकाएक धर्मनिरपेक्ष मुलुक भनियो । कसैले उठाएको माग थिएन त्यो, न बाह्रबुँदे गराउने भारतकै इच्छा । रातारात घुसाइएको त्यो निर्णय ककसको सहभागितामा भयो, त्यसमा केके लाभ सामेल थिए भन्ने समयक्रमले पत्ता लगाउला । अब त्यसका कारण जनतामा छाएको व्यापक निराशाले निर्णयकर्ताहरूलाई सानो समस्या पारेको पक्कै छैन । तर जनताप्रति सायदै जिम्मेवार ती मनहरूलाई आफ्नो जीवनकालमा त्यसले खासै दोष अनुभव नगराउला । हिन्दुत्व राजनीतिक मुद्दा होइन । यो राजनीतिक निर्णय बन्नुपर्ने थिएन । अब यसलाई सर्वकालको लागि राजनीतिक मुद्दा बनाएर फाइदा लिन्छु भन्नु पनि मूर्खताशिवाय केही होइन । थोरै समयबीच यो पुष्टिसमेत भइसकेको छ । तर राजनीतिक रूपमा कोपभाजनमा परेकाले यसको उपचार एक चरणको लागि गैरराजनीतिक हुन सक्दैन । वर्तमान संविधानमा जडित केही वाक्यांश किमार्थ पर्याप्त छैनन् । ती त संविधानमाथि जनमत संकलन हुँदाको अपार सुझावलाई एकातिर थन्काएर थम्थमाउन फुराइएका शब्द मात्र हुन् । विश्वमा धेरै मुलुकहरूले आफ्नो धार्मिक पहिचान सगौरव प्रचार गर्छन् । यसअघिका बेलायती प्रधानमन्त्री डेभिड क्यामरुनले संसद्बाट बेलायतलाई क्रिश्चियन स्टेट भनेर धार्मिक समाजको श्वाश्वत पक्षलाई उजागर गरे । नेपाल पनि हिन्दु मुलुक नै हो, यो स्वयंसिद्ध तथ्य हो । यसलाई पछिल्लो कालखण्डमा खण्डित गर्न खोजिएको मात्र हो । यसलाई जोड्दा कसैलाई हानि छैन । नेपाल मुलुकको पहिचान र साविक मिलापकै भावना अनि अझ सुरक्षित वातावरणको लागि यो पुनर्योग जरुरी छ ।"
तल्कोट क्षेत्रको गौरा पर्व र धार्मिक पक्ष,"कैलाश मानस क्षेत्रभन्दा दक्षिण जम्बुदीपग्यागारसपादलक्ष्य जे भने पनि कैलाश कर्णाली क्षेत्रकै स्वर्ग हो । स्वर्गमा देवताहरूले अनेकथरी संगीत र मनोरञ्जनको सिर्जना गरे र त्यसैले स्वर्गको राजधानी कैलाश होस् अथवा हिउँदे राजधानी खप्तड होस् त्यहाँ अनेक धार्मिक, सांस्कृतिक गतिविधि भइरहेका हुन्छन् । त्यसमध्येको सुदूरपश्चिमाञ्चलको लोकप्रिय पर्व हो गौरा अर्थात् महादेवी पार्वतीको स्मृति पर्व । बझाङ तल्कोटका राजा मेधन सिंहका छोरा दिलिपसिंह धार्मिक विचारका भएकाले स्थानीय रूपमा विभिन्न चाडपर्व र मेलाहरू प्रचलनमा ल्याएका थिए । तत्कालीन अवस्थामा उनको समयमा बडादसैं, चैते दसैं, छडा खेती जात्रा, मालिका पूर्णिमा, किमडाला, रामडी तथा ढँडारमस्टोका पर्वहरू धुमधामसँग मनाइन्थ्यो । त्यस क्षेत्रमा गौरापर्वलाई धुमधामसँग मनाउने व्यवस्थामा उनको ठूलो योगदान छ । उनले विशेष व्यवस्था गरेपछि, उक्त चाडपर्व भव्य रूपमा मनाउने चलन यथावत् चलिरहेको छ र सांस्कृतिक तथा धार्मिक दृष्टिकोणबाट अरू पर्वहरूजत्तिकै महत्त्वपूर्ण रूपमा लिन सकिन्छ । दिलिप सिंहले यो पर्व सञ्चालन गर्न निकै कठिनाइ बेहोर्नुपरेको थियो । डुवादु (गौरापर्व) मा गाइने तथा खेलिने गीतको किताब 'पट' पनि उनले राजस्थानको चितौडबाट ल्याउन लगाएका थिए । सो खेलमा गाइने लय (जिल अथवा भाखा) परिमार्जन गर्न दुइटा मानिसलाई विन्द्रावनमा राधा, कृष्ण र गोपिनीले खेल्ने गरेको खेल सिक्न पठाएका थिए । ती मानिसहरू महिनौं दिनसम्म बसी सो खेल सिक्दा पनि लय नआएको र आए पनि भुल्ने गरेकाले राति सपनामा आफ्नो जिब्रोको टुप्पो काटेर पातमा राखी वनदेवीलाई चढाएपछि मात्र उक्त खेल र गाइने लय (जिल) जान्न सक्छौ भनी सपना भएपछि सोहीअनुसार गरेर बल्लतल्ल सो खेल सञ्चालन भएको थियो भन्ने कथन छ । नेपालको सुदूरपश्चिममा गौरापर्व त धेरै ठाउँमा मनाइने गरे पनि बझाङ, तल्कोटको अनौठो र अन्यत्रको भन्दा फरक रहेको छ । महिलाहरूले राति खेलिने फाग, भारी खेल आदि टुनामुना खेलहरू खेल्ने गरेको पाइन्छ । यस पर्वमा वृन्दावनमा राधा, कृष्ण, गोपिनीहरूका गीतहरू, पौराणिक कालका देवी र शिव पार्वतीका फाग आदि गीतहरूको तालमा खेल तथा मनोरञ्जनका खेललगायत सबै प्रकारका खेलहरू 'फाग धमारी' नामले प्रचलित छन् । भदौ शुक्लपक्षको पूर्णिमाको दिनमा गौरादेवी भित्र्याइने कोटघरमा सफासुग्घर (लिपपोत) गरी ब्राह्मण पूजारीबाट 'जमरा' राखिन्छ । प्रतिपदाको दिनमा पञ्चअन्न 'बिरुडा' जम्मा गरी द्वितीयामा केलाउने तृतीया र चतुर्थीमा (दुई दिन) भिजाउने, पञ्चमीमा विरुडालाई डालामा राखेर पञ्चेबाजाका साथ पञ्चकन्या केटीहरूले पँधेरामा लगेर सफा गर्ने गर्छन् । षष्ठीमा पातमा पोको बनाएर राखेर सप्तमीमा गौरादेवी कोटघरमा ल्याएपछि चढाइन्छ । ऐतिहासिक, धार्मिक तथा सांस्कृतिक परिवेशमा आफ्नै किसिमको गरिमामय गौरा पर्व मध्य तथा सुदूर पश्चिमेली जनताको अनुपम पर्वको रूपमा स्थापित छ । सप्तमीको बिहान बाटोमा कुनै मानिसले नभेट्ने गरी ब्राह्मणले गौरादेवीको प्रतिमा (पाती, काँस आदि विभिन्न बोटबिरुवाबाट निर्माण गरेको) लाई स्थानीय बाबैपातल भन्ने जंगलको घना रूख भएको स्थानमा लुकाएर राखिन्छ । त्यस दिन कोटघर, बाटो सरसफाइ गरिन्छ । अपरान्हतिर जात्रुहरू जम्मा भएर पन्चेबाजा बजाउँदै डोलीमा गौरादेवीका लुगा, गहना लगी गौरालाई जंगलमा खोज्न जान्छन्, जसले भेट्टायो, उसको भाग्य राम्रो हुन्छ भन्ने जनविश्वास छ । गौरादेवीलाई भेटाएपछि लगेका गहना, लुगा लगाएर डोलीमा राखी पञ्चैबाजा बजाउँदै चाभाइ गीत गाउँदै, खौलाको नाचनथली भन्ने ठाउँमा आइपुग्छन् । त्यहाँबाट 'दुबी धाम्चो' (एक हात लम्बाइ, चौडाइ भएको दुबोसहित भएको जमिनको टुक्रा) झिकेर गौरादेवीका साथ लगेर कोटघरमा भित्र्याइन्छ । महिलाहरू गौरा भित्र्याउने दिनदेखि गौरापर्वको अवधि भर व्रत, उपवास बसेका हुन्छन् । गौरादेवी भित्र्याइसकेपछि ब्राह्मण (पूजारी) र व्रतालु महिलाबाट बत्ती बालेर पूजा गरिन्छ । 'चन्दयो' (एक हात लम्बाइ, चौडाइ, एक बित्ता मोटाइ भएको सिँगारिएको काठको टुक्रा) लाई व्रतालु महिलाले टाउकोमा राखी घुमेर पूजा गर्ने गर्दछन्, जसलाई 'चदयो पर्छन्' भनिन्छ । यो कार्य मर्यादाक्रमअनुसार गरिन्छ । सो काम सकिएपछि पुरुषहरू चाभाइ भन्ने खेलेर पहिलो दिन बिताउँछन् । गौरादेवी भित्र्याउने दिनदेखि बिदाई नगरुन्जेल दियो अटुटरूपले बालिराख्नु पर्छ र दिनको तीनपटक (बिहान, दिउँसो, बेलुका) पूजा हुन्छ । गौरादेवी भित्र्याइएको दोस्रो दिन अष्टमीको बिहान ब्राह्मणले कुशबाट महेश्वरको प्रतिमा बनाएर गौरादेवीको दायाँतर्फ राख्छन् । त्यसै दिनको अपरान्हदेखि गाउँगाउँबाट जात्रु जम्मा भएर जात्रा सुरु हुन्छ । जात्राको प्रथम दिन सर्वप्रथम 'फाग' गीतबाट खेल सुरु गरिन्छ । जुन हातको इशारा र खुट्टाको चाल गरी गीतको लयअनुसार खेल्दै विस्तारै पाइला अगाडि बढाएर दुई पंक्तिमा तथा दोहोरी भई खेलिन्छ । यी खेलमा गाइने गीतका शब्दहरू विभिन्न भाषाहरूबाट आएको पाइन्छ । जस्तैहिन्दी, संस्कृत, फारसी, उर्दू, देहाती शब्द रहने यो गीतको रोल वा अर्थ बुझ्न सबैले सक्दैनन् । फाग पनि धना श्री राग, आबावरी राग, नटराग, सारंग राग आदि लयका हुन्छन् । सर्वप्रथम गाइने तथा खेलिने खेल हो 'एको बारो हमारो जो गृह फिरी तुमु आई रे, फिर तुमु आई रे !' अर्को खेल 'शाही तील जोवन, रंग रच्यो हमारो जो गृह फिरी तुमु आई रे !' आदि । कल्याण राग 'बनवासी मेरे बनवासीया जो वृन्दावन मेरे बनवासीया !' धना श्री रागमा श्रीकृण भन्छन्, 'चलो वृन्दावन जाइतो सौ कुन्जलावौ कानया कहांकी हो ? तिमी ग्वालिनी कांही ददी लेवेनचली जाई तो सौ कुन्ज बोला बो !' भनी कृष्णले ग्वालिनी तथा गोपिनीसँग संवाद गरेको पाइन्छ । जस्तैगोपिनी भन्छन्, 'कनैया हामी मथुराको ग्वालिनी गोकुल ददी बेचैनचली जाई तो सौ कुन्ज बोलायाँहु !' यस्तै थरीथरीका शंकर शिवपार्वतीजीका देवीको फाग पनि हुन्छन् । दोस्रो खेल 'धमारी', यो फागभन्दा रमाइलो हुन्छ । यसमा पन्चेबाजा र दाइने टाम्को, झ्याली, सहनाई, नरसिंगाका साथै दुवैथरीले गीतको लयमा गाउँदै हातमा मिजुरा समातेर बजाउँदै निहुरिएर अगाडिपछाडि पाइला चाल्दै रमाइलोका साथ खेलिन्छ । जस्तै, गीतको बोल हुन्छ, 'अम्मर भरी हो, नेत्र कनैया अम्मर भरी हो ? दाइने हात बाजत डम्फु बायाँ हात ताल मिजुरा ! कै हात घसी चन्दन, कै हात पानको बिडा ! दाहिने हात घसी चन्दन, बायाँ हात पानकी बिडा !' आदि । यो धमारी खेलमा धेरै प्रकारका गीत, लयहरू हुन्छन् । जस्तै 'रैनी रुपैनी चन्दासाथ ददी बेचन चली जमुनाघाट !' आदि । त्यस्तै 'रनका कनुमुसि ल्याहो राधा !' यो खेल मार्मिक हुन्छ । मिजुरा नहुने खेलाडीहरूले कम्मरमा हात राखेर घुमीघुमी दायाबाया फर्कंदै बाजाको तालमा मिजुराको छन्दमा नाच्दै खेल्छन् । गौरादेवी बिदाइ गर्ने दिनको अघिल्लो राति र सो दिन अरू दिनमा भन्दा बढी किसिमका खेल खेलिन्छन् । जस्तै देवीको फाग 'मुकमारी, मनुमारी छैया किला कहाँ राखौँ ? ' कतै स्थानीय मनोरञ्जन पनि गाएर खेल्छन् । जस्तै 'शंक गएडी चरोधुल खेल गयडो चरो, धुलखेल !' भन्दै गीतअनुसार हाउभाउ गरिन्छ । अन्य खेलहरू रामकृष्ण बंगोलर बिहानीपख हातमा लामालामा लौरा समातेर 'हरुपानी' भन्ने खेल खेलेर घरमा जान्छन् । अन्तिम दिन अपरान्हतर्फ पुनः जात्रा सुरु हुन्छ । यसमा 'ख्याले गुन्जरिया यो रंग त्यो रंग माथु डोलै !' भन्ने खेल तथा गीत गाएपछि सबै खेलाडी तथा जात्रुहरूले आपसमा अबीर फ्याँक्ने तथा गाउने गर्छन् । त्यस्तै 'गाडी दे नेत्र कनैया गाडी दे !' बोलसहितको अर्को खेल हुन्छ । यसमा गाउँदै पाइला अगाडि बढाउँदै गीत भन्ने समयमा बस्ने अनि उठेर अगाडि बढ्ने गरिन्छ । त्यस्तै 'उद्यम कि नगरा करे जैमली पन्ना यै साहै बन्दुककी ? गडागड, यै तरबार कि ? छसा छस् यै जमदारकी ? लागी घोस !' आदि । अन्त्यमा खेलिने 'चाभाई' बढी रमाइलो र मनोरञ्जन दिने एक खेल हो । यो महिला, केटाकेटी, बूढापाका सबैले बुझ्ने हुँदा यसलाई सबैले रमाइलो र राम्रो मान्दछन् । यसमा देवीदेवताको पुकारदेखि लिएर मानिसको जीवनसँग सम्बन्धित दुःखसुखको वर्णन गरिएको हुन्छ । यस खेलमा हातमा रुमाल लिएका १५२० जनाजति अघिपछिका खेलाडीहरू त्यस्तै चाल र लयमा नै चाभाई भन्दै नाच्दै खेल्दै पछ्याइरहेका हुन्छन् । शान्त वातावरणमा मग्न भई ध्यानपूर्वक नाचेर खेलिने यस खेलमा जात्रुहरू खेलाडीहरूतर्फ टोलायमान भई विरक्तिका गीत सुनेर एकछिनको लागि सुखदुःख पनि बिर्सन्छन् । मानिसको जिन्दगी कर्कलोको पातमा रहेको पानी जस्तै हावाले छचल्किएर पोखिएजस्तो छ । तसर्थ यो जात्रा राम्रोसँग खेली यो पर्व मनाउन अर्को साल कतिलाई अवसर मिल्छ या मिल्दैन भन्ने भावसहितको विरक्ति गीत गुन्जिएको स्वरले कतिपयलाई हृदय पग्लेर आँखाबाट आँसु झरेको देखिन्छ । यस्तै चाभाईकै दोस्रो चरणमा 'ठाडो चाभाइ' हो । यो करुवामा लगेर खेलिन्छ । यसमा उफ्रँदै खेलिने हुँदा बूढा, असक्त, कमजोर मानिसहरू खेल्न सक्दैनन् । यो जोस र उमंगका साथ खेलिने हुँदा कोही धामीझैँ काम्ने पनि गर्छन् । एकछिन वातावरण कोलाहलमा बदलिएको हुन्छ । यसरी मौसमअनुसार गौरापर्व ८१० दिनसम्म मनाइन्छ । यी नित्य खेल र अन्त्यमा गौरादेवीलाई पूजा गरेर खेल सकिएपछि प्रसाद लिई गौरादेवीलाई पुनः ल्याएजसरी नै डोलीमा राखेर पञ्चेबाजासहित अगाडि गौरादेवीको डोली लगाई सबै जात्रुहरू चाभाइ भन्दै पछिपछि लागेर स्थानीय थलाराको चौर (मैदान) मा लगेर सबै भेला हुन्छन् । अनि गौरादेवीलाई सोही बाबैको जंगलको एक निश्चित ठाँउमा (ठूलो रूखमा) राखिन्छ । त्यहाँ गौरा देवीको साथमा लगेका फल फूल, विरुडा कपडामा राखेर चारजनाजतिले आकाशतर्फ फ्याँक्ने गर्छन् । सो प्रसाद लिन जात्रुहरूबीच तँछाडमछाड हुन्छ । सो प्रसाद ग्रहण गरेपछि राति सोही स्थानमा भव्य मेला हुन्छ, जसमा स्थानीय डेउडा खेल सुरु हुन्छ । यसरी गौरादेवीको पर्व समाप्त हुन्छ । यो पर्वमा उक्त भेगका देशविदेश गएका मानिसहरू आफ्नो पर्व मनाउन आफ्नो गाउँ आइपुग्छन् । विवाहित महिलाहरू तथा पराइ घर गएकी छोरी, बहिनी यो पर्व मनाउन माइती आउँछन् । यस पर्वमा दसैंजस्तै नयाँ कपडा लगाउने, मीठो खाने आदि गरेर धुमधामसँग मनाइन्छ । उपरोक्तबमोजिम गौरापर्व यहाँका ऐतिहासिक, धार्मिक तथा सांस्कृतिक परिवेशमा आफ्नै किसिमको गरिमामय पर्व भएकाले यसको लोकप्रियता अनुपम छ । सिंह तल्कोट राज्यका राजाका सन्तति हुन् ।"
प्रचण्डको आत्मघाती कदम,"प्रचण्डले गतकालमा कतिपय गल्ती गरेको भनेर आत्मालोचना गर्ने गरेका छन् । जुन प्रश्नहरूमा अहिले उनले गल्ती गरेको स्वीकार गरेका छन्, प्रायः ती सबै प्रश्नमा हामीले त्यो बेला नै आलोचना गर्ने गरेका थियौं । त्यस्ता विषयहरू उनले स्वीकार गर्ने गरेका धेरै छन् । ती विषयहरूमध्ये उनीहरूको उग्र 'वामपन्थी' गल्ती वा त्यो बेला उनले गरेका अपराधजन्य र मानवअधिकार हननसम्बन्धी कारबाहीहरू पनि आउँछन् । तत्कालीन मालेका उग्र वामपन्थी कार्यको पनि हामीले आलोचना गरेका थियौं । पछि उनीहरूले त्यस प्रकारको गल्ती गरेको आत्मालोचना गरे । माओवादीहरूले अझैसम्म पहिलेको उग्र वामपन्थी गल्तीबारे एमालेले झैँ आत्मालोचना गर्ने स्प्रिट देखाउन सकेका छैनन् । त्यही पनि प्रकारान्तरले उनीहरूले आत्मालोचना गरेका छन् भन्न सकिन्छ । किनभने उनीहरूले पहिलेको उग्र वामपन्थी लाइनको ठाउँमा शान्तिपूर्ण आन्दोलनको बाटो अपनाएका छन् । तर त्यो क्रममा नयाँ जनवादी, क्रान्ति सम्पन्न भइसक्यो भन्ने जस्ता गलत अवधारणालाई पनि अगाडि ल्याएका छन् । ती गम्भीर सैद्धान्तिक छलफलका विषय हुन् र अहिले यस लेखमा हामी ती विषयको चर्चा गर्नपट्टि लाग्दैनौं । त्यो स्वागतयोग्य विषय हो कि प्रचण्डले गतकालमा कैयौं गल्तीहरू स्वीकार गर्ने गरेका छन् । त्यस प्रकारका गल्तीहरूको स्वीकार गर्नुको अर्थ भविष्यमा पुनः त्यस प्रकारका गल्तीहरू नदोहोर्याउनु हो र हुनुपर्दछ । तर उनले अहिले फेरि त्यही प्रकारको गम्भीर गल्ती गरेका छन् । पहिले स्वयं सहभागी भएको सरकारलाई विघटन गराएर नयाँ गठबन्धन सरकारको निर्माणमा सहयोग गर्नु र स्वयं प्रधानमन्त्री बन्नु त्यस प्रकारको गल्ती हो । उनले प्रधानमन्त्रीको पदलाई देखे, त्यसरी प्रधानमन्त्री बन्नुलाई आफूले ठूलो सफलता सम्झे तर त्यसबाट सम्भावित अरू सबै दुष्परिणामहरूलाई उनले देख्न सकेनन् । सायद भविष्यमा उनले अहिले गरेको आफ्नो गल्तीलाई देख्नेछन् र पहिलेका अन्य कतिपय गल्तीलाई जस्तै त्यसबारे पनि आत्मालोचना गर्नेछन् । तर त्यसबेला धेरै ढिलो भइसकेको हुनेछ । त्यो बेलासम्म देश, जनता उनको संगठन र स्वयं उनलाई पनि धेरै क्षति पुगिसकेको हुनेछ । माओवादी वा नेपाली कांग्रेसले सत्ता परिवर्तनसम्बन्धी आफ्नो कदमलाई सही प्रमाणित गर्न जति प्रयत्न गरे पनि उनीहरूको त्यो कार्य भारतीय ग्रान्ड डिजाइनअनुसार नै भएको हो भन्ने कुरा आमरूपमा नै थाहा छ । भारतले सो कार्य आफ्नो विस्तारवादी उद्देश्य पूरा गर्न नै गर्न लगाएको हो । त्यसको लागि भारतले मुख्य रूपले नेपाली कांग्रेसलाई नै उपयोग गरेको छ । तर कांग्रेससित त्यो कार्य पूरा गर्नको लागि आवश्यक बहुमत थिएन । त्यसैले त्यसले त्यसको लागि प्रचण्डलाई प्रयोग गर्यो । तर त्यो प्रयोग मात्रै हो । उनीहरूको विश्वास उनी (प्रचण्ड) माथि छैन । प्रथमत, उनी जुनसुकै प्रकारको भए पनि आखिर कम्युनिस्ट हुन् भन्ने कुरालाई उनीहरूले कहिल्यै पनि बिर्सन सक्दैनन् । द्वितीय, उनी अत्यन्तै अस्थिर र अविश्वसनीय चरित्रका हुन् भन्ने कुरा सबैलाई थाहा भएको हो । भारतीय शासक वर्ग र कांग्रेसले पनि त्यो कुरा राम्ररी बुझेका छन् । त्यसैले उनीहरूले ओली सरकारलाई अपदस्थ गर्न र कांग्रेसको पक्षमा बहुमत पुर्याउन क्षणिक रूपले उनलाई उपयोग गरेका मात्र हुन् । आफ्नो अत्यन्त महत्त्वाकांक्षी चरित्रका कारणले प्रचण्डले ती सबै कुरा बुझ्न सकेनन् । प्रचण्डका अगाडि एउटा ठूलो खड्को छ । त्यसलाई अर्को शब्दमा 'धर्म संकट' वा राजनीतिक जीवनमरणको विषय पनि भन्न सकिन्छ । भारतीय शासक वर्गहरूले आफ्नो खास विस्तारवादी उद्देश्य पूरा गर्न नै ओली सरकारको विघटन गराएर वर्तमान गठबन्धनको निर्माण गरेका हुन् । त्यसैले उनीहरूले प्रचण्डको नेतृत्वमा बनेको सरकारलाई खुला छोडिदिने छैनन् र त्यसलाई कस्दै लैजाने छन् । भारतीय विस्तारवादी स्वार्थका पछि काम गर्न त्यसमाथि दबाब दिँदै जानेछन् । भारतीय विस्तारवादी स्वार्थहरू के हुन् ? त्यसका पछाडि उनीहरूको दीर्घकालीन योजना सरदार पटेलको नेपालसम्बन्धी सपना पूरा गर्नु हो । त्यसको अर्थ हो, नेपाललाई भारतीय संघमा सामेल गर्नु । तर तात्कालिक र प्रकटरूपमा उनीहरूको जोड नेपालको संविधानमा सातबुँदे प्रस्तावअनुसार संशोधन गराउनु हो । त्यसभित्र जनसंख्याका आधारमा निर्वाचन क्षेत्र निर्धारण, अंगीकृत नागरिकहरूलाई वंशज नागरिकसरह राजनीतिक अधिकार, पहाडी भूभाग अलग गरेर तराईमा प्रदेशहरूको निर्माण, खुकुलो नागरिकता नीति आदि आउँछन् । संविधानमा त्यस प्रकारका संशोधनहरू भएपछि संसद्मा मधेसवादीहरूको बहुमत गराउनु, उनीहरूलाई सत्तामा लैजानु र त्यसपछि भारतीय विस्तारवादी आवश्यकताअनुसार निर्णयहरू गराउँदै लैजानको लागि बाटो खुल्नेछ । त्यसपछि उनीहरूका लागि कांग्रेसको उपयोगिता पनि बाँकी रहने छैन । त्यो सम्पूर्ण भारतीय खेलमा प्रचण्डको भूमिका कुन प्रकारको हुनेछ ? त्यो महत्त्वपूर्ण प्रश्न हो । या त उनी पूरै भारतीय निर्देशनअनुसार काम गर्न तयार हुनुपर्नेछ वा उनलाई सत्ताबाट बाहिर गरिनेछ । भारतीय निर्देशनअनुसार नै उनले आफ्नो भूमिका खेल्दै गए भने उनको अस्तित्व एउटा भारतीय कठपुतलीको जस्तो हुनेछ । त्यो अवस्थामा देशमा अहिलेसम्म जेजति अस्तित्व वा राजनीतिक प्रतिष्ठा बचेको छ, त्यो समाप्त हुनेछ । भारतीय दबाबविरुद्ध उनले अहिले अलिकति पनि स्वतन्त्र प्रकारले भूमिका खेल्ने प्रयत्न गरे भने भारतले उनलाई दोस्रो ओली बनाउने प्रयत्न गर्नेछ । प्रचण्ड र देउवाबीचमा भएको सम्झौताअनुसार स्थानीय निकायको चुनाव उनले (प्रचण्डले) र प्रादेशिक र संसदीय चुनाव देउवाले गराउने समझदारी भएको छ । तर राजनीतिक परिस्थितिको जुन रूपमा विकास हुँदै गएको छ, त्यसमाथि विचार गर्दा उनले (प्रचण्डले) स्थानीय निकायको चुनाव पनि गराउन नसक्ने सम्भावना बढ्दै गइरहेको छ । प्रथमतः स्थानीय निकायहरूको पुनर्संरचनाका सन्दर्भमा तिनीहरूको संख्याबारे नै गम्भीर प्रकारको मतभेदहरू देखा परिरहेका छन् । त्यो विवाद नटुंगिदासम्म स्थानीय निकायको चुनावसम्बन्धी ऐनहरूको निर्माण सम्भव छैन । मधेसवादीहरूले स्थानीय निकायहरूको चुनावभन्दा पहिले प्रादेशिक चुनाव हुनुपर्छ भन्ने मत बाहिर ल्याउन थालेका छन् । मधेसवादीका माग पूरा नभएसम्म वा उनीहरूले भनेअनुसार सीमांकनको कार्य पूरा नभएसम्म स्थानीय निकायको निर्वाचनमा उनीहरू सहमत हुने देखिँदैन । भारतले पनि मधेसवादीहरूका माग पूरा गर्न, संविधानमा संशोधन गर्न वा सीमांकनको कार्य पूरा गर्न पूरा दबाब दिइरहेको छ । प्रधानमन्त्रीका विशेष दूतसितको कुराकानीमा भारतीय परराष्ट्रमन्त्रीले त्यो कुरा स्पष्टरूपले प्रस्तुत गरेकी छन् । तर ती सबै कार्य पूरा गर्नु प्रचण्डको लागि सजिलो छैन । संविधानमा संशोधन गर्नको लागि आवश्यक पर्ने दुईतिहाई बहुमत नै उनीहरूसित छैन । त्यो अवस्थामा न मधेसवादीका माग पूरा हुन सक्नेछन् न स्थानीय चुनाव नै हुन सक्नेछ । त्यसरी आफ्ना भागमा परेको स्थानीय चुनाव गराउने अवसरबाट पनि प्रचण्ड वञ्चित हुनुपर्ने खतरा बढी देखिन्छ । त्यो चुनाव गराउन नसक्नु उनको ठूलो राजनीतिक असफलता हुनेछ । यो शंका गर्ने ठाउँ छ, के योजनाबद्ध प्रकारले नै उनलाई असफल बनाउने प्रयत्न त भइरहेको छैन । निश्चय नै, जुन प्रकारको भुमरीमा उनी स्वयं फँगालेका छन्, त्यो अवस्थामा उनको त्यस प्रकारको नियति हुनुको कुनै विकल्प छैन । अहिले पनि त्यस प्रकारको भुमरीबाट निस्कने कुनै उपाय छ भने उनले विचार गर्नुपर्छ । यो साँच्चिकै आश्चर्यजनक र दुःखको कुरा हो कि प्रचण्डको त्यस प्रकारको अदूरदर्शितापूर्ण र अवसरवादी कदमप्रति उनको सम्पूर्ण संगठन सहभागी भएको छ । माओवादीका कार्यकर्ताहरूमा त्यस प्रकारको विचलन कैयौं रूपमा देखापर्ने गरेको छ । प्रचण्डमा गम्भीर प्रकारको नवसंशोधनवादी भड्काव आएको ठहर्याएर जुन पक्षहरू उनको नेतृत्वबाट अलग भएका थिए, उनीहरूमध्ये कैयन् पक्षहरू आफ्ना बीचमा सैद्धान्तिक, राजनीतिक कुनै छलफलै नगरी पुनः पार्टी एकता गर्न पुगे । भारतीय खेलमा प्रचण्डको भूमिका कुन प्रकारको हुनेछ, त्यो महत्त्वपूर्ण प्रश्न हुनेछ । या त उनी काम गर्न तयार हुनुपर्नेछ या सत्ताबाट बाहिर गरिनेछ । भारतीय निर्देशनअनुसार नै उनले आफ्नो भूमिका खेल्दै गए भने उनको अस्तित्व एउटा भारतीय कठपुतलीको जस्तो हुनेछ । त्यो अवस्थामा देशमा अहिलेसम्म जेजति अस्तित्व वा राजनीतिक प्रतिष्ठा बचेको छ, त्यो समाप्त हुनेछ । जुन कार्यकर्ताहरूले माक्र्सवादलेनिनवाद र माओवाद, नयाँ जनवादी क्रान्ति वा जनयुद्धको झन्डामुनि आफ्नो जीवन हत्केलामा राखेर क्रान्तिको मैदानमा कुदेका थिए, उनीहरूमध्ये कैयन्ले डा बाबुरामको नेतृत्वमा माक्र्सवादीलेनिनवादी सिद्धान्त र कम्युनिस्ट आन्दोलनबाटै पलायनको बाटो समाएका छन् । त्यस प्रकारको पृष्ठभूमिमा प्रचण्डको प्रधानमन्त्रीको व्यक्तिगत महत्त्वाकांक्षा पूरा गर्न उनका पछिपछि देशको राष्ट्रियता, सार्वभौमिकता, अखण्डतामा आँच पुर्याउन नांगो प्रकारले भारतपरस्त नीति अपनाउनसम्म तयार हुनु कुनै आश्चर्यको कुरा होइन । प्रश्न खालि माओवादी नीतिका कारणले देशको सम्पूर्ण राष्ट्रियतामा गम्भीर खतरा पुगेको छ भन्ने मात्र होइन । भारतीय शासक वर्गहरूले आफ्ना कट्टर हिन्दुवादी उद्देश्य पूरा गर्न नेपाललाई हिन्दु राष्ट्र बनाउन वा राजतन्त्रको पुनस्र्थापना गर्न पनि प्रयत्न गर्नेछन् । देउवाले आफ्नै पार्टीमा फुट पारेर दुईदुईपटक बहुदलीय व्यवस्थाविरुद्ध राजालाई सहयोग गरेका उदाहरण हाम्रा अगाडि छन् । कांग्रेसको नेतृत्वपंक्तिमा नै हिन्दु राष्ट्र र राजतन्त्र पुनस्र्थापनाको पक्षमा बलियो जनमत तयार हुँदै गएको छ । त्यो दिशामा जानको लागि प्रचण्डमाथि पनि दबाब पर्ने सम्भावना अस्वीकार गर्न सकिन्न । खास गरेर सशस्त्र द्वन्द्वकालका आफ्ना अपराधजन्य मानव अधिकारसम्बन्धी कारबाहीहरूको लागि दण्ड सजायको 'भूतले' उनीहरूलाई जसरी लघारिरहेको छ, त्यो कमजोरीको भयदोहन गरेर भारतीय शासक वर्गले उनीहरूलाई पनि हिन्दु राष्ट्र र राजतन्त्र पुनस्र्थापनाको पक्षमा लैजान प्रयत्न गर्ने सम्भावना अत्यधिक छ । त्यो अवस्थामा देशको राष्ट्रियताका साथै गणतन्त्र र धर्म निरपेक्षता दुवैमाथि पनि कुठाराघात पुग्ने सम्भावना बढेर गएको छ । नेपालको चीनसित सम्बन्धको विस्तार हुन नपाओस्, त्यो पनि भारतीय विस्तारवादको ठूलो चासो र चिन्ताको विषय बन्ने गरेको छ । ओली सरकारको कार्यकालमा चीनसित सम्बन्ध विस्तारको लागि जुन कदम चालिए वा जुन सम्झौता गरिए, ती सबै विषयहरू उल्ट्याउनको लागि वा कार्यान्वयन हुन नदिनको लागि पनि भारतले वर्तमान सरकारमाथि दबाब दिँदै जानेछ । चीनसितको त्यस प्रकारको सम्बन्धको विस्तारबाट नेपालको राष्ट्रिय अर्थतन्त्रको विकास हुने तथा भारतमाथिको नेपालको परनिर्भरता कम हुने कुरा प्रस्ट छ । तर त्यही कुरा भारतीय विस्तारवादको अगाडि ठूलो आपत्तिको विषय भएको छ । नेपालको राष्ट्रियताको पक्षमा र भारतको हस्तक्षेपविरुद्ध कम्युनिस्टहरूको लामो र गौरवपूर्ण संघर्षको परम्परा रहेको छ । अहिले माओवादी र कांग्रेसको जुन प्रकारको गठबन्धन बनेको छ, त्यसबाट राष्ट्रियताको पक्षमा कम्युनिस्टहरूको जुन गौरवपूर्ण भूमिकाको इतिहास रहेको छ, त्यसलाई समाप्त पार्ने प्रयत्न गरिँदै छ । भारतीय शासक वर्ग र कांग्रेसको लागि यो कम प्रसन्नताको कुरा होइन कि एउटा शीषस्र्थ 'कम्युनिस्ट' नेताद्वारा नै उनीहरूले त्यो कार्य पूरा गराउँदै छन् । त्यस प्रकारको स्थिति उत्पन्न हुन नदिन प्रचण्डले वा स्वयं उनको संगठनले पनि अझै पनि केही सोच्न सके त्यो कुरा स्वयं उनीहरू वा सिंगो देशको लागि पनि स्वागतयोग्य कुरा हुन्थ्यो । त्यस प्रकारको सम्भावना अत्यन्त कम देखिन्छ । त्यही पनि अन्तिम समयसम्म पनि केही आशा गर्नु अस्वाभाविक छैन र अहिले पनि हामीले त्यस प्रकारको आशा गर्दछौं । त्यसो हुन सकेमा त्यो कुरा देशको र स्वयं उनीहरूको पनि हितमा हुन्थ्यो । अन्यथा जुन प्रकारको स्थिति सिर्जना हुनेछ, हामीले त्यस प्रकारको स्थितिको सामना गर्दै जानुपर्नेछ र पर्दछ पनि ।"
केसीको अनशन थिति बसाल्न,"पैसाकै भरमा डाक्टर बनेकाहरू गाउँ तथा दूरदराजमा जाँदैनन् । त्यहाँका नागरिक डाक्टर नै देख्न नपाई मरिरहेका छन् । ५० लाख बढी खर्चेर डाक्टर बनेकाहरू औषधी लेख्न जान्दैनन् र गुगल सर्च नगरी रोगको नाम र लक्षण भन्न सक्दैनन्, बिरामीसँगको व्यवहार अमर्यादित छ । केको विश्वासमा तपाईंहामीले शरीर सुम्पन्न सक्छौं त ? के नेपाल र नेपालीले चाहेको चिकित्सक यस्तै हो त ? एकपटक छातीमा हात राखेर सोच्न जरुरी छ । तब तपाईं सच्चा नागरिक भए पक्कै पनि डा केसी ठीक तथा नेपाली नेता तथा सञ्चालकहरूको रबैया देख्दा माग पूरा गराउन आमरण अनशन त्यो पनि अस्पतालमै रोज्नु पनि ठीकै लाग्नेछ । झट्ट हेर्दा माग राजनीतिक र चिकित्सकको लागि जस्तो देखिए पनि तीन करोड नेपालीको स्वास्थ्यको लागि र थितिको लागि थियो । विशेषतः जनताको सेवा गर्ने भनी राजनीति गर्ने नेताहरूका लागि मार्गदर्शक छ । शिक्षा र चिकित्सा क्षेत्रलाई भ्रष्टाचार र राजनीतिक हस्तक्षेपमुक्त राख्नुपर्ने अभियानलाई नेतृत्व गरेर डा गोविन्द केसीले मुलुक र केही हदसम्म अन्तर्राष्ट्रिय क्षेत्रमा एउटा नाम र सम्मान हासिल गरेका छन् । तथापि उनका आमरण अनशनहरूले सार्वजनिक जीवनमा केही भय र नैतिक मूल्य र मान्यता तथा औजारप्रति आम सचेतना पैदा गरेको छ । म्यागागासे पुरस्कार विजेता महावीर पुन पनि सरकारबाट सहयोग प्राप्त गर्न केसीकै बाटो अपनाउने बताउँदै छन् । एउटै छातामा रहेका चिकित्सकहरूमा धु्रवीकरण आयो । स्वास्थ्य शिक्षामा परिमाणात्मक विकास धेरै भएको छ, तर गुणस्तरीयतामा कमी आएको छ, जसलाई एक द्वार प्रणालीले सुधार ल्याउन सक्छ । कमसेकम आठौं अनशनले सत्याग्रह तथा अनशनको अति प्रयोगले प्रत्युपादक बनाउने र फरक कित्तामा रहने, घृणा तथा आक्रोशको वातावरण सिर्जनाको खतरा तथा संकेत पनि भयो । सहमत नहुनेलाई खलनायक, भ्रष्ट र माफिया भन्ने परम्परा ज्यादै गलत छ । भारतमा २१५ सरकारी, दुई सय गैरनाफामुखी सहकारी र पाँचवटा निजी गरी ४२० मेडिकल कलेज तथा चीनमा १४५ बढी छन् । तर नेपालमा चारवटा सरकारी हुँदा १७ निजी मेडिकल कलेज छन् । विश्वका उच्च १० मेडिकल कलेजमा ६ वटा अमेरिकाका, तीनवटा बेलायत र स्विडेनमा एउटा पर्छ । सन् २००६ मा प्रतिचिकित्सक जनसंख्या चाप नेपालमा ४८००, भारतमा १७००, पाकिस्तानमा १४००, बंगलादेशमा ३८००, श्रीलंकामा १८०० र अमेरिकामा ४०० थियो भने २०१६ मा क्रमशः १२००, १५००, १३००, २७००, १२०० र अमेरिकामा चार सय छ । नेपालको भ्यागुते छलाङमा निजी मेडिकल कलेजकै योगदान छ, जसले अबका १० वर्षमा बेरोजगार निम्त्याउने निश्चित छ । त्यसो त चिकित्साशास्त्र अध्ययन संस्थानहरूको स्तरीयता सुनिश्चत गर्न तथा भ्रष्टाचार र दलीय राजनीतिबाट मुक्त राख्न डा केसीले पटकपटक अनशन बसेका छन् । चौथो अनशनको प्रतिफल चिकित्सा शिक्षासम्बन्धी समस्या र चुनौती पहिचान गरी प्रतिवेदन पेस गर्न प्रधानमन्त्री सुशील कोइरालाले प्रा केदारभक्त माथेमाको संयोजकत्वमा अन्य सात विज्ञ सम्मिलित गरेर चिकित्सा शिक्षासम्बन्धी राष्ट्रिय नीति तर्जुमा उच्चस्तरीय कार्यदल अध्ययन तथा सिफारिस समिति २०७१ पुस १८ मा गठन गरेका थिए । कार्यदलले डा केसीको पाँचौं अनशनपश्चात् चैत २० गतेको मन्त्रिपरिषद्को निर्णयनुसार वैज्ञानिक शुल्क निर्धारण र सम्बन्धन खारेजीसम्बन्धी नीतिगत व्यवस्था सिफारिसको थप कार्यादेश पाएको थियो । त्यसपछि चिकित्सा शिक्षा आयोग बन्यो, प्रतिवेदन तयार भयो, बुझायो तर सबै दराजमै थन्किए । आठौं अनशन बस्दा अस्पतालमा अनशन बस्न पाइँदैन भन्दै कराउने मनमोहन मेडिकल कलेज समर्थित चिकित्सक स्वास्थ्यकर्मीलाई पत्तो भएन जस्तो छ नाराबाजी गरिरहेको स्थान पनि अस्पताल नै थियो । सत्ता मुठीमा लिएर नीतिगत भ्रष्टाचार गर्न लागिपरेकालाई आठौं अनशनले छताछुल्ल पारिदियो । अनशनको सर्मथनमा आएको वक्तव्य र जनदबाबलाई सत्य साईबाबाको भनाइको वर्णन गर्दै विधिको शासन, संविधान र कानुनको पालनाविपरीत भएको आरोपसमेत लगाए । माउ पार्टीबाट मत तथा आर्थिक सहयोगको लागि ह्विप लगाएर पनि स्वतन्त्र र व्यावसायिक रहेको भन्ने उनीहरू नै डा केसीको अनशनमा केही नगरेको भन्दै र आफूमात्र प्रोफेसनल र समावेशी रहेको भन्दै नेपाल चिकित्सक संघको आसन्न निर्वाचनमा प्रतिस्पर्धा गर्दैछन् । त्यसो त चिकित्सकको एक मात्र अधिकार रहेको स्वास्थ्य सचिव बन्ने अवस्था पनि खोसी प्रशासनका सचिव ल्याउनेसँग चिकित्सकका हकहितका बारेमा के आश गर्न सकिन्छ र ? उनलाई लाग्छ ठूलो स्वर र धेरैपटक बोलेपछि ठीक हुन्छ र छेपारा झैँ रंग फेर्न सकिन्छ । सम्झौता र प्रतिवेदन बुझेको महिनौं नाघ्दा पनि कार्यान्वयनमा नआउनु एकातिर सरकारी उदासीनता उदांगिइरहन्छ । सरकारको कार्यशैली आलोच्य त छ नै, साथै सरकारको नेतृत्वमा रहेकाहरूको नियतमै प्रश्न उठाइदिइरहेको छ । आठौंपटक आमरण अनशनमा बसेको अवस्था राष्ट्रिय लज्जाको विषय त भयो नै, तर नवौंपटक बस्न पर्दैन कि भन्ने विश्वास पनि छैन । संख्याभन्दा गुणस्तरीय शिक्षा र चिकित्सा समयको माग हो । डा केसी आईओएम, मेडिकल कलेजका मुद्दामा मात्र र आफ्ना वरपरका केही व्यक्तिको सल्लाहमा मात्र सीमित नरही नीतिनियम मान्दै त्यसलाई परिवर्तन गर्दै सबैको एक सच्चा राजनेता बनी अगाडि आउन जरुरी छ । कसैको चिकित्सक बन्ने वा नामको अगाडि डाक्टर लेखाउने धोकोका लागि अनगिन्ती वा पोल्ट्री फर्मजस्तै मेडिकल कलेज खोलेर विदेश सप्लाई गर्न सकिँदैन । कि देशको लागि र विदेश पठाउनको लागि भिन्नाभिन्नै कलेज र डाक्टर पढाउने व्यवस्था गर्नुपर्यो । मेडिकल शिक्षामा भएका विकृति र विसंगति अन्त्यको लागि तथा सरकारी संरक्षणमा भइरहेको अराजकताविरुद्ध सत्य र न्यायको संघर्षका खातिर प्राणको आहुती दिनसमेत तयार डा केसीकै कारण मेडिकल कलेजका सञ्चालकहरूको सेतो कोटभित्रको कालो कर्तुत सम्पूर्ण नेपालीलाई जानकारी भएको छ । तथापि आठौं अनशन सकिँदा पनि प्रतिबद्धता कागजबाट केही कार्यान्वयन पक्षमा आए पनि प्रमुख विसंगति र विकृति राज्य र अदालतलाई नटेर्दै यथावतै छन् । मेडिकल माफियाको चंगुलबाट मेडिकल क्षेत्र मुक्त हुन सकेको छैन । तसर्थ डा केसी आईओएम, मेडिकल कलेजका मुद्दामा मात्र र आफ्ना वरपरका केही व्यक्तिको सल्लाहमा मात्र सीमित नरही नीतिनियम मान्दै त्यसलाई परिवर्तन गर्दै सबैको एक सच्चा राजनेता बनी अगाडि आउन जरुरी छ । अन्त्यमा, स्वास्थ्य क्षेत्रका समस्यालाई सरकारले बाँदरको घाउ बनाउने र अर्को तत्त्वले भिखारीको घाउ बनाउने हो भने यो दीर्घ व्यथाको उपचार के होला भनेर कसैले भन्न सक्दैन । कोरा विज्ञानमा जति अब्बल ठहरिए पनि सामाजिक, मनोवैज्ञानिक र नैतिक विषय बुझेर त्यही रूपमा व्यवस्थापन गर्ने चिकित्सक हाल देशलाई चाहिएको छ । मेडिकल शिक्षा व्यापारीकरण भएको मात्रै होइन, त्यही व्यापारीकरणका कारण विकृत रूपहरूसमेत देखिएको अवस्थामा त्यस्ता विकृतिहरू रोक्न र चिकित्सा पेसालाई सम्मानित बनाउन पनि के वरिष्ठ के कनिष्ठ, के मेडिकल कलेज के निजी के सरकारी तथा सहकारी सबै चिकित्सक निरन्तर जाग्न र नेपाल चिकित्सक संघको आसन्न निर्वाचनमा विवेक प्रयोग गर्न जरुरी छ ।"
नेमारको हातमा ओलम्पिकको ट्याटु,"रियो दी जेनेरियोः ब्राजिलले गत आइतबार आफ्नै देशमा सम्पन्न ३१ औं गृष्मकालीन ओलम्पिक खेलकुदको पुरुष फुटबलतर्फको उपाधि जित्यो । ब्राजिलले ओलम्पिक इतिहासमै फुटबलतर्फ स्वर्ण पदक जितेको यो पहिलो अवसर थियो । त्यो स्वर्ण पदक ब्राजिलियन जनताका लागि महŒवपूर्ण त थियो नै, त्योभन्दा पनि महŒवपूर्ण टोलीका कप्तान तथा स्ट्राइकर नेमारका लागि थियो । नेमारले राष्ट्रिय टोलीबाट देशलाई उपाधि दिलाएको यो नै पहिलो पटक हो । त्यसैले त्यही ऐतिहासिक सफलतालाई थप स्मरणीय बनाउन नेमारले आफ्नो हातमा ट्याटु खोपाएका छन् । नेमारले आफ्नो बायाँ हातमा ओलम्पिकको लोगोसहितको ट्याटु खोपाएका हुन् । आइतबार रियो ओलम्पिक खेलकुदको समापन समारोहअघि भएको फाइनल खेलमा नेमारकै निर्णायक पेनाल्टी प्रहारमा जर्मनीलाई ५४ गोलले पराजित गर्दै ब्राजिलले पुरुष फुटबलको स्वर्ण पदक जितेको थियो । नेमारले सोही सफलतालाई आफ्नो बायाँ हातमा रियो २०१६ को ट्याटु खोपाएर थप यादगार बनाउने प्रयास गरेका हुन् । २४ वर्षीय नेमारले आफ्नो कपाललाई समेत खैरो रङमा रंग्याएका छन् । नेमारले बार्सिलोनाका आफ्ना सहकर्मी लियोनल मेसीले जस्तै कपाललाई खैरो रङमा रंग्याएका हुन् । हालै अमेरिकामा सम्पन्न कोपा अमेरिका फुटबलको फाइनलमा अर्जेन्टिनी टोली टाइब्रेकरमा साबिक विजेता चिलीसँग पराजित भएपछि टोलीका कप्तान मेसीले आफ्नो कपाललाई खैरो बनाएका थिए । रियो ओलम्पिकको सफलतापछि हाल नेमार बिदामा छन् । उनी अझै केही समय ब्राजिलमै रहने छन् । उनी विश्व कप छनोट प्रतियोगिताअन्तर्गत अर्का साता हुने खेलपछि मात्र व्यावसायिक फुटबल खेल्न बार्सिलोना फर्कने छन् ।"
एएफसीद्वारा नेपाली खेलाडीको आजीवन प्रतिबन्धविरुद्धको अपील खारेज,"काठमाडौंः एएफसीले नेपाली खेलाडीले गरेको आजीवन प्रतिबन्धविरुद्धको अपीललाई खारेज गरिदिएको छ। एएफसीको अपील कमिटीले म्याच फिक्सिङको आरोपपछि मुद्धा खेपिरहेका चार खेलाडी र एक प्रशिक्षकको अपील बिहीबार खारेज गरेको हो। गत डिसेम्बर ५ तारिखमा एएफसीले म्याच फिक्सिङमा संलग्न रहेको आरोपमा तत्कालीन नेपाली राष्ट्रिय फुटबल टिमका कप्तान सागर थापा, विकाश सिंह क्षेत्री, सन्दिप राई, रितेश थापा र प्रशिक्षक अन्जन केसीमाथि आजीवन खेल प्रतिबन्ध लगाएको थियो। नेपाली खेलाडीहरुले सन् २००८ देखि २०१२ मा भएका अन्तर्राष्ट्रिय मैत्रीपूर्ण खेलमा म्याच फिक्सिङको गरेको आरोपमा उनीहरुलाई प्रहरीले पक्राउ गरेको थियो।"
थ्रीस्टार क्लब एएफसी कप फुटबलको अघिल्लो चरण प्रवेश,"मंगोलिया: समूह विजेता बन्दै थ्रीस्टार क्लब एएफसी कप फुटबलको अघिल्लो चरण प्रवेश गरेको छ। बिहीबार भएको खखेलमा आयोजक इर्चिम क्लबले कम्बोडियाको नागावर्ल्ड क्लबलाई १० ले पराजित गरेपछि थ्रीस्टार समूह विजेता बन्दै अघिल्लो चरणमा प्रवेश गरेको हो। थ्रीस्टार ४ अंकका साथ समूह विजेता बन्यो। यसअघि थ्रीस्टार क्लबले समूह चरणको पहिलो खेलमा इर्चिम क्लबलाई २० ले पराजित गरेको थियो भने दोस्रो खेलमा नागावर्ल्डसँग ११ गोलको बराबरी खेलेको थियो। नागावल्र्डलाई अघिल्लो चरण प्रवेश गर्न बिहीबार इर्चिममाथि कम्तिमा ३० को जित निकाल्नु पर्ने बाध्यता थियो। तर, नागावर्ल्ड जितको साटो १० को हार ब्यहोर्न बाध्य भयो।"
