शीर्षक,विवरण
"नेपाल, भारत र बाढी","अमेरिकी राष्ट्रपति जोन एफ केनेडीले भनेका छन्, 'जसले पानीसम्बन्धी समस्या समाधान गर्न सक्छ, ऊ दुइटा नोबेल पुरस्कारको हकदार हुन्छ एउटा शान्तिको लागि र अर्को विज्ञानको लागि । 'विश्वको हावापानी परिवर्तन र बढ्दो तापक्रमले पानीसम्बन्धी बहसलाई विश्वभरि नै अझ चर्काइदिएको छ । नेपाल र भारतबीच पनि पानीको किचलो पहिल्यैदेखि थियो र रहिरहने देखिन्छ । यसलाई अविलम्ब समाधानका लागि पहल गरिनुपर्छ, किनकि यो समस्या समय बित्दै जाँदा अझ जटिल बन्दै जान सक्ने प्रवृत्तिको छ । नेपाल र भारत दुवै देशले हरेक थोपा पानीको सदुपयोग गर्नुपर्छ र यो प्राकृतिक स्रोत दुवै देशको लागि उपयोगी हुनुपर्छ । नेपालका सबै नदीहरू गंगामा मिसिएर बंगलादेश हुँदै बंगालको खाडीमा विलय हुन्छन् । नेपालमा पानीको बहाबमा भएको घटबढले तल्लो तटीय भूभागमा पनि असर पुर्याउने हुनाले यसको व्यवस्थापन अति आवश्यक छ । बाढीको समयमा समस्या विकराल हुने गरेको छ । तयारीको अभाव, अकर्मण्यता र बहाव मार्ग अवरूद्ध हुनाले समस्या अझ जटिल बनेको छ । नेपालमा बाढी आएको केही समयपछि भारतमा र त्यसपछि बंगलादेशमा बाढी आउने एउटा नियमित प्रक्रिया नै हो । वर्षासँगै पहाडमा पहिरो र तराईमा बाढीको प्रकोपले गरेको क्षतिका बारेमा लेखिएका खबरहरूले अखबारका पाताहरू रंगिएको पाउँछौँ र यसमा भारतले सीमावर्ती क्षेत्रमा बनाएका बाँधहरूबाट नेपालको सीमावर्ती क्षेत्रमा भोग्नुपरेका थप समस्याका खबरले प्राधान्यता पाउँछ । भारतमा पनि नेपालले पानी छाडेकाले बाढी आएको भन्ने खबरले ठाउँ पाउँछ । नेपालमा स्रोत, सीप र कौशलताको अभाव, दुवैतर्फका जनताको समस्याको निदानको लागि जोड, आवधिक चुनावमा तत्कालीन फाइदाको लागि मतदाताहरूसँग गरिएको वाचाहरू, समस्या पन्छाउने प्रवृत्ति आदिले हालको स्थिति समस्याको समाधान खोज्नेतर्फ भन्दा पनि एकअर्कालाई दोषारोपण गर्नेतर्फ गइरहेको देखिन्छ । नेपालमा कुनै जलाशययुक्त परियोजनाहरू नभएको परिप्रेक्षमा नेपालसँग रोकेर राखेको बढी पानी छाड्ने सामथ्र्य नै छैन, तर भारतमा बनेका सीमावर्ती तटबन्धहरूबाट नेपालका विभिन्न ठाउँमा डुबान समस्यामा उल्लेख्य वृद्धि भने भएको छ । मेचीदेखि महाकालीसम्म ठाउँठाउँमा यो समस्या रहेको छ । कोसी, खाँडो, कमला, बागमती, नारायणी, दानव, राप्ती, कर्णाली, महाकाली र अन्य नदीबाट उत्पन्न भएका बाढीका समस्या नेपालले भोगिरहेको छ । समाधानका प्रयत्नहरू पनि नभएका होइनन् तर समस्या रहिरहेको छ । परापूर्वकालदेखि नेपालको पानी दक्षिणतर्फ नै बग्ने हो । हाल आएर सिमानाको दुवैतर्फ मानवद्वारा नदीको प्राकृतिक बहावमा हेरफेर हुने क्रम बढ्दैछ । स्रोत साधनसम्पन्न पक्षबाट नै बढी लगानी र संरचनामा हेरफेर हुन सक्ने हुनाले नेपालले बढी समस्या भोग्नुपरेको छ । समस्या समाधानको लागि वर्षाको चार महिना हल्ला गर्नुभन्दा दीर्घकालीन सोच राखी वार्ताद्वारा समस्याको निदान पहिल्याउनु उचित हुन्छ । पानी सबै तटवर्ती देशहरूको साझा सम्पत्ति हो । यसबाट हुने फाइदा र नोक्सानीको हिस्सा सबैले समानुपातिक रूपमा बेहोर्नुपर्छ । जब कसैबाट फाइदा आफू लिने र नोक्सानी अरूमा थोपार्ने कार्य हुन्छ तब विवाद सिर्जना हुन जान्छ । नेपाल र भारतबीच रहेको पानी बाँडफाँड, बाढी र डुबानको समस्याको जरो पनि यही हो । नाफा मेरो र घाटा तेरो भन्ने दृष्टिकोणबाट समस्याको समाधान आउन सक्दैन । अहिलेका अधिकांश समस्या मानवनिर्मित हुन् । कुनै भर्खरका र कुनै केही पहिलेदेखिका । भारतद्वारा पहिले सल्लाह नगरी काम गर्ने र नेपालले प्रतिक्रियात्मक रूपमा काम भएपछि हल्ला गर्ने परिपाटी रहेको पाइन्छ । काम गर्ने यो सही तरिका हुँदै होइन । पूर्व विचारविमर्श र सहमति गरेपछि मात्र कार्य गर्नुको विकल्प छैन । नदीहरूलाई आफ्नो प्राकृतिक बहाबमा बेरोकटोक बहन दिनुपर्छ । दुवैतर्फ सिमानावरिपरि भइरहेका संरचनाहरूको निर्माण, वासिन्दाहरूका क्रियाकलाप, प्राकृतिक स्रोतहरूको अति दोहन जस्ता कार्यहरूले नदीको प्राकृतिक बहावमा परिवर्तन गरेका छन् र अनिश्चितता बढाइरहेका छन् । स्थानीय वासिन्दाहरूलाई खुसी पार्न मागको आधारमा दीर्घकालीन योजनाविना निर्माण भएका संरचनाहरूले स्थिति अझ जटिल बनाइरहेका छन् । दुई छिमेकी देश, नेपाल र भारतमा स्रोतको विनियोजनमा ठूलो अन्तर छ । भारत नेपालभन्दा बढी स्रोत परिचालन गर्न सक्ने भएकाले जलउपयोग तथा नदी नियन्त्रणका लागि पनि बढी संरचनागत कार्यहरू गर्न सक्षम छ । दुवै देश निश्चय पनि आफ्ना क्षेत्रको भलाइका लागि कार्यहरू गर्न सक्छन् तर यस्ता कार्यहरू एकअर्कालाई असर हुने गरी गर्न भने सक्दैनन् । तसर्थ सीमा क्षेत्रनजिक हुने यस्ता कार्यहरू आपसका सहमतिका आधारमा मात्र गरिनु उचित हुन्छ । भारतमा केन्द्रीय सरकार र प्रदेश सरकारका बीचको कार्यक्षेत्र विभाजनले पनि यस विषयलाई अझ जटिल बनाएको छ । सबै छलफल र सहमतिहरू नेपाल तथा भारतका केन्द्रीय सरकारबीच हुन्छ तर भारतमा जलस्रोत प्रदेशको कार्यक्षेत्रभित्र पर्ने हुनाले दुई देशबीचको सहमति र वास्तविक कार्यान्वयनमा ठूलो अन्तर रहने गरेको छ । स्थानीय जनताको आआफ्नै प्राथमिकता रहन्छ । भारतीय जनताको चाहना सुक्खा समयमा बढी पानी चाहने र वर्षात्को समयमा बाढी रोक्ने या कम गर्ने हुन्छ, त्यस्तै नेपालीहरू सुक्खा समयमा बढी पानी चाहने र वर्षाद्को समयमा पहिले झैँ सबै बाढीको पानी छिटोभन्दा छिटो घटोस् भन्ने चाहन्छन् । यी दुवै एकैसाथ हुन सक्ने कुरा होइनन्, तसर्थ दुवै पक्षलाई मान्य हुने समाधानको उपाय संयुक्त रूपमा विचारविमर्शपश्चात् मात्र निकाल्न सकिन्छ । दुई देशबीचमा भएका सहमति र कार्यान्वयनबीचको फरक अर्को महत्त्वपूर्ण विषय हो । विगतमा भएका कतिपय सहमतिहरू कार्यान्वयनमा जान नसकेबाट आपसी विश्वासमा कमी रहेको पाइन्छ । यसले जटिलतामा अरू वृद्धि गरेको छ । नेपाल नदीहरूको माथिल्लो तटीय देश भएको हुनाले समय र स्थानको हिसाबले केही अनुकूल स्थितिमा रहेको छ भने भारत स्रोत र साधनको हिसाबले मजबुत स्थितिमा छ । नेपालमा स्रोत, सीप र कौशलताको अभाव, दुवैतर्फका जनताको समस्याको निदानको लागि जोड, आवधिक चुनावमा तत्कालीन फाइदाको लागि मतदाताहरूसँग गरिएको वाचाहरू, समस्या पन्छाउने प्रवृत्ति आदिले हालको स्थिति समस्याको समाधान खोज्नेतर्फ भन्दा पनि एकअर्कालाई दोषारोपण गर्नेतर्फ गइरहेको देखिन्छ । आपसी सहयोग, आस्था र विश्वासमा आधारित समाधान नै एकमात्र निकास हो । कुनै पनि एकतर्फी कार्यबाट समाधान निस्कन सक्दैन । नेपालको जमिन माथिल्लो तटमा भएकाले दीर्घकालीन रूपमा तल्लो तटीय क्षेत्रले नै बढी क्षति बेहोर्नुपर्ने हुन्छ । समस्यालाई संयुक्त रूपमा सम्बोधन गरिएमा यी विषयहरू धेरै जटिल भने होइनन् र इमानदारीपूर्वक प्रयास भएमा दुवै देशलाई मान्य हुने समाधानका उपायहरू निस्कनेछन् । हामी जतिछिटो इमानदारीपूर्वक समाधानका प्रयास गर्नेछौँ, दुवैतर्फका जनता जलउत्पन्न प्रकोपबाट पीडित हुनबाट जोगिनेछन् ।"
पीडितमैत्री कानुन,"व्यक्ति बेपत्ता पार्ने कार्य गम्भीर मानव अधिकारको उल्लंघन र व्यक्तिको स्वतन्त्रताको हकविरुद्धको एक गम्भीर कसुर हो । व्यक्तिलाई बेपत्ता पार्ने अवैध र व्यक्तिविरुद्धको पीडादायी कार्य हो । द्वन्द्वकालमा भएका मानव अधिकारको गम्भीर उल्लंघनको विषयलाई सम्बोधन गर्ने माध्यमका रूपमा संक्रमणकालीन न्यायलाई लिइन्छ । शान्तिकाल वा द्वन्द्वकाल जे भए पनि यस अवधिमा भएका मानव अधिकार उल्लंघनका घटनामा पीडितहरू न्याय पाउने अधिकार राख्छन् । राज्यका विभिन्न तहका अधिकारी वा संगठित समूह वा राज्यका अधिकारी वा राज्यको सहयोग प्रत्यक्ष वा परोक्ष सहमति वा स्वीकृतिमा व्यक्तिको इच्छाविपरीत पक्राउ गर्ने, थुन्ने, अपहरण गर्ने वा अन्य कुनै तरिका अपनाई स्वतन्त्रताबाट वञ्चित गर्ने, स्वतन्त्रताबाट वञ्चित गरेको इन्कार गर्ने, बेपत्ता पारिएको व्यक्ति कहाँ छ भन्ने विषय लुकाउने कार्य गरी त्यस्तो व्यक्तिलाई कानुनी संरक्षणबाट बाहेक गरिएको हुन्छ भनी बलपूर्वक बेपत्ता पारिएका व्यक्तिसम्बन्धी संयुक्त राष्ट्रसंघीय घोषणापत्रमा परिभाषित गरिएको छ । यसरी नै बलपूर्वक बेपत्ता भन्नाले राज्यका अधिकारी वा राज्यको सहमति, सहयोग वा स्वीकृतिमा काम गर्ने व्यक्ति वा समूहले पक्राउ गर्ने, थुन्ने, अपहरण गर्ने वा अन्य कुनै तरिका अपनाई स्वतन्त्रताबाट वञ्चित गर्ने, स्वतन्त्रताबाट वञ्चित गरेको कुरा इन्कार गर्ने, बेपत्ता पारिएको व्यक्ति कहाँ छ भन्ने कुरा लुकाउने कार्य गरी त्यस्तो व्यक्तिलाई कानुनी संरक्षणबाट बाहेक गरिएको हुन्छ भनी बलपूर्वक बेपत्ता पारिएका सबै व्यक्तिको संरक्षणसम्बन्धी संयुक्त राष्ट्रसंघीय महासन्धिमा २००६ मा परिभाषा गरिएको छ । यस महासन्धिमा कसैलाई पनि जबर्जस्ती बेपत्ता नगराइने र गोप्य थुनामा नराखिने, जबर्जस्ती बेपत्ता कार्यलाई कानुनद्वारा फौज्दारी कसुर कायम गरी दण्डनीय बनाउने, राजनीतिक कसुर नमान्ने र आरोपित व्यक्तिको उपस्थितिको सुनिश्चतिता दिलाउन, सपुर्दगी वा प्रत्यर्पणको व्यवस्था गर्ने, जबर्जस्ती बेपत्तासम्बन्धी कार्यको अनुसन्धान गर्ने र जिम्मेवार रहेको व्यक्तिलाई न्यायको कठघरामा उभ्याउने, जबर्जस्ती बेपत्ताका पीडितहरूलाई प्रभावकारी उपचारको अधिकार, प्रत्याभूत गर्ने, जबर्जस्ती बेपत्ताको आरोप लगाइएको घटनाको सम्बन्धमा निष्पक्ष छानबिनको सुनिश्चितता तुल्याउने, उजुरकर्ता, साक्षी र पीडितका आफन्तहरूको संरक्षणको व्यवस्था गर्नेलगायतका पक्ष राज्यका दायित्व निर्धारण गरिएको छ । नेपालको प्रचलित कानुनअनुसार कानुनबमोजिम पक्राउ गर्न, अनुसन्धान तहकिकात गर्न वा कानुन कार्यान्वयन गर्न अख्तियारी पाएको व्यक्ति वा सुरक्षाकर्मीले पक्राउ गरेको, हिरासतमा राखेको वा अन्य कुनै किसिमले नियन्त्रणमा लिएको व्यक्तिलाई मुद्दा हेर्ने अधिकारीसमक्ष उपस्थित नगराउने, मुद्दा हेर्ने अधिकारीसमक्ष प्रचलित कानुनबमोजिम उपस्थित गराउनुपर्ने अवधि व्यतित भएपछि पनि सरोकारवालालाई भेटघाट गर्न नदिने वा निजलाई कहाँ, कसरी र कुन अवस्थामा राखिएको छ भन्ने सम्बन्धमा जानकारी नदिने र सशस्त्र द्वन्द्वको क्रममा कुनै संगठन वा संगठित वा असंगठित समूहको नामबाट कुनै पनि व्यक्तिलाई पक्राउ वा अपहरण गरी वा कब्जामा वा अन्य कुनै किसिमले नियन्त्रणमा लिई निजको वैयक्तिक स्वतन्त्रताबाट वञ्चित गर्ने कार्यलाई बेपत्ता पार्ने कार्यको रूपमा परिभाषित गरिएको छ । नेपालमा सशस्त्र द्वन्द्वको क्रममा बेपत्ता पारिएका व्यक्तिहरूको सम्बन्धमा छानबिन, सत्य अन्वेषण तथा अभिलेखन गरी वास्तविक तथ्य जनसमक्ष ल्याउने, पीडित तथा पीडकको यकिन गर्ने, दोषी व्यक्तिलाई मुद्दा चलाउन महान्यायाधिवक्तासमक्ष लेखिपठाउने, पीडित वा निजको परिवारका सदस्यलाई उपलब्ध गराउनुपर्ने परिपूरणको लागि र द्वन्द्वका कारण पहिचान गरी भविष्यमा दोहोरिन नदिन चाल्नुपर्ने उपाय र सुधारसमेतका विषयमा सिफारिस गर्नेसमेतका कार्यादेश दिइएको छ । आयोगले आफूलाई सुम्पिएको जिम्मेवारी निर्वाह गर्ने क्रममा आायोगको काम सशस्त्र द्वन्द्वका क्रममा बेपत्ता पारिएका व्यक्तिका बारेमा खोजबिन गरी सत्यतथ्य पत्ता लगाउने रहेकाले छानबिन र जाँचबुझको कार्यमा आयोगका भावी कार्यहरू केन्द्रित हुन्छन् । आयोगले पीडित वा निजको तर्फबाट उजुरी लिने, त्यसमा प्रारम्भिक जाँचबुझ, प्रारम्भिक अनुसन्धान, विस्तृत अनुसन्धान गर्ने, पीडितलाई केकस्तो परिपुरण दिने भन्ने नेपाल सरकारलाई सिफारिस गर्ने र त्यसको लागि पीडितको चाहना बुझ्ने, छानबिनबाट दोषी देखिएका व्यक्तिलाई मुद्दा चलाउन महान्यायाधिवक्ताको कार्यालयमा लेखी पठाउने र आफ्ना कामको प्रतिवेदन नेपाल सरकारलाई बुझाउने जस्ता काम गर्छ । आयोगले यी सबै कामको लागि २०७४ माघभित्र सम्पन्न गरिसक्ने गरी समयसमेतको कार्ययोजना तर्जुमा गरेको छ । आयोगले छानबिनको कार्य बेपत्ता पारिएका व्यक्तिको छानबिन, सत्य निरूपण तथा मेलमिलाप आयोग ऐन, २०७१, बेपत्ता पारिएका व्यक्तिको छानबिन आयोग नियमावली, २०७२ र बेपत्ता पारिएका व्यक्तिको छानबिन निर्देशिका, २०७३ र छानबिनका मान्य सिद्धान्त र मर्म, गोपनीयताको संरक्षण तथा यस सम्बन्धमा सर्वोच्च अदालतबाट जारी निर्देशिकासमेतको अनुशरण गरी गरिन्छ । छानबिन आयोगले तीन चरणमा गर्दछ । यसमा प्रारम्भिक जाँचबुझ, प्रारम्भिक छानबिन र विस्तृत छानबिन पर्छन् । आयोगले छानबिनका क्रममा पीडित तथा साक्षीहरूको सुरक्षा र संरक्षण गर्न आवश्यक हुन्छ । उनीहरूलाई सुरक्षाको खतरा रहन सक्छ । उनीहरूलाई सुरक्षा र संरक्षणको प्रत्याभूति तथा उनीहरूले भनेका कुराको गोपनीयताको सुनिश्चितता नभएमा आफ्ना कुरा व्यक्त नगर्न सक्छन् । उनीहरूको संरक्षण उनीहरूको अधिकार पनि विषय हो । यसमा आयोग संवेदनशील रहेको छ । आयोगले अनुसन्धानका क्रममा पीडितको सहजतालाई ख्याल गर्नुपर्ने हुन्छ । उनीहरूलाई पीडित मैत्री वातावरण सिर्जना गरी आफ्ना भनाइहरू भन्ने अवसर र वातावरण सिर्जना गर्नुपर्छ । उनीहरूलाई आयोगप्रति अपनत्व सिर्जना हुने वातावरण आयोगले निर्माण गर्नुपर्ने हुन्छ । आयोगले अनुसन्धानका क्रममा र आयोगको कार्यसम्पादनमा पीडितमैत्री बनाउने प्रयास गरिरहेको छ । आयोग ऐनको परिमार्जनको आवश्यकता रहेको तर सो हुन नसकेको, बेपत्ता पार्ने कार्यलाई अपराधीकरण गर्ने ऐनको अभाव रहेको, नयाँ प्रकृतिको कार्य भएकाले यसको छानबिनमा खासै अनुभव नभएको, आयोग अस्थायी प्रकृतिको र स्थानीयस्तरमा संरचना नरहेकाले स्थानीय स्तरमा केन्द्रबाटै गई छानबिन गर्न समस्या रहेको, स्रोतसाधन अपर्याप्तता, नेपालमा यस विषयको खासै विज्ञता नरहेको, धेरै पुराना घटना भएकाले प्रमाण लोप नास हुने सम्भावना रहेको, आयोगको कार्यावधि अति न्यून रहेको, आयोगमा कार्यरत कर्मचारीका लागि उत्प्रेरणा जगाउने व्यवस्था हुन नसकेको जस्ता समस्या छन् । व्यक्ति बेपत्ता पार्ने कार्य गम्भीर मानव अधिकारको उल्लंघन र आपराधिक कार्य हो । यस्तो कार्यका दोषीलाई सजाय दिई पीडितले न्याय पाउनुपर्छ । बेपत्ता पारिएका व्यक्तिको छानबिन आयोगले संक्रमणकालीन न्यायका आधारभूत मान्यताहरू सत्य तथ्य पहिचान गर्ने, दोषीलाई कारबाहीको दायरामा ल्याई पीडितलाई न्याय दिलाउने तथा परिपूरणको सिफारिस गर्ने तथा भविष्यमा द्वन्द्वको पुनरावृत्ति हुन नदिन आवश्यक पर्ने कानुनी तथा संस्थागत सुधारका सुझाव नेपाल सरकारलाई दिन्छ । यी सबै कार्यका लागि आयोगलाई सरकार र सबै सरोकारवालाबाट सहयोग आवश्यक पर्दछ । यस अतिरिक्त बेपत्ता पार्ने कार्यलाई अपराधीकरण गर्ने कानुन अति आवश्यक छ । पौडेल बेपत्ता पारिएका व्यक्तिको छानबिन आयोगका सचिव हुन् ।"
आठ महिनामा के हुन्छ ?,"'मैले विगतमा राम्रा मात्रै हैन, थुप्रै गल्तीसम्म गर्न पुगेँ, त्यसको मूल्य देशले समेत चुकाउन पुग्यो', गणतन्त्रपछि दोस्रोपटक प्रधानमन्त्री भएका पुष्पकमल दाहालका भनाइ हुन् यी । देशका शीर्ष नेताले आफ्नो गल्ती स्विकारेर सार्वजनिक रूपमै आफूलाई प्रस्तुत गर्नु नेतृत्वका उच्चस्तरका गुणहरूमध्ये मानिन्छ । अमेरिकाका राष्ट्रपति अब्राहम लिंकनले आफू राष्ट्रपति भएपछि सार्वजनिक रूपमा देखिँदा अमेरिकन जनताले प्रश्न राखेका थिए, 'लिंकन, तिमी झूटा रहेछौ, तिमीले चुनावअगाडि राखेका कुरा र वाचा पूरा गरेनौ ।' यसरी सोध्दा लिंकनले सार्वजनिक रूपमै माफी माग्दै भनेका थिए, 'चुनावको बेला मैले भनेका वाचा र कबोलहरू राष्ट्रपति भएपछि पूरा गर्न खोजेँ । त्यहाँ पुगेपछि त मैले मात्रै गर्न नसक्ने रहेछु । म फेरि तपाईंहरूसँग माफी माग्दै अब यस्ता वाचा र कबोल गर्दा तपाईंहरूसँग बसेर तपाईंहरूकै सल्लाह र भावनाअनुरूप अमेरिकाको समग्र विकासमा नेतृत्व लिई अगाडि बढ्नेछु ।' प्रधानमन्त्री दाहालले पनि विगतका गल्ती स्विकारेर अब भविष्यमा गल्ती नगर्ने र नेपाली जनताको चाहना र भावनाअनुसार काम गर्छु भनेर माफी माग्नुपर्छ । विगत दस वर्षको जनआन्दोलनमा दाहालका सहपाठी हिसिला यमीको एक लेखमा ढुलमुले राजनीतिले दाहाल नेपाललाई अस्थिरतामा राखिराख्न चाहने विदेशी शक्तिको प्यारो गोटी मात्र हुन खोजेको उल्लेख गरेकी छन् । यो कुरा सत्य हो भने उनले नेपाललाई कहाँ पुर्याउलान् ? प्रधानमन्त्रीले राष्ट्रपतिसमक्ष शपथ ग्रहण गरेकै दिनको गतिविधि हेर्दा विगतका गल्ती स्विकारेको जस्तो देखिएन । पहिलो शपथ ग्रहणमै आराध्यदेव पशुपतिनाथको देशका प्रधानमन्त्रीले ईश्वरको नामै लिएनन् । दोस्रो संसारका कुनै कुनामा दौरा, सुरुवाल, कोट र टोपी लगाएर जोकोही मानिस उभियो पनि त्यो नेपाली नै हुनेछ । त्यसैले दाहालले आफ्नो चिनारी मानिएको मौलिक पोसाक दौरासुरुवाल शपथ ग्रहण कार्यक्रममा लगाएको भए त्यसले उच्च प्राथमिकता पाउँथ्यो । प्रधानमन्त्री भएलगत्तै दाहाल सहिदको सम्झनामा लैनचौर, कीर्तिपुर जानुका साथै सहिद गेट जानुपर्ने थियो र गंगालाल, धर्मभक्त, दशरथ चन्द, शुक्रराज नेपालका सहिदको सम्मान गर्नुपथ्र्यो । नयाँ सरकारको आयु आठ महिना मात्र छ । यस सरकारले यति समयमा के काम गर्ला र ? आठ महिनामा बच्चा पनि जन्मिदैन । दाहाल पहिलोपटक प्रधानमन्त्री भएका बखत पशुपतिनाथका मूल पूजारी परिवर्तन प्रकरण उत्कर्षमा पुगेको थियो, जसलाई त्यतिबेलाका अधिकांश नेपाली जनताले गलत भनेका थिए । यसै घटनाले पशुपतिनाथको नित्य पूजा एक हप्तासम्म हुन सकेन । यसको क्षमास्वरूप प्रधानमन्त्री दाहालले पशुपतिनाथको पूजा गरेका भए त्यसले उनलाई भलाइ गथ्र्यो । अझ शपथ ग्रहण गरेको दिन साउन महिना परेकाले पशुपतिनाथको दर्शन गर्न गएको भए कति राम्रो हुनेथ्यो ? दाहालका कमजोरीबारे औँल्याउँदै भारतीय पूर्व राजदूतले आफ्ना एक आलेखमा भनेका थिए, दाहाल सन् २००८०९ तिरका जस्ता छैनन्, धेरै सुध्रिसकेका छन् । उनले भनेका कुर अहिले पत्याउन गाह्रो परे पनि भविष्यमा पत्याउन पाइयोस् । अब नेपाललाई कुन दिशा दिने भन्ने स्पष्ट सोच दाहाल नेतृत्वले गर्नेछ । ०६२६३ को आन्दोलनपछि नेपालको राजनीति परिवर्तन भयो । मुलुक गणतन्त्रमा प्रवेश गरेपछि मुलुकमा बाह्य हस्तक्षेप बढ्यो । प्रजातान्त्रिक मूल्य र मान्यताअनुरूपभन्दा जबर्जस्ती रूपमा अवसरवादको जालझेल सुरु भयो । यसलाई प्रमुख राजनीतिक दलका शीर्षस्थ नेतृत्वहरू नै भित्र्याएका थिए । संविधानसभामार्फत मुलुकका तमाम समस्या किनारा लगाउने भनियो । पहिलो संविधानसभाले संविधान जारी गर्न सकेन, अन्ततः विघटन हुन पुग्यो । तत्कालीन बहालवाला प्रधानन्यायाधीश खिलराज रेग्मीलाई अवैधानिक तवरले कार्यकारिणी प्रमुख बनाइयो र उनकै नेतृत्वमा दोस्रो संविधानसभाको निर्वाचन भयो । यसै संविधानसभाले संविधान जारी त गर्यो, तर मुलुकले ठूलो क्षति व्यहोर्नुपर्यो । जबर्जस्ती प्रक्रियाबाटै २०७२ को संविधान ल्याइयो, तर कार्यान्वयन गर्नगराउन फलामको चिउरासरह भइरहेको छ । संघीयता, धर्म निरप्रेक्षता र गणतन्त्रका कुरा प्रजातान्त्रिक मूल्य र मान्यताअनुरूप नभएकाले नै नयाँ संविधान आएपछि बनेको सरकारभित्रैका दल र जिम्मेवार मन्त्रीहरूबाटै विरोध र धर्ना भइरहेका थिए । अहिलेको रूपान्तरित संसद्को चौथो ठूलो दल र अन्य दलका सांसद्हरूबाट पनि यसमा विरोधका कार्यक्रम भइरहेका छन् । संघीयताको बारेमा त निवर्तमान प्रधानमन्त्री तथा एमालेका पार्टी सभापतिले नै नेपालमा संघीयता बोकाको टाउकोमा भैंसीको सिङ हुने भयो भनिसकेका छन । नेपाली कांग्रेसका सांसदमध्येका एक राजनीतिक खेलाडी मानिएकाले अन्तर्राष्ट्रिय सञ्चारमाध्यममै भारतको विहार राज्यको उदाहरण दिँदै नेपालमा संघीयता हुँदै हुन्न भन्दै विगतको गल्ती स्विकारिसकेका छन् । कांग्रेस र माओवादी एकता केन्द्रको मिलिजुली नौनौमहिने सरकार पनि जबर्जस्ती बनेको देखिन्छ । यो सरकारले रूपान्तरित संसद्लाई बन्धक बनाएको छ । कहाँ छ सांसद्को भूमिका सरकारलाई नियन्त्रण गर्ने ? ठूला पार्टी मिलेर जे गरे पनि हुने भएपछि किन चाहियो सांसद् ? यी प्रश्नको उत्तर अब नेपाली जनताले नयाँ सरकारबाट खोज्नेछन् । नयाँ नेतृत्वको सरकारले नेपालको बाह्य सम्बन्ध विशेषगरी छिमेकीहरूसँगको सम्बन्ध स्पष्ट पार्न प्रधानमन्त्रीका विशेष दूतको रूपमा दुवै उपप्रधानमन्त्रीहरूलाई पठाइनु सकारात्मक र सराहनीय कदम मानिन्छ । अहिले देखिएको मुख्य चुनौतीमध्ये विनाशकारी भूकम्पपछिको पुनर्निर्माण, मधेसको सवाल र आर्थिक विकृतिको सुधार नै हो । तर यसभन्दा पनि जटिल समस्या त नयाँ संविधान कार्यान्वयन नै हो । संविधानको गर्भबाटै मधेस समस्या उत्पत्ति भयो र कैयन् अन्य समस्याको पनि वीजारोपण भइसकेको छ । यसको मूल कारण माथि उल्लेख भएबमोजिम अग्रगामी राजनीतिक निर्णयहरू प्रचलित प्रजातान्त्रिक मूल्य र मान्यताअनुरूप नभई जबर्जस्ती प्रक्रियाबाट भएरै हो भन्नेमा अब कुनै शंका रहेन । अबको सरकारले के तल उल्लेख भएका कुराहरूलाई साहसिक ढंगबाट नेपालको समग्र विकासको लागि अगाडि बढाउन सक्ला ? १ रूपान्तरित संसद्भित्रै र बाहिर पनि संविधानमा उल्लेख भएका मुख्य बुँदा संघीयता, धर्म निरपेक्षता र गणतन्त्रको विषयमा विरोध र धर्ना भइरहेका छन् । अब सर्वपक्षीय सहमति वा प्रचलित प्रजातान्त्रिक मूल्य र मान्यताअनुरूप जनतालाई निर्णय गर्न दिने कदम चाली संविधान संशोधन गर्ने विधिअघि सारिन्छ कि सारिन्न ? २ २०७२ को संविधानले कहिल्यै पनि बहुमतको सरकार बन्ने सम्भावना नदेखिएबाट प्रत्यक्ष निर्वाचित कार्यकारिणी प्रमुख र तल्लो सदनमा प्रत्यक्ष निर्वाचित सदस्य र माथिल्लो सदनमा समावेशीको सिद्धान्तअनुरूपको सदस्यको लागि संविधान संशोधन गर्नेतर्फ अगाडि बढ्छ कि बढ्दैन ? ३ विभिन्न संघसंस्थाका ट्रेड युनियनहरू नेपालको समानान्तर सरकारजस्तो देखिएको छ र हुलदंगा, हडताल, तोडफोडजस्ता कार्यविधिले सरकारलाई निरीह पारेको कैयन् उहाहरण छन् । केही पहिला राष्ट्रसेवक भनिएका कर्मचारीहरूले नै सिंहदरबारभित्रै आफ्नै कार्यालय तोडफोड गरेको पनि सुनियो । के अब नयाँ नेतृत्वले यस्ता विकृति निर्मूल पार्न देशको राजनीतिले सही दिशा नलिएसम्मको लागि सबै ट्रेड युनियनहरू निलम्बन गर्न सकिन्छ कि ? ४ कुनै पनि सेवाग्राही निकायहरू जस्तै माल, भूमिसुधार, यातायात विभाग, वैदेशिक रोजगारलगायत अन्य निकायहरूमा बिचौलियाहरूको बिगबिगी नियन्त्रण गर्न कुनै पहलता लिइन्छ कि ? नयाँ सरकारको आयु आठ महिना मात्र छ । यस सरकारले यति समयमा के काम गर्ला र ? आठ महिनामा बच्चा पनि जन्मिदैन । विदेशमा हो भने यतिका समयमा धेरै काम हुन्छ, तर हामीकहाँ पाँच वर्षमा पनि केही काम भएको छैन । सिंहदरबारमा प्रधानमन्त्रीको तस्बिर झुन्ड्याउने लाइनमा दाहालको तस्बिर मात्र थपिनेछ । दाहालले बाह्य शक्तिको आडमा ओली सरकारमाथि लात हानेर गम्भीर घात त गरे नै, आफूमाथि पनि घात गरे । यो कुरा उनले ढिलोचाँडो महसुस गर्नेछन् । धमला नेपाली सेनाका अवकाश प्राप्त उपरथी हुन् ।"
जनताको फाटेको मन कसले टाल्ने ?,"उपप्रधान तथा गृहमन्त्री विमलेन्द्र निधि पाँचदिने भारत भ्रमण पूरा गरेर फर्कनुभयो र आफ्नो भ्रमण सफल भएको समेत दाबी गर्नुभयो । उहाँको दाबी व्यवहारमा नै सफल देखियोस् सम्पूर्ण नेपाली जनताको कामना छ । मन्त्री निधिका अनुसार यही भदौ ३० गते प्रधानमन्त्री पुष्पकमल दाहाल भारत जाने र त्यसलगत्तै भारतीय राष्ट्रपति प्रणव मुखर्जीको भ्रमण हुनेछ र ओली सरकारका पालामा रोकिएको नेपालका राष्ट्रपति विद्यादेवी भण्डारीको भारत भ्रमण गर्ने सहमति भएको छ । नेपाल र भारतबीचको सदियौंदेखिको सौहार्दपूर्ण सम्बन्धमा भारतले अचानक लगाएको नाकाबन्दीले कालो बादल लागेको थियो । नेपाल र भारतका उच्च स्तरका नेताहरूको भ्रमणले त्यो कालो बादल हट्ने आशा नेपाली जनताले राखेका छन् । गणतन्त्र नेपाल र गणतन्त्र भारतका बीचको सम्बन्धमा नयाँ युगको सूत्रपात हुने विश्वास राख्नु अन्यथा हुने छैन । मन्त्री निधिले दाबी गरेजस्तै असमझदारी हटेको हो र सीमा नाकाबन्दी लगाएर उसप्रति कहिल्यै कुभलो नचिताउने सदा शुभेच्छा राख्ने नेपालीको मन दुखेकोमा भारतले हृदयतः 'रियलाइजेसन' गरेको हो भने निश्चित रूपमा नेपाल भारत सम्बन्धमा नयाँ युग सुरु हुनेछ । नेपाल र भारतका बीच अचानक सम्बन्ध खराब हुनुमा नेपालको कुनै गल्ती थिएन । ७० वर्षदेखि आफ्ना प्रतिनिधिले बनाएको संविधानद्वारा शासन सञ्चालन गर्ने नेपाली जनताको चाहनालाई मूर्तरूप दिन संविधानसभाले संविधान जारी गर्दा भारतले नेपाली जनतालाई यति ठूलो दण्ड दिनु आवश्यक थिएन । हो, संविधान जारी गर्दा सबै पक्षको चित्त बुझेको थिएन तर त्यसलाई सम्बोधन गर्न संविधान संशोधनको प्रक्रिया सुरु भइसकेको थियो । संविधान गीता, कुरान र बाइबल होइन जो एकपटक लेखियो तर कहिल्यै संशोधन नहुने । भारतकै अनुभवले के भनिरहेको छ भने संविधान भनेको समयसापेक्ष सुधार हँदै जाने हो । नेपालीमा भनिन्छ, सोझाको मन हतपत दुख्दैन तर दुखेपछि चाँडै टालिँदैन पनि । पहिलोपटक प्रधानमन्त्री नरेन्द्र मोदी नेपाल आउँदा के सहर, के तराई, के पहाड सबै क्षेत्र तह र तप्काका नेपाली जनताको मन जितेका थिए । वाह ! मोदी भन्दै सम्पूर्ण नेपाली जनताको सम्मान पाएका थिए । संविधान जारी गर्दा तिनै मोदीले उनका कुरा सुनिएन भनेर यति कठोर दण्ड दिएकी त्यसबाट नेपाली जनताको मन नै फाटेको छ । नाकाबन्दी जस्तो अमानवीय काम भएकोमा भारतले गल्ती महसुस गरेको हो भने र नेपाली जनताको फाटेको मन टाल्ने नै हो भने २० वर्षअघि दुवै राष्ट्रबीच सम्झौता भएको पञ्चेश्वर बहुउद्देश्यीय आयोजनामा समय तोकेर काम सुरु हुनु पर्यो, तराईका जनतालाई भन्ने तर कहिल्यै कार्यान्वयन नगर्ने महारोगबाट ग्रस्त हुलाकी राजमार्गको यति वर्षभित्र सम्पन्न गर्ने भनी किटानीसाथ निर्माण काम सुरु हुनुपर्यो । यसैगरी प्रधानमन्त्री मोदीको प्रथम नेपाल भ्रमणमा घोषणा भएको पनौतीमा निर्माण हुने प्रहरी प्रतिष्ठानको काम थालनी गर्ने र पूर्वपश्चिम रेलमार्ग निर्माणलाई अघि बढाउने । यी काम सुरु भएपछि निश्चित रूपमा नेपाली जनताको फाटेको मन टालिनेछ । नेपाली र भारतीय जनता सदियौंदेखि एकअर्काको सुखदुःखमा साथ दिँदै भाइभाइ भनेर रहेका हुन् । अब पनि त्यो अवस्था आउन सक्छ । जबसम्म भारतले व्यवहारमै गरेर देखाउँदैन नेपाल र भारतको सम्बन्धलाई भारतका प्रथम प्रधानमन्त्री पं जवाहरलाल नेहरूले भने झैं 'अनुपम' सम्बन्ध सार्थक हुन सक्दैन । कतिपयलाई लाग्न सक्छ, ताली दुई हातले मात्र बझ्छ, सम्बन्ध सुधारमा पनि दुवैको प्रयत्न हुनुपर्छ । नेपालले आफ्नो सामथ्र्य र क्षमताले भ्याएसम्म भारतको सहयोग र समर्थन गरेको छ । कोशी र गण्डक आयोजना मात्र होइन, नेपालका सबभन्दा ठूला विद्युत् आयोजना कर्णाली, अपर कर्णाली, अरुण जस्ता विशाल परियोजनाको निर्माण भारतीय कम्पनीलाई दिएको छ । बीसौं वर्ष भयो यी आयोजना भारतले बनाउने भनेको तर अहिलेसम्म काम सुरु गरेको छैन । आर्थिक विकासमा तीव्र गतिमा अघि बढेको भारतका निम्ति विद्युत्को ठूलो आवश्यकता छ । भारत नेपालका यी आयोजना ओगटेर बसेको छ । यसबाट लागत मात्र बढी रहेछ । बंगालको खाडीबाट उठेको तातो हावा हिमालयमा ठोकिएपछि नै मनसुन सुरु हुने हो । प्रकृतिको यो चक्र सदियौंदेखि चलिरहेछ । हालै आएको बाढीले नेपाल र भारत दुवैतर्फ ठूलो क्षति पुर्यायो । लाखौं लाख जनता विस्थापित भए । प्राकृतिक विपत्तिले दुवै देशलाई विनाश बाँडिरहेको छ । नेपालमा रहेको अपार जलस्रोतको विकास हुन सकेको भए विनाशको सट्टा हामी समृद्धि बाँड्न सक्थ्यौं । भनिन्छ, अहिल्यै भारतमा ३०३५ करोड जनताको निम्ति खानेपानीको समस्या भइसकेको छ । नेपालमा पनि खानेपानीको समस्या गम्भीर रूपमा आउन थालेको छ । किन दुवै देश मिलेर यसमा काम नगर्ने ? भारतले हृदयदेखि नै नेपालसँगको सम्बन्ध सुधार गर्ने महसुस गरेको हो भने दुवै देश समृद्धिको युगमा प्रवेश गर्न सक्छन् । पहिल्यै घोषणा भएका तर नबनेका योजनाको काम सुरु गरेर भारतले नेपालसँग बिग्रेको सम्बन्धको ड्यामेज कन्ट्रोल गर्न सकिन्छ । भारतको अलिकति मात्र आलोचना भयो भने पनि त्यसलाई चीनसँग जोडिन्छ । जबकि भारत र चीनका बीचको व्यापार नै एक खर्ब डलरबराबर पुगिसकेको छ । आगामी वर्ष यो अरू बढ्नेछ । यो वास्तविकतालाई उपेक्षा गरेर भारतीय संस्थापन र मिडिया चिनियाँ फोबियाबाट ग्रस्त छन् । नाकाबन्दीलाई लिएर नेपालमा जेजति भारतको आलोचना भयो, यसका पछाडि चीनलाई मात्र देखे, उनीहरूले नेपाली जनताको भावनामा परेको आघातलाई आफूतिर फर्केर हेरेनन् । नेपाली जनता भारतविरोधी र भारतीय जनता नेपालविरोधी हुन सक्दैनन् । जनताजनताका बीचमा रोटीबेटीको सम्बन्ध मात्र होइन, नेहरूले भनेजस्तो नेपाल र भारतबीचको विद्यमान अनुपम सम्बन्ध कस्ने सूत्र भनेको दुवै देशका हिन्दु र बौद्ध धर्मावलम्बीबीच रहेको भावनात्मक सम्बन्ध हो । नेपाली हिन्दुले जबसम्म वनारस गएर गंगाजीको स्नान गरी विश्वनाथको दर्शन गर्दैन तबसम्म जतिसुकै धार्मिक विधिविधान पूरा गरे पनि आफ्ना पितृमोक्ष भए भन्ने विश्वास हुँदैन । त्यसैगरी भारतीय हिन्दु पनि पशुपतिनाथको दर्शन नगरे आफ्नो जीवन सार्थक भएको ठान्दैनन् । हिन्दु मात्र होइन, नेपालका बौद्ध धर्मावलम्बी पनि पनि त्यही मान्यता राख्छन् । सोलुखुम्बुको शेर्पा, हुमलाको भोटे, काभ्रेमकवानपुरको तामाङ पनि जबसम्म भारतको सारनाथ र बोधगयाको दर्शन गर्दैनन् तबसम्म आफ्नो धार्मिक आस्था पुरा भएको महसुस हुँदैन । नेपालमा ९१ प्रतिशत जनता हिन्दु र बौद्ध धर्मावलम्बी छन् भने ती कसरी भारतविरोधी हुन सक्छन् ? नेपालका परजीवी नेताहरूको चस्माले जबसम्म भारतीय संस्थापनले नेपाललाई हेर्न छोड्दैन तबसम्म उसले नेपालमा चीन मात्र देख्छ । बीपीले भनेजस्तै भारत जति विशाल छ उसको हृदय त्यतिकै सानो छ । जुन दिन उसले आफ्नो आकारअनुसार छिमेकीलाई पनि विशाल चित्तले हेर्नेछ, त्यो दिनदेखि उससँगको सम्बन्धमा कुनै पनि समस्या आउने छैन । भारतले हृदयदेखि नै नेपालसँगको सम्बन्ध सुधार गर्ने महसुस गरेको हो भने दुवै देश समृद्धिको युगमा प्रवेश गर्न सक्छन् । पहिल्यै घोषणा भएका तर नबनेका योजनाको काम सुरु गरेर भारतले नेपालसँग बिग्रेको सम्बन्धको ड्यामेज कन्ट्रोल गर्न सकिन्छ । कांग्रेसका नेतासमेत रहेका उपप्रधानमन्त्री निधिलाई भारतले जुन महत्त्व दियो, यो नेपालसँग चिसिएको सम्बन्ध सुधार गर्ने संकेत पनि हुन सक्छ । राष्ट्रपति, प्रधानमन्त्री, परराष्ट्र र गृहमन्त्री, प्रधानमन्त्रीका राष्ट्रिय सुरक्षा सल्लाहकार, 'रअ' का प्रमुख, सत्ताधारी दल भारतीय जनता पार्टीका अध्यक्ष र प्रतिपक्ष राष्ट्रिय कांग्रेसका नेताले भेटेर नेपालसँगको सम्बन्धलाई उच्च प्राथमिकतामा राखेको सन्देश दिए । भारतसँग कांग्रेसको सम्बन्ध पुरानो र पटकपटकका उथलपुथलबाट गुज्रँदै इतिहासमा परीक्षण भएको सम्बन्ध हो । बीपीलगायत पहिलो पुस्ताका सबै नेताहरूको शिक्षादीक्षा भारतमै भएको हो । जब सिक्किमलाई भारतमा गाभियो त्यसपछि मात्र बीपी त्यसको विरोध गर्दै राष्ट्रियता बचाउने सवालमा राजा र प्रजातन्त्रवादी शक्ति एक ठाउँमा उभिनुपर्छ भनेर ०३३ सालमा नेपाल फर्कनुभएको हो र तत्कालीन भारतीय संस्थापनको छिमेकीप्रतिको नीतिको आलोचना गर्नुभयो, तर पनि बीपीले यो भन्न छोड्नुभएन मेरो दोस्रो घर भारत हो र नेपालमा त मेरा कि अनुयायी छन्, कि विरोधी, मित्र खोज्न भारत नै जानुपर्छ । भारतले नेपालविरुद्ध जुन नाकाबन्दी लगायो त्यसको औचित्य अन्तर्राष्ट्रिय समुदायसमक्ष मात्र होइन, भारतीय जनता र प्रतिपक्षबीच पनि प्रमाणित गर्न सकेन । 'छिमेकी पहिलो प्राथमिकता' भन्ने नारा दिएर प्रधानमन्त्रीको शपथ खाएका मोदीको छिमेकी कसैसँग पनि सम्बन्ध सुधार हुन सकेन । अहिले सम्बन्ध झन् खराब हुँदै गएको छ । भारतका छिमेकी राष्ट्रमध्ये नेपाल नै यस्तो मुलुक हो, उसका कतिपय गलत नीतिप्रति पनि नेपाल सार्वजनिक रूपमा विरोधमा उत्रिएन । भारतको सदासर्वदा हित चिताउने नेपालीको यसपटक साह्रै नराम्रोसँग चित्त दुखेको छ । भारत यो क्षेत्रको शक्तिराष्ट्र हो, नेपाल जस्तो सानो राष्ट्रसमक्ष आफूले पहिले गरेको गल्ती स्वीकार गर्न अप्ठ्यारो महसुस गरेको हो भने अहिलेको सत्ता परिवर्तनबाट पुरानो तीक्तता बिर्सेर नेपालसँग विश्वासिलो र भरपर्दो सम्बन्ध कायय गर्ने अवसर उसलाई मिलेको छ । होइन उत्तरबाट आउने तेल र रेल रोक्न निधिको स्वागतमा खातिरदारी गरेको र पु्ष्पकमल दाहाललाई बोलाएर फस्ल्याङ फुस्लुङ पार्ने नीति हो भने यो उसको लागि प्रत्युत्पादक बन्नेछ । ड्र्यागन उठी सकेको छ र सुस्तरी नै सही उसको गति दक्षिणतिर बढ्नेछ ।"
हल सिटीमाथि म्यानचेस्टर युनाइटेडको संघर्षपूर्ण जित,काठमाडौंः म्यानचेस्टर युनाइटेडले इंग्लिस प्रिमियर लिग फुटबलमा विजयी यात्रालाई कायमै राखेको छ। गएराति भएको खेलमा हल सिटीमाथि १० को संघर्षपूर्ण जित निकाल्दै युनाइटेडले विजयी यात्रालाई कायमै राखेको हो। म्यानचेस्टर युनाइटेडलाई विजयी गराउन मार्कस र्यासफोर्ड नायक बने। ७१ औं मिनेटमा जुआन माटाको स्थानमा मैदान प्रवेश गरेका मार्कसले इन्जुरी समयमा गोल गरेका थिए। मार्कसले कप्तान वाइन रुनीले मिलाएको पासमा आकर्षक गोल गरे। तेस्रो जितसँगै म्यानचेस्टर युनाइटेड ९ अंकका साथ लिग तालिकाको दोस्रो स्थानमा छ। पहिलो स्थानमा रहेको चेल्सीको पनि समान खेलबाट ९ अंक नै छ।
ओलम्पिक बिजेतालाई सचिनले दिए बीएमडब्ल्यू कार उपहार,"हैदरावादः ब्राजिलमा भएको रियो ओलम्पिकमा पदक जित्ने दुई भारतीय महिलासहित चारजनाले बिएमडब्ल्यू कार उपहार स्वरुप पाएका छन्। रियो ओलम्पिकका लागि भारतीय टोलीका सदभावनादूत रहेका महान क्रिकेटर एवम् पूर्व ब्याट्स म्यान सचिन तेन्दुलकरले पदक विजेता दुई भारतीय महिला खेलाडीसहित चारजनालाई हैदरावादस्थित गोपीचन्द एकेडेमीमा आयोजित विशेष समारोहमा बिएमडब्ल्यू कारको चाँबी हस्तान्तरण गरेका हुन्। रियो ओलम्पिकमा रजत पदक जित्ने व्याडमिन्टन खेलाडी पीवी सिन्धु, रेस्लर साक्षी मलिकसहित राम्रो प्रदर्शन गर्ने जेम्नास्टिक खेलाडी दीपा कर्माकर र व्याडमिन्टनकी प्रशिक्षक पुलेला गोपीचन्दलाई क्रिकेटर सचिन तेन्दुलकरले बिएमडब्ल्यू कार उपहार स्वरुप हस्तान्तरण गरेका हुन्। खेलाडीको सम्मानका लागि ती कार भने हैदराबाद जिल्ला ब्याडमिन्टन संघका अध्यक्ष चामुन्डेश्वरनाथ व्यवस्था गरेका हुन्। रियो ओलम्पिकमा भारतका लागि ब्याडमिन्टन खेलाडी सिन्धुले रजत र रेस्लर साक्षी मलिकले कास्य पदक दिलाएका थिए। जिम्नास्टिक खेलाडी कर्माकार भने चौथो स्थानमा रहँदै पदकबाट बञ्चित भएकी थिइन्।"
ला लिगा फुटबलमा रियल मड्रिडद्वारा सेल्टा भिगो पराजित,"काठमाडौंः स्पेनिस जाइन्ट रियल मड्रिडले लगातार दोस्रो जित हात परेको छ। गएराति घरेलु मैदान सान्टियागो बर्नबाउमा भएको खेलमा रियल मड्रिडले सेल्टा भिगोलाई २१ गोल अन्तरले पराजित गर्यो। पहिलो हाफ गोलरहित बराबरी खेलेको रियल मड्रिडले खेलको ६० औं मिनेटमा अल्भेरो मोरोटाको गोलबाट अग्रता लियो। तर, त्यो अग्रता रियल मड्रिडले धेरैबेर टिकाउन सकेन। खेलको ६७ औं मिनेटमा सेल्टा भिगोका लागि फावियन एरेलले बराबरी गोल फर्काए। ११ गोलको बराबरीको स्थितिमा मिडफिल्डर टोनी क्रुसले खेलको ८१ औं मिनेटमा गोल गर्दै टोलीलाई २१ को अग्रता दिलाए। बाँकी समयमा दुवै टोलीबाट कुनै गोल हुन नसकेपछि रियल मड्रिड २१ गोल अन्तरले विजयी भयो। जितपछि रियल मड्रिडले ला लिगामा लगातार दोस्रो जित हात पार्यो। यसैबीच गएराति नै भएको ला लिगाको अर्को खेलमा एथ्लेटिको मड्रिड नयाँ क्लब लिगेन्ससँग गोलरहित बराबरीमा रोकिएको छ। एथ्लेटिको मड्रिड लगातार दुई खेलमा बराबरीमा रोकिन बाध्य भएको छ। रियल मड्रिडको दुई खेलबाट ६ अंक भएको छ भने सेल्टा भिगोले भने अंक तालिकामा खाता नै खोल्न सकेको छैन। एथ्लेटिको मड्रिडको दुई खेलबाट २ अंकमात्रै छ।"
"रोनाल्डोले भन्छन्,चोटमुक्त भइसके, छिट्टै खेलमा फर्किन्छु","काठमाडौंः घुँडाको चोटका कारण रियल मड्रिडका स्टार खेलाडी क्रिष्टियानो रोनाल्डो मैदान बाहिर रहेको झन्डै दुई महिना भएको छ। फ्रान्समा भएको युरोकप फुटबलको फाइनल खेलमा घाइते हुँदै मैदान छोडेका रोनाल्डो त्यसयता मैदानमा उत्रिन सकेका छैनन्। आराम गरिरहेका रोनाल्डो केही दिन अघिमात्रै स्पेन आएका हुन् र अहिले उनी आफूलाई खेलका लागि तयार पार्न अभ्यासरत छन्। घुँडाको चोट निको भइसकेको छ र उनी पूर्ण रुपमा फिट हुन मैदानमा अभ्यासका लागि उपस्थित भइरहेका छन्। रोनाल्डोले आफू मैदानमा उत्रिएको देख्न आतुर रहेका फुटबल समर्थकहरुलाई आफू छिट्टै खेलमा फर्किने बताएका छन्। केही समय यता अभ्यासमा व्यस्त रहेका रोनाल्डोले युरोपको उत्कृष्ट खेलाडीको अवार्ड जितेपछि आफू चोटमुक्त भएको र खेलका लागि तयार रहन भरपूर प्रयार गरिरहेकाले छिट्टै मैदान उत्रिने बताएका हुन्। रोनाल्डोले भनेका छन्,म निकै उत्साहित छु र खेलमा फर्कन आतुर छु। म अझै धेरै उपाधि उचाल्न चाहन्छु। मलाई सहयोग गर्ने सबैलाई धन्यवाद दिन चाहन्छु। रोनाल्डोले आफू खेलका लागि फिट हुन अभ्यास गरिरहेको भिडियो सामाजिक सञ्जालमा पोष्ट गर्दै भनेका छन्,अब म छिट्टै मैदान उत्रिनेछु। रोनाल्डोले युरोपको उत्कृष्ट खेलाडीको अवार्ड दोस्रो पटक जित्न सहयोग गर्ने सवैलाई धन्यवाद पनि दिएका छन्।"
बर्नलीमाथि चेल्सीको सानदार जित,काठमाडौंः बर्नलीलाई हराउँदै चेल्सीले प्रिमियर लिग फुटबलमा विजयी यात्रालाई कायमै राखेको छ। गएराति भएको खेलमा बर्नलीलाई ३० गोल अन्तरले पराजित गर्दै चेल्सीले लगातार तेस्रो जित हात पारेको हो। चेल्सीका लागि खेलको ९ औं मिनेटमा हाजार्डले गोल गर्दै सुरुवाती अग्रता दिलाए। यस्तै खेलको ४१ औं मिनेटमा विलियनले गोल गरेपछि चेल्सी २० को अग्रता लिन सफल भए। पहिलो हाफमा २० को अग्रता लिएको चेल्सीका लागि तेस्रो गोल भने भिक्टोर मोएसले गरे। उनले खेलको ८९ औं मिनेटमा गोल गरेका थिए। जितपछि चेल्सीको तीन खेलबाट ९ अंकका साथ लिग तालिकाको शीर्ष स्थानमा उक्लिन सफल भएको छ। दोस्रो स्थानमा रहेको म्यानचेस्टर युनाइटेडको समान खेलबाट ९ अंक नै छ।
