शीर्षक,विवरण
बदलिँदो विश्व व्यवस्था,"सन् १८८२ देखि लगातार एक सय ३६ वर्षसम्म आर्थिक रूपमा विश्व शक्ति बनेको अमेरिका पहिलो विश्वयुद्ध र द्वितीय विश्वयुद्धपश्चात् राजनीतिक र सामरिक रूपमा समेत एकल विश्व शक्तिको प्राधिकार बन्यो । ६० पछिको करिब तीन दसक शीतयुद्धको समयमा सोभियत युनियनसँग विश्वशक्तिको ताज र ओझ सन्तुलन एवं साझेदार गरेको अमेरिका बर्लिनको पर्खाल ढलेसँग र सोभियत युनियन १३ वटा टुक्रामा विभक्त भएसँगै पुनः विश्व शक्तिको एकल प्राधिकार बन्न पुग्यो । अझ स्यामुल पी हन्टिङटन र फ्रान्सिस फुकुयामाहरूले त भन्न भ्याए इतिहासको अन्त्य । यसको अर्थ थियो र अमेरिका (पश्चिमा) विश्वलाई टक्कर दिने कुनै सार्थक शक्ति बाँकी रहेन । त्यति मात्रै होइन, उनीहरूको उद्घोषको निहितार्थ अरू केही शताब्दीसम्म पश्चिमसँग विश्व नतमस्तक हुन बाध्य हुनेछ । तर मिखाइल गोर्भाचोभलाई प्रयोग गरिएर टुक्राइएको सोभियन युनियन 'रसिया' बनेर भ्लादिमिर पुटिनमार्फत ताग्रिंदै मात्रै होइन, स्वयं रूस अमेरिकी पछिल्लो राष्ट्रपतीय निर्वाचन परिणामको लागि निर्णायक भयो भनिँदै छ । त्यसकै लागि भन्दै अमेरिकी प्रशासनले तीसजना रूसी अधिकारीलाई देशनिकालाको उर्दीसमेत दियो । डोनाल्ड ट्रम्पको आगमनलाई स्वयं पश्चिमाहरूले पनि आलोचनात्मक दृष्टिले हेरिरहेको चुनावताकाको सञ्चार जगत्को टिप्पणी नियाले काफी हुन्छ । अझ टाइम म्यागेजिनले त ट्रम्प राष्ट्रपति निर्वाचिन हुँदानहुँदै वर्ष व्यक्ति घोषित गर्न भ्यायो, त्यो पनि व्यांग्यात्मक रूपमा'विभाजित अमेरिकाका' शक्तिशाली राष्ट्रपति भनेर । शीतयुद्धको समाप्तिपश्चात् रूसलाई पूर्णरूपमा उपेक्षा गरेको अमेरिका अब ट्रम्पको नेतृत्वमा भ्लादिमिर पुटिन नेतृत्वको रूससँग सुमधुर सम्बन्ध स्थापित गर्न मात्रै तम्सेको छैन, सिरियालगायतका विवादास्पद मामलामा रणनीतिक साझेदार बन्नसमेत आतुर छ । ट्रम्पको यो आतुरता विश्व शान्ति र सामरिक सन्तुलनको लागि दूरगामी महत्त्व राख्ने विषय बन्न सक्छ । व्यापारिक पृष्ठभूमिका ट्रम्प आफ्नो सबैभन्दा ठूलो व्यापारिक साझेदार चीनलाई चिढ्याएर पक्कै पनि राजनीति टकरावको अवस्था ल्याउने छैनन् । एक चीन नीतिको पूर्व धारणाइतर ताइवान मामलामा अमेरिका आक्रामक रूपमा अघि बढे त्यो स्वयम् उसकै लागि प्रत्युत्पादक बन्नेछ । ट्रम्पको रूसलाई साथ लिएर चीनलाई चिढ्याउने रणनीतिले ७० को दशकको अमेरिका, रूस र चीनको त्रिकोणीय सम्बन्धको झल्को दिन्छ तर फरक आयाममा । रिचार्ड निक्सन राष्ट्रपति रहँदा विदेशमन्त्री तथा सफल कूटनीतिज्ञ हेनरी किसिन्जरको योजनामुताविक उनैलाई प्रयोग गरेर अमेरिकाले चीनसँगको सम्बन्ध मात्रै सुधार गरेको थिएन, सन् १९४९ मा अलग्गिएको ताइवानको साटो चीनलाई नै संयुक्त राष्ट्रसंघको स्थायी राष्ट्र स्विकार्नसमेत तयार भयो । माओत्से तुङ र देङ स्याओ पिङको पालामा निक्सन र किसिन्जरको जोडीले सुरुमा स्टालिन र पछि निकिता ख्रुच्चेवले नेतृत्व गरेको सोभियत युनियनलाई एक्ल्याउने व्यवहार गरेजस्तै अहिले भने रूस र अमेरिका सामूहिक रणनीति साझेदारीमा छन् । त्यतिबेला अमेरिकाको लागि चीन प्रयोग भएजस्तो भ्लादिमिर पुटिनले नेतृत्व गरेको रूस प्रयोग होलानहोला तर डोनाल्ड ट्रम्प भने त्यही संस्करण दोहोर्याउन तल्लीन छन् । तर अहिले चालीस वर्षअघिको समय होइन र अहिलेको अमेरिकाको सीमा र उसलाई टक्कर दिइरहेको चीनको अवस्था र तात्कालीन समयभन्दा आनको तानले फरक छ । आज अमेरिका र चीन विश्वका सबैभन्दा ठूला व्यापार साझेदार हुन् । सन् २०१५ मा मात्रै अमेरिकाचीन व्यापार छ सय ६० अर्ब डलरभन्दा बढी छ । चीनसँग अमेरिकाको वार्षिक व्यापार घाटा तीन अर्ब २० करोड डलर बराबरको छ । चीनकै उत्पादनका कारण विश्वव्यापी रूपमा अमेरिकामा निर्मित सामान र सेवाको माग बर्सेनि घट्दो छ । पूरै विश्व अर्थतन्त्रको कुल गार्हस्थ उत्पादनमा १७ प्रतिशत हिस्सा अमेरिकाको र चीनको १६ प्रतिशत योगदान रहेको छ । कुल गार्हस्थ उत्पादनको एक प्रतिशत फरकबाहेक बाँकी सबै आर्थिक सूचकमा चीनले निकै अग्रता लिइसकेको छ । सन् २०१० देखि नै चीन विश्वको सबैभन्दा ठूलो निर्यातकर्ता मुलुक हो । त्यसबाहेक चीनले कुल निर्यातको १६७ प्रतिशत हिस्सा अमेरिकामा पठाउँदा अमेरिका भने आफ्नो उत्पादनको ७२ प्रतिशत मात्रै चीन निर्यात गर्न सक्षम छ । औद्योगिक उत्पादन दरसमेत चीनमा वार्षिक साँढे सात प्रतिशतले बढिरहँदा अमेरिकामा भने साढे दुई प्रतिशतमा खुम्चिएको छ । सीआइए फ्याक्ट बुकका अनुसार विदेशी मुद्रा र सुनको मौज्दातसमेत अमेरिकाको तुलनामा चीनको कयौं गुणा बढी छ । चीनले ३८२ ट्रिलियन डलर सञ्चित गर्दा अमेरिकामा भने १ सय ५० बिलियन डलर मात्रै मौज्दात रहेको छ । कुल गार्हस्थ उत्पादनको वृद्धि दरसमेत चीनमा वबार्षिक साढे सात प्रतिशतले भइरहँदा अमेरिका साढे एक प्रतिशतमा साघुँरिएको छ । कुल राष्ट्रिय बचतको तुलनात्मक सूची त झनै रोचक छ । चीनले कुल गार्हस्थ उत्पादनमा वार्षिक पचास प्रतिशत बचत गरिरहँदा अमेरिका भने साढे १३ प्रतिशत मात्रै बचन गर्न सक्षम छ । पूर्वाधार निर्माणमा चीन कति आक्रामक रूपमा अगाडि बढिरहेको छ भन्ने जान्न चीन र अमेरिकाले खर्चिएको निर्माण सामग्रीलाई हेरे पर्याप्त हुन्छ । अमेरिकाले एक शताब्दीमा प्रयोग गरेको बालुवा, रोडा, ढुंगा चीनले पछिल्लो चार वर्षमै खपत गर्यो । विश्वका दुई ठूला आर्थिक तथा सामरिक शक्तिको यो तुलनात्मक अध्ययनले सहजै अनुमान लगाउन सकिन्छ कि अबको केही वर्षमै विश्व व्यवस्था पश्चिमबाट एसियातर्फ सर्दैछ । सन् २०१३ यता चीनको नेतृत्व सम्हालेका सी जिनपिङको आक्रामक विदेश नीतिका कारण समेत चीनले साउथ चाइना सीमा मात्रै हैन, पाकिस्तानको बलुचिस्तानमा एसियाकै ठूलो बन्दरगाह निर्माण गरेर आफ्नो रणनीतिक उपस्थिति मजबुत पारिरहेको छ । अफ्रिकादेखि दक्षिण अमेरिकी मुलुकहरूसमेत अमेरिकाभन्दा चिनियाँ लगानीको आयतन निकै बढिसक्यो । विश्व बैंक र अन्तर्राष्ट्रिय मुद्राकोषको एकाधिकार तोड्दै गत वर्ष स्थापित एसिया पूर्वाधार विकास बैंकमा अमेरिकाको विबमतिका बीच फ्रान्स, जर्मनीलगायतका युरोपेली देशसमेत संस्थापक सदस्य बने । यसले पनि विश्व शक्ति सन्तुलनमा चीनको घनीभुत उपस्थिति प्रतिविम्बित हुन्छ । अस्ट्रेलियाले समेत आफ्नो बन्दरगाहको सुरक्षाका लागि अमेरिकी सहयोग लिइरहँदा चीनलाई त्यहीबाट हुने व्यापारको मुख्य साझेदार बनाउन बाध्य भयो । चीनबाहेक विश्वका धनी २० देशको सूचीमा एसियाली र दक्षिण अमेरिकी देशहरूको वर्चश्व बढ्नुले पनि अमेरिका र युरोपकेन्द्रित विश्व अर्थव्यवस्था बहुकेन्द्रित तर अझ बढी एसियाकेन्द्रित हुँदै गरेको प्रतीत हुन्छ । विश्व व्यवस्थामा हुँदै गरेको परिवर्तन र एसियाकेन्द्रित विश्व राजनीतिक, आर्थिक, सामरिक वर्चश्व स्थापित हुँदै गर्दा नेपालले परम्परागत रूपमा अवलम्बन गर्दै आएको विदेश नीति र घरेलु नीतिमा समेत पुनरावलोकन गर्न विलम्ब गर्नु हुँदैन । नेपालले समेत विश्व राजनीतिमा भइरहेको यो उथलपुथल निरपेक्ष रहेर होइन, सूक्ष्म तवरले केलाएर आफूअनुकुल राज्यव्यवस्था र मुद्दा तय गरेर अगाडि बढ्नुपर्छ । अहिले सर्वत्र राष्ट्रवादको ज्वरो उर्लिएको छ । ट्रम्पको विजयपश्चात् अमेरिकामा मात्रै होइन, राष्ट्रवादको ज्वरो केही वर्षयता विश्व नागरिकको आम मनोविज्ञान बनेको छ । बेलायत युरोपियन युनियनबाट बाहिरिने निर्णय त्यसको सबैभन्दा ठूलो पुष्टिको आधार थियो । विवेक र तर्क आधार हुन्थ्यो भने बेलायती जनता अभिमत अस्वाभाविक निर्णय थियो । रूसमा भ्लादिमिर पुटिनको अविच्छिन्न लोकप्रियता, भारतमा नरेन्द्र मोदीको पूर्वीय मान्यता र दर्शनप्रतिको रुझान, जापानमा सिन्जो आवेको लोकप्रियता, फिलिपिन्समा रोड्रिगो डुटर्टको राष्ट्रवादी उग्र छवि, चीनमा सी जिनपिङको जादुमयी व्यक्तित्वले राष्ट्रवादको ज्वरो विश्वव्यापी बनेको प्रतीत हुन्छ, भलै यसलाई कतिपयले दक्षिणपन्थी वर्चश्व किन नभनून् । समग्रमा दोस्रो विश्वयुद्धयता पुनः एकपटक विश्व राजनीति र जनमतको जारो तथा मुहानतर्फ फर्किने संक्रमणमा छ । नेपालले पनि केही वर्षदेखि निरपेक्ष परिवर्तनका नाममा बोक्दै आएको 'अग्रगमन' को भारी बिसाउने या धानिरहने भन्ने हेक्का राख्न जरुरी छ । यसै अखबारमा अघिल्लो साता अन्तर्राष्ट्रिय मामलाका जानकार केशवप्रसाद भट्टराईले लेखे, 'भारत र चीनको बीचमा रहेको र दक्षिण एसियाबाट ब्रिटिस शासन अन्त्य भएदेखि नै अमेरिकाले नेपालमा गहन रणनीतिक रुचि राखिरहेको छ । विश्व व्यवस्थामा अमेरिकाको हालीमुहाली नहोला, तर नेपालजस्तो प्रमुख रणनीतिक संवेदनशीलताको भूभागमा आफ्नो शक्तिशाली रणनीतिक उपस्थिति जनाउने अमेरिकी क्षमता घट्दैन ।' विश्व व्यवस्थामा हुँदै गरेको परिवर्तन र एसियाकेन्द्रित विश्व राजनीतिक, आर्थिक, सामरिक वर्चश्व स्थापित हुँदै गर्दा नेपालले परम्परागत रूपमा अवलम्बन गर्दै आएको विदेश नीति र घरेलु नीतिमा समेत पुनरावलोकन गर्न विलम्ब गर्नु हुँदैन । यात्री एपी वान टेलिभिजनका समाचार प्रमुख हुन् ।"
संशोधनले संविधानवाद चिन्दैन,"नेपाल सरकार मन्त्रिपरिषद् बैठकद्वारा पारित नेपालको संविधानलाई प्रदेशको सिमाना तथा संख्या हेरफेर, अंगीकृत नागरिकता, राष्ट्रिय सभामा प्रतिनिधित्व तथा भाषा आयोगलगायतका विषयमा संशोधन गर्न व्यवस्थापिकासंसद् सचिवालयमा विभिन्न पाँच धारामा संशोधन प्रस्ताव दर्ता गराएको छ । यो संशोधन राष्ट्रहितमा नभएको भनी प्रतिपक्षले संसद् एक महिनादेखि अवरुद्ध गर्दै आएको छ । यस संशोधन प्रस्तावले गर्दा तीन तहको संसद्को निर्वाचन, महाअभियोगलगायतका जल्दाबल्दा समस्या ओझेलमा परेका छन् । के सरकारले पेस गरेका सबै विषय यो संसद्ले संशोधन गर्ने संवैधानिक अधिकार राख्छ वा राख्दैन ? पारित हुन सक्छ वा सक्दैन ? प्रश्न गम्भीर रूपमा उभिएका छन् । नेपालको संविधान प्रारम्भ भएपछि संक्रमणकालीन व्यवस्थालाई व्यवस्थापन गर्नसम्म संविधानसभा व्यवस्थापिकासंसद्मा रूपान्तरण गरिएको हो । यो संसद्लाई प्रदेश सभा गठन नभएसम्म धारा २९६(४) बमोजिम अनुसूची ६ का विषयअन्तर्गत मात्र संक्रमणकालमा निर्वाचनसँग सम्बन्धित कानुनसम्म बनाउन पाउने प्रदेशसभाको अधिकारसम्म सीमित रहने हो वा धारा २७४ को (४) बमोजिम सामान्य अवस्थामा जस्तो प्रदेशको अनुसूची (४) का विषयमा सिमाना परिवर्तन वा अनुसूची ६ मा उल्लिखित विषयसँग सम्बन्धित संविधान संशोधन गर्ने हो भन्ने विषय बहसको विषय बनेको छ । सरकारले संविधान संशोधनको प्रस्ताव संसद्मा दर्ता गर्दा प्रदेशको हकमा संविधानको अनुसूची ४ को प्रदेश नम्बर ४ र ५ को सट्टा संविधानको धारा ५६ बमोजिमको प्रदेशको सिमांकनसम्बन्धी अनुसूची ४ लाई हेरफेर गर्ने गरी प्रस्ताव राखिएको देखिन्छ । जसअनुसार यसअघि प्रदेश नम्बर ५ मा रहेका पाल्पा, गुल्मी, अर्घाखाँचीलाई प्रदेश नम्बर ४ मा ल्याउने प्रस्ताव गरिएको छ । यस्तै रोल्पा, प्युठान र रुकुमका पूर्वीभागलाई पनि प्रदेश नम्बर ५ बाट ४ मा ल्याउने प्रस्ताव गरिएको छ । नयाँ प्रस्तावअनुसार अब प्रदेश नम्बर ५ मा नवलपरासीका बर्दघाट सुस्ता पश्चिमको भूभाग, रूपन्देही, कपिलवस्तु, दाङ, बाँके र बर्दिया रहने र यसअघि प्रदेश नम्बर ४ मा रहेका गोरखा, लमजुङ, तनहुँ, कास्की, मनाङ, मुस्ताङ, पर्वत, स्याङ्जा, म्याग्दी र बागलुङ भने यथावत् राख्ने गरी संविधान संशोधन गर्ने प्रस्ताव दर्ता गरिएको छ । नयाँ संविधान जारी भई लागू हुँदा कायम रहेको संविधानसभा नेपालको संविधान प्रारम्भ भएपछि संक्रमणकालीन व्यवस्थालाई व्यवस्थापन गर्नसम्म व्यवस्थापिका संसद्मा रूपान्तरण गरिएको हो । यसलाई प्रदेशको सिमाना तथा संख्या हेरफेर गर्ने संवैधानिक अधिकार भने नेपालको संविधानको धारा ५६(२), (३), ५७(२),(३), १६२(४), १९७, २३१(३), २३२(७), २७४(४) र २९६(४) तथा अनुसूची ४ को मनसाय भावनाले रोक्छ । प्रदेशको सिमाना र संख्या हेरफेर तथा घटबढ गर्ने संवैधानिक अधिकार केवल धारा २७४ को (४) बमोजिम निर्वाचित संघीय संसद् तथा प्रदेशका सभालाई मात्र छ । रूपान्तरित व्यवस्थापिकासंसद्लाई त प्रदेशको हकमा धारा २९६ (४) बमोजिम प्रदेशसभा गठन नभएसम्म अनुसूची ६ बमोजिमको विषयमा कानुन बनाउने प्रदेशसभाको अधिकारसम्म रहेको छ । पहिलो त सरकारले धारा २९५ को (१) बमोजिम प्रदेशको सीमांकनसम्बन्धी विषयमा सुझाव दिन नेपाल सरकारले एक संघीय आयोग गठन गर्न सक्नेछ भन्ने संवैधानिक व्यवस्था बमोजिम गत मंसिर १४ मै एक संघीय आयोग गठन गर्ने निर्णय गरेको छ । गठन भने गरिसकेको देखिँदैन । उक्त संघीय आयोगको प्रतिवेदन आएपछि मात्र प्रदेशसभाको समेत निर्वाचन गरेर मात्र प्रदेशको सिमाना हेरफेर गर्न सक्ने अवस्था हुँदाहुँदै हतारहतारमा संवैधानिक अधिकारबिना यो संशोधन प्रस्ताव दर्ता हुनु गम्भीर संवैधानिक उल्लंघनसमेत भएको देखिन्छ । संविधानसभाले जिल्लालाई आधार बनाएर सात प्रदेश रहने गरी संविधान निर्माण गरेको हो । मधेसकेन्द्रित मधेसी तथा थारू, मुस्लिम, जनजाति, दलितलगायतका दलको माग सम्बोधन गर्न उनीहरूको पनि यो संविधानमा स्वामित्व छ भन्ने महसुस गराई तीन तहको संसद्को निर्वाचनपछि मात्र संविधानको संशोधन अपरिहार्यता हुन सक्थ्यो । प्रदेश सिमांकन र संख्या हेरफेर गर्ने संवैधानिक अधिकार केवल संघीय संसद् र प्रदेश सभालाई मात्र भएकोमा संक्रमणकालीन अवस्थालाई सम्बोधन गर्न निर्वाचनसँग सम्बन्धित कानुनसम्म बनाउने, नीति, कार्यक्रम तथा बजेटसम्म अनुमोदन गर्न पाएको व्यवस्थापिकासंसद्ले अनूसूची (४) का सिमाना परिवर्तनसम्बन्धी विषयमा निर्वाचित प्रदेशसभालाई समेत भएको संशोधन गर्ने अधिकार ग्रहण गर्न सक्दैन । संविधानको धारा २७४ ले नेपालको सार्वभौमिकता, भौगोलिक अखण्डता, स्वाधीनता र जनतामा निहित सार्वभौमसत्ताको प्रतिकूल हुने गरी संविधान संशोधन गर्ने अधिकार संघीय संसद्लाई समेत रहेको देखिँदैन । यो व्यवस्था भने नेपालको भौगोलिक अवस्थितिलाई समेत मध्यनजर गरी राखिएको हुन सक्छ । यसलाई कठोर संविधानको रूपमा हेर्न सकिन्छ, तर अन्य धारालाई भने संघीय संसद्लाई प्रदेश सभाको सहमति आवश्यक नपर्ने अवस्थामा संघीय संसद्का दुवै सदनमा तत्काल कायम सम्पूर्ण सदस्य संख्याको कम्तीमा दुईतिहाइ बहुमतबाट पारित गर्नुपर्ने बाध्यात्मक व्यवस्था छ । तर कुनै प्रदेशको अनुसूची ४ का सिमाना परिवर्तन वा अनुसूची ६ मा उल्लिखित विषयसँग सम्बन्धित भएमा त्यस्तो विधेयक संघीय संसद्मा प्रस्तुत भएको तीस दिनभित्र सम्बन्धित सदनको सभामुख वा अध्यक्षले सहमतिका लागि प्रदेशसभामा पठाउनुपर्ने, त्यसरी पठाइएको विधेयक तीन महिनाभित्र सम्बन्धित प्रदेशसभाका तत्काल कायम रहेका सम्पूर्ण सदस्यहरूको बहुमतबाट स्वीकृत वा अस्वीकृत गरी त्यसको जानकारी संघीय संसद्मा पठाउनुपर्ने हुन्छ । कुनै प्रदेशसभा कायम नरहेको अवस्थामा त्यस्तो प्रदेशसभा गठन भई त्यसको पहिलो बैठक बसेको मितिले तीन महिनाभित्र स्वीकृत वा अस्वीकृत गरी पठाउनुपर्ने बाध्यात्मक व्यवस्था छ । तीन महिनाको अवधिभित्र त्यस्तो विधेयक स्वीकृत वा अस्वीकृत भएको जानकारी नदिएमा संघीय संसद्को विधेयक उत्पत्ति भएको सदनले त्यस्तो विधेयकमाथिको कारबाही अगाडि बढाउन बाधा नपर्ने गरिएको छ । उक्त अवधिभित्र बहुसंख्यक प्रदेशसभाले त्यस्तो विधेयक अस्वीकृत गरेको सूचना संघीय संसद्को सम्बन्धित सदनलाई दिएमा त्यस्तो विधेयक निष्क्रिय हुने गरिएको छ । प्रदेशसभाको सहमति आवश्यक नपर्ने वा बहुसंख्यक प्रदेशसभाबाट स्वीकृत भई आएको विधेयक संघीय संसद्का दुवै सदनमा तत्काल कायम रहेका सम्पूर्ण सदस्य संख्याको कम्तीमा दुईतिहाइ बहुमतबाट पारित गर्नुपर्ने हुन्छ । पारित भएको विधेयक प्रमाणीकरणका लागि राष्ट्रपतिसमक्ष पेस गरिन्छ । पेस भएको विधेयक प्राप्त भएको पन्ध्र्र दिनभित्र प्रमाणीकरण गर्ने र प्रमाणीकरण भएको मितिदेखि संविधान संशोधन हुने व्यवस्थाले प्रदेशको सिमाना तथा संख्याको हकमा संघीय संसद् र प्रदेश संसद्को निर्वाचन नभएसम्म संविधान संशोधन हुन सक्दैन । संविधानले दिएको अधिकारभन्दा बाहिर गएर प्रदेशको सिमाना तथा संख्या हेरफेर गर्ने गरी संविधान संशोधन गरियो भने त्यसलाई लोकतन्त्र, संघीयता तथा संविधानवादले चिन्दैन । त्यो संविधानमाथि गरिएको जालझेल मात्र हुनेछ । स्थानीय तहको निर्वाचन २०७४ माघ ७ गतेको संवैधानिक लक्ष्मणरेखाभित्र गरेपछि मात्र संविधान संशोधन गरी संविधानको स्वीकार्यता बढाउनु कुनै पनि संक्रमणकालीन सरकारको संवैधानिक तथा राजनीतिक दायित्व हो । व्यवस्थापिकासंसद्लाई त केवल धारा २९६(४) बमोजिम अनुसूची ६ बमोजिमको कानुन बनाउनेसम्मको प्रदेशसभाको अधिकार व्यवस्थापिकासंसद्मा रहने संवैधानिक अधिकार देखिन्छ । तर धारा २७४ को (४) बमोजिम अनुसूची ४ का कुनै प्रदेशको सिमाना परिवर्तन वा अनुसूची ६ मा उल्लिखित विषयसँग सम्बन्धित भएमा त्यस्तो विधेयक संघीय संसद्मा प्रस्तुत भएको तीस दिनभित्र सम्बन्धित सदनको सभामुख वा अध्यक्षले सहमतिको लागि प्रदेशसभामा पठाउनुपर्ने संवैधानिक बाध्यता देखिन्छ । यदि संविधानले दिएको अधिकारभन्दा बाहिर गएर प्रदेशको सिमाना तथा संख्या हेरफेर गर्ने गरी संविधान संशोधन गरियो भने त्यसलाई लोकतन्त्र, संघीयता तथा संविधानवादले चिन्दैन । त्यो संविधानमाथि गरिएको जालझेल मात्र हुनेछ । अमेरिकामा प्रत्येक संशोधन विधेयकको प्रस्तावमा प्रत्येक हाउस अफ रिप्रिजेन्टेटिभको दुईतिहाई बहुमतले पारित गरी राज्यका दुईतिहाई बहुमतको सभाद्वारा अनुमोदन गरेमा मात्र संशोधन हुने गर्छ । अमेरिकाको २२९ वर्षको संवैधानिक इतिहासमा हजारौंपटक संविधान संशोधन गर्ने प्रयत्न गरिए पनि केवल ३० पटक कांग्रेसले औपचारिक रूपमा संविधान संशोधन गर्ने प्रस्ताव राखे पनि २९ औं पटक मात्र संविधान संशोधन भएको छ । मौलिक हकका सयौं संशोधन राज्यले अनुमोदन नगरिदिँदा त्यतिकै मरेर गएको अनुभव छ । त्यसैले अमेरिकी संविधान संशोधन गर्न धेरै कठिन भएको छ । अस्ट्रेलियामा पनि संविधानको संशोधनका लागि प्रत्येक सदनको दुईतिहाई बहुमतद्वारा प्रस्ताव राखेर अथवा एक सदनको पूर्ण बहुमतमध्ये दुई मत झिकेर तीन महिनासम्म त्यत्तिकै थाती राखेर प्रस्ताव गरिन्छ । सन् १९०० देखि जम्मा केवल नौ पटक संविधानको संशोधन भएको छ । यद्यपि ३७ वटा जनमतसंग्रह संविधान संशोधनको लागि भए । कहिलेकाहीं राज्यका संसद्को बहुमत नआउँदासमेत संशोधन प्रस्ताव त्यतिकै टरेर गएको अवस्था छ । भारतमा भने भारतको संविधान संशोधन गर्ने पूर्ण अधिकार संसद्लाई रहेको छ । संशोधन विधेयक जुनसुकै सदनमा प्रस्तुत गरिए पनि प्रत्येक सदनमा संशोधन विधेयक सम्पूर्ण सदस्य संख्याको बहुमतले पारित गर्नुपर्ने हुन्छ । उक्त सदनमा राष्ट्रपतिको उपस्थिति र अनुमोदन गरेपछि मात्र संविधान संशोधन भएको मानिन्छ । भारतमा सन् १९४९ पछि १०१ भन्दा बढी पटक संविधान संशोधन भइसकेको छ । प्रदेशको सिमाना बढाउने, घटाउने, खारेज गर्ने अथवा नाम खारेज गर्नेलगायतका प्रदेशका अधिकारका कुरामा भारतीय संविधानको धारा ३ ले राष्ट्रपतिले प्रदेशमा पठाई उसको अनुमति लिएर मात्र हुने व्यवस्था गरिएको देखिन्छ । त्यसैले भारतमा संसद्लाई संविधानको आधारभूत संरचना परिवर्तन गर्न पाउने असीमित अधिकार संसद्लाई छैन भनी सर्वोच्च अदालतले केशवानन्द भारतीको मुद्दामा व्याख्या गरेको छ । यसको व्याख्यालाई संसारका लोकतान्त्रिक सरकार र संविधानले मानेकै छन् । यसैले संशोधनको अर्थ समसामयिक सुधार हो, आमूल परिवर्तन होइन । अतः नेपालको संविधानबमोजिम केन्द्रीय प्रतिनिधिसभा, प्रदेशसभा तथा स्थानीय तहको पुनर्संरचना नहुन्जेल स्थानीय निकायको निर्वाचन र पुनर्संरचना तयार भएपछि स्थानीय तहको निर्वाचन २०७४ माघ ७ गतेको संवैधानिक लक्ष्मण रेखाभित्र गरेपछि मात्र संविधान संशोधन गरी संविधानको स्वीकार्यता बढाउनु कुनै पनि संक्रमणकालीन सरकारको संवैधानिक तथा राजनीतिक दायित्व हो ।"
माथिल्लो त्रिशूली१ मा माफियाकरण,"ऊर्जा मन्त्रालयले गत साता माथिल्लो कर्णाली र अरुण तेस्रोको नयाँ संस्करणमा विवादास्पद माथिल्लो त्रिशूली १ को आयोजना विकास सम्झौता (पीडीए) गर्यो । माथिल्लो कर्णाली र अरुण तेस्रोमा पीडीए गरिँदा यी दुई आयोजना भारतलाई बेचेको आरोप लगाइयो र तीव्र विरोध भयो । तर त्यही शैलीमा माथिल्लो त्रिशूली १ को पीडीए हुँदा सबैजना चुप लागे । कर्णाली र अरुणबाट राज्यलाई सित्तैमा सेयर र बिजुली प्राप्त हुने सम्झौता छ, तर माथिल्लो त्रिशूली १ बाट राज्यले केही पाउँदैन, बरु कर, राजस्व, भन्सार छुट मात्र दिइएको छैन, कदाचित विद्युत् प्राधिकरणले भुक्तानी गर्न नसकेमा सरकारले ग्यारेन्टी गरिदिएको छ । प्राधिकरणसित केकति दरमा विद्युत् खरिद हुने (पीपीए) हो, त्यसको टुंगो नलगाई राज्य जमानी बसेको छ । अर्थात् यो आयोजनाको प्रवद्र्धकले जेजे भन्यो, सरकारले आँखा चिम्लेर सबै कुरा मानिदिएको छ । स्वदेशी आयोजनालाई संसद्बाट पारित बजेटमा व्यवस्था भएबमोजिम ५० लाख रुपैयाँ छुट दिन आनाकानी गरिरहेको सरकारले विदेशी लगानी त्यो पनि डलरमा पीपीए हुनेलाई राज्य लुटाउने शैलीमा पीडीए गरिदियो । अब यसको डलरमा पीपीए हुँदैछ । लागत झन्डै दोब्बर देखाएर डलरमा पीपीए गर्नको लागि एमाले, नेपाली कांग्रेस र माओवादी केन्द्रका उच्चस्तरका नेतालाई 'विश्वस्त' तुल्याइएको छ । विद्युत् प्राधिकरणका कार्यकारी निर्देशकले यसको पीपीए गर्न सकिँदैन भनेर दबाब झेल्न नसक्ने अवस्था छ । माथिल्लो त्रिशूली १ एउटा विवादास्पद आयोजना हो । लाइसेन्सको कारोबार गर्दै आएका एकजना नेपाली एजेन्टले सुरुमा ७५ मेगावाटको लाइसेन्स लिएको थियो । लाइसेन्स लिएर लगानीकर्ता खोज्ने क्रममा पाँच वर्षको अवधि गुजार्यो । तत्कालीन प्रधानमन्त्री तथा ऊर्जामन्त्री डा बाबुराम भट्टराईले विद्युत् ऐनको दफा ५ अनुसार यो आयोजना रद्द गरे । तर पछि उनले किन हो कुन्नि, आफूले रद्द गरेर आफैंले विद्युत् ऐनको दफा ३५ बमोजिम करारमा दिए । नेपाली एजेन्टले विदेशी लगानीकर्ता समात्नुअघि नै यो आयोजनाको विद्युत् ऐनको दफा ५ बमोजिम म्याद सकिइसकेको थियो । तर नेपालका नेताहरूलाई जुनसुकै विदेशीले पनि आफ्नो काबुमा राख्न सक्छन् अथवा विदेशीको प्रलोभनमा परेपछि जे पनि गर्न सकिन्छ भन्ने चरितार्थ यसमा पनि देखिइयो । २१६ मेगावाटको यो आयोजनाको लागत ६० अर्ब रुपैयाँ देखाइएको छ, जबकि यसको खास लागत ३५ अर्ब रुपैयाँ हो । लागतलाई झन्डै दोब्बर पारिएको र त्यस लागतअनुसार पीपीएको लागि शक्तिकेन्द्रमार्फत दबाब दिँदै आएकाले यो आयोजना विवादमा परेको हो । खिम्ती, भोटेकोसी र माथिल्लो मस्र्याङ्दी 'ए' मा डलरमा पीपीए भएकाले प्राधिकरण वर्षको सात अर्ब रुपैयाँमा घाटामा परेको तथ्य छर्लंग हुँदाहुँदै पुनः खिम्ती र भोटेकोसीको संस्करणमा अर्को डलर पीपीएलाई राज्यको अर्थतन्त्रले धान्दैन भनेर तत्कालीन गभर्नर डा युवराज खतिवडाले संसद्को सार्वजनिक लेखा समितिमै आएर घोषणा गरेका थिए । प्राधिकरणको कार्यकारी निर्देशक र सञ्चालक समितिका अन्य मनोनयन हुने सदस्यलाई पनि ऊर्जामन्त्री आफैंले ल्याउने हुँदा हरेक ऊर्जामन्त्रीले प्राधिकरणलाई आफ्नै बाबुको बिर्ता ठान्दै आएका छन् र त्यसअनुसार चाहिँदोनचाहिँदो सम्झौता गराउँदै आएका छन् । खिम्ती र भोटेकोसीले पारेको घाउको खाटा नबस्दै पुनः अमेरिकी डलरमा माथिल्लो मस्र्याङ्दीको पीपीए तत्कालीन ऊर्जामन्त्री डा प्रकाशशरण महतले गरेका थिए । १५ पटकसम्म मूल्यवृद्धि हुने गरी भएको त्यो सम्झौताअनुसार अब उसले बिजुली उत्पादन सुरु गरेको छ र अब यसको असर प्राधिकरणमा देखा पर्न थालिसकेको छ । प्राधिकरण पूर्णतया सरकारी कम्पनी भएका कारण यसको घाटा सरकारले बेहोर्दै आएको छ । चार वर्षअघि प्राधिकरणको सञ्चित घाटा (२८ अर्ब रुपैयाँ) राज्यले भडताल गरिदिएको थियो । पुनः यस्तो सञ्चित नोक्सानी ३७ अर्ब रुपैयाँ (गत वर्षको मात्र १२ अर्ब रुपैयाँ) पुगिसकेको छ । अर्थात् नेताहरू कमिसन खाने अनि त्यसबाट सिर्जना हुने घाटा जति राज्यकोषबाट भड्ताल गर्ने परिपाटी छ, यो सीधै डकैती हो । अहिले माथिल्लो त्रिशूली १ लाई पनि यही अवस्थामा पुर्याइएको छ । हिजो खिम्ती र भोटेकोसीको पीपीए राष्ट्रघाती भयो, यसअघि यस्तो पीपीए नभएकाले कुनै अनुभव थिएन, अब अनुभव भएकाले यस्ता गल्ती दोहोर्याउन हुन्न भनेर त्यतिबेला आफूले पीपीए गर्ने नेताहरूले भन्दै आएका थिए । प्रत्यक्षतः घाटा खाँदाखाँदै डलरमा पीपीए गरेर लोडसेडिङ अन्त्य नहुने जान्दाजान्दै राज्यलाई वर्षाैंसम्म अर्बाैं रुपैयाँ क्षति पुर्याउने काम आखिर केको लागि ? सबैलाई थाहा छ । भूकम्प र भारतीय नाकाबन्दीका कारण माथिल्लो तामाकोसी (४५६ मेगावाट) जस्ता आयोजना दुई वर्ष पर धकेलियो, लागत करिब १० अर्ब रुपैयाँले बढ्यो । यति गर्दा पनि माथिल्लो तामाकोसी प्रतिमेगावाट ११ करोड रुपैयाँ नै पर्ने रहने देखिन्छ । जबकि माथिल्लो त्रिशूली १ को लागत प्रतिमेगावाट झन्डै २८ करोड रुपैयाँ पर्न आउँछ । हिउँदयाममा माथिल्लो तामकोसीले चार घन्टा ४५६ मेगावाटै उत्पादन गर्छ भने माथिल्लो त्रिशूली १ ले सय मेगावाट उत्पादन गर्न मुस्किल छ । अहिलेसम्म ऊर्जामन्त्रीले राष्ट्रघाती काम गर्दिनँ भनेका छन्, माथिल्लो त्रिशूली १ मा हुन लागेको माफियाकरणले ऊर्जामन्त्रीको परीक्षण गर्नेछ । आगामी २०७५ साल असारपछि माथिल्लो तामाकोसीलगायतले उत्पादन सुरु गर्न थालेपछि प्राधिकरणको प्रणालीमा वर्षायाममा बिजुली खेर जाने अवस्थाले ऊ अहिलेदेखि नै चिन्तित छ । एकातिर हिउँदमा बिजुली नपुग्ने, तर वर्षायाममा डलर तिरिएका बिजुली खेर फाल्नुपर्ने अवस्थाका बीच डलर पीपीए नै चाहिने किन ? प्राधिकरण कानुनतः स्वायत्त निकाय हो भनिन्छ, तर व्यवहारमा छैन । उसले यो प्रकारको आयोजनाको बिजुली यति दरमा खरिद गर्छु भनेर नीति बनाएको छैन र बनाउन खोजेमा पनि ऊर्जामन्त्रीहरूले रोक लगाउँदै आएका छन् । अहिले सय मेगावाटसम्मको पीपीए दर यति हुने भन्ने नीति छ । त्योभन्दा माथि छैन । सय मेगावाटभन्दा माथिको पीपीए दरलाई 'नेगोसियबल' (वार्तामा आधारित) राखिनुको कारण के हो ? नेगोसियसन गर्दा त्यो दर जति पनि हुन सक्छ । जति धेरै दर दियो, उति धेरै कमिसन आउँछ । यही कमिसनका कारण यस्ता दरहरू अपारदर्शी हुन्छन् र होटेलको कोठामा बसेर तय गरिन्छन् । सुशासनका चर्का नारा उठाउनेले पनि यस्ता दरहरू खुला राख्न नसक्नुको कारण जलविद्युत्मा हावी भएको घोर माफियाकरणका कारण हो । नीतिनियम, ऐनकानुनलाई समेत परिवर्तन गराएर आफू अनुकूल सम्झौता गराउन सक्ने तत्व नै माफिया हो । यसरी जलविद्युत्मा माफियाकरण भइसकेपछि स्वदेशी लगानीकर्ता आउन नसक्ने, आउन नदिने आए पनि चल्न नदिने अवस्थामा पुर्याइएका छन् । प्राधिकरणले भन्न सक्नुपर्छ नदीप्रवाही, अर्ध जलाशय (पिकिङ) वा जलाशयको पीपीए दर यति हो भनेर । उसले घोषणा गरेको दरमा आउनेजति सबैलाई दिए हुन्छ । तर यसको लागि असल नियत चाहिन्छ । नेपालको जलविद्युत्मा पहिलेजस्तो विदेशी लगानी आवश्यक नपर्ने तथ्यसित स्वयं ऊर्जामन्त्रीहरू साक्षात्कृत छन् । हालका ऊर्जामन्त्री जनार्दन शर्माले स्वदेशी वित्त तथा गैरवित्तीय संस्थाहसित कति पैसा छ र उनीहरूले जलविद्युत्मा कति लगानी गर्न सक्छन् भनी सबैलाई मन्त्रालयमा बोलाए । कर्मचारी सञ्चय कोष, बिमा संस्था, नागरिक लगानी कोष, नेपाली सेनाको कल्याणकारी कोष, नेपाल प्रहरी, सशस्त्र प्रहरी, नेपाल टेलिकम, सामाजिक सुरक्षा कोषले हरेक वर्ष ५६ अर्ब रुपैयाँ लगानी गर्न सकिने आँकडा प्रस्तुत गरे । उनीहरूले ऊर्जामन्त्रीले भनेकै बेला ८८ अर्ब रुपैयाँको चेक काटेर दिन सकिने जानकारी गराए । यो तथ्यांकले लगानीको लागि विदेशीको गुलामी गर्न जरुरी छैन भन्ने तथ्य स्थापित गरिदियो । अहिलेसम्म ऊर्जामन्त्रीले राष्ट्रघाती काम गर्दिनँ भनेका छन्, माथिल्लो त्रिशूली १ मा हुन लागेको माफियाकरणले ऊर्जामन्त्रीको परीक्षण गर्नेछ ।"
किराँत इतिहासका धरोहर इमानसिंह,"इमानसिंह चेम्जोङ किराँत भाषाका विशेषज्ञ र किराँत इतिहासकारका धरोहर हुन् । आज पठनपाठनमा आएको किराँत भाषा र लिपिको विकास एवं विस्तारमा उनको अतुलनीय योगदान रहेको पाइन्छ । उनको जन्म १७ पुस १९६१ मा भारतको पश्चिम बंगालस्थित कालिम्पोङको रिन्केबुङ बस्तीमा भएको थियो । नेपालको पाँचथर आङसराङबाट भारतको कालिम्पोङमा गएका लिम्बू मेघवर सिंहका पाँचौं सन्तान अन्तरे भाइ हुन् । उनले धार्मिक ज्ञान र दर्शन जान्ने अवसर आमाबाट गुरुकुल पाएका थिए । इमानसिंहले कालिम्पोङमा हाईस्कुलसम्मको अध्ययन पूरा गरेका थिए । विद्यार्थीकालमै बाबुबाजेबाट किराँत भाषा बोल्न र जान्न पाए उनले । उनैबाट याक्थुङ्बा लिम्बूहरूको सुनौलो इतिहासको दिन सुरु भयो । २६ जुलाई १९५२ मा उनले कालिम्पोङ सरदार मैतसिंह थेगिमको घरमा सभा बोलाए । सभाको ध्येय स्थानीय समाजलाई किराँत भाषा पढाउने उद्देश्यले प्रेरित थियो । सो छलफलमा सुबेदार मेजर हर्कदल माखिम, दरङ्गा धनवाज फेन्दुवा, मण्डल जितबहादुर थेगिम, मण्डल हंसराज थेगिम, कुलहाङ चेम्जोङ र निर्मल सदेम्बाहरूको उपस्थितिमा इमानसिंहले पुराना प्राचीन हस्तलिपि किराँत अक्षरको पुस्तक निकालेर देखाए । आफ्नो भाषाको पुस्तक र लिपि पहिलोपटक हेर्न र सुन्न पाउँदा अरू पनि सबै खुसी भए । सो सभा वास्तविक ऐतिहासिक र निर्णायक बन्यो । उपस्थित व्यक्तिहरूले उनलाई त्यो पुस्तक वाचन गरी सुनाउन अनुरोध गरे । इमानसिंहले सफलतापूर्वक वाचन गरे । 'सावायेत्हाङ किराँत मेन्छाम्गेन नाम्याप्मीसाहारे तागेरा निङ्वाभुमाङ्ल्ये कुलाङदेम सेवा चोकमा पोङ, मनासारे हिङ्मुई, सिममुई केरेक निङ्वाभूमाङ्ल्ये, कुहुक्को वारो, खेन्ल्ये मुन्धुमहा हिङमाल्ये, हिङममुन्धुम, सिमाल्ये सिमा मुन्धुम, शशी मुन्धुमहा निप्मा, साप्मापोङ' जसलाई उनले यसरी नेपालीमा अथ्र्याए, 'किराँती सन्ततिको एक मात्र परमात्मा परमेश्वर तागेरानिङ्वाभूमाङको पाउमा सेवाभक्ति आराधना अर्चना गर्नुपर्छ । मर्नु र बाँच्नु सबैको खटनकारी उनै ईश्वरमाङको देन हो । मानिस मात्रले बाँच्नुपर्दा बाँच्ने विधि, मर्दा मृत्यु विधि आदि दर्शनशास्त्र अध्ययन लेखपढ गर्नुपर्छ ।' पुस्तकको यो अंश वाचनसँगै सबैले जुरुक्क उठी एकै स्वरमा भने, 'यो भाषा हाम्रो हो, हामीले हाम्रो पान् बुझ्यौं, यो किराँती जातिको भाषा र लिपि रहेछ, हाम्रो भाषा हाम्रो भेष, प्राणभन्दा प्यारो छ, किराँत भाषा र अक्षर पढ्नुपर्छ यो सबै तागेरा निङ्वाभूमाङको देववाणी, माइङघङ रहेछ, हाम्रो लागि गौरवको कुरा हो । यो कागज कहाँबाट पाइयो । त्यहाँ उपस्थित सभाको प्रश्नको उत्तर दिनु हुँदै मेरो घरमै थियो भन्ने जवाफ उनले दिए । धन्य 'माङसा हाङसा' देवपुत्र राजपुत्र भनी उनलाई धन्यवाद दिए । हामीलाई सिकाउनुपर्छ भन्ने सभाको आग्रहलाई स्वीकार गरी उनले किराँत अक्षर लेखपढ गर्न सिकाए । यस सभाको सर्वसम्मतबाट 'याक्थुङहाङचम्लुङ' भन्ने नाम राखी इमानसिंहले किराँत आन्दोलन कालिम्पोङबाट सभा, सम्मेलन र किराँत लिपिको पढाइद्वारा शंखनाद गरे । यो समय कालिम्पोङ हाईस्कुलमा कक्षा ९ मा अध्ययन गरिरहेका बेला देखिन्छ । लगत्तै सन् १९२६ मा २२ वर्षको उमेरमा प्रवेशिका पास गरी उच्च शिक्षा हासिल गर्न कलकत्ताको सेन्टजेभियर महाविद्यालय अध्ययन गरी सन् १९२८ मा आईए पास गरी बीए अध्ययन गरिरहेका बेला उनको बुबाको मृत्यु भएकाले घर फर्के । उच्च शिक्षा बाधक बन्यो बुबाको मृत्यु । बुबाको अन्त्येष्टिपछि व्यवहार सम्हाल्दै आफूले खोलेको याक्थुहाङ् चुम्लुङ्को गतिविधिमा लागे । यस क्रममा सिक्किम, भुटान, आसाम, कोइटा, देहरादुन, पन्जाब, धर्मशाला, कलकत्ता, बर्मा र सिंगापुरमा पत्रचार गरी व्यापक हलचल ल्याए । सिक्किमको बाजवीर थलङ, गेजिङ, ससिङ, नाम्ची, हिगाउ, कालुकमा खोलिएका किराँत स्कुलमा पढाउँदै गर्दा सन् १९४२ मा गेजिङ स्कुलबाट गान्तोकको उच्च विद्यालयमा इमानसिंहलाई बढुवा गरी लगेका थिए । तिनताक मनबहादुर, शन्तवीर खाम्दाक, पदमसिंह नुगोहरूलाई पनि सिकाए । यहीबेला सिक्किम सरकारले रेभेन्यु इन्स्पेक्टर पदमा रही काम गर्ने क्रममा सिक्किमका पश्चिम किराँत गाउँघरका बस्तीबस्तीमा भ्रमण गरी प्रचारप्रसार गरे । यसको राम्रो सन्देश नेपालको पल्लो किराँत लिम्बूवानमा परेकाले ठूलाबडा सुब्बा खड्गबहादुर, नरबहादुर नेम्बाङ, काजीमान तुम्बाहाङ्फे, शेरबहादुर लावती, महागुरु फाल्गुनन्दलगायतको अनुरोधमा सिक्किम छाडी लिम्बूवान प्रदेशमा सन् १९५२ मा नेपाल आएका थिए । नेपालका गाउँघर घुमेर प्रचारप्रसार गर्दै पल्लो किराँत लिम्बूवानको सभापति बने । यसको प्रतिनिधित्व गर्दै सन् १९५३ मा राजा त्रिभूवनसँग भेट गर्न काठमाडौं आएका थिए । यस क्रमलाई लगातार २०१३१४ सालमा पटकपटक लिम्बूवानको माग ९१० र १६ बुँदे राखी तत्कालीन सरकारलाई घच्घच्याउने महत्त्वपूर्ण भूमिका निर्वाह गरेका थिए । नेपालमा सर्वप्रथम २०१५ सालको आमनिर्वाचनमा संसद् सदस्यमा स्वतन्त्र उम्मेदवार बने । चुनावमा पराजित भएपछि भाइस चान्सलर रणधीर सुब्बाको पालामा सन् १९६१ देखि त्रिविमा किराँत भाषा र संस्कृतिको विशेषज्ञ करार सेवामा नियुक्त भए । सो कार्यबाट प्रभावित भई तत्कालीन इनास (वर्तमान सिनास) मा रहेर काम गर्दै सन् १९७५ सम्म १५ वर्षको लामो सेवाबाट बिदा लिए । आजीवन किराँत भाषा, लिपि, दर्शन, साहित्य, कला, धर्म र संस्कृतिको उत्थानमा अमरत्व प्राप्त गर्ने इमानसिंह किराँतका विभूति एवं युगपुरुष हुन् । काठमाडौंको नरदेवी टोलमा बसी नित्य त्रिवि धाएर निःस्वार्थ भावले सेवा गर्ने इमानसिंहले आफ्नो सम्पूर्ण जीवन देश, समाज र जनतामा उत्सर्ग गरेका थिए । आधा शताब्दीभन्दा लामो समय एउटै विषयमा तन, मन, न, जन, बोली, वचन र कर्मले जीवन अर्पण गरी किराँत भाषा, लिपि, साहित्य, संस्कृति र इतिहास विषयमा खोजअनुसन्धान गरी पुस्तक तयार पारेका छन् । यसको उचाइ र गहिराइ विश्लेषण गर्नुपर्दा आश्चर्यलाग्दो चतुरविद्याका पारखी भन्नुपर्दा तत्कालै ती प्राचीन मन्धुमलाई 'माङसाप्ला' नामाकरणले सम्बोधन गरी अक्षर सिक्न र लेख्न सजिलो होस् भनी यसलाई हिज्जेमा परिणत गरिदिए, 'का पा आ मा ता या था ना सा ङा शा वा हा ला या फा खा रा छा ञा' । साना ठूला अक्षरलाई पढ्नेपढाउने ज्ञान सम्झँदा उनलाई विद्वान् ठान्नुपर्छ । उनका कृतिप्रति दृष्टिगत गर्दा इतिहासकार, साहित्यकार, लिपिकार, भाषावेत्ता र दर्शनविद्का रूपमा मान्नुपर्ने हुन्छ । किराँत भाषामा वेद तथा मुन्धुम नलेखिदिएका भए सिंगो किराँती समुदायको धर्म र दर्शनको पूर्वाधार नै बन्ने थिएन । यस्तो बहुआयमिक व्यक्तित्वको विवाह दार्जिलिङका गोकुल दासकी अन्तरी छोरी अमिरसँग भएको थियो । उनीहरूका हाङ्सिंह र मोहनसिंह दुई छोरा र नुरजुहाङ्मा, सुनुहाङ्मा र सुखहाङ् नामकी तीन छोरीबाट नौ नातिनातिना जन्मिएका छन् । उनको जीवनी केशर सुब्बा र नरबहादुर योङहाङले लेखेका छन् भने लिम्बू भाषामा उनको जीवनी पढाइ हुन्छ । उहाँको तस्बिर चित्रांकित हुलाक टिकट प्रकाशन गरी नेपाल सरकारले राष्ट्रिय प्रतिभाका रूपमा मान्यता दिएको छ । जनजाति स्तरबाट विविध ठाउँमा मूर्ति, बाटो, स्कुल, विभिन्न संज्ञामा इमानसिंह चेम्जोङ राखिए पनि जनता र राज्यबाट दिनुपर्ने राष्ट्रिय विभूतिको मान्यता दिन र उनका कृति अंग्रेजी, नेपाली र लिम्बू भाषामा अनुवाद गरी राष्ट्रिय अन्तर्राष्ट्रिय स्तरमा प्रचार गर्न अझैं बाँकी छ । त्रिविमा कार्यरत रहँदै हृदय रोगले चाप्दै गएकाले इमानसिंह चेम्जोङ दार्जिलिङको विचवुड हाउसमा आरामका लागि गए । प्लान्टर्स अस्पतालमा स्वास्थ्योपचार गर्दागर्दै २२ असोज २०३३ मा ७१ वर्षको उमेरमा उनको निधन भयो । आजीवन किराँत भाषा, लिपि, दर्शन, साहित्य, कला, धर्म र संस्कृतिको उत्थानमा अमरत्व प्राप्त गर्ने इमानसिंह किराँतका विभूति एवं युगपुरुष हुन् । लिम्बू विश्व किराँत नारी संघ यूकेका अध्यक्ष हुन् ।"
व्यस्त तर प्रत्युत्पादक वर्ष !,"काठमाडौं: सन् २०१६ नेपाली खेलकुदका लागि निकै व्यस्त वर्ष बन्यो । तर, नेपाली खेलकुदले जति अवसर र चर्चा पायो त्यसअनुसारको प्रतिफल भने पाउन सकेन । खेलकुदको महाकुम्भ मेला ओलम्पिकदेखि झन्डै चार वर्ष रोकिएको दक्षिण एसियाली खेलकुद (साग)मा नेपालले यसै वर्ष प्रतिस्पर्धा गर्यो । यी प्रतियोगिता प्रतिफलको दृष्टिबाट नेपालका लागि सफल बन्न सकेन । अन्तर्राष्ट्रिय प्रतियोगिता फेरि पनि नेपाली खेलाडीका लागि अनुभवमै सीमित भए । नेपाली खेलकुद यो वर्ष घरभित्रै पनि व्यस्त रह्यो । विशेष गरी सातौं राष्ट्रिय खेलकुद प्रतियोगिताले घरभित्रको गतिविधिलाई तताउने काम गर्यो । तर, यी सातौं राष्ट्रिय खेलकुद प्रतियोगितामा खेलाडी र प्रतियोगिताकै तयारी तथा व्यवस्थापनमा व्यापक त्रुटि र कमजोरी देखियो । यो वर्ष भौतिक पूर्वाधार बन्दै बनेनन् । सातौं राष्ट्रिय खेलकुदका क्रममा केही संरचना जीर्णोद्धार गरिनुबाहेक नयाँ भौतिक पूर्वाधारको सुरुआतसम्म भएन । नेपाली खेलकुदलाई विवादले यो वर्ष पनि छाडेन । नेपाल ओलम्पिक कमिटी (एनओसी)को वैधानिकताको विषय फेरि पनि सतहमा आयो । यो अवधिमा एनओसीसँग मिलेको आरोपले राष्ट्रिय खेलकुद परिषद् (राखेप) पनि आलोचित बन्यो । बक्सिङ र टेबल टेनिसजस्ता प्रभावशाली खेल संघमा निर्वाचनमार्फत आएका कार्यसमितिलाई बेवास्ता गर्दै एनओसीको निर्देशनअनुसार मान्यता नदिँदा राखेप अझ आलोचित बन्यो । यसका बीच नेपाली फुटबल टोलीले यो अवधिमा जितेको तीन ठूला उपाधि र अखिल नेपाल फुटबल संघ (एन्फा)मा भएको निर्वाचनले केही राम्रो संकेत भने दिएको छ । रियो ओलम्पिक नेपालले यो वर्ष खेलकुदको महाकुम्भ मेला अर्थात् (रियो) ओलम्पिकमा सहभागिताको अवसर पायो । ओलम्पिक खेलकुदमा सात नेपाली खेलाडीले पाँच खेलमा सहभागिता जनाएका थिए । तर, पौडीतर्फ शिरीष गुरुङको राष्ट्रिय कीर्तिमान तथा जुडोकी फुपु ल्हामु खत्रीको उत्कृष्ट प्रतिस्पर्धाभन्दा बाहेक अन्य उपलब्धि भएन । यद्यपि रियो ओलम्पिकको सुरुआतबाटै सबैभन्दा कान्छी खेलाडी घोषित भएकी १३ वर्षीया पौडीकी गौरिका सिंहले चर्चा बटुलिन् । उनीसँगै नेपालको नाम पनि अन्तर्राष्ट्रिय सञ्चारमाध्यममा छायो । अभिभावकसँगै लन्डनमा बस्दै आएकी गौरिकाको आफ्नै प्रदर्शन भने हिट चरणभन्दा माथि जान सकेन । १२औं साग खेलकुद पछिल्लो झन्डै चार वर्षयता स्थगित हुँदै आएको दक्षिण एसियाली खेलकुद (साग) प्रतियोगिता पनि यसै वर्ष भारतले आयोजना गर्यो । नेपालले प्रतियोगितामा समावेश सबै खेलकुदमा (२३) मा खेलाडी सहभागी बनायो । तर, पदक तालिकामा दक्षिण एसियाका आठ देश सहभागी रहेको प्रतियोगितामा नेपाल छैटौं स्थानमा खुम्चियो । नेपालका लागि 'टिम गेम'तर्फ फुटबल तथा व्यक्तिगत खेलकुदतर्फ जुडोकी फुपुल्हामु खत्री तथा उसुकी नीमा घर्तीमगरले मात्रै स्वर्ण दिलाएका थिए । साग खेलकुदमा नेपालको यो सन् १९९३ पछिकै खराब प्रदर्शन हो । नेपालले त्यही प्रतियोगितामार्फत १३औं साग खेलकुद आयोजनाको जिम्मेवारी लिएर आएको छ । फुटबलको सफलता सन् २०१६ मा अन्य खेलकुदको तुलनामा फुटबलको सफलता ऐतिहासिक रह्यो । नेपाली फुटबलले यो वर्ष लगातार तीन अन्तर्राष्ट्रिय उपाधि जित्दै नेपाली समर्थकलाई खुसी दियो । नेपाली फुटबल टोलीले जनवरी २२ मा बंगलादेशमा बंगबन्धु गोल्डकपको उपाधि जितेर वर्षको सुखद सुरुआत गरेको थियो । त्यसपछि १२औं साग खेलकुदमा पनि नेपाली टोलीले फुटबलको उपाधि जित्यो । सन् १९९३ मा बंगलादेशमा भएको साग खेलकुदपछि नेपालले फुटबलमा स्वर्ण पदक जितेको यो नै पहिलो अवसर थियो । त्यसपछि अघिल्लो महिनामात्रै एसियाली फुटबल महासंघ (एएफसी)ले पहिलोपटक आयोजना गरेको सोलिडारिटी कपको समेत उपाधि उचाल्दै नेपालले उपाधिमाथि सन् २०१६ मा ह्याट्रिक गर्यो । नेपाली फुटबल इतिहासमै यो सफलता ऐतिहासिक मानिएको छ । क्यान निलम्बन यो वर्ष नेपाली क्रिकेटले भने अन्तर्राष्ट्रिय क्रिकेट काउन्सिल (आईसीसी)बाट निलम्बनको सामना गर्नु पर्यो । पुरानो कार्यसमितिको अवधि समाप्त भएपछि एक समूहले राखेपको प्रतिनिधिबिना साधारणसभा आयोजना गरी उपाध्यक्ष चतुरबहादुर चन्दको नेतृत्वमा निर्वाचित समिति खडा गर्यो । राखेपले सोही कारण देखाउँदै निर्वाचित समितिलाई मान्यता नदिई समानान्तर तदर्थ समिति गठन गरिदियो, रमेश सिलवालको नेतृत्वमा । त्यससँगै आईसीसीले आधिकारिक निकाय नभएको जनाउँदै नेपाली राष्ट्रिय टोलीलाई आफ्नो व्यवस्थापनमा अन्तर्राष्ट्रिय प्रतियोगिता खेल्न दिने तर नेपाल क्रिकेट संघ (क्यान)लाई निलम्बन गर्ने निर्णय गर्यो । त्यो निलम्बन अझै पनि जारी छ । त्यसले नेपाली क्रिकेट अन्तर्राष्ट्रिय क्षेत्रमा आलोचित मात्रै बनेको छैन, घरमा यसको विकासक्रमसमेत ठप्प बनेको छ । एनओसी विवाद नेपालमा झन्डै पछिल्लो साढे ६ वर्षयता एनओसी विवादित छ । राष्ट्रिय र अन्तर्राष्ट्रिय मान्यतामा दुई एनओसी अस्तित्वमा छन् । २०६७ असोजमा सर्वोच्च अदालतले रुक्मशमशेर राणा अध्यक्ष रहेको समिति वैधानिक एनओसी भएको निर्णय गरेको छ । तर, त्यसअघि नै निर्वाचन गरेर ध्रुवबहादुर प्रधान अध्यक्ष चुनिएको एनओसीले हाल काम गरिरहेको छ, जसमा हाल जीवनराम श्रेष्ठ अध्यक्ष छन् । सर्वोच्चले आफ्नो त्यो निर्णय कार्यान्वयनका लागि गृह मन्त्रालय, खेलकुद मन्त्रालयत तथा राखेपमा बारम्बार ताकेता गरिरहेको छ । यसपटक सोही आदेशअनुसार गृहले श्रेष्ठ नेतृत्वको समितिलाई रोक्ने प्रयास गर्यो । यद्यपि अहिले सोही समिति सक्रिय छ ।"
