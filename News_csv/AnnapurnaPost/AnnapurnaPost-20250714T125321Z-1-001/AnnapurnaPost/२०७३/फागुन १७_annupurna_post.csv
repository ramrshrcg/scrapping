शीर्षक,विवरण
निर्वाचनको पक्षमा भारतीय संस्थापन,"गत साता पार्टी संगठनको एक कार्यक्रममा भाग लिन नयाँदिल्ली आएको मौकामा माओवादी केन्द्रका नेता नारायणकाजी श्रेष्ठ भारतीय सत्ता पक्ष र विपक्षी राजनीतिक दलका नेताहरूलाई भेटेर फर्किए । पाँचदिने भारत बसाइका क्रममा श्रेष्ठले भारतीय कांग्रेस आईका नेता करण सिंह, कम्युनिस्ट नेता सीताराम येचुरी, नेसनलिस्ट कांग्रेसका नेता डीपी त्रिपाठी, आनन्द शर्मालगायतलाई भेटेका थिए । निर्वाचनको लागि प्रधानमन्त्री पुष्पकमल दाहाल र नेकपा एमाले अध्यक्ष केपी शर्मा ओलीबीच राजनीतिक सहकार्य गरेर मुलुकलाई निकास दिन एक किसिमको सहमति बनाएर भारत आएका नेता श्रेष्ठले भारतीय जनता पार्टी (बीजेपी) का महासचिव राममाधवसँग भेट्न काठमाडौं फर्किने टिकट नै सार्नुपरेको थियो । श्रेष्ठले सबैसँगको भेटमा नेपालको आन्तरिक मामिलामा भारतले हस्तक्षेप बन्द गरेमा मात्र नेपालभारत सम्बन्ध उचाइमा पुग्ने बताएका थिए । भारतसँग सम्बन्ध राम्रो राख्नुबाहेक नेपालसँग विकल्प नै नरहेको स्पष्ट पार्दै उनले निर्वाचनको मिति तय गर्न लागेको जानकारी गराएका थिए । भेटघाटको उद्दश्य जेजस्तो भए पनि निर्वाचन मितिको घोषणाअघि भारतको मनसाय बुझ्ने अर्थमा यो भेट सकारात्मक मान्न सकिन्छ । किनकि नेता श्रेष्ठले निर्वाचनको सम्बन्धमा बीजेपी महासचिव माधवको भनाइ उद्धृत गर्दै भनेका थिए, निर्वाचनको लागि उहाँले गुडलक भन्नुभएको छ ।' माधवले कुन अर्थमा गुडलक भनेका थिए भन्नेबारेमा भने श्रेष्ठले थप व्याख्या गर्न चाहेनन् । निकै लामो सकसपछि अन्ततः सरकारले २०७४ वैशाख ३१ गते स्थानीय तहको निर्वाचनको मिति तोकेको छ । बीजेपी नेता तथा नेपालभारत प्रबुद्ध समूहका सदस्य भगतसिंह कोशियारीले लोकतान्त्रिक प्रक्रियाको लागि निर्वाचन महत्ववपूर्ण भएको भन्दै मधेसवादी दलहरूलाई स्थानीय निर्वाचनमा सहभागी हुन सुझाव दिएको पंक्तिकारसँगको कुराकानीमा बताएका छन् । उत्तर प्रदेशको निर्वाचनको लागि उत्तराखण्ड क्षेत्रको भ्रमणमा रहेका कोशियारीले नेपाल सरकारले गरेको निर्वाचनको घोषणा सकारात्मक भएको भन्दै उनले स्थानीय चुनावमा भाग लिएर सहयोग गर्न मधेसी नेताहरूलाई सुझाएको बताए । निर्वाचनपछि केन्द्रमा केन्द्रित अधिकार स्थानीय तहमा हस्तान्तरण हुने भएपछि स्वतः मधेसीहरू पनि निर्णयात्मक भूमिका आउन सक्ने हुँदा चुनावमा जान मधेसवादी दलका नेताहरूसँग थप कुराकानी गर्ने उनले बताए । बदलिँदो नेपालभारत सम्बन्धको परिवेशलाई केलाउँदा भारतले नेपालको संविधान स्वीकार नगरेर प्रतिक्रियास्वरूप पाँच महिना लामो नाकाबन्दी लगायो । त्यसको परिणामस्वरूप नेपाली जनमानसमा भारतविरोधी भावना बढेपछि भारत सरकार थोरै भए पनि झस्किएको छ । पिपुल टु पिपुलको सम्बन्धलाई नै प्राथमिकतामा राख्नुपर्ने मनस्थितिमा भारत सरकार पुगेको बुझिएको छ । यसका लागि सरकारनिकट अन्तर्राष्ट्रिय सहयोग परिषद् सक्रिय देखिएको छ । फेब्रुअरीको पहिलो साता संस्थाले नेपालको नीति अनुसन्धान प्रतिष्ठानसँगको सहकार्यमा नेपालभारत सम्बन्ध, सामाजिक, सांस्कृतिक तथा नागरिक समाजको सहभागिता विषयमा नयाँदिल्लीमा दुईदिने सम्मेलन आयोजना गरेको थियो । सम्मेलनमा नेपालभारत सम्बन्धको विविध आयामका बारेमा विभिन्न कार्यपत्र प्रस्तुत गरिएको थियो । परिषद्का अध्यक्ष वीरेन्द्र गुप्ताले दुई मुलुकको सम्बन्ध पारस्परिक हितमा हुनुपर्ने भन्दै नेपालले भोग्ने समस्या समाधानका लागि भारतले सकेसम्म चाँडो निर्णय गर्नुपर्ने बताएका थिए । भारत सरकारका सम्बन्धित मन्त्रालयले समग्रमा जारी गरेको नोटिफिकेसनका कारण कर, ड्युटीलगायतका विषयले नेपालले झेल्नुपर्ने कठिनाइका साथै आर्थिक व्ययभारका बारेमा भारत सरकारले ध्यान पुर्याउन नसकेको सोही कार्यक्रममा सहभागी एक कूटनीनिज्ञले अनौपचारिक कुराकानीमा टिप्पणी गरेका थिए । नेपालसँगको सुमधुर सम्बन्ध हाम्रो पनि आवश्यकता हो भनेर सैद्धान्तिक रूपमा भारत सरकारले भने पनि नेपाली जनताले व्यावहारिक रूपमा त्यसलाई अनुभूत गर्न पाएका छैनन् । त्यसैले पनि असन्तुष्ट पक्षको माग सम्बोधन गर्दै संविधान संशोधनको सुझाव दिइरहेको भारतले निर्वाचन घोषणाको तयारीमा हस्तक्षेप नगरेको हुनुपर्छ । उनले आर्थिक सामाजिक विकासको लागि नेपालका राजनीतिक दलहरूसँग ठोस एजेन्डा र इच्छाशक्ति दुवै नभएको समेत उल्लेख गरे । यस्ता छलफलबाट जनस्तरको भावनालाई समेटेर सरकारलाई सुझाव दिने उद्देश्यले गरिएको यो कार्यक्रमपछि आउँदो मार्चको पहिलो साता वीरगन्जमा आर्थिक कारोबारीलाई समेटेर छलफल अयोजना हुँदैछ । परिषद्ले एक वर्षमा ६ वटा कार्यक्रम आयोजना गर्ने योजना बनाएको छ । त्यसो त निर्वाचनको बारेमा बीजेपी महासचिव माधवले दिएको गुडलक भारतको नेपाल नीतिमा आएको लचकताको परिणाम हो त ? अथवा भारतको नेपाल नीति परिवर्तन हुनुपर्छ भने भारतीय विपक्षी राजनीतिक दलहरूले बीजेपी सरकारलाई दिएको दबाबको प्रतिफल अथवा विगतका घटनाक्रमको सरकारको आफ्नो अनुभवका कारण आएको परिवर्तित स्वरूप जे भए पनि नाकाबन्दी, नोटबन्दी, सर्भिस टयाक्स, एन्टी डम्पिङ ड्युटीलगायतका कारणले रोकिएको नेपालको विकासको गतिको आरोप भारतले नै खेप्नुपर्छ । नेपालसँगको सुमधुर सम्बन्ध हाम्रो पनि आवश्यकता हो भनेर सैद्धान्तिक रूपमा भारत सरकारले भने पनि नेपाली जनताले व्यावहारिक रूपमा त्यसलाई अनुभूत गर्न पाएका छैनन् । त्यसैले पनि असन्तुष्ट पक्षको माग सम्बोधन गर्दै संविधान संशोधनको सुझाव दिइरहेको भारतले निर्वाचन घोषणाको तयारीमा हस्तक्षेप नगरेको हुनुपर्छ । गत बिहीबार भारतीय विदेश मन्त्रालयको नियमित प्रेस ब्रिफिङ कार्यक्रममा संविधान संशोधनअघि नै निर्वाचन मितिको घोषणाका सम्बन्धमा प्रवक्ता विकास स्वरूपले निर्वाचनबारे कुनै प्रतिक्रिया दिएनन् । बरु समग्रमा नेपाल सरकारले समाजका सबै वर्गका भावना समेट्न गरिरहेको प्रयासमा आफूहरूको सहयोग रहेको बताएका थिए । सबै पक्षको सहकार्यबाटै अहिले जारी प्रक्रिया निष्कर्षमा पुग्ने अपेक्षा गरेको उनले स्पष्ट पारेका थिए । आन्तरिक विषयमा भारतीय हस्तक्षेप भइरहने नेपालमा निर्वाचनको निर्णयमा भारतले औपचारिक रूपमा दिने हस्तक्षेपको वक्तव्य र व्यवहारमा प्रतिरोधमा रहेका मधेसवादी दलहरूका गतिविधिलाई सघाउन गर्ने क्रियाकलापमा कति फरक देखिन्छ, नेपालको प्रस्तावित निर्वाचनको सम्भाव्यता त्यसमै निहित हुनेछ । त्यसो त निर्वाचनलाई सफलतापूर्वक सम्पन्न गराउन नेपालमा चुनौती भने कम छैनन् । संविधान निर्माणले मुलुकको कायापलट हुन्छ भनेर राजनीतिक दलहरूले जसरी हल्ला फिँजाएका थिए, त्यसरी नै अहिले निर्वाचनपछि पनि मुलुकमा उल्लेख्य परिवर्तन हुन्छ भन्ने नारा भजाएर भोट माग्ने तयारी सुरु भइसकेको छ । १८ वर्षसम्म स्थानीय निर्वाचनलाई बन्धक बनाइएको परिवेशमा भने यो सुखद निर्णय हो भन्न सकिन्छ । अनिर्णयको बन्दी बन्नुभन्दा कमसेकम निर्णयपछि झेलिने समस्या नेपाली जनतालाई स्वीकार्य हुनुपर्ने हो । निर्वाचन नेपाल र नेपाली जनताको आवश्यकताअनुसार गर्न लागिएको हो वा होइन, बहसको अर्को विषय होला । सरकार अथवा राजनीतिक दल जस्तोसुकै निर्णयमा बोल्दै नबोल्ने, आफ्नो अधिकारको लागिसमेत लड्न बिर्सिसकेका नेपालीको लागि स्थानीय तहको निर्वाचन उनीहरूले आफ्नो सुविधा र गच्छेअनुसार दिएको ललीपप हो । फेरि पनि निर्वाचनको कार्यान्वयन र आउने परिणामलाई परतिर राख्दै भन्न सकिन्छ १८ वर्षपछि बल्ल मुलुक निर्वाचनमय भएको छ । यसले लोकतन्त्रको सुदृढ त हुनेछ नै, संक्रमणका रहेको देशलाई उचित निकास पनि दिने अपेक्षा गर्न सकिन्छ ।"
"'एउटा नयाँ शक्ति आउँछ, त्यसले देश बनाउँछ'","हाम्रो जुन किसिमको संस्कार थियो, जुन किसिमको समाज र जुन किसिमको देश थियो, हामी जस्तो खालका जनता थियौं, योभन्दा धेरै स्वस्थ्य देश र समाज हुनुपथ्र्याे । तर दुर्भाग्यवश मूलनीति अर्थात् राजनीति नै स्वस्थ हुन नसकेकाले समाज पनि स्वस्थ हुन सकेको छैन । भ्रष्ट र नष्ट, पात्र र प्रवृत्ति विश्वप्रकाश शर्माजस्ता राजनीतिकर्मी पनि यो देशमा छन् । उनीप्रति धेरै मानिसको श्रद्धा र विश्वाश छ । झापा आइपुगेपछि एकजना पाका व्यक्तिले विश्वप्रकाशजीको बारेमा टिप्पणी गर्दै भने विश्वप्रकाश भ्रष्ट चाहिँ बन्न सक्दैनन् । उनको कुरामा मैले थपेंविश्वप्रकाश भ्रष्ट नबने पनि नष्ट हुन सक्छन् । किन त्यसो भनें मैले ? माछाहरुमा राम्रोलाई जलकपुर भनिन्छ । जलकपुरलाई हिले माछाको पोखरीमा हालेर हुन्छ ? विश्वप्रकाश हिले माछाको पोखरीमा हालिएको जलकपुर हो । उनले आफ्नो वरिपरिको भाग सफा गरिरहेका छन् तर पोखरी नै सफा गर्न सम्भव छैन । विश्वप्रकाश जस्ताहरुलाई हामी सबैले भन्नुपर्यो तपाईं जहाँ हुनुहुन्छ त्यो हिले पोखरी सफा गर्न तीस वर्ष प्रयास गर्नुभयो, बाँकी जीवनको अरु तीस वर्ष प्रयास गरे पनि सफा हुँदैन । तपाईं हामीले यति दुख पाइसक्यौं, असल पात्र र असल ठाउँ छनौट गर्न सक्दैनौं भने भावी पुस्ताले पनि दुख पाउनेछ । विपन्नहरुलाई माथि उठाउने काम समाजका पढेलेखेकाहरुको हो । यति ठूलो स्वास्थ्य महोत्सव विपन्न आफैले गर्न सक्दैनन् त्यसैले तपाईंहरु अगाडि सर्नुभयो । दुर्भाग्यको कुरा के हो भने विश्वप्रकाशजी जस्ता मानिसहरुले सिंगो देशका लागि स्वास्थ्य महोत्सव गर्नुपर्नेमा झापाको यो सानो ठाउँमा महोत्सव गर्नुपर्यो । सिंगो देश निर्माणमा विश्वप्रकाश जस्ता मानिसले खोजेको भूमिकामा उहाँहरु सफल हुन धेरै गाह्रो छ । किनभने फोहोरको स्रोतमा बसेर सफाको अपेक्षा गर्नुको अर्थ हुन्न । यसमा पात्रको समस्या कि प्रवृत्तिको ? प्रवृत्ति कसले निर्माण गर्छ ? पात्रले होइन र ? पात्र नै ठिक छैनन् भने त्यो पात्रले निर्माण गर्ने प्रवृत्ति ठिक हुन सक्दैन । त्यसैले नेपालमा हरेक संस्थाहरु कमजोर हुँदै गएका छन् । हामी पात्रहरु ठिक छैनौं । हामी मञ्चबाट आदर्शको कुरा गछौं तर मञ्चबाट ओर्लिएपछि यो देश हाम्रो हो र हामीले जे गर्छाैं देशका लागि गर्नुपर्छ भनेर थोरै मानिसले मात्र सोच्छौं । सिर्फ आफ्नो बारेमा सोच्छौं । यो हामी अधिकांश व्यक्ति र परिवारको चरित्र हो । पढेलेखेकाले बिगारे हेर्नुस्, यो देश पढेलेखेका मानिसले बिगारेका हुन् । झापाको गाउँमा हलो जोतेर खेति गर्ने या मजदूरी गरेर बसेका अथवा यहाँ साधारण निर्वाहमुखी काम गरेर बसिरहेका मानिसले देश बिगारेका होइनन् । पढेलेखेका र निर्णायक ठाउँमा बसेकाहरुले नै हो देश बिगारेको । त्यसकारण पात्र असाध्यै महत्वपूर्ण हुन्छ । पात्र असल हुन आवश्यक छ । मैले महशुस गर्दै गरेको कुरा के हो भने राजनीतिलाई असल भनिएका मानिसहरुले सुधार्न प्रयास नगर्ने हो भने सबै जनता शारीरीक, मानसिक र मनोवैज्ञानिक रुपमा विरामी बनिरहनेछन् र आउँदो धेरै वर्षसम्म विरामी नै रहिरहने छन् । आफ्नै खुट्टामा उभिने आयार्जनको व्यवस्था नहुनेले पूर्णकालीन राजनीति गर्न हुँदैन । आफ्नो आयआर्जन सुनिश्चित नगरी पूर्णकालीन राजनीति गर्यो भने त्यो व्यक्ति भ्रष्ट हुने र नेताहरुको अगाडिपछाडि लागेर चाकडि गर्ने बाहेक विकल्प छैन । यो देशमा यस्तो प्रवृत्ति भइसक्यो कि हरेक नागरिक कुनै न कुनै राजनीतिक दलमा आवद्ध भएको घोषणा गर्दा उसले गर्व गर्छ । कुनै पनि सुसंस्कृत राजनीति भएको देशमा अधिकांश नागरिक स्वतन्त्र हुन्छन् । उनीहरुले गुणदोषको आधारमा भोट दिन्छन्, कुनै दलप्रति प्रतिवद्ध नागरिक थोरै मात्र हुन्छन् । चलायमान मतदाताले राम्रो दल छानेर भोट दिन्छन् । चेतना र उत्तेजना हाकाहाकी मध्य दिनको घाममा डनहरुलाई टीका लगाएर नेताहरुले आफ्नो पार्टी प्रवेश गराउँछन् । यस्ता नेताहरुले देश बनाउँछन् भनेर पत्याउनुहुन्छ ? त्यस्ता नेताहरुले देश बनाउँछन् भन्नुहुन्छ भने मलाई माफ गर्नुहोला, तपाईंहरु भ्रममा हुनुहुन्छ । खराब पात्रहरुको बीचमा बसेर प्रवृत्ति सुधार्न सकिन्छ भन्ने भ्रममा नपरौं । अहिले गाउँगाउँमा चेतनाको नाममा उत्तेजना फैलाइएको छ । हामीले अधिकार पायौं भनेर गर्व गरेर बसेका छौं । शिक्षकलाई कालोमोसो दल्नु चेतना होइन । चौबाटोमा दसजनाले लठ्ठी बोकेर यातायात रोक्नु चेतना होइन । दसजना सांसदले संसद वैठकमा कुर्सीले हान्नु र वेल घेराउ गर्नु चेतना होइन । राष्ट्र बैंकका गभर्नरलाई ताला लगाएर थुन्नु चेतना होइन । गलत काम गर्नुलाई नै चेतना हो भन्ने भ्रममा नबसौं । चेतना र उत्तेजनालाई एकै नठानौं । अधिकार र विकासलाई सँगसँगै लग्न सकिएन भने न अधिकार स्थापित हुन्छ न विकास सम्भाव हुन्छ । हामीले खोजेको अधिकार पायौं होला तर चेतना सँगसँगै उत्तेजना पनि बढायो । अब उत्तेजना घटाउने काम यी दलहरुले गर्न सक्दैनन् । अहिले भएका दलहरुलाई सुधार्न प्रयास गर्यौं भने हामीले आफ्नो जीवनकालमा परिवर्तन र विकास देख्न सम्भव छैन । इथियोपियाको उदाहरण कतिपय राजनीतिकर्मीहरुले भन्ने गरेका छन् यूरोप विकास हुन दुई तीनसय वर्ष लाग्यो । तर, अब हामी दुईतीनसय वर्ष पर्खन सक्दैनौं । अहिलेको विश्वमा बीसतीस वर्षमा देशले विकासको फड्को मारेको धेरै उदाहरण छन् । इथियोपियाकै उदाहरण हेरौं । द्वन्द्व, भ्रष्टाचार र गरिबीको पर्यायका रुपमा हामीले चिनेको इथियोपिया अहिले दस प्रतिशतको हाराहारीमा तिब्र आर्थिक बिकास गरिरहेको छ । इथियोपियाली एअरलाइन्स अफ्रिकाको सबैभन्दा सफल एअरलाइन्स हो । असीवटा बोइङ छ, पचास वटा थप्दैछ । केही दशक अघिसम्म नेपाल जत्तिकै प्रतिव्यक्ति आय भएको दक्षिण कोरियाको प्रतिव्यक्ति आय ३१ हजार डलर पुगिसक्यो, हाम्रो सातसय डलर भन्दा थोरै छ । २५ वर्ष बीचमा चीनले यूरोपको जनसंख्या जतिलाई गरिबीको रेखाभन्दा माथि लगिसक्यो । यो पचास साठी वर्ष बीचमा सिंगापुर कहाँबाट कहाँ पुगिसक्यो । सिंगापुर स्थापना हुँदा त्यो देश रहन्छ कि रहँदैन भन्ने थियो, अहिले अमेरिकाको भन्दा धेरै प्रतिव्यक्ति आय भइसक्यो । भूपरिवेष्ठित इथियोपियाले गर्न सक्छ भने हामीले किन सक्दैनौं ? तर, यिनै दलहरुको हातबाट नेपाल बनाउन सकिँदैन । यो देश अहिलेकै नेताहरुले बनाउँछन्, यी नेताहरुलाई दवाब दिएरै बस्नुपर्छ भन्नुहुन्छ भने म असहमत छु । कोही न कोही, कहिँ न कहिँबाट अवश्य निस्कन्छन् र देश बनाउन अघि सर्छ । त्यसरी निस्किएका उदाहरण संसारमा धेरै छन् । अब नागरिकहरुले पार्टीभन्दा माथि उठेर सोंच्नैपर्छ । होइन भने तपाईं पार्टीमा लागेकाहरु बदलिनुहोला तर देश बदलिनेवाला छैन । वर्तमानका पार्टीहरुलाई तिमीहरु सुध्र, सुध्रँदैनौं भने तिमीहरु सकिन्छौ, तिमीहरुको अस्तित्व समाप्त हुन्छ भन्ने नयाँ शक्ति जरुर अगाडि आउनेछ । (प्रथम राष्ट्रिय स्वास्थ्य महोत्सवमा मिश्रले व्यक्त गरेको विचारको सम्पादित अंश मिश्रको ब्लगबाट लिइएको हो।)"
राजनीतिमा होमिन बीबीसीबाट राजीनामा,"केही समययता म लगायत कैयौं साथीहरूले नेपालमा संवैधानिक र समावेशी लोकतन्त्रभित्र पद्धति (सिस्टम), पारदर्शिता (ट्रान्सपरेन्सी), इमान्दारी (इन्टेग्रटी) र उत्कृष्टता (मेरिटोक्रसी) अर्थात् स्टिमको चार खम्बामा सुसंस्कृत राजनीतिको जग निर्माण नगर्ने हो भने यो देशको रूपान्तरण हाम्रो जीवनकालमा सम्भव छैन भन्ने तर्क गर्दै आएको कतिपय पाठक तथा शुभेच्छुकलाई विदित नै छ। त्यस्तो सुसंस्कृत राजनीतिको सशक्त जग निर्माण गर्न सके दशकौंको स्वार्थलिप्त, दोहनकारी, आडम्बरी र अपारदर्शी राजनीतिका कारण देशको दुर्दशाबाट दिक्क भएका तर यो देश बनाउन सकिन्छ भन्ने विश्वास बोकेका स्वदेश तथा विदेशमा रहेका नेपालीले अवश्य साथ दिनेछन् भन्ने हाम्रो निष्कर्ष हो। हाम्रो उद्देश्य सबै क्षेत्रका इमान्दार र क्षमतावान नेपाली मिलेर स्वच्छ राजनीतिको बलमा देशलाई रूपान्तरण गर्ने साझा मञ्च निर्माण गर्नु हो। देशको ठूलो जनसमुदाय त्यसरी एक ढिक्का हुँदा 'अस्तित्वमा आउने तर कहिल्यै देशको समृद्धिमुखी नेतृत्व गर्नै नसक्ने' अर्को एउटा राजनीतिक पार्टी होइन, देशलाई आमूल परिवर्तनकारी दिशामा डोर्याउन सक्ने नेतृत्व निर्माण हुनसक्छ भन्ने हाम्रो ठम्याई हो। त्यसका लागि एउटा समूह लामो समयदेखि वैचारिक र रणनीतिक मन्थनमा सक्रिय थियो। सो समूहले अब आफ्नो गृहकार्यलाई कार्यरूपमा परिणत गर्ने आत्मविश्वास हासिल गरेको छ। तसर्थ मैले बीबीसी नेपाली सेवाको प्रमुखको पदबाट राजीनामा दिएको छु। बीबीसीसँगको लामो आबद्धता, मेरो लेखन तथा परोपकारी अभियानका क्रममा मैले देशभित्र र बाहिर आमनेपालीबाट पाएको विश्वास, स्नेह र सहयोगलाई म सधैं सम्झिरहने छु। त्यसका लागि मैले जति आभार प्रकट गरे पनि त्यो अपर्याप्त नै हुनेछ भने म मेरा सहकर्मी र बीबीसीप्रति पनि सदा आभारी रहिरहने छु। मैले शुरू गर्न आँटेको राजनीतिक यात्रामा त्यो विश्वास, स्नेह र सहयोग अनि हाल गृहकार्यमा संलग्न साथीहरूले दिएको प्रेरणा र शक्तिले अत्यन्तै ठूलो ऊर्जा प्रदान गरेको छ। कतिपय शुभेच्छुकहरूले हाल विद्यमान कुनै पार्टीमार्फत नै राजनीतिकरूपमा अगाडि बढ्दा उपयुक्त हुने सल्लाह नदिएका होइनन्। तर विद्दयमान पार्टीहरूमार्फत अगाडि बढ्ने हो भने 'आफू बदलिने तर समग्र देश नबन्ने' निष्कर्षमा पुगेका कारण मैले यो अलग र चुनौतिपूर्ण बाटो चयन गरेको हुँ। हामी छिटै कल्याणकारी लोकतन्त्र र कल्याणकारी उदारवादी अर्थतन्त्रलाई आत्मसात गर्ने नयाँ पार्टीमा तल्लो निकायदेखि तपाईंको सहभागितासहितको संगठन निर्माण र सम्बन्धित अन्य विषयबारे थप जानकारी उपलब्ध गराउनेछौं। कुनै दलमा आबद्ध नभएका, अन्य दलमा आबद्ध भए पनि ती दलबाट यो देशको हित हुनै सक्दैन भन्ने निष्कर्षमा पुगेका र अन्य विभिन्न सामाजिक संघसंगठनमा आबद्ध भएर समाजको सकारात्मक रूपान्तरणका लागि काम गरिरहेका सबै नेपालीहरूलाई हामी शान्त, सौम्य, देशभक्तिपूर्ण र विकासमूखी राजनीतिक उभारका लागि हामीले निर्माण गर्न लागेको मञ्च उपयोग गर्न आग्रह गर्दछौं। विगतका भएका यस्ता वैकल्पिक प्रयास, तिनका कमजोरी र विफलताबारे हामी अनभिज्ञ छैनौं। तिनबाट हामीले पाठ सिकेका छौं तर्सिएका छैनौं। साथसाथै, हामी अधिकांश पेशागत राजनीतिक पृष्ठभूमिबाट नआएकोले यो यात्रा राजनीतिक पृष्ठभूमिबाट आएकाहरूका लागि भन्दा बढी असहज हुनेछ भन्नेमा हामीलाई कुनै भ्रम छैन। तर सुसूचित तयारीका साथ एउटा प्रतिबद्ध समूहले राजनीतिमा इमान्दार, दूरदृष्टिपूर्ण, सशक्त र राष्ट्रव्यापी हस्तक्षेप नगरी कुनै पनि देशको समष्टिगत रूपान्तरण सम्भव भएको छैन। हामी तयार भयौं गाउँगाउँ, बस्तीबस्तीमा, अनि विदेशका नगर तथा शहरहरूमा तपाईं पनि तयार रहन हामी हार्दिक आह्वान गर्दछौं। तत्कालका लागि भने देशका हरेक टोलटोलमा कम्तिमा ७ जना वा संभव भए त्यो भन्दा बढी संख्याको समूह निर्माणका लागि जुट्न हामी विनम्र आग्रह गर्दछौं, जुन छिटै पार्टीको संगठन निर्माणको आधारशिला हुनेछ। विदेशमा बस्ने नेपालीहरूको साथ र सहयोगका लागि हामी विशेष व्यवस्था गर्नेछौं र उनीहरूलाई विदेशका नगर तथा शहरहरूमा सदभाव समूहहरू निर्माण कार्य तत्काल अगाडि बढाउन हामी हार्दिक अपिल गर्दछौं। संसारमा हामीभन्दा ज्यादै नै प्रतिकूल अवस्थामा रहेका देशले पनि १० देखि २० वर्षको बीचमा राजनीतिक स्थिरता प्राप्त गर्न र विकासलाई तीव्र गति दिन सकेका छन् भने हामीले नसक्ने कुरै छैन। हामीले शुरु गर्न लागेको यो यात्रा केवल १०१२ जना सांसदलाई संसद्मा पठाएर 'राजनीति' गर्नका लागि होइन यो देशको नेतृत्व गरेर नेपाली राजनीतिको चरित्र र सिंगो देश नै रूपान्तरण गर्नका लागि हो। तसर्थ हामीलाई विफल हुने या ठीकै मात्र गर्ने सुविधा छैन। यस यात्रामा हामीलाई तपाईंको आशीर्वाद र सहयोग प्राप्त हुनेछ भन्ने हामीले विश्वास लिएका छौं भने तपाईंलाई हाम्रो सहयोग अवश्य मिल्ने नै छ। यो असाधारण रूपले स्रोत र साधन सम्पन्न तर राजनीतिक कारणले सधैं अस्थिर र अविकसित देशको भविष्य बनाएरै छोड्ने र समृद्ध नेपालका सूचकहरू कुनै पनि हालतमा हेरेरै मर्ने हाम्रो अठोट हो! ताकि, हाम्रा सन्ततिले बुढा बाउआमालाई नेपालमा छोडेर आयआर्जन, अलिकति सहज जीवनयापन र वृत्ति विकासका लागि विदेशिनु नपरोस्, बरू तिनले यो देशमा विदेशीलाई समेत रोजगारी दिन सकून्। बीबीसी नेपाली सेवाका पूर्वप्रमूख मिश्रले जारी गरेको प्रेस विज्ञप्तिबाट"
मुलुक हिँडेको र हिँड्ने बाटो,"शस्त्रैहर्ता न हि हता रिपवो भवन्ति । प्रज्ञा हतास्तु रिपवः सुहता भवन्ति ।। शस्त्रम् निहन्ति पुरुषस्य शरीरमेकम् । प्रज्ञा कुलं च विभवं च यशश्च हन्ति ।। हातहतियारले हत्या गरिएकाहरू सम्पूर्णरूपमा नास भएका हुँदैनन् । हतियारले त उनीहरूको भौतिक शरीरलाई मात्रै समाप्त पारेको हुन्छ तर उनीहरूको हत्या बुद्धिद्वारा अर्थात् बुद्धिरूपी हतियारले गरियो भने उनीहरू ज्ञान, धर्म, कुल, धन, यशसहित समूल नष्ट हुन्छन् । पञ्चतन्त्रको घृतान्ध ब्राह्मण कथा' मा उल्लिखित माथिका भनाइलाई नेपालको सन्दर्भमा यसरी बुझौं माओवादी विद्रोहताका हाम्रो राज्य भनेको राजधानी र सदरमुकामका सानो घेराभित्र बन्दी थियो । मुलुक राज्य पक्ष र विद्रोही दुवैको नियन्त्रणमा थिएन । त्यस अवस्थामा जनताले कसैबाट सुरक्षा पाएनन् । तर पनि राज्य, राष्ट्र र समाज बाँच्यो । मुलुकको अर्थतन्त्र बाँच्यो । त्यस अवस्थामा बाँचेको अर्को कुनै देश बिरलै पाइन्छ । कुनै कारण कानुन र व्यवस्थासँग सम्बद्ध संस्था र अधिकारीहरू अल्प अवधिको लागि अनुपस्थित हुँदा मात्रै पनि संसारका उन्नत र अत्यन्त शक्तिशाली देशहरूमा भयानक लुटपाट र मारपिट हुने गरेको हामीले पढ्नेसुन्ने गरेका छौं । हजारौं मरे, मारिए । लाखौंले यातना, ताडना बेहोरे । तर नेपालीहरूको परम्परागत सामाजिक बुद्धि, चेतना र संस्कृतिले मुलुकलाई ढल्न दिएन । राज्यले जनतालाई दिनुपर्ने कुनै सेवासुविधा दिन सकेको थिएन, तर जनता ज्यानको माया मारेर पनि जहाँ सरकारी कार्यालय छ, त्यहीं पुगेर मालपोत बुझाए । राज्यमाथि सर्वसाधारण जनताको यस्तो निष्ठा र विश्वास पनि दुनियाँमा असम्भव जस्तै लाग्छ । जनतालाई अरू केही नदिए पनि सुरक्षा दिनु राज्यको प्रथम कर्तव्य हो । त्यो नै राज्यको औचित्य हो । राज्यले जनताप्रतिको प्रथम दायित्व निर्वाह नगरेको अवस्थामा पनि जनताले राज्यलाई माने र राज्यको रक्षा गरिदिए । जनताले राज्यलाई गर्ने योभन्दा ठूलो अर्को सहयोग किमार्थ हुन सक्दैन । सरकार थिएन, राज्य अनुपस्थित रह्यो, तर समाज थियो । हो, समाजमा धेरै अभाव थिए, तर त्यही समाजले सिकाएको बुद्धि र ज्ञान उनीहरूसँग थियो । त्यसले निर्माण गरेको संस्कृतिमा उनीहरू अभ्यस्त थिए । त्यसैको बलमा समाज नै राज्य र सरकारको रूपमा उभियो । त्यही बुद्धि, समाज र संस्कृतिले राज्यको सामाजिक र नैतिक चरित्रलाई प्रतिनिधित्व गर्यो । देश जोगियो । अनेक गर्दा पनि नेपाल राष्ट्र ज्यूँका त्यूँ देखिएपछि नेपाली समाजको त्यस्तो अटुट एकता र विश्वास भाँच्ने उद्देश्यले नेपाली जनतालाई बुद्धिले मार्ने रणनीति अवलम्बन गरियो । अनि जाति, क्षेत्र र सम्प्रदायको राजनीति व्यापक स्तरमा अघि बढाइयो । त्यसको लागि स्वाभाविक रूपमा मन्द बुद्धि, अल्प बुद्धि र पाप तथा अपराध बुद्धिका मानिसहरूको बाहुल्य रहेको क्षेत्र खोजियो । त्यसै क्रममा दलहरू, तिनका भ्रातृ संस्थाहरू, कथित बौद्धिक, पेसागत तथा अन्य क्षेत्रका त्यस्ता मानिसलाई लक्ष गरियो । विकास, सामाजिक न्याय, मानव अधिकार र प्रजातन्त्रको खोल ओढेका विभिन्न कथित राष्ट्रिय र अन्तर्राष्ट्रिय गैरसरकारी संगठनहरूले नेपाली जनतालाई विभिन्न लोभ, मोह र आकर्षणको बलमा मनगढन्ते नारा, सूत्र र सिद्धान्त घोकाए । त्यसैको भारी बोकाए । दुष्प्रचारको आक्रामक रणनीति अवलम्बन गरे । अन्तरिम संविधानले त्यो हत्यालाई वैधता दियो र संस्थागत गरिदियो । आज हामी त्यसैको परिणाम भोगिरहेका छौं । माथि भनिएजस्तो यहाँका मुख्य र प्रभावकारी भूमिकामा रहेकाहरूलाई बुद्धिले मारेर उनीहरूमार्फत मुलुकको हरक्षेत्रलाई प्रणालीविहीन बनाएर, अव्यवस्था र अराजकता निर्माण गरेर सत्ता र शक्तिमा रहिरहने र ब्रह्मलुट मच्चाउने मानसिकता उनीहरूमा भरियो । त्यसैले आज आएर अपवादको अवस्थामा बाहेक राजनीतिक दलहरूभित्र राष्ट्र पराजित छ, विवेक, धर्म र न्याय मरेको छ । सबैभन्दा बढी शिक्षण संस्थाहरूमा देश हारेको छ । सरकारी कार्यालयमा यो त्रासद स्तरमा छ । आफ्नो अस्तित्वको औचित्यको आधारमा भन्ने हो भने हाम्रा शिक्षण संस्था, गैरसरकारी संस्था, राजनीतिक दल, सरकारी कार्यालय र हुँदाहुँदा न्यायिक संरचनाहरू सडेको अवस्थामा छन् । क्रान्ति, परिवर्तन र प्रजातन्त्रका फोस्रा हुँकार भरेर हामीले राष्ट्रका शताब्दीयौंदेखिका संरचनाहरू भत्कायौं । दसकौं लगाएर मुलुकले निर्माण गरेका संस्थाहरू हटायौं । मुलुकमा कुनै प्रणाली नै रहन दिएनौं । दलहरूलाई मूल्य र विश्वासमा उठाउन सकेनौं । कार्यकर्ता पंक्तिलाई आम जनतामा भिजाउन सकेनौं अनि पार्टीहरूलाई जीवित राख्न पार्टीहरूलाई आवश्यक पर्ने मलखादको रूपमा भ्रातृ र शुभेच्छुक संस्थालाई मनपरी उपयोग गर्न थाल्यौं । आफैंले पालना गर्नुनपर्ने कथित विधानका व्यवस्थाहरू थप्यौं । अनि हाम्रो परिवर्तनका प्रस्ट सबुत प्रमाण भनेको न्यायपालिकादेखि लिएर राज्यका सबै अंगको पार्टीकरण, मूल्य, दर्शन र विचारहीन समाज र राज्य संरचनाहरू मात्रै रहे । नयाँ आशा र उत्साहका संकेतहरू सन् १८६४ मा पहिलोपटक प्रयोगमा आएको प्यार्गमटिज्म अर्थात् व्यवहारवाद भन्ने शब्दलाई अमेरिकी दार्शनिक चाल्र्स स्यान्डर्स पियर्स र विलियम जेम्सले लोकप्रियता दिए । व्यवहारवादले भन्यो कुनै विचार वा सिद्धान्त व्यवहारको कसीमा उपयोगी हुन सक्यो भने मात्रै त्यो स्वीकार्य हुनुपर्छ । प्रयोगपरकता नै कुनै विचार र सिद्धान्तको वैधता हो । सत्य भनेकै व्यवहारमा र प्रयोग गर्दा अनुभूत गरिने चेतना हो । चिनियाँ नेता देङ स्याओ पिङ, ब्राजिलका पूर्वराष्ट्रपति लुला द सिल्भा, बोत्सबानाका पूर्वराष्ट्रपति क्वेत मसायर, सिंगापुरका नेता ली क्वान यु, भारतका पूर्व प्रधानमन्त्रीहरू पीभी नरसिंह राव, अटल विहारी वाजपेयी र मनमोहन सिंहहरू व्यवहारवादी नेता हुन् । उनीहरूले आफ्नो मुलुकलाई कसरी उठाए भनिरहनुपरेन । तर व्यवहारवाद भनेको मूल्यहीनता होइन । मूल्यहरूलाई आधुनिकीकरण गरेर मूल्यहरूमा मूल्य थप्नु हो । विख्यात अमेरिकी पत्रकार तथा लेखक जोनाथन टेपरम्यानका अनुसार जब कुनै समस्या पैदा हुन्छ, कट्टरपन्थीहरू शासन सञ्चालनमा आफ्ना विचार र सिद्धान्त अगाडि राखेर त्यसबाट निस्कने सूत्र र समाधानमा केन्द्रित हुन्छन् । त्यसले समस्या जटिल बन्दै जान्छ र कट्टरपन्थीहरूलाई नै सर्लक्क निलिदिन्छ । तर व्यवहारवादीहरू समस्या अघि राख्छन् र आफ्ना विचार, मान्यता वा दर्शनअनुरूप समाधान खोज्छन् तर त्यसबाट समाधान निस्कने सम्भावना देखिएन भने आफ्ना मान्यता, विचार र दृष्टिकोणलाई सत्य र तथ्यको आधारमा परिमार्जन र संयोजनद्वारा समाधानको बाटो पहिल्याउने गर्छन् । माथि उल्लिखित नेताहरूका अतिरिक्त दक्षिण कोरियाका पार्क चुङ ही र किम दाय जुङ, मेक्सिकोका एनरिक पेना निएटो, इन्डोनेसियाका सुसिलो बाम्बाङ युधोयोनो, रुवान्डाका पाउल काग्मेलगायत संसारका धेरै नेताहरूले चुनौतीपूर्ण र विकराल स्थितिबाट असाधारण साहस र दृढता प्रदर्शन गरेर मुलुकलाई पार मात्र लगाएनन्, समस्या र चुनौतीलाई मुलुकको लागि असाधारण अवसरको रूपमा रूपान्तरण गर्न सफल भएका छन् । उनीहरूले सडकका सस्ता र अर्थहीन नारा सुनेनन् । आडम्बरमा लागेनन् । स्वच्छ र उत्तरदायी शासन दिए । विकास र समृद्धिको उपयुक्त मार्ग चयन गरे । भ्रष्टाचार, राजनीतिक अतिवादिता र अराजकतालाई कठोरतापूर्वक दमन गरे, तर व्यक्तिगत इमानदारी र राजनीतिक संयमलाई उत्तिकै निष्ठाका साथ कायम राखे । जब ती मुलुकमा परिणाम देखिन लाग्यो, उनीहरूका विरोधी पश्चिमी प्रेस, मानव अधिकारवादीहरू र राजनीतिक मठाधीशहरू प्रतिरक्षात्मक हुँदै छेउ लागे । मुलुक र जनताप्रतिको इमानदारी, भविष्य दृष्टि र नेतृत्व क्षमता भयो भने सानो मुलुकका ली क्वान यु, पाउल काग्मे, सेरेत्से खमा जस्ता नेताहरू संसारका ठूला र शक्तिशाली भनिने मुलुकको लागि पनि आदर्श नायक बनेका छन् । विश्व बैंकलगायतका अन्तर्राष्ट्रिय वित्तीय क्षेत्र सम्बद्ध विज्ञहरू के भन्न थालेका छन् भने अब प्रश्न कुन नीति र कार्यक्रम राम्रो भन्ने होइन, प्रश्न कुन नीति र कार्यक्रमले जनताको लागि परिणाम दिन सक्छ भन्ने हो । त्यस्तो परिणाम दिने खालका नीति र कार्यक्रमप्रति राजनीतिक प्रतिबद्धता निर्माण गरेर तिनको सफलताको लागि आवश्यक संयोजन, सन्तुलन र सहयोग सुनिश्चित गर्नु महत्ववपूर्ण हो । नेपालमा पनि केही सकारात्मक लक्षण देखिन थालेका छन् । विविध कारणले बुद्धिद्वारा हत्या हुनबाट जोगिएका दलहरूभित्र वा बाहिरका एउटा सानो समूह आज बौरिन लागेका देखिन्छन् । हिजो लुप्त वा अत्यन्त मद्विम रहेको आवाजले आज मुलुकमा कम्पन पैदा गर्न थालेको छ । परिणाममा केही राजनीतिक दलहरूभित्र आत्ममन्थन सुरु भएको देखिन्छ । समाजले राज्य अस्तित्वको खोजी गर्न लागेको बुझिन्छ । नेपाली मूल्य, संस्कृति, परम्परा र समग्रमा नेपाली राष्ट्र र समाज विघटनको लागि काम गरिरहेकाहरू नेपाली जनतामाझ लाञ्छित र प्रतिरक्षात्मक हुँदै गएका छन् । उनीहरूविरुद्ध जनआक्रोश बढ्दै गइरहेको देखिन्छ । नेपाली राष्ट्रिय चेतनाले आकार लिँदै गएको र प्रभाव निर्माण गर्दै गरेको पाइन्छ । त्यसको स्वाभाविक दबाब र प्रभावले लामो निराशाजनक कालखण्डपछि सीमित रूपमा भने पनि जनताको जीवनमा राज्यको उपस्थिति अनुभव हुन थालेको छ । मुलुकको एकता र अखण्डताको पक्षमा दर्बिलो आवाजमा सुनिन थालेको छ । मुलुकको आर्थिक समृद्धिको आधार स्तम्भ रहेका पूर्वाधार विकासमा नयाँ सम्भावना देखिन थालेका छन् । नेपाली मूल्य, संस्कृति, परम्परा र समग्रमा नेपाली राष्ट्र र समाज विघटनको लागि काम गरिरहेकाहरू नेपाली जनतामाझ लाञ्छित र प्रतिरक्षात्मक हुँदै गएका छन् । उनीहरूविरुद्ध जनआक्रोश बढ्दै गइरहेको देखिन्छ । नेपाली राष्ट्रिय चेतनाले आकार लिँदै गएको र प्रभाव निर्माण गर्दै गरेको पाइन्छ । तर मूल चुनौती भनेको आशा र विश्वासका दिगा आधारहरू हुन् । त्यो भनेको राजनीतिक, सामाजिक र आर्थिक संरचनाहरू हुन्, दिगो र भरपर्दो नीति र कार्यक्रम हुन् । दुर्भाग्यवश ती छैनन् । संयोगले निर्माण गरेका केही नेता देखिन्छन्, तर प्रणालीले विकास गरेको नेतृत्वपंक्ति छैन । राष्ट्रिय एकता र समृद्धिको आधार हो, स्थानीय निर्वाचन जनताको विवेक जागेन, मुलुकमा उनीहरूको ज्ञान, ऊर्जा, उत्साह र सीपको लगानी हुन सकेन भने मुलुक सय वा हजार वर्षसम्म पनि उठ्दैन । जनताका तिनै गुणहरूको समष्टि नै राष्ट्रको शक्ति र सामथ्र्य हो । राज्य र सरकारको आम जनतासँगको सम्बन्धलाई निष्ठा र विश्वासको रसायनले जोडेर मात्र त्यस्तो राष्ट्रिय सामथ्र्यलाई मुलुकको पुँजी र शक्तिमा रूपान्तरण गर्न सकिन्छ । राज्य र सरकार भनेको दल र दलको नेतृत्व निकटका व्यक्तिको लागि मात्रै हुने अवस्थामा मुलुकले त्यस्तो निष्ठा, विश्वास र सामथ्र्य अनुभव गर्न सक्दैन । प्रस्ट छ, स्थिरता, विकास र समृद्धि भनेको सरकारको क्षमता र विश्वसनीयताको सिर्जना हो । त्यसको लागि बलियो, प्रस्ट कानुन र त्यसलाई लागू गर्ने संरचनाहरूको निष्पक्ष कार्यसम्पादन क्षमता आवश्यक हुन्छ । त्यो उत्तरदायी शासनमार्फत दुई तरिकाबाट प्राप्त हुन्छ । एउटा हो, स्थानीय शासन । स्थानीय सरकार आफैं जनताप्रति उत्तरदायी हुन्छ र त्यसले केन्द्रीय शासनलाई पनि जनताप्रति उत्तरदायी बनाउँछ । हामीले अवलम्बन गरेको निर्वाचन प्रणालीले विकास गरेको विकृतिले केन्द्रमा उत्तरदायी शासन बन्नै नदिने अवस्था रहेकाले त्यसलाई नियन्त्रण गर्न पनि बलियो स्थानीय सरकार आवश्यक छ । स्थानीय शासनको अभावमा जनताको समृद्धिको योजना निर्माण र राज्य आयका नयाँनयाँ स्रोत विकास र पहिचानको त कुरै छोडौं, हामीसँग त निर्धारित परियोजनामा छुट्ट्याइएको बजेटको नियमअनुसार सानो अंश खर्च गर्ने क्षमता पनि रहेन । नयाँ क्षेत्र पहिचान गरेर कर लगाउने र उठाउने क्षमता त झन् छैन । त्यसैले विकासोन्मुख देशहरूको आर्थिक समृद्धिको मूल कारण रहेको पूर्वाधार विकासका परियोजना सञ्चालनमा हामी पछिभन्दा पछि छौं । निष्कर्षमा हामीसँग विकास र समृद्धि मैत्री संरचना र क्षमता दुवै भएन । ती भएनन् भने केही वर्षमा प्राप्त हुने उपलब्धिहरू दसकौंको अवधि र दसौं गुणा बढी खर्चबाट पनि प्राप्त हुन सक्दैनन् । जब उपयुक्त र उत्तरदायी संरचना हुँदैन त्यहाँ परियोजनाहरूको निर्माण र सञ्चालनमा जनचासो कम हुन्छ, ती सफल हुँदैनन् । ती भ्रष्टाचारका गढ मात्र बन्न पुग्छन् । धेरै मुलुकले एकडेढ दसकको अवधिमा अकल्पनीय प्रगति हासिल गरेका छन्, जुन नजिकैको बिहार गए पनि देखिन्छ र तिब्बत हेरे पनि हुन्छ । तर एकडेढ दसकमा भित्रिएका विकृति र अभावले खोसेका अवसरहरूलाई पुनः प्राप्त गर्न मुलुकहरू दसकौंसम्म असफल भएका छन् । अफ्रिकाका तल्लो सहारा क्षेत्रका मुलुकहरू, उत्तर कोरिया, अफगानिस्तान, नेपाललगायतका मुलुकहरू त्यसका उदाहरण हुन् । निश्चित हो, १ फागुन २०५२ सालमा सुरु भएको माओवादी विद्रोह र गएको डेढ दसकदेखि स्थानीय तहमा निर्वाचित नेतृत्वको अभावले नेपाललाई दसकौं पछाडि धकेलेको छ । वर्तमान विश्वमा एउटा मुलुकको शासन स्थानीय गाउँ तहबाट सुरु हुन्छ र राष्ट्रसंघलगायतका अन्तर्राष्ट्रिय संघसंस्थासम्म पुग्छ । यी सबै तहका संरचनाहरूले फरक राजनीतिक, सामाजिक, सांस्कृतिक, आर्थिक आदि बृहत् र जटिल सञ्जाल निर्माण गरेका हुन्छन् र तिनले स्वाभाविक रूपमा एकअर्काको अधिकार क्षेत्रमाथि हस्तक्षेप पुर्याउँछन् । त्यस अवस्थामा त्यहाँ विभिन्न तहका संरचनाहरूको आफ्नै अस्तित्व रक्षा र स्वपोषणको प्रतिस्पर्धा हुन्छ र जनता हराउन पुग्छन् । त्यस अवस्थामा विश्वभर भएका अध्ययन र अनुसन्धानहरूले भनेको छ स्थानीय सरकारहरू जनताको हितरक्षा गर्ने सबैभन्दा उत्तरदायी र प्रभावकारी संरचना हुन् । त्यसैले आगामी वैशाख ३१ गतेको स्थानीय तहको निर्वाचनको निर्णय यो दसकको सबैभन्दा महत्ववपूर्ण घोषणा बन्न पुगेको छ । यो निर्वाचन हुन सकेन भने त्यसपछि आउने माघभित्र बाँकी दुई तहको निर्वाचन पनि सम्भव हुँदैन । त्यो भनेको ०६२६३ ले प्रारम्भ गरेको राजनीतिक यात्राको वैधताको समाप्ति हो भनेर बुझ्नैपर्ने हुन्छ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
खस्किँदो कूटनीतिक गरिमा,"सन् १९८० को दसकको कुरा हो, तल्कालीन राजा वीरेन्द्र र रानी ऐश्वर्यबाट इजिप्टको राजकीय भ्रमण भएको थियो । त्यसबेला नेपाल टेलिभिजन अस्तित्वमै थिएन । तत्कालीन शाही नेपाल चलचित्र संस्थानले राजारानीका यस्ता भ्रमणको समाचार चित्र बनाएर सिनेमा हलहरूमा देखाउने प्रचलन थियो । राजाको त्यो समाचार चित्र निर्माण गर्ने क्रममा सिनेम्याटोग्राफर चक्रबहादुर कार्की, चलचित्र सम्पादक मधुकर बस्नेत र आलेख तयार गरेर स्वरांकन गर्न पंक्तिकार खटाइएका थिए । त्यसै सिलसिलामा कायरो जाने अवसर प्राप्त भएको थियो । यो टोलीको जीवितमध्येको म मात्रै हुँ । मेरा दुई मित्र कार्की र बस्नेत संसारबाट बिदा भइसके । त्यसबेला इजिप्टमा एक राणा, नेपाली राजदूत थिए । उनी कसैसित पनि हात नमिलाउने । अरू कूटनीतिज्ञकहाँ पनि नजाने र अरूलाई पनि आफ्नो दूतावासमा नबोलाउने । यसको मुख्य कारण हात मिलाउनुपर्ने भएकैले हो । उनी सिग्रेट पनि खान्थे तर अरूको हातले झिकेर दिएको चाहिँ होइन, नयाँ सिग्रेटको पकेट नै खोलेर उनका अगाडि प्रस्तुत गर्नुपथ्र्यो । उनी आफैं झिकेर सिग्रेट खान्थे । राजारानीलाई उनले बाध्यतावश आफ्नो निवासमा रात्रिभोजमा आमन्त्रण गर्दा पनि अरूले छोएको खाँदैनथे उनले रे । राजारानी फर्केपछि त्यो कोठामा डेटोल पानी छर्कन्थे भन्ने कुरा हामीलाई नेपाली दूतावासका कर्मचारी बताउँथे । राजदूतको काम नै त्यस देशका विशिष्ट व्यक्तित्वसित भेट गरेर, दुई देशलाई कसरी मैत्रीको डोरीमा बाँध्ने, सहयोग र समन्वय गर्ने भन्ने हो । यसको लागि त्यस देशमा रहेका अन्य देशका कूटनीतिज्ञसित पनि भेट हुन्थ्यो । तर कसैसित हातै नमिलाउने राजदूतले कसरी अरूको स्वागत गर्थे भनेर हामी छक्कै परेका थियौं । हामीले राजारानीको इजिप्टको भ्रमणसम्बन्धी एक महिना लगाएर एउटा समाचार वृत्तचित्र बनायौं । कायरोमा त्यसबेला थुप्रै नेपाली थिए र अन्त्यमा हामीले त्यो वृत्तचित्र प्रदर्शन गर्ने निर्णय गर्यौं । हामीले काम गरेको स्टुडियोका निर्देशक र चलचित्र निर्माणमा संलग्न प्राविधिकलाई पनि बोलायौं । हामीले हात नमिलाउने राजदूतलाई पनि आमन्त्रण गर्यौं । उनले आउँछु त भने तर आएनन् केहीबेर पर्खेर हामीले सायद हात मिलाउनुपर्ला भनेर नआएको होलान् भन्ने ठानेर स्टुडियोका निर्देशकसित माफी माग्यौं । हामीकहाँ आफ्नो क्षेत्रको, आफ्नो पार्टीको सक्रिय कार्यकर्ता र आफ्नो नजिकको नातेदार भनेर पद बाँड्ने वर्तमान प्रवृत्तिमा रोक नलाउने हो भने भोलि नेपालमा पढेलेखेका, बुद्धिजीवीहरूको खडेरी पर्नेछ । प्राध्यापक यदुनाथ खनाल डा भेषबहादुर थापा, कुलशेखर शर्मा, वेदानन्द झा, डा लोकराज बराल, प्राध्यापक केदारभक्त माथेमाजस्ता विद्वान् पनि राजदूत हुन्थे, तिनले अन्तर्राष्ट्रिय कूटनीतिक क्षेत्रमा नेपालको इज्जत र प्रतिष्ठा बढाएका थिए । डा थापा अमेरिकामा राजदूत छँदा त्यहाँका वरिष्ठ मन्त्री ब्रेजेन्रुकोसित टेनिस खेल्थे र कूटनीतिक छलफल गर्थे । वासिंटनको त्या विशाल कूटनीतिक क्षेत्रमा थापा नेपालका राजदूत लोकप्रिय हुनु भनेको ठूलै कुरो मान्नुपर्छ । भर्खरै सरकारले अब मेरो पालो सकिन लाग्यो भन्ठानेर होला प्रधानमन्त्री पुष्पकमल दाहाल नेतृत्वको सरकारले १४ देशको लागि राजदूत नियुक्त गरेर आफ्नो र मन्त्रिपरिषद्कै सदस्यको योग्यता र निर्णय गर्ने क्षमताको परिचय दियो । देशका नाइके सञ्चालक प्रधानमन्त्री र उनका सहयोगीहरूले मान्छेको योग्यता, अनुभव र शिक्षा अनि कुनै कूटनीतिक ज्ञान नभएकालाई राजदूत बनाएर पठाउने निर्णय गर्नुचाहिँ दुर्भाग्य मान्नुपर्छ । यिनको नियुक्ति सिफारिस गर्दा परराष्ट्र मन्त्रालयलाई थाहै नदिई गरिएको भन्ने सूचना विभिन्न अखबारमा पढ्दा त हामी नेपालीको शिर नै लाजले निहुरियो । देश भनेको कुनै निश्चित नियमकानुन संविधान र परम्परामा चल्नुपर्छ । कुनै देशमा राजदूत नियुक्ति गर्दा अथवा दूतावास नै स्थापना गर्दा पनि दुई देशबीच छलफल भएर सहमति हुनु कूटनीतिक नियम हो, तर यस्तो नियमको पालनै नगरी एकैचोटि स्पेनमा राजदूत नियुक्तिको सिफारिस गर्नु अपरिपक्व र गैरराजनीतिक, गैरकूटनीतिक अभ्यास पक्कै हो । त्यसै पनि सरकारले रोजगार दिन नसक्दा लाखौं नेपाली युवा विदेशमा आफ्नो श्रम बेच्न जानुपरेको बाध्यता एकातिर छँदैछ भने अलि पढेलेखेका अनुभवी र प्राज्ञहरूलगायत विद्वान् वर्गले पनि अब यो मुलुक छोडे हुने भयो, कि त उनीहरूले पनि राजनीतिक दलको सदस्यता लिनुपर्ने भयो । राजदूतजस्तो देशकै प्रतिनिधित्व गर्ने महत्ववपूर्ण जिम्मेवारीको व्यक्ति नियुक्त गर्दा आफ्नो अनुकूलको मान्छे सिफारिस गर्ने हो भने यो देशमा किन परराष्ट्र मन्त्रालय चाहियो, किन कसैको शिक्षा, योग्यता र अनुभव चाहियो ? आफ्नो भागबन्डामा आआफ्नै आसेपासेलाई नियुक्ति दिए भइ गयो नि । परराष्ट्रमन्त्रीले तत्काल राजीनामा दिनुपर्ने होइन र यदि देशमा लोकतन्त्र छ भने ? विदेश डुलेर मात्रै खाने हो परराष्ट्रमन्त्रीले ? म्यानपावर कम्पनी चलाउनेलाई बढी नेपाली काम गर्न जाने देशको राजदूत बनाउने, त्यस्तै देशमा पहिले गएकी एक राजदूत माया शर्माको कथा नहेर्नेहरूको जमात हो मन्त्रिपरिषद् ? यस्तो मन्त्रिपरिषद्ले राष्ट्रलाई कसरी अगाडि बढाउला ? राजदूतको लागि उसको योग्यता, क्षमता र अनुभव जस्ता कुराको कुनै ख्यालै नगरी नियुक्ति गर्दा देशले त केही पाउँदैन, गुमाउँछ मात्रै तर नियुक्ति सिफारिस गर्नेहरूले भने प्रशस्तै पाउलान् ? अन्तर्राष्ट्रिय जगत्मा अब नेपालबाट जोसुकै पनि राजदूत बन्ने क्षमता राख्छ भन्ने कुराको यो नियुक्ति एउटा उदाहरण हो । हो, केही व्यक्ति यो समूहमा पनि योग्य छन् । जस्तो भीम उदास, एकजना राष्ट्र संघमा काम गरेर अनुभव सँगालेका कूटनीतिज्ञ हुन् भने अर्का विश्वम्बर प्याकुरेल एक अनुभवी अर्थशास्त्री हुन् । यस्ता विद्वान् र विज्ञ अरू पनि छन् नेपालमा, तर तिनले अवसर पाउँदैनन् । किनभने ती विज्ञ कुनै राजनीतिक दलका सदस्य छैनन् । दलको सदस्य नभई र भागबन्डामा नपरी यति ठूलो जिम्मेवारी तिनलाई कसरी दिने ? कसले दिने ? राजदूत भनेको एउटा सार्वभौमसत्ता राज्यको प्रतिनिधि हो । उसलाई देशका तर्फबाट कुनै पनि निर्णय गर्ने अधिकार दिइएको हुन्छ, तर यसरी मन्त्रिपरिषद्ले कुनै योग्यता र क्षमता नभएको व्यक्तिलाई टीका लगाइदिने प्रवृत्तिले अयोग्यलाई पनि योग्य बनाउने नयाँ मेसिन नै उत्पादन गर्न लागेको हो कि सरकारले ? वास्तवमा यस्ता राष्ट्रिय हितको सरोकारका प्रश्नमा हामीकहाँ कमै बहस हुन्छन् । यस्ता विषयलाई व्यापक बहसमा ल्याएर यसबाट देशलाई पर्ने दूरगामी असरबारे विश्लेषण हुनु जरुरी छ । होइन भने चाहे संविधान संशोधन होस्, चाहे निर्वाचन कै कुरा किन नहोस् । यस्तो प्रवृत्ति नछोड्ने हो भने हामी अन्तर्राष्ट्रिय जगत्मा प्रतिष्ठित होइन, बदनाम हुनेछौं । अहिले विश्वका ठूला देशका राजदूतहरूले कूटनीतिक चलाखीका साथ आर्थिक कूटनीतिका माध्यमबाट आफ्नो देशलाई सम्पन्न गराएका कयौं उदाहरण देखेका छौं, तर यस्ता अयोग्य व्यक्तिको चयनले हामीलाई कहाँ पुर्याउने हो ? हामीकहाँ आफ्नो क्षेत्रको, आफ्नो पार्टीको सक्रिय कार्यकर्ता र आफ्नो नजिकको नातेदार भनेर पद बाँड्ने वर्तमान प्रवृत्तिमा रोक नलाउने हो भने भोलि नेपालमा पढेलेखेका, बुद्धिजीवीहरूको खडेरी पर्नेछ । अनि राजदूतहरू पनि बाह्य देशबाट भाडामा ल्याउनुपर्ने स्थिति नआउला भन्न सकिँदैन । फेरि हात नमिलाउने राणाजस्ता राजदूतहरू नै अगाडि आउने छन् । राणा र अहिले सिफारिस भएका राजदूत (केहीलाई छाडेर) को नाम देख्दा नेपाल अहिलेसम्म पञ्चायतकालीनबाट बाहिर निस्कन सकेको रहेनछ भन्नुपर्ने हुन्छ । प्रजातन्त्रको कुरा गरेर नथाक्ने हाम्रा तथाकथित नेताहरूले के प्रजातन्त्र भनेको आफ्नै लागि आफूले नै निर्णय गरेर आफ्नै भलो गर्ने प्रणाली हो ? जनतालाई जवाफ दिन सक्नुपर्यो ।"
असाधारण एकता खाँचो,"अन्ततोगत्वा निकै लामो आन्तरिक र बाह्य बहस, संघर्ष र अन्तरद्वन्द्वपछि प्रधानमन्त्री पुष्पकमल दाहाल चुनाव घोषणा गर्न बाध्य भए । भारतको नेपाललक्षित प्रधान स्वार्थअनुकुल हुने गरी संविधान संशोधन गर्ने र मधेसी दलहरूलाई संविधानको मूलधारमा ल्याउने मिसनका साथ गठन गरिएको वर्तमान सरकार बाह्य शक्तिबाट उसले पाएको दुवै जिम्मेवारी अपुरो छोड्दै चुनावतिर केन्द्रित हुन बाध्य भएको छ । चिनियाँ राष्ट्रपतिको भ्रमण अवरुद्ध पारी नेपालको पूर्वाधार विकासमा हुन सक्ने विशाल आर्थिक सहयोगको सम्भावनालाई समाप्त पारेका प्रचण्डले आफ्नो दिल्ली भ्रमण दौरान नेपालको विदेश मामला भारतलाई बुझाएर आए । पच्चीसबुँदे संयुक्त विज्ञप्तिको एघार नम्बर बुँदामा लेखिएको छ, दुवै देशका प्रधानमन्त्रीले विश्वास गर्छन् कि संयुक्त राष्ट्रसंघको विस्तृत पुनर्संरचना र विकासशील देशहरूलाई असर पार्ने अन्य अन्तर्राष्ट्रिय संस्थालगायत प्रमुख अन्तर्राष्ट्रिय मुद्दाहरूको हकमा दुवै देशको समान धारणा हुनेछ र संयुक्त राष्ट्रसंघ र अन्य अन्तर्राष्ट्रिय मञ्चहरूमा दुवै देश निकट सहकार्यमा रहेर काम गर्नेछन्'। कुनै देश भूगोल, अर्थतन्त्र, सैन्यशक्ति तथा जनसंख्यामा सानो होस् वा ठूलो तर शक्तिशाली राष्ट्रहरूको स्वाधीनतासँग यसको स्वाधीनता स्वतन्त्र र बराबर हुन्छ । तर भारतका चुनौतीहरूसँग जोडिने अन्तर्राष्ट्रिय मुद्दाहरूमा नेपालले भारतकै धारणाको पदचाप पछ्याइदिनुपर्ने भन्ने बुँदाले नेपालको स्वाधीनताको ग्यारेन्टी कसरी गर्न सक्छ ? त्यसैले दाहाल सरकारको कहिल्यै नबिर्सने उपहार नेपालको विदेश मामला भारतलाई बुझाउनु रह्यो । भारतीय स्वार्थसँग सम्बद्ध सम्पूर्ण काम यही सरकारका पालामा फत्ते गर्ने दिल्ली रणनीति पूरै सफल हुन सकेन । फास्ट ट्र्याक निर्माणको जिम्मा भारतलाई लगाउने सरकारी प्रयास पनि असफल रह्यो । अंगीकृत नागरिकलाई देशका सबै स्थानमा पुग्ने बाटो खोलिदिनुपर्ने, तराईमा जनसंख्याको आधारमा मात्र प्रतिनिधित्वको व्यवस्था गरिनुपर्ने, हिन्दीलाई राष्ट्रिय भाषाको मान्यता दिइनुपर्ने र झापादेखि कन्चनपुरसम्मका भूभाग भविष्यमा भारतमा गाभ्न सजिलो हुने गरी मधेस प्रदेश बनाइनुपर्ने भन्ने मधेसी दलहरूको माग यो सरकारले पूरा गर्न सकेन यद्यपि संसद्मा संविधान संशोधनबारे बहस जारी छ । किनकि प्रतिपक्षमा एमालेजस्तो सशक्त पार्टी थियो र उसले राष्ट्रहितविरुद्ध कुनै पनि कदम सरकारलाई चाल्न दिने कुरै थिएन । एमालेसँगको कयौं बसाइ र छलफलपश्चात् प्रधानमन्त्री दाहाल चुनाव घोषणा गर्न तयार त भए, तर यसलाई पनि असफल पार्ने योजनामा बाह्य शक्ति लागिसकेको प्रस्ट हुन्छ । चुनाव नै हुन नदिएर शून्यता पैदा गर्ने र त्यसमा आफू खेल्न सजिलो हुने आकलन हाम्रो दक्षिणी छिमेकको छ । त्यसो भएमा नेपालको विपक्षी दल एमालेलाई गलाउन सजिलो हुने र आफ्ना सम्पूर्ण स्वार्थ पूरा गर्ने उसको योजना हो । त्यसैले चुनावको प्रधान चुनौती नै दक्षिणी छिमेक हो भन्ने प्रस्ट छ । संविधान घोषणाअघिदेखिको मिसन पूरा गर्न भारत तल्लीन छ । तीन दिनअघि आफ्ना दूतलाई नेपाल पठाएर संविधान घोषणा प्रक्रिया रोक्ने भारतीय संस्थापन पक्षको प्रयास त्यतिबेला सफल हुन सकेन । त्यसको झोकमा पाँचमहिने नाकाबन्दी लगाएर नेपालका दलहरूलाई गलाउने प्रयत्न भयो । केपी ओलीलाई प्रधानमन्त्री बन्नबाट रोक्न संविधानसभाबाट राजीनामा गरेका मधेसकेन्द्रित दलहरूलाई उनको विरुद्धमा भोट हाल्न पठाइयो, तर त्यो प्रयास पनि असफल भयो । ओलीलाई भारत भ्रमणको क्रममा मधेसकेन्द्रित दलहरूको माग पूरा गर्न अनुरोध गरियो, तर नेपालका मधेसीले कहाँनेर अधिकार पाएनन् भनी सोधिएको जिज्ञासा उताबाट मेटाउने काम भएन । नेपालको संविधान अझै अपुरो छ भन्ने अर्थ लाग्ने गरी तयार गरिएको संयुक्त विज्ञप्ति नेपाल पक्षको अडानका कारण निस्केन । विज्ञप्ति जारी होस् वा नहोस् तर स्वाधीनता बचोस् भन्ने प्रधानमन्त्री ओलीको राष्ट्रवादी अडानका कारण बचेको स्वाधीनता पछि आएर पुष्पकमल दाहालले मेटाउने काम गरे । संविधान संशोधनको लागि प्रतिपक्षी दलहरूमा खेल्ने र विभाजन ल्याउने अनेक प्रयत्न गरियो, तर त्यो पनि सफल हुन सकेन । अझ इतिहासमै सबैभन्दा विशाल मानिसको पंक्ति नौ दलले आयोजना गरेको कार्यक्रमका क्रममा काठमाडौंका गल्लीमा उत्रियो र नेपालको हितविरुद्ध खेल्ने शक्तिलाई जनताले खबरदारी गरे । मधेसी नागरिकको आँखा उघ्रियो कि केही सीमित मानिसको सबै मधेसी नेपाली नागरिकको अधिकारको कुरा उठाएर रैथाने समग्र मधेसी नागरिकमाथि शासन गरिरहने षड्यन्त्र उनीहरूले बुझे । साम, दाम, दण्ड, भेदको रणनीति हुँदाहुँदै संविधान संशोधन हुने सम्भावनाको अन्त्य भएपछि चुनाव घोषणा भएको हो । अब चुनाव हुनै नदिएर दाहाल सरकारलाई असफल पारी अर्को अनुकुल पात्रलाई सत्तामा ल्याउने खेल सुरु नहोलान् भन्न सकिन्न । मुख्य दल एकजुट भएर संविधान घोषणा गर्नेताका देखिएको असाधारण एकता देखाउन सके मात्र चुनावका सबै चुनौती अन्त्य हुनेछन् र देशमा चुनाव सम्पन्न भएर संविधान कार्यान्वयनको बाटोमा राष्ट्र रफ्तारमा अघि बढ्नेछ । चुनाव घोषणा भए पनि चुनावसम्बन्धी ऐन, नियम, कानुन व्यवस्थापिका संसद्बाट तयार नहुनु चुनावको अर्को चुनौती हो । अझै पनि संविधान संशोधनकै मुद्दाको गोलचक्करमा फसिरहेको संसद् चुनावी कानुन पारित गर्नेतिर ध्यानै पुर्याउन सकिरहेको छैन । कानुन बनेन भने चुनाव सम्पन्न हुने छैन । आवश्यक कानुन रोक्न संसद्लाई अलमलमा पारिरहन जरुरी हुन्छ । यही रणनीतिबमोजिम नै संसद्लाई संविधान संशोधनकै मुद्दामा फसाइरहने काम भएको छ । नेकपा एमालेले चुनावको वातावरण बनोस् भनेर संसद्मा संविधान संशोधनमाथिको छलफल खोल्ने तर बहसमा भाग नलिने रणनीति बनायो । किनकि केही दल एमालेले यसमाथिको छलफल हुनै नदेओस् र यसको सबै दोष एमालेमाथि लगाएर चुनाव रद्द गर्ने मिसनमा थिए । एमालेले अरूको उक्त रणनीति बुझेरै छलफल खुला गरिदिएपछि सत्तासीन दलहरू विलखबन्दमा पर्न गए । अहिले आएर संविधान संशोधन पारित भएपछि मात्र चुनावको वातावरण बन्ने हौवा फिजाइँदैछ, जहाँ एमाले कुनै पनि हालतमा राष्ट्रघाती विधेयक असफल पारेरै छोड्ने संकल्पमा छ । यसरी दलहरूको आआफ्नो रणनीति पनि चुनावको चुनौतीको रूपमा देखा परेको छ । चुनाव भएमा एमालेले ठूलो विजय पाउने डरले सत्तासीन दल यसबाट पछि हट्ने अनेक बहाना खोजिरहेका छन्, जो सम्भव हुने छैन । चुनाव रोक्ने अन्तिम अस्त्रको रूपमा विखण्डनकारी तत्ववलाई अगाडि सार्ने अर्को षड्यन्त्र हुँदैछ । नेपालमा दुई राष्ट्रियताको मुद्दा उठाई देश टुक्य्राउने आधार तयार पार्न केही बाह्य शक्ति लागिरहेका छन् र त्यसको मतियारको रूपमा सीके राउत प्रवृत्ति देखा परेको छ । संसद्बाट संविधान संशोधन गराउने काम सफल नभएको खण्डमा प्रयोग गर्न राउत प्रवृत्तिलाई जगेडा गरिएको प्रस्टै छ । कहिले दूध उम्लिए झैं उम्लनु र कहिले फेरि बरफ जमेजस्तै सेलाउनु राउत प्रवृत्तिको विशेषता हो । बाह्य शक्तिले उम्लनुभन्दा त्यस्तो प्रवृत्ति उम्लन्छ र सेलाउनु भनी आदेश आउँदा सेलाउन पुग्छ । चुनावको अन्तिम चुनौती भनेको प्रमुख दलहरूको एकतामा कमी, उनीहरूको आत्मविश्वासमा संकट र एकअर्कालाई पछार्ने दाउपेच नै हो । देश स्वतन्त्र र सार्वभौमसत्ता सम्पन्न भइसकेपछि आन्तरिक शक्ति नै प्रधान हुनुपर्छ र नेपालका दलहरूले जे चाहन्छन् त्यो नै प्रधान हो भन्नेमा प्रमुख दल नै अन्योल भएपछि चुनाव गर्ने हिम्मत त आउने कुरै भएन । मुख्य दल एकजुट भएर संविधान घोषणा गर्नेताका देखिएको असाधारण एकता देखाउन सके मात्र चुनावका सबै चुनौती अन्त्य हुनेछन् र देशमा चुनाव सम्पन्न भएर संविधान कार्यान्वयनको बाटोमा राष्ट्र रफ्तारमा अघि बढ्नेछ । शाह एमालेका केन्द्रीय सदस्य हुन् ।"
संकटा सेमिफाइनलमा,"बुटवलः विभागीय टोली एपीएफ क्लबका गोलरक्षक राजु नगरकोटीको कमजोरीको फाइदा उठाउँदै सीएमजी संकटा क्लब तिलोत्तमा गोल्डकप फुटबल प्रतियोगिताको सेमिफाइनलमा प्रवेश गरेको छ । संकटाले सोमबार भएको खेलमा एपीएफ क्लबलाई २१ गोलले हरायो । निर्धारित समय ११ गोलको बराबरीमा सकिएको खेलमा थप गरिएको समय सकिन पाँच मिनेट बाँकी रहँदा संकटाका विदेशी खेलाडी कोन मौसाले निर्णायक गोल गरेका थिए । सेमिफाइनलमा संकटाले हिमालयन शेर्पा क्लबसँग प्रतिस्पर्धा गर्नेछ । संकटाका मौसाले एक सय पाँचौं मिनेटमा एपीएफका गोलरक्षकको हातबाट फुत्किएको बललाई पोस्टको दिशा दिएका थिए । खेलको पहिलो हाफको अधिकांश समय बललाई नियन्त्रणमा लिएको एपीएफका आधा दर्जन प्रहार खेर फालेको थियो । नवीन लामा, रवि थिङको प्रहारलाई संकटाका गोल रक्षक विनय श्रेष्ठले असफल बनाए । दोस्रो हाफपछि लयमा फर्किएको संकटाले ४८औं मिनेटमा १० को अग्रता बनाएको थियो । संकटाका लागि मार्टिनले गोल गरे । उनले सलिन थापाको पासमा गोल गरेका थिए । एपीएफका रवि थिङले ६९औं मिनेटमा गोल गर्दै खेललाई ११ को बराबरीमा ल्याए । दोस्रो हाफपछि मैदान छिरेका सन्तोष श्रेष्ठको क्रसमा रविले गोल गरेका हुन् । ७५औं मिनेटमा संकटाका मार्टिनले गरेको प्रहार पनि पोस्ट माथिबाट बाहिरिएको थियो । संकटाका कोन मौसा म्यान अफ दी म्याच बने । प्रतियोगिताअन्तर्गत मंगलबार अन्तिम क्वार्टरफाइनल खेलमा नेपाल पुलिस र त्रिभुवन आर्मी क्लब भिड्नेछन् । १० टोलीको सहभागिता रहेको प्रतियोगिताको विजेताले पाँच लाख ५५ हजार पाँच सय ५५ रुपैयाँ र उपविजेताले तीन लाख ३३ हजार तीन सय ३३ रुपैयाँ पुरस्कार पाउनेछ ।"
सेमिफाइनलमा पुलिसको प्रतिद्वन्द्वी एपीएफ,"नेपालगन्जः प्रधानमन्त्री कप चौथो इन्डोनेपाल महिला भलिबल प्रतियोगितामा नेपाल पुलिस क्लबले आयोजक मध्यपश्चिमाञ्चललाई हराउँदै सेमिफाइनलमा एपीएफलाई प्रतिद्वन्द्वीका रूपमा पाएको छ । नेपालगन्जको कर्भडहलमा सोमबार भएको समूहगत चरणको आफ्नो अन्तिम लिग खेलमा पुलिसले आयोजक मध्यपश्चिमाञ्चललाई ३० को सोझो सेटमा हरायो । अर्को खेलमा एपीएफ क्लबले त्रिभुवन आर्मी क्लबलाई ३० को सोझो सेटमा पराजित गर्यो । लिग चरणको पहिलो खेलमा साबिक विजेता भारतको रेलवे टोलीलाई ३० को सोझो सेटमा हराएको पुलिसले सोमबार आयोजकमाथि २५११, २५८, २५१८ अंकको सहज नतिजा निकालेको हो । अर्को खेलमा एपीएफले आर्मीलाई २५५, २५८, २५९ अंकले पाखा लगायो । लिग चरणका दुवै खेल जितेको एपीएफ समूह बी' को विजेता बन्यो । एक खेल जितेको आर्मीले पनि समूह बी' को उपविजेताका रूपमा सेमिफाइनलमा स्थान बनायो । यसैगरी साबिक विजेता भारतको रेलवे अपराजित रहँदै समूह ए' को विजेताको रूपमा सेमिफाइनलमा प्रवेश गरेको छ । एक खेल जितेको पुलिसले उपविजेताको रूपमा सेमिफाइनलमा स्थान बनाएको हो । भारतको अर्को टोली वर्षात् एसोसियसन र आयोजक मध्यपश्चिमाञ्चल टोली भने दुवै खेलमा हार खेप्दै लिग चरणबाटै बाहिरिएका छन् । बाँके जिल्ला भलिबल संघको आयोजनामा सञ्चालित प्रतियोगितामा मंगलबार रेलवे र आर्मीबीच पहिलो तथा एपीएफ र पुलिसबीच दोस्रो सेमिफाइनल खेल हुनेछन् । प्रतियोगिताको विजेताले एक लाख ११ हजार, दोस्रोले ५५ हजार र तेस्रो हुने टोलीले ३५ हजार रुपैयाँ पुरस्कार प्राप्त गर्नेछन् । प्रतियोगिताको सर्वोत्कृष्ट खेलाडी, उत्कृष्ट स्पाइकर, उत्कृष्ट ब्लकर, उत्कृष्ट सेटर, उत्कृष्ट रक्षक र उत्कृष्ट सर्भरले पनि आकर्षक पुरस्कार प्राप्त गर्नेछन् ।"
