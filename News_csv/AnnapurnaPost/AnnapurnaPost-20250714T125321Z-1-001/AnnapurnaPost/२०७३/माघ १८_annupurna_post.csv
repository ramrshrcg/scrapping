शीर्षक,विवरण
ऊर्जाकाे पहिचान,"यो ब्रह्माण्डमा ऊर्जाबिना कुनै वस्तुको सिर्जना सम्भव छैन तर ऊर्जा कुनै वस्तु होइन । हरेक वस्तु र कार्य अनि सृष्टिसँग ऊर्जाको सीधा सम्बन्ध छ । ऊर्जाबिना कुनै कार्य सम्भव छैन । अहिले देशमा कुलमान घिसिङ एक सम्मानका पात्र बनेका छन् किनकि उनले आफ्नो ऊर्जालाई देश र जनताको कल्याणमा लगाए एउटा नयाँ आयामले देश र जनताको हित हुने काम गरे । उनीभन्दा अगाडिका कर्मचारीले जस्तो देश र जनता ठग्ने काममा आफ्नो ऊर्जा लगाएनन्, दिनप्रतिदिन उनकै हैसियतमा काम गर्ने कर्मचारीका कर्तुतहरू बाहिर आइरहेका छन् । तिनीहरूले आफ्नो ऊर्जा आफू र देशकै लागि निम्नकोटीको काममा लगाए । हामी विवश थियौं, सधैं गरिब र जलस्रोतको धनी देशका वासिन्दा बत्तीमुनिको अँधेरो झैं सधैं अन्धकारमा बाँच्न धैर्य गरिराख्यौं । सामान्य रूपले हेर्दा उनले नयाँ केही गरेका छैनन् । एउटा कर्मचारीले निर्वाह गर्नुपर्ने कर्तव्य र दायित्व नेपाली जनताप्रति निर्वाह गरेका छन् र पनि उनी हाम्रो लागि एक महान् नायक भएका छन् । नयाँ आयामले सोचेर, भित्री चुरो कहिल्यै खोजेका रहेनछौं, जुन कुरा कुलमान घिसिङले आफू विद्युत् प्राधिकरणको निर्देशक पदमा नियुक्त भएलगत्तै काठमाडौं उपत्यकामा विद्युत् कटौती कम गरेर देखाइदिए । त्यति मात्र नभएर उनले मुलुकभर नै विद्युत् कटौती गर्न सकिने कुरासँगै देशमा विद्युत् विकासको लागि अपनाउनुपर्ने नीति एवं योजनाबारे आफ्नो धारणा नै सार्वजनिक गरे । उनकै अनुसार अहिलेको हिउँदमा हामीले मज्जाले विद्युत् उपभोग गर्न पाएका छौं र दिनदिनै उनीप्रति आभारी भएका छौं । यस कार्यबाट उनले विद्युत् अभावको मार खेपिरहेका जनसमुदायबाट व्यापक समर्थन मात्र प्राप्त गरेका छैनन्, विद्युत् माफिया, कमिसनखोर एवं विद्युत् प्राधिकरणका भ्रष्ट कर्मचारीलाई जनतासामु प्रस्तुत गर्ने काम पनि गरे । उनको यो भित्री ऊर्जाले जनताको भलो हुने काम गरेको छ भने हाम्रै विद्युत् ऊर्जाको हामीले नै उपयोग गर्न पाएका छौं । महान् दार्शनिक अरस्तु भन्नुहुन्छ, मनको ऊर्जा नै जीवनको सार हो ।' जीवन पाएर त्यो जीवन ऊर्जा देश र जनताको हितमा लगाउन सकिने रहेछ भन्ने उदाहरण कुलमानले प्रस्ट पारिदिए । दैनिक १८ घन्टासम्म विद्युत् कटौती व्यहोर्न बाध्य काठमाडौंवासीले हृदयदेखि उनको प्रशंसा गरेका छन् । त्यही ऊर्जा कुलमानले जनहितमा लगाए भने उनीभन्दा अगाडिका जिम्मेवार व्यक्तिहरूले आफ्नो व्यक्तिगत स्वार्थमा लगाइरहेका रहेछन् । हत्केलाले सूर्यलाई छेक्न नसकिएजस्तै अपराध गतिविधि अपनाउने र जनतालाई ठग्नेहरूको पर्दाफास एक दिन अवश्य हुनेछ किनकि सत्य धेरै समय लुकाउन सकिन्न । ओशोले मार्मिक तरिकाले भन्नुभएको छ, जीवित भएर जिउनु मात्र मनुष्यको उद्देश्य होइन, असली उद्देश्य उसको ऊर्जा जागरण र स्वचिन्तनमा लगाउनु हो । किनकि स्वचिन्तनबाट मात्र आफू हुनु, आफ्नो असल कर्म र जनहितको बोध हुन्छ ।' कुलमानको जीवन, उनको सोच अनि उनको जीवन ऊर्जाको परिणाम ओशोको यो वचनसँग पनि मिल्न गएको छ । रविशंकरले भन्नुभएको थियो, धनी बन्ने चाहनाले मानिसलाई लोभी, स्वार्थी र लालची बनाउँछ ।' आज हाम्रा नेतृत्व वर्गलाई यही कोटीमा राख्दा अन्यथा हुँदैन किनकि आफ्नो व्यक्तिगत स्वार्थ र सम्पन्नताको लालचले देश नंग्याइसकेका छन् । उनीहरूको ऊर्जा देशलाई सकेसम्म चुस्ने र खोक्रो बनाउने अनि जनतामाथि खेलबाड गर्ने काममा खर्च गराइरहेछन् । प्रकृतिमा अलगअलग रूपमा ऊर्जा उपलब्ध छ । प्रकाश ऊर्जा, यान्त्रिक ऊर्जा, गुरुत्वाकर्षण ऊर्जा, विद्युत् ऊर्जा, ध्वनि ऊर्जा, रासायनिक ऊर्जा र परमाणु ऊर्जा आदिआदि । प्रत्येक ऊर्जाले एकअर्कामा समन्वयात्मक रूपले काम गरिरहेका हुन्छन् । जसको कारणले हाम्रो जीवन चलिरहेको छ । यीमध्ये कुनै एक ऊर्जा मात्र नहुने हो भने पनि संसार चल्न मुस्किल हुनेछ । यी हामीले बाहिर जानेका ऊर्जाका रूप हुन् तर त्योभन्दा गहिराइमा हामी प्रत्येक भित्र महत्वपूर्ण ऊर्जा छिपेको छ, जसको हामीले पूर्णरूपमा प्रयोग गरेकै छैनौं । हामीभित्र रहेको प्राणमय ऊर्जा, प्रेम ऊर्जा, कर्म ऊर्जा, सकारात्मक विचारको ऊर्जा, ध्यान ऊर्जा, संगीत ऊर्जा जसले हृदयलाई तरंगित गराइदिन्छ र अस्तित्वसँग साक्षात्कार गराइदिन्छ । यी भित्री ऊर्जाले सधैं प्रसन्न, जाँगरिलो, जागरुक, प्रेमल र करुणावान् बन्न प्रेरित गर्छन् । यी प्रत्येक मानिसभित्र हुने ऊर्जाका स्वरूप हुन्, तर मानिसले यसलाई प्रयोगमा ल्याएकै छैन । प्रयोगमा ल्याउँदो हो त जताततै स्वार्थ र संकुचित भावनाले भरिएका व्यक्तिहरू र तिनका कर्मका नकारात्मक परिणाम हामीले समेत भोग्नु पर्दैनथ्यो होला । एकजना कुलमानको सकारात्मक ऊर्जाले जनताले यति धेरै राहत पाउँदा रहेछन् भन्ने छर्लंग भइसकेपछि के प्रत्येकले सोचेका छौं, हाम्रो भित्री ऊर्जा हामीले कता लगाइरहेका छौं ? हाम्रो सफलताअसफलता, हाम्रो सुखदुःखको अनुभूति र हाम्रो कर्मको फल हाम्रो ऊर्जासँग सम्बन्ध राख्छ । हामीले ऊर्जा जता लगायौं, त्यही फल प्राप्त गर्दछौं । जसरी पानी छेकेर बाँध बनाएर विद्युतीय ऊर्जा निकाल्न सकिन्छ भने उर्लेर खेर गएको पानी बाढीस्वरूप बनेर खेतीपाती, जमिन नष्ट गरिदिन्छ । सौर्य ऊर्जालाई प्रयोगमा ल्याएर विद्युतीय ऊर्जामा परिणत गर्न सकिएजस्तै हाम्रो प्रेमरूपी ऊर्जा प्रयोगमा ल्याएर सम्बन्धमा मधुरता, उमंगता र स्वतन्त्रता अनुभव गर्न सकिन्छ । हाम्रो कर्मरूपी ऊर्जालाई सक्रिय गराएर जुनसुकै कर्मलाई सेवाभावको हिसाबले प्रयोग गर्न सकिन्छ, जसको परिणाम कल्याणकारी हुन जान्छ । हामीले अनुभव गरिसक्यौं एकजना कुलमानले आज देश उज्यालोमा रमाएको छ । विद्यार्थीहरूले उज्यालोमा पढ्न पाएका छन् । गृहिणीहरूले उज्यालोमा भान्छा चलाउन पाएका छन् । कुलमानजस्तै अरू तीनजना देश र जनताको सेवामा लाग्ने देशले निकास पाउँथेन त ? हाम्रा घरमा परिवारबीच सम्बन्ध सुमधुर छैन भने हाम्रो प्रेम ऊर्जाले काम गरेको छैन अर्थात् हामीले प्रेम ऊर्जालाई प्रयोगमै ल्याएका छैनौं । हाम्रो व्यापार, व्यवसाय सफल भएको छैन भने कर्म ऊर्जालाई प्रयोग गरेकै छैनौं । म जसरी पनि सफल बनाउँछु भनेर त्यसमा दत्तचित्त भएर ऊर्जा प्रयोग गरेकै छैनौं । कार्यालयमा असल प्रशासक वा कर्मचारी बन्न सकेका छैनौं भने हामीभित्रको ऊर्जा जगाएर कर्ममा लगाउने प्रयत्न गरेकै छैनौं । हाम्रो अध्ययनअध्यापन सोचेअनुरूप राम्रो भएको छैन भने पनि हाम्रो चेतना जागरणमा त्यो ऊर्जालाई प्रवाह हुन दिएकै छैनौं । ऊर्जा देखिने वस्तु होइन । हामी सबैभित्र छिपेको अथाह शक्ति ऊर्जा हो, जसलाई शब्दमा व्यक्त गर्न पनि गार्हो हुन्छ । यसलाई अनुभव मात्र गर्न सकिन्छ र त्यो ऊर्जा हाम्रा कर्ममा शतप्रतिशत प्रयोग भए भने हाम्रा कर्मका परिणामहरूले हामीलाई आनन्दमा लग्दछन् । हामीभित्र छिपेको ऊर्जालाई निर्देशन दिएर सही मार्गमा लगाउने काम हाम्रो हो । मानिसको जीवन अस्तित्वले प्रदान गरेको एउटा उपहार हो । यो जीवन ऊर्जालाई कुलमानले जस्तै हामी प्रत्येकले सही मार्गमा प्रयोग गर्न सक्यौं भने आफ्नो र सारा जगत्को भलाइमा काम आउन सक्छ । यो पो हो त जीवन पाउनु, जिउनु, रमाउनु र कसैलाई केही गर्न सक्नुको आनन्द । दिनुमा छ जीवन, लिनुमा होइन । एकजना जापानिज प्रोफेसर भन्नुहुन्थ्यो, देश बनाउन चारजना असल मानिस भए पुग्छ र देश बिगार्न पनि चारजना खराब मानिस भए पुग्छ ।' हामीले अनुभव गरिसक्यौं एकजना कुलमानको कारणले आज देश उज्यालोमा रमाएको छ । विद्यार्थीहरूले उज्यालोमा पढ्न पाएका छन् । गृहिणीहरूले उज्यालोमा भान्छा चलाउन पाएका छन् । सबैमा अहोभावको भाव पलाएको छ । सब सकारात्मक छन् । कुलमानजस्तै अरू तीनजना देश र जनताको सेवामा लाग्ने व्यक्ति जन्मन सके के हाम्रा जापानिज प्रोफेसरले भने झैं देशले निकास पाउँथेन त ? त्यसैगरी दुईचारजनाको व्यक्तिगत स्वार्थले देशको यो हविगत भएको पनि छ । स्वाभिमानी, न्यायप्रेमी र जनताका सेवक कुलमानको ऊर्जा अरू बढाउन र उनीजस्ता व्यक्तिलाई देशमा टिकाइराख्न हाम्रो समर्थनको ऊर्जा पनि उनलाई थपौं र उनलाई विचलित हुने अवस्था सिर्जना हुन नदिन एकजुट भएर लागौं । यस्ता न्यायप्रेमी ऊर्जावान् व्यक्तिलाई टिक्न नदिने अनेक दुष्प्रयास हुन सक्छन् । तिनका लागि हाम्रो ऊर्जा प्रस्फुटन हुन दिऊँ । मदर टेरेसाले भन्नुभएको छ, तिम्रो इमानदारीप्रति ईष्र्या गर्ने र तिम्रो ऊर्जा घटाउन खोज्ने प्रयासरत व्यक्तिहरू समाजमा थुप्रै हुन सक्छन्, तर पनि तिमी आफ्नो इमानदारीमा अगाडि बढिरहु, हामीभित्र रहेको ऊर्जालाई नयाँ आयामबाट प्रयोगमा ल्याऔं किनकि ऊर्जाकै कारण यो पृथ्वी, हामी मानिस र यो ब्रह्माण्डको सिर्जना भएको छ । पृथ्वी, सौर्यमण्डल र ब्रह्माण्डभित्र लुकेको अदृश्य ऊर्जाजस्तै हामी प्रत्येकभित्र लुकेको ऊर्जाको उजागर गरौँ र एक समृद्ध राष्ट्रको पहिचान कायम राख्नमा सहयोग गरौं ।"
संशोधन कि सहमति र सहकार्य,"हिजो जुन जुन राजनीतिक शक्तिको सहमतिमा संविधान जारी भएको थियो, ती शक्ति अहिले संविधानको स्वामित्व ग्रहण गर्न आनाकानी गरिरहेका छन् । मधेसकेन्द्रित राजनीति गर्दै आएका केही राजनीतिक दल र जनजाति मुद्दाकेन्द्रित राजनीति गर्ने केही दलले त सुरुदेखि नै वर्तमान संविधान स्वीकार्य गरेका थिएनन् । उनीहरूले त राजधानीमा एकपक्षले दीपावली मनाइरहँदा आफ्नो प्रभाव क्षेत्रमा ब्ल्याक आउट नै गरेका थिए । संविधानप्रति सन्तुष्ट वा असन्तुष्ट जुनसुकै दल भए पनि अहिले उनीहरूकै गैरजिम्मेवार गतिविधिले सिंगो देश बन्धक बनिरहेको छ । संविधान कार्यान्वयन प्रक्रिया रोकिएको छ । राजनीतिक क्षेत्र अन्योलमा रुमलिरहँदा त्यसको स्वाभाविक रूपमा नकारात्मक प्रभाव अन्य क्षेत्रमा पनि परेको छ । अवस्था कतिसम्म गम्भीर बनिसकेको छ भने शान्ति, समृद्धि, सुशासन होइन कि कतै जनताको आन्दोलनबाट प्राप्त अधिकारहरू गुम्ने त होइन ? आन्दोलनबाट प्राप्त गणतन्त्र, संघीयता, धर्म निरपेक्षता, समानुपातिक समावेशीता जस्ता उपलब्धि नै संकटमा पर्ने त होइन ? आशंकाहरू बढेका छन् । वर्तमान संविधानमा २०७४ माघ ७ सम्म तीन तहको निर्वाचन गर्ने व्यवस्था छ । यदि २०७४ माघ ७ गतेसम्म तीन तहको निर्वाचन गरिएन भने त्यसबेला संवैधानिक संकट उत्पन्न हुने निश्चित छ । गर्न त त्यसबेला सबै दल मिलेर २०७४ माघ ७ सम्म तीन तहको निर्वाचन गर्ने संवैधानिक व्यवस्था संशोधन गरी दलहरूले २०७५ माघ ७ बनाउलान् तर त्यसले जनतामा कस्तो सन्देश दिनेछ ? त्यति मात्र होइन, त्यसरी संविधान संशोधन गर्ने अधिकार यो संसद्लाई छ छैन भनी अदालतमा समेत प्रश्न उठ्नेछ । देशको राजनीतिक संकट समाधान गर्ने राजनीतिक दलहरूले नै हो । त्यो पनि अहिले भएकै दल र दलका नेतृत्वले नै हो । रातारात अरू कुनै दल वा शक्ति आइहाल्ने वा विदेशीले समस्या समाधान गरिदिने भन्ने हुँदैन । देशमा भएको राजनीतिक परिवर्तनको नेतृत्व अहिले भएकै दलले गरे । यिनै दलले संविधान जारी गरे । अब संविधानको कार्यान्वयन पनि यिनीहरूले गर्ने हो । अहिले भएको शक्ति भनेको कांग्रेस, एमाले, माओवादी, मधेसवादी र राप्रपा नै हुन् । संविधान जारी हँदा यीमध्ये एउटा शक्ति मधेसवादीलाई सहमतिमा ल्याउन नसक्दा संविधान कार्यान्वयनमा समस्या देखियो । भोलि मधेसवादीलाई सहमतिमा ल्याई एमाले वा राप्रपाजस्ता शक्तिलाई बेवास्ता गरियो वा अरू मिलेर कांग्रेस, माओवादी वा यीमध्ये कुनै एउटा शक्तिलाई बेवास्ता गर्ने कार्य भयो भने पुनः समस्या आइहाल्छ । त्यसैले हाम्रो देशको राजनीतिक शक्ति सन्तुलनको यथार्थ भनेको उल्लिखित राजनीतिक शक्तिबीच सहमति र सहकार्य नै हो । जनताको अभिमत पनि सहमति र सहकार्य गर भन्ने हो, निषेधको राजनीति होइन । यो वास्तविक यथार्थलाई आत्मसात गर्दै दलहरूबीच पुनः सहमति र सहकार्य जरुरी छ । सहमति गर्दा केही प्राप्त गर्ने र केही छोड्ने गर्नै पर्दछ । कि आफू एक्लैले सक्नुपर्यो, यदि आफू एक्लैले सकिँदैन वा आवश्यक बहुमत छैन भने अरूका विचार सुन्नैपर्छ । सबैका माग र एजेन्डाको सम्बोधन गर्नैपर्दछ । यसो गर्दा कांग्रेस, एमाले, माओवादी, मधेसवादी, राप्रपा कुनै पनि पार्टीले भनेजस्तो हुँदैन । केही कुरा प्राप्त गर्ने र केही कुरा छोड्ने गर्नैपर्दछ । यसको विकल्प छैन । आखिर ढिलोचाँडो यसो गर्नैपर्दछ भने किन देशलाई बन्धक बनाउने ? मिलन बिन्दु खोजी सहमति गर्न किन ढिलाइ गर्ने ? ढिलाइ गर्दा कसलाई फाइदा भएको छ ? केही सीमित वर्गलाई फाइदा भएको होला, तर सिंगो मुलुक र आम नेपाली जनतालाई घाटा पुगेको छ । देशको राष्ट्रियता, स्वाधीनता र सम्मान कमजोर बन्दै गएको छ । जातजाति र क्षेत्रबीच अविश्वास पैदा भएको छ । विदेशी शक्तिले खेल्ने ठाउँ पाएको छ । आर्थिक गतिविधि प्रभावित हुँदा देश कमजोर बन्दै गएको छ । जनताको आन्दोलनबाट प्राप्त उपलब्धि संकटमा पर्दै गएका छन् । यी कुरा नेताहरूले बुझेर पनि दलगत र व्यक्तिगत स्वार्थ अनि सत्तामोहका कारण आफ्ना काम र व्यवहारहरूमा सुधारेका छैनन् । उनीहरूले व्यक्तिगत, दलगत स्वार्थ अनि सत्ता र पद प्राप्तिका निम्ति राष्ट्रलाई नै दाउमा राखेका छन् । देश र जनतालाई बन्धक बनाएका छन् र विदेशीका गोटी बनेका छन् । यतिबेला राष्ट्र र जनताप्रति दल र तिनका नेता चिन्तित छन् र राजनीति गरेका हुन् भने छिटोभन्दा छिटो आपसी सहमति गरेर समस्याको निकास खोज्नुपर्छ । अनावश्यक हठ र ढिपी गरेर देशलाई बन्धक बनाउनु हुँदैन । अहिले संविधान संशोधनसम्बन्धी विधेयक संसद्मा छ त्यो पास होला वा फेल होला त्यो अलग विषय हो । तर सत्य के हो भने दलहरूबीच सहमति भएन भने त्यो संशोधन विधायक पास वा फेल जे भए पनि त्यसले अहिलेको समस्या समाधान गर्न सक्दैन । समस्या अझ बढी जटिल हुन्छ । संविधान त यसअघि पनि बनेको पाँच महिनामै संशोधन भयो तर समस्या समाधान भएन । अब पनि सहमति नभए संकटमा परेको देश निकास होइन थप मुठभेट र संकटतर्फ धकेलिनेछ । आफ्नो व्यक्तिगत तथा दलगत स्वार्थका निम्ति देशलाई बर्बादीतर्फ धकेल्ने अधिकार कसैलाई छैन । अब देशको माटो छातीमा राखेर निर्णय गर्नुपर्दछ । जनताको सुन्दर सपनामाथि आगो लगाउने अधिकार कसैलाई छैन । कसैले त्यस्तो धृष्टता गर्छ भने उसलाई इतिहासले क्षमा दिने छैन । जनताले माफी दिनेवाला छैनन् । यसैले समय हुँदै समस्याको निकास खोज्न सबै राजनीति शक्ति अग्रसर बन्नुपर्दछ । खरानीको निम्ती घरमा आगो लगाउने मूर्खता गर्नु हुन्न । संविधान संशोधन र प्रदेशको सीमा हेरफेर ठूलो विषय होइन । संविधान धर्मशास्त्र पनि होइन, जुन समयअनुकुल संशोधन नहोस् । २००७ सालको संविधान ६ पटक संशोधन भएको थियो । २०१७ सालको संविधान तीनपटक, २०६३ सालको अन्तरिम संविधान १२ पटक संशोधन भएको थियो । अहिलेकै संविधान पनि एकपटक संशोधन भइसकेको छ । संघीय प्रदेश, संख्या र सीमा पनि अपरिवर्तनीय विषय होइनन् । आवश्यक पर्दा प्रदेशको संख्या र सीमाहरू प्नि हेरफेर हुन सक्छन् । हो, प्रदेशका संख्या र सीमा बनाउँदा सामथ्र्य र पहिचानजस्ता विषयलाई ख्याल गर्नुपर्ला ? इतिहास, भूगोल, जनसंख्या र संस्कृतिजस्ता विषयहरूलाई ध्यान दिनुपर्ला । औचित्य र आवश्यकताअनुसार परिवर्तन गर्न सकिन्छ । फेरि परिवर्तन गर्न सकिन्छ भनेर राष्ट्र र जनतालाई अहित हुने गरी संघीयता र संविधानवादका मूल्यमान्यतालाई तिलाञ्जली दिएर संशोधन गर्न पनि हुन्न । त्यसैले यी विषयलाई अत्यन्त ठूलो र जटिल विषय बनाई राजनीतिक गतिरोध उत्पन्न गर्नु हँदैन । दलहरूले सहमति गरेर समस्याको पहिचान गर्ने र समाधान पनि गर्न सके संविधान कार्यान्ययन पनि हुन्छ, चुनाव हुन्छ र देशमा शान्ति र आर्थिक समृद्धिले गति लिनेछ । प्राप्त अधिकार संस्थागत हुनुका साथै थप अधिकार प्राप्तिको बाटो खुल्नेछ । अब देशको राजनीतिले शक्ति सन्तुलन र जनताको चाहनालाई ख्याल गर्दै सहमति गरेर अगाडि बढ्नु पर्दछ । गतिरोध बढाउने होइन, निकास निकाल्नुपर्दछ । सहमति गरेर समस्याको पहिचान गर्ने र समाधान पनि गर्न सके संविधान कार्यान्ययन पनि हुन्छ, चुनाव हुन्छ र देशमा शान्ति र आर्थिक समृद्धिले गति लिनेछ । प्राप्त अधिकार संस्थागत हुनुका साथै थप अधिकार प्राप्तिको बाटो खुल्नेछ । त्यसैले अहिलेसम्म जजसले जेजस्ता हठ वा इगो पालेका भए पनि अब ती सबै हठ र इगो छोडेर देश र जनताको हितलाई केन्द्र बिन्दुमा राख्दै सहमतिका निम्ति प्रयत्न गर्नुपर्दछ । त्यो सहमति खोज्ने मुख्य दायित्व सत्तारुढ दलको हो । सरकारको नेतृत्व अहिले माओवादी र कांग्रेसले गरिरहेका छन् । उनीहरूले सरकार बाहिर भएका एमालेसहित अन्य दललाई सहमतिमा ल्याउँदै सरकारलाई समर्थन गरे पनि असन्तुष्ट मधेसवादी र राप्रपाको समेत विश्वास जितेर नयाँ शिराबाट सहमति र सहकार्य गर्दै अगाडिमै कल्याण छ । यदि नयाँ परिवेशमा नयाँ उचाइबाट राजनीतिक शक्तिबीच सहमति र सहकार्य भयो भने त्यसले संविधान कार्यान्वयनमा देखिएको अवरोध अन्त्य गर्नेछ । संविधानप्रति सबैले अपनत्व महसुस गर्नेछन् । निर्वाचनको वातावरण बन्नेछ । तीन तहको निर्वाचन सम्पन्न भएसँगै देश संघीय संरचनाको कार्यन्वयनमा जानेछ । राजनीति स्थायित्व भएपछि देशमा विकास र समृद्धि हुनेछ । अगाडि बढेको राजनीतिक अधिकार प्राप्ति र पछाडि परेको आर्थिक अवस्थाबीच सन्तुलन हुनेछ । त्यसैले सहकार्य र सहमतिका आधारमा समस्याको समाधान खोजौं । राई राप्रपाका सहायक महामन्त्री हुन् ।"
सहमति र असहमतिबाट सकस राजनीति,"धेरैले भन्छन्, २०१५ सालको पहिलो आमनिर्वाचनपछि राजा महेन्द्र र बीपी कोइरालाबीच सहकार्य हुन सकेको भए आज नेपालले धेरै फड्को मारिसक्थ्यो । २०३३ सालमा बीपी निर्वासनबाट राष्ट्रिय मेलमिलापको नीति लिएर फर्कंदा त्यसले सार्थकता पाएको भए मुलुकको राजनीति अहिलेभन्दा भिन्न हुन्थ्यो होला, कम्तीमा अहिलेको जस्तो फोहोरी र दुर्गन्धित हुने थिएन कि ! २०४६ सालको जनआन्दोलनबाट बहुदलीय प्रजातन्त्रको पुनस्र्थापना भएपछि त्यसबेलाका शक्ति मानिएका नेपाली कांग्रेसले वामपन्थी शक्तिलाई पनि साथ लिएर अघि बढेको भए र आफैंभित्र घातअन्तर्घात र सांसद बेचबिखनको राजनीति नगरेको भए मुलुक दसबर्से द्वन्द्वमा फस्दैनथ्यो कि ? ०६२६३ सालको जनआन्दोलनलगत्तै राष्ट्रिय महत्वका केही विषयमा हचुवामा निर्णय नगरी संविधानसभाले पूर्ण लोकतान्त्रिक विधि अपनाएर बनाएको संविधानलाई कुरेको भए जाति हुन्थ्यो कि ? पहिलो संविधानसभाको निर्वाचनपछि तिनै दलका नेता भन्थे अबको दस वर्ष राष्ट्रिय सहमतिमा मुलुक चल्नुपर्छ । त्यसो हुन सकेको भए मुलुक अहिले यो अवस्थामा हुने थिएन कि ? यी इतिहास भए । तर दलहरूले इतिहासबाट कहिल्यै सिकेनन् । दुर्भाग्य यही रह्यो । धेरै सकसपछि संविधानसभाको निर्वाचन भयो । परिणाम कसैले नसोचेको आयो, एक किसिमले विश्व राजनीति नै अचम्मित पार्ने गरी । त्यहीकारण होला गिरिजाप्रसाद कोइरालालाई राष्ट्रपति बनाउने भद्र सहमति पनि तोडियो र त्यहींबाट समस्याको नयाँ शृंखला सुरु भयो । यो सबैले बुझेको र सहमति तोड्नेले नै स्विकारेको कुरा हो । त्यतिखेर राजा ज्ञानेन्द्रसँग पनि भद्र सहमति भएको थियो रे ! जे होस्, निर्वाचनपछि प्रमुख दलहरूबीच शक्ति बाँडफाँटमा सहमति भयो । सबैभन्दा ठूलो दल बनेको नेकपा माओवादी (एनेकपा माओवादी हुँदै अहिले माओवादी केन्द्र) ले प्रधानमन्त्री, दोस्रो दल नेपाली कांग्रेसले राष्ट्रपति, तेस्रो दल नेकपा एमालेले संविधानसभाको अध्यक्ष पाए भने प्रमुख घटक मधेसी दलहरूबाट उपराष्ट्रपति बने । कांग्रेसबाहेक माओवादी र एमालेले पालैपालो प्रधानमन्त्री चलाए । पहिलो माओवादी (पुष्पकमल दाहाल), दोस्रो एमाले (माधवकुमार नेपाल), संसद्मा १७ पटकको निर्वाचनपछि तेस्रो पनि एमाले (झलनाथ खनाल) अनि चौथो माओवादी नै (डा बाबुराम भट्टराई) । तीमध्ये पहिलोचाहिँ आमनिर्वाचनकै नतिजाको आडमा प्रधानमन्त्री बने भने दोस्रो गिरिजाप्रसादको समर्थनमा, तेस्रो पुष्पकमल दाहाल प्रचण्ड' को समर्थनमा र चौथोचाहिँ माओवादीभित्रको अन्तरसंघर्षको कारण प्रधानमन्त्री बने । यद्यपि, संविधान बनेन, संविधानसभा विघटन भयो र तिनै प्रमुख दलले सहमति गरेर कर्मचारीको चुनावी सरकार बनाए, बहालवाला प्रधानन्यायाधीश खिलराज रेग्मीको अध्यक्षतामा । संविधानसभाको निर्वाचन भयो । जसरी पहिलो संविधानसभा निर्वाचनमा कसैले सोच्दै नसोचेको अप्रत्याशित नतिजा आयो, त्यस्तै दोस्रो संविधानसभामा पनि सोचेभन्दा धेरै फरक नतिजा निस्क्यो । सबैभन्दा ठूलो दलमा फर्केको कांग्रेसले प्रधानमन्त्री पाए, दोस्रो बनेको एमाले प्रमुख सत्ता साझेदार बने र तेस्रोमा खुम्चिन पुगेको एमाओवादी प्रतिपक्षमा बसे । साथै एमालेले संविधानसभाको अध्यक्ष र एमाओवादीले उपाध्यक्ष पाए । यी तीन र अन्य दललगायतको प्रयास र सहमतिमा संविधान बन्यो र जारी भयो । यहाँसम्म सहमति भएकै हो । संविधानमा विमति राखेर मधेसवादी दलहरूले आन्दोलन सुरु गरे । संविधानमा केकति कमजोरी थिए, त्यो तिनै जानून् । मैलेचाहिँ एउटा गल्ती देखेको थिएँ र त्यसलाई नागरिकको सुझावस्वरूप र त्यसबारे एउटा लेख एउटा दैनिक पत्रिकामा पठाएको पनि थिएँ । उक्त लेख प्रकाशन हुने आश्वासन पाएको थिएँ, तर भएन । गल्ती थियो, संविधानसभालाई नै व्यवस्थापिकासंसद्मा परिणत गर्ने । त्यही नै अहिले मुलुकलाई घाँडो भएको छ । यसले गर्दा पहिलो कुरा त आफैले बनाएको संविधान आफैंले पटकपटक संशोधन गर्न परिरहेको छ । जुन आफैंमा गलत प्रक्रिया हो । आफैं बोक्सी आफैं धामी । दोस्रो, संविधानको मर्मअनुरूप जनताले नयाँ प्रतिनिधि छान्न पाएन, जसले गर्दा संविधानको कार्यान्वयनमा विलम्ब भइरहेछ । अर्को गल्ती थियो, संविधानसभालाई नै व्यवस्थापिकासंसद्मा परिणत गर्ने भएपछि अर्को आमनिर्वाचन नभएसम्म कम्तीमा राष्ट्रपति, उपराष्ट्रपति, सभामुख र उपसभामुखलाई कायम राख्नुपथ्र्यो । त्यसो नहुँदा नयाँ शक्ति समीकरणको लागि खिचातानी सुरु भयो, जुन नयाँ कलहको बीउ बन्यो । जे होस्, नयाँ संविधानमुताविक राष्ट्रपति, उपराष्ट्रपति, प्रधानमन्त्री, सभामुख र उपसभामुखको निर्वाचन हुने भयो । त्यसपछि सहमतिको ठाउँमा असहमति र भद्र सहमतिको ठाउँमा बेइमानीको कुरा उठ्यो । बखेडा सुरु भयो, कांग्रेसले भद्र सहमतिअनुसार संविधान जारी भएपछि स्वतः एमालेलाई प्रधानमन्त्री छोडेन । निर्वाचन भयो, प्रधानमन्त्रीमा एमाले विजयी भयो । त्यसपछि राष्ट्रपति र सभामुखको निर्वाचन हुने भयो, कांग्रेसले सभामुखमा एमाओवादीलाई समर्थन गर्ने गरी उम्मेदवारी दिएन । त्यसको अर्थ प्रधानमन्त्रीमा पराजित भएपछि कांग्रेसले खोजेको राष्ट्रपति थियो, जुन पहिलेको सहमतिअनुसारै थियो । तीनवटा प्रमुख दलहरूमध्ये दोस्रो ठूलो दलले प्रधानमन्त्री र तेस्रो ठूलो दलले सभामुख पाएपछि पहिलो ठूलो दलले राष्ट्रपति पाउनुपर्ने स्वाभाविकै थियो । तर भद्र सहमति नमान्नेलाई देखाइदिने हिसाबले एमालेले राष्ट्रपतिमा उम्मेदवारी दियो र विजयी पनि भयो । यहाँनेर एमालेले अहमताका साथ रिस साँध्यो । भन्नै पर्दा, राजनेताको क्षमता राख्ने नेता केपी ओलीले त्यतिधेरै असहिष्णुता देखाउन नहुने । हुन त, राजनेताको परिचय पछि पाएका हुन् । अर्को, एमाओवादीले त्यसमा खेल खेल्यो, एमाले र कांग्रेसबीच दुरी कायम राख्न सफल भयो र सत्ताको साँचो आफैंसँग राख्यो । होइन भने कांग्रेसले एमाओवादीलाई सभामुखमा समर्थन गरेपछि एमाओवादीले पनि कांगे्रसलाई राष्ट्रपति दिन सदाशयता देखाउनुपथ्र्यो । एमालेसँगको सत्ता साझेदारीले गर्दा कांग्रेसलाई समर्थन गर्न सकिएन भन्न मिल्दैनथ्यो । किनकि त्यही कारण सत्ता गठबन्धन टुट्दैनथ्यो, एमाओवादीलाई छोडेर एमाले सत्तामा पुग्दैनथ्यो । रह्यो, राष्ट्रिय सहमतिको सरकार र भद्र सहमतिको कुरा । प्रश्न थियो, कांग्रेस कसरी राष्ट्रिय सहमतिको सरकारमा सामेल हुने ? सबैभन्दा ठूलो दल भएर पनि, न प्रधानमन्त्री आफ्नो, न राष्ट्रपति, न सभामुख । प्रतिपक्षीमा रहनुबाहेक दलीय राजनीतिको मान्यताविपरीत अरू कुनै स्पेस पाएन र पानीविनाको माछाजस्तै बन्यो कांग्रेस । त्यसैले कांग्रेस जसरी भए पनि सरकार ढाल्नमै लाग्यो र सफल पनि भयो । यसमा भित्री र बाहिरी खेल उनै जानून् । त्यसबेलाको हल्लाअनुसार नौ महिनापछि कांग्रेसले सरकारको नेतृत्व लिने गरी माओवादी केन्द्रको नेतृत्वमा कांग्रेस गठबन्धनको सरकार बन्यो । तर कुनै पनि बेला यो गठबन्धन टुट्न सक्छ । किनकि भद्र सहमति बेलाबेला तोडिएकै हो । पहिले कांगे्रसका अध्यक्ष सुशील कोइरालाले तोडे, त्यसपछि एमालेका अध्यक्ष केपी ओलीले तोडे । अब आगे के हुने हो भगवान् जानून् । प्रचण्डले भनिसकेका छन्, अब पहिले भै सजिलै प्रधानमन्त्रीबाट राजीनामा दिन्न भनेर । कांग्रेसले प्रधानमन्त्री पाएन भने फेरि एमालेकांग्रेस वा एमालेमाओवादी केन्द्रको गठबन्धन गाह्रो कुरा भएन । यो बहुदलीय राजनीतिको चरित्रै हो । अहिले बजारमा संविधान संशोधन र निर्वाचनको कुरा चलिरहेछ । एकथरी भन्छन्, संविधान संशोधन होइन कार्यान्वयन । त्यो भनेको पहिला निर्वाचन गर भनेको हो । अर्कोथरी भन्छन्, संविधानको संशोधनबिना निर्वाचन सम्भव छैन । दुवै अवस्था पेचिला छन् । सडक र संसद्मा नाटक मञ्चन भइरहेछ । सडक बन्द हुने, खुल्ने र बन्द हुने भइरहेछ । हाम्रो मुलुकमा सहमति राष्ट्र उत्थानको लागि होइन, आआफ्नो दलगत, गुटगत र व्यक्तिगत स्वार्थ पूरा गर्न र सत्तामा भागबन्डा गरी बाँडिचुँडी खान हुने गरेको सबैलाई जगजाहेरै छ । उता संशोधन विधेयक नाटकीय ढंगले संसद्मा पेस भएको छ । उखानै छ, तिमी पिटुँलाजस्तो गर, म रुँलाजस्तो गर्छु । अदालतले संसदीय प्रक्रियामाथि न्यायिक हस्तक्षेप गर्न नमिल्ने तर हुने निर्णयमा सुनुवाइ हुनसक्ने निर्णय दिएको छ । जे होस्, संविधानमा तोकिएको अवधिमा स्थानीय, प्रदेश र संघको निर्वाचन भइसक्नुपर्छ । त्यो नभएमा संविधान नै खारेज भएर २०४७ सालको संविधानमा फर्कने कुरा पनि यदाकदा सुनिन्छ । हुन त, यो मुलुकमा जे पनि सुनिन्छ र जे पनि हुनसक्छ । किनकि भएका पनि छन् । कुरा हो, संविधान खारेज गरेर २०४७ सालको संविधान लागू गर्ने कसले ? कि त संविधानमै लेखिएको हुनुपर्यो, उल्लिखित अवधिमा निर्वाचन नभएमा यो संविधान स्वतः खारेज भई २०४७ को संविधान लागू हुन्छ भनेर । त्यो त पक्कै छैन । सत्तापक्ष र प्रतिपक्ष अनि बाह्य र आन्तरिक शक्तिबीच भइरहेको अहिलेको खेलसँगसँगै फेरि कताकता राष्ट्रिय सहमतिको सरकारको कुरा उठ्न थालेको छ । सायद् संविधानले तोकेको अवधिमा सम्पन्न गरिसक्नुपर्ने भनिएको निर्वाचनको लागि यी सबै दलहरू एकै ठाउँमा आउने वातावरण बन्न यही नै आवश्यक हुन सक्छ । यो मुलुकमा सहमति राष्ट्र उत्थानको लागि होइन, आआफ्नो दलगत, गुटगत र व्यक्तिगत स्वार्थ पूरा गर्न र सत्तामा भागबन्डा गरी बाँडिचुँडी खान हुने गरेको सबैलाई जगजाहेरै छ । यो एउटा पक्ष हो भने अर्कोतिर दलहरूले सहमतिलाई सुरक्षा कबचको रूपमा पनि प्रयोग गर्दै आएका छन् । यसको अर्थ भोलि दलहरू एकै चिहान हुने अवस्था भयो भने फेरि रातारात सहमति बन्छ पनि । यतिचाहिँ दलहरूले सिकिसकेका छन् । तर दलहरूले यो पनि भ्रम नपाल्दा हुन्छ कि जनताले सधैं तिनकै साथ दिन्छन् ।"
ट्रम्पको विदेश नीतिका सीमा,"शपथ ग्रहणपछिको पहिलो महत्वपूर्ण निर्णयको रूपमा आफ्ना सेनाको बलिदानलाई सम्मान र समर्थन गर्ने उद्देश्यले गएको शुक्रबार अमेरिकी राष्ट्रपति डोनाल्ड ट्रम्पले विराटस्तरमा अमेरिकी सेनाको क्षमता विस्तार र सुदृढीकरण गर्ने उद्देश्यले सेनालाई नयाँ विमान, जहाज तथा अत्याधुनिक हातहतियार उपलब्ध गराउनेसम्बन्धी राष्ट्रपतीय आदेश जारी गरेकोबारे वासिंटन पोस्ट्ले लेखेको छ । साथै, रक्षामन्त्री जिम म्याटिसलाई अमेरिकी सेनाको तत्परताको पुनरावलोकन गर्न पनि उनले आदेश दिएका छन् । त्यसअघिको बुधबार ट्रम्पले मेक्सिकोसँगको तीन हजार दुई सय किलोमिटरभन्दा बढी लामो सीमामा पर्खाल लगाउने निर्णयमा हस्ताक्षर गरेका थिए । ट्रम्पले निर्वाचन अभियानकै क्रममा सेनाको त्यस्तो सुदृढीकरण र मेक्सिको सीमामा पर्खाल लगाउने घोषणा गरेकाले उनको निर्णयलाई नैतिक र राजनीतिक आधारमा चुनौती दिन सकिँदैन । तर त्यस्तो सैन्य सुदृढीकरण गर्न आवश्यक विराट राशिको लागि अमेरिकी कांग्रेसको अनुमति आवश्यक छ । मेक्सिको सिमानामा पर्खाल लगाउन मात्रै २० अर्ब डलरबराबरको रकम चाहिने र त्यो अमेरिकी कांग्रेसको अनुमोदनबेगर सक्दैनन् भनेर वासिंटन पोस्ट्ले विभिन्न विज्ञ सूत्रहरूलाई उधृत गर्दै गएको जनवरी २५ मा लेखेको छ । वासिंटन पोस्ट्का अनुसार पर्खाल लगाउने भनिएको क्षेत्रमा धेरै निजी जग्गाजमिन भएकाले पर्खाल निर्माणमा कतिपय कानुनी समस्या पनि आउनेछ । ट्रम्प र उनका समर्थकहरूको भनाइअनुसार गएका दसकहरूमा अमेरिकाले अवलम्बन गरेको विदेश नीतिले अमेरिकी जनता लाभान्वित भएनन् । अमेरिकीहरूका उत्कृष्ट रोजगारका धेरै अवसरहरू गुमे । उनीहरूको वास्तविक आयमा ठूलो ह्रास आयो । अमेरिकाको गलत विदेश नीतिबाट फाइदा लिइरहने सानो स्वार्थ समूहको हित र अवसरको लागि अमेरिकाले आफ्नो हितको बलिदान गर्न नसक्ने डोनाल्ड ट्रम्पको घोषणा र प्रतिबद्धताले अमेरिकी जनताको ठूलो पंक्तिको मन छोयो । उनी निर्वाचित भए । हार्भर्ड र नर्थ केरोलिना विश्वविद्यालयका डेनियल क्विन मिल्स र स्टेभेन रोजफिल्डको ट्रम्पको विदेश नीतिसम्बन्धी हालै प्रकाशित पुस्तकअनुसार डोनाल्ड ट्रम्पका नीति र अवधारणाहरू प्रजातान्त्रिक राष्ट्रवादमा आधारित छन् । मिल्स र रोजफिल्डका अनुसार अमेरिकी जनताको बृहत्तर हितलाई विदेशी मुलुक र अमेरिकी संरचनाभित्रका विदेशी स्वार्थहरूको रक्षा खातिर समर्पण गर्न सकिँदैन भन्ने नै प्रजातान्त्रिक राष्ट्रवादको एउटा महत्वपूर्ण मान्यता हो । अमेरिकी विदेश नीति निर्माण र कार्यान्वयनमा कांग्रेस, विदेश तथा रक्षा मन्त्रालयको विराट् संरचना, सेना र सुरक्षा एजेन्सीहरूको विशाल शक्ति र प्रभावसँगै शक्तिशाली तथा अत्यन्त प्रभावशाली थिंकट्यांक र मिडियाहरू प्रत्यक्षपरोक्षरूपमा क्रियाशील हुन्छन् । सबैले यो वा त्यो रूपमा अनुमोदन नगरेको विदेश नीति असफल भएका अनेकौं उदाहरण छन् । यहाँ दुई उदाहरण प्रस्तुत गरिएको छ । भियतनाम युद्ध र प्रथम विश्वयुद्ध समापन सन्दर्भ १४ अप्रिल १९७५ मा अमेरिकी राष्ट्रपति जेराल्ड फोर्डले सिनेटका विदेश विभागका सदस्यहरूलाई ह्वाइटहाउसमा आमन्त्रण गरे । क्षेत्रीय स्थिरता र विश्वमा अमेरिकाको विश्वसनीयता कायम राख्न आफ्ना मित्रहरूलाई एकाएक परित्याग गरेर शत्रुपक्षको मनोबल बढ्न नदिन दक्षिण भियतनामीहरूलाई केही थप सैन्य र मानवीय सहयोगसहितका प्रस्ताव उनले सिनेटरहरूसँग राखे । दक्षिण भियतनाममा रहेका अमेरिकी सैन्य र जासुसी संरचनाहरू एकाएक विघटन गर्न नहुने भएकाले सो सम्बन्धमा सहयोग र समर्थन गर्न फोर्डले उनीहरूसँग विनम्र आग्रह गरे । त्यसको केही दिनअघि भियतनाममा अमेरिकी सेना प्रमुख जनरल फ्रेडरिक बेयान्डले राष्ट्रपतिसमक्ष दुई वर्षदेखि दक्षिण भियतनामी सेनाले नयाँ हातहतियार पाउनुको कुरै छोडौं, उनीहरूका पुराना हतियारको मर्मत र सम्भारसमेत नभएको बताएका थिए । दक्षिण भियतनामबाट अमेरिकी सेना र अमेरिकी समर्थक दक्षिणी भियतनामीहरूलाई त्यहाँबाट उद्धार गर्न आवश्यक रकम र थप समयको लागि फोर्डले सिनेटरहरूसँग अनुरोध गरे । स्वयम् फोर्डको आत्मकथाको सम्बन्धित अंशलाई उधृत गर्दै उनैका विदेशमन्त्री हेनरी किसिन्जरले आफ्नो पुस्तक यर्स अफ रिन्युवलमा उल्लेख गरेअनुसार राष्ट्रपतिको अनुरोधपछि न्युयोर्कबाट अमेरिकी कांग्रेसमा प्रतिनिधित्व गरिरहेका र राष्ट्रपतिकै दलका सिनेटर ज्याकोब कोपेल ज्याभिट्सले राष्ट्रपतिलाई भने, उद्धार कार्यको लागि जति पैसा चाहिन्छ दिन्छु, तर सैन्य महलको लागि फुटेको कौडी पनि दिन्न ।' डेलावरबाट सिनेटमा प्रतिनिधित्व गर्ने अर्का सिनेटर जोसेफ बिदेन (पछि ओबामा कार्यकालका उपराष्ट्रपति) ले भनेका थिए, अमेरिकीहरूलाई उद्धार गर्न जति पनि पैसा दिने पक्षमा छु, तर भियतनामीहरूको उद्धारको लागि भने एक पैसा पनि दिन सकिन्न ।' जति गर्दा पनि फोर्ड र किसिन्जरसँग अमेरिकी कांग्रेस सहमत भएन । अमेरिकी कांग्रेसले बजेट नदिएकोले भियतनामबाट अमेरिकी सेना फिर्ता गर्ने अन्तिम दिन ह्वाइटहाउसको एउटा कक्षमा किसिन्जरसँगै बसेर अमेरिकी सैनिक नेतृत्वले भियतनाम युद्धको अवधिमा ठूलो लगन र परि श्रमले खडा भएको सैन्य तथा अन्य सुरक्षा संरचनाहरू विघटन गरिएको दृश्य आँखाभरि आँसु पार्दै टेलिभिजनको पर्दामा हेरिरहे । ३० अप्रिल १९७५ मा अमेरिकी सेना फिर्तीको समयसीमा समाप्त भएको दुई घन्टापछि उत्तरी भियतनामी ट्यांकहरू दक्षिण भियतनामको राजधानी सैगोनमा प्रवेश गरे । सिंगो दक्षिणी भियतनामी मन्त्रिपरिषद्का सदस्यहरू गिरफ्तार गरिए । हजारौं दक्षिणी भियतनामी सैनिकहरूलाई घेराबन्दीमा पारेर कतै लगियो । कहाँसम्म भने भियतनामी शरणार्थीहरूको औषधोपचारको न्यूनतम खर्च उपलब्ध गराउन पनि अमेरिकी कांग्रेसले अस्वीकार गरेकाले हजारौं शरणार्थी पीडित हुन पुगेकोबारे किसिन्जरले उपरोक्त पुस्तकमा लेखेका छन् । भियतनाम युद्धमा अमेरिकी सेनाप्रतिकै असंवेदनशीलताको अर्को एउटा त्रासद चित्र २४ फेब्रुवरी १९८१ मा राष्ट्रपति रोनाल्ड रेगनमार्फत विश्वको जानकारीमा आयो । ग्रिन बेरेट भनिने एउटा विशिष्ट अमेरिकी सैन्य दलका एक साधारण सैनिक अधिकारी रोय पी बेनाभिडेजलाई असाधारण बहादुरीको लागि मेडल अफ अनर प्रदान गर्ने क्रममा सो सत्य सार्वजनिक भएको थियो । सोअनुसार टाउको, काँध र गोडामा तीन दर्जन बढी गोली थापेरै पनि शत्रुको कब्जामा रहेका अमेरिकी सैनिकहरूलाई बेनाभिडेजले मुक्त गराएका थिए । तर जब बेनाभिडेज मुलुक फर्किए, युद्धविरोधी नागरिक अभियानमा लागेकाहरूले उनलाई फोहोरले हाने । जीविकोपार्जनको लागि रोजगार खोज्न बेनाभिडेज जता पुग्थे, कथित नागरिक अभियन्ता त्यहाँ पुगेर उनलाई लान्छित गर्दथे । अझ उनलाई जेल पठाइयो । अन्जान र अपमानित जीवन जिउन बाध्य बनाइए । राष्ट्रपति रेगनले उनलाई सम्मान गर्दै भने भियतनाम युद्धमा अमेरिकीहरू हारेका थिएनन्, तर उनीहरूलाई विजय प्राप्त गर्ने अनुमति दिइएन । मुलुकले युद्ध लड्न पठाएका हजारौंहजार बेनाभिडेजले आफ्नो सिंगो जीवन राज्यको आदेशअनुसार समर्पण गरे । मानव इतिहासमा नै असाधारण बहादुरी प्रदर्शन गरे । सयौंपटक आफ्नो जीवनलाई जोखिममा फाल्दै असहनीय पीडा र कष्ट बेहोरे । किसिन्जरका अनुसार जब त्यो असाधारण साहस र बहादुरीलाई सम्मान गर्ने समय आयो, मिडियाले उनीहरूलाई राक्षसको रूपमा प्रस्तुत गर्यो । आफ्नै मुलुकको विधायिकाको क्रूर आक्रमण उनीहरूले बेहोरे । युद्धविरोधी प्रचार अभियानको षड्यन्त्रको परिणाम अपमान र लान्छनाको एक्लो जीवन जिउन बाध्य पारिए । त्यो एउटा सामान्य सैनिक अधिकारीको कुरा थियो । त्यसको करिब साँढे पाँच दसकअघि विश्वयुद्धको समाप्तिपछिको शान्तिलाई व्यवस्थापन गर्न र विश्वमा दिगो शान्ति स्थापनार्थ राष्ट्रसंघ (लिग अफ नेसन्स) स्थापना गर्ने सम्बन्धमा संसारका प्रमुख राष्ट्रहरूमाझ पेरिसमा शान्ति सन्धि सम्पन्न भएको थियो । भर्सेलिज सन्धिको नामले विख्यात उक्त सन्धिलाई अनुमोदनार्थ ११ नोभेम्बर १९१९ मा अमेरिकी सिनेटमा प्रस्तुत गरियो । सिनेटको विदेश सम्बन्ध समितिका सभापति तथा सिनेटको बहुमत पक्षको नेता हेनरी क्याबोट लजले उक्त प्रस्तावमा आफ्ना १४ विमति प्रस्तुत गरेर रिपब्लिकन दलका सिनेटरहरूलाई सो सन्धिको विरोधमा मतदान गर्न आग्रह गरे । फलत सन्धि अनुमोदन भएन । स्वयम् राष्ट्रपति विल्सनको नैतिक र राजनीतिक व्यक्तित्वको प्रभाव र प्रतिबद्धताको उपजको रूपमा अस्तित्वमा आएको उक्त संगठनको प्रस्तावलाई विश्वका अन्य प्रमुख राष्ट्रहरूले भने अनुमोदन गरेका थिए । अर्को दुईपटक पनि अमेरिकी सिनेटसमक्ष उक्त सन्धि प्रस्तुत गरियो तर अनुमोदन भएन । यो स्वाभाविक रूपमा विल्सनको राजनीतिक जीवनको अत्यन्त पीडादायी क्षण थियो । विड्रो विल्सनका जीवनी लेखक ए स्कट बर्गका अनुसार प्रथम विश्वयुद्धमा युरोपीय राष्ट्रहरूका मात्रै एक करोड सैनिक मारिएका र दुई करोडभन्दा बढी घाइते भएका थिए । राष्ट्रसंघको स्थापनाले त्यस्तो युद्धलाई स्थायीरूपमा निषेध गर्ने र त्यसको आदर्शले आउने लामो समयसम्म विश्व व्यवस्थालाई मार्गदर्शन गरिरहने उनको विश्वास थियो । तर सिनेटको निर्णयको कारण अमेरिका राष्ट्रसंघको सदस्य बन्न सकेन । उक्त सन्दर्भ आउनेबित्तिकै उनको गह भरिएर आउँथ्यो । सन् १९२४ मा विल्सनको निधन भयो । सिनेटमा भर्सेलिज सन्धि अनुमोदन हुन नदिने हेनरी क्याबोट लजले विल्सनकी पत्नी एडिथ बोलिङ गल्टसमक्ष अन्तिम संस्कारमा सहभागी हुन अनुमति मागेर एउटा पत्र पठाए । बर्गले उनको जीवनीमा लेखेअनुसार प्रत्युत्तरमा गल्टले लेखिन् अन्तिम मृत्यु संस्कार भनेको नितान्त निजी पारिवारिक मामिला भएकाले त्यस्तो कार्यक्रममा तपाईंको उपस्थिति तपाईंलाई असहज र मलाई अस्वीकार्य हुने भएकाले म तपाईंलाई उपस्थित नहुन अनुरोध गर्दछु । अमेरिकी राष्ट्रपति मुलुकको विदेश नीतिका प्रमुख प्रवक्ता हुन्, स्वामी होइनन अमेरिकाका कुनै पनि गृह तथा अन्तर्राष्ट्रिय निर्णयहरूका असर विश्वव्यापी हुने गर्दछ । त्यसैले अमेरिकाका त्यस्ता निर्णयहरूका विश्व असरको पूर्वानुमान अमेरिकाको दायित्व हो । ट्रम्प त्यो दायित्वबाट मुक्त हुन सक्दैनन् । स्वाभाविकरूपमा आफैं आर्थिक संकट भोगिरहेको अमेरिकाले विश्वबारे थप दायित्व किन लिने भन्ने ट्रम्पको भनाइले अमेरिकीहरूको ठूलो संख्यालाई प्रभावित पारिरहेको बुझ्न सकिन्छ । तर विश्व समुदायमाझ त्यत्रो गौरव र प्रतिष्ठा आर्जन गरिरहेको मुलुकले त्यसको मूल्य चुक्ता गर्नुपर्छ । त्यो अमेरिकाको राष्ट्रपति जस्तो ओहोदाको व्यक्तिले बुझेको हुनुपर्छ । विश्वका हरेक समस्या र चुनौती अमेरिकाका हुन् । त्यसप्रति अमेरिकाको विश्वव्यापी राजनीतिक र नैतिक दायित्व छ र त्यो दायित्व पनि अमेरिकाको राष्ट्रिय हितको अंग हो । त्यो दायित्वमा चुक्नु अमेरिकाको गौरवलाई अस्वीकार गर्नु हो । स्वतन्त्रताका मूल्यहरूसहित आधुनिक ज्ञान, विज्ञान, सूचना र प्रविधिलाई आविष्कार, विकास र सर्वसुलभ बनाएर मानव सुख र सुरक्षाको लागि अमेरिकाले जेजस्ता दायित्व ग्रहण गरिरहेको छ, त्यस्तो दायित्व ग्रहण गर्ने त कुरै छोडौं, संसारको कुनै अर्को मुलुकले त्यो दायित्व ग्रहण गर्ने वा त्यसलाई साझेदारी गर्नेबारे सोचेकोसम्म देखिँदैन । त्यसैकारण अमेरिका विशिष्ट र महान् छ । अमेरिका हुनु ख्यालख्याल होइन । यो कुनै व्यापारिक लाभहानिको सवाल पनि होइन । अमेरिका विश्वका हरक्षेत्रमा उपस्थित छ । त्यसकारण विश्वका हरेक समस्या र चुनौती अमेरिकाका हुन् । त्यसप्रति अमेरिकाको विश्वव्यापी राजनीतिक र नैतिक दायित्व छ र त्यो दायित्व पनि अमेरिकाको राष्ट्रिय हितको अंग हो । त्यो दायित्वमा चुक्नु अमेरिकाको गौरवलाई अस्वीकार गर्नु हो । उत्तरी ध्रुवदेखि दक्षिणी ध्रुवसम्मका सबै भूभाग र महासागरहरूमा ठूला रणनीतिक संरचनासहित सैनिक उपस्थिति जनाइरहेको संयुक्त राज्य अमेरिकालाई ती संरचनाहरू विघटन गरेर रणनीतिक एकान्तवासको युगमा प्रवेश गर्ने नीति र योजना कार्यान्वयनसम्बन्धी विस्तृत कार्यक्रमको ढाँचा तयार गर्न अमेरिकी राष्ट्रपतिको एउटा कार्यकाल पर्याप्त छैन । ट्रम्पको एसिया, युरोप वा खास गरेर रूस वा चीन नीति र त्यसको परिणामको आकलन पनि सजिलै सम्भव छैन । ट्रम्पले निर्वाचन अभियानको क्रममा र शपथ ग्रहणपछिका उनका केही निर्णयहरूको बहुआयामिक असरहरूले आकार लिन पनि थोरै समयले पुग्दैन । मुलुकहरूमाझको द्विपक्षीय सम्बन्धमा ठूलो मुलुकको सानो मुलुकमाथि पर्ने दबाब अत्यधिक रहन्छ, तर त्यसलाई बहुपक्षीय संयन्त्रअन्तर्गत व्यवस्थापन गरियो भने त्यहाँ शक्ति र प्रभावको वितरणमा एक किसिमको सन्तुलन निर्माण हुन्छ । सार्क, आसियान, युरोपियन युनियनजस्ता संरचना हुन् वा नाटो सबैको औचित्य त्यही हो । अमेरिकाको रणनीतिक उपेक्षा र उदासीनताले एसिया र युरोपमा पृथक् र बहुपक्षीय सुरक्षा सिद्धान्त र संरचनाहरू निर्माण हुनु अपरिहार्य छ । ती सिद्धान्त र संरचनाहरूले निर्माण गर्ने रणनीतिक केन्द्र र नेतृत्वले स्वतन्त्ररूपमा अमेरिका, चीन र रूसजस्ता मुलुकहरूसँग सम्बन्ध विस्तार गर्दै जाँदा त्यो सम्बन्धले अमेरिका अमैत्री एउटा ठूलो अन्तर्राष्ट्रिय शक्ति गठबन्धन निर्माण नगर्ला भन्न सकिँदैन । ट्रम्पले आफ्नो क्याबिनेटमा रक्षा, गृह, आन्तरिक सुरक्षा, सेनासम्बन्धी सबै मन्त्रालयका मन्त्रीहरू र राष्ट्रिय सुरक्षा सल्लाहकारजस्ता पदहरूमा उच्च सैनिक अधिकारीहरूलाई नियुक्त गरेका छन् । सेनाबाट सरकारका विभिन्न भूमिकामा आएका व्यक्तिहरूले मुलुकहरूसँगको सैनिक गठबन्धनलाई उच्च महत्व दिन्छन् । त्यस्तो गठबन्धनमा आबद्ध मुलुकका सैनिक अड्डा उपयोग गर्ने सुविधा, सुरक्षा एजेन्सीहरूबाट प्राप्त हुने विभिन्न सूचना, जानकारी र अनुभवहरूको आदानप्रदान अमेरिकाजस्तो मुलुकको ठूलो सैन्यपुँजी र सामथ्र्यमा रूपान्तरण हुने गर्दछ । त्यसलाई अमेरिकी सेनाले परित्याग गर्न सक्दैन । त्यसमाथि अमेरिकी सेनाको क्षमता विस्तार र सुदृढीकरणबारेको राष्ट्रपतिको नयाँ निर्णयबारे सुरुमै उल्लेख गरिसकिएको छ । यो सबै स्वतः विदेश नीतिमा अनुवाद हुन्छ । यसैलाई दृष्टिगत गरेरै जर्ज वासिंटन विश्वविद्यालयका राजनीतिशास्त्री एलिजाबेथ साउन्डर्सले राष्ट्रपतिहरूको तुलनामा विदेश र रक्षा मन्त्रालयका अधिकारीहरूको प्रभाव विदेश नीतिमा बढी हुन्छ भनेर लेखेका छन् । त्यसैले माथिको लेखनको निष्कर्ष हो, अमेरिकी राष्ट्रपति मुलुकको विदेश नीतिका प्रमुख निर्माता, प्रयोक्ता र प्रवक्ता हुन् तर स्वामी होइनन् । यो कुरा डोनाल्ड ट्रम्पले नबुझेका भए छिट्टै बुझ्नेछन् । भट्टराई नेपाल इन्स्टिच्युट फर स्ट्राटेजिक स्टडिजसँग आबद्ध छन् ।"
टीट्वान्टी विश्वकपमा नेपाल अस्ट्रेलियासँग १० विकेटले पराजित,"काठमाडौँ : दृष्टिविहीन टीट्वेन्टी विश्वकप क्रिकेटको दोस्रो संस्करणको पहिलो खेलमा नेपाल अस्ट्रेलियासँग पराजित भएको छ। भारतको नयाँदिल्लीमा भएको खेलमा अस्ट्रेलियाले नेपाललाई १० विकेटले पराजित गरेको हो। नेपालले दिएको एक सय ४४ रनको लक्ष्यलाई अष्ट्रेलियाले १२ दशमलव ४ ओभरमा कुनै विकेट नै नगुमाई भेट्टायो। नेपालले निर्धारित २० ओभरमा आठ विकेट गुमाउँदै एक सय ४३ रनको योगफल तयार गरेको थियो। नेपालका लागि सुनिल सुवेदी क्षेत्रीले ३४ रनको योगदान दिए। त्यस्तै कृतन श्रेष्ठ दुवालले २९, रमेशबहादुर बानियाँले १८ तथा सुनिल थापामगरले १२ रन जोड्नुबाहेक अन्यले दोहोरो अङ्क जोड्न सकेनन्। अष्ट्रेलियाका लागि भने म्याथ्यु जेम्स क्यामरुनले ६८ तथा स्टेफन लियो पालमरले ४८ रन जोडेका थिए। नेपालले अब आफ्नो दोस्रो खेल बिहीबार बङ्गलादेशसँँग खेल्नेछ।"
रुस्लान सिमरा गोल्डकपको तयारी अन्तिम चरणमा,"सिमराः मोफसलको प्रतिष्ठित फूटलव प्रतियोगिताकोरुपमा रहेको रुस्लान सिमरा गोल्डकपको आठौं संस्करणको सबै तयारी पूरा भएको छ । आयोजक नव जनजागृति युवा क्लबले सोमबार पत्रकार सम्मेलनको आयोजना गर्दै प्रतियोगिताको सबै तयारी पूरा भएको जानकारी गरायो । यस क्षेत्रकै खेलकुद उत्सवको रुपमा रहेको प्रतियोगिता माघ २० गते सुरु हुदैछ । प्रतियोगितामा ए डिभिजनका पाच र मोफसलका पाच गरी १० टिमको सहभागीता रहने आयोजक क्लबका अध्यक्ष एवम् प्रतियोगिता मुल आयोजक कमिटिका संयोजक कासिम मियाले पत्रकार सम्मेलनमा जानकारी दिए । मियाका अनुसार प्रतियोगितामा ए डिभिजनका नेपाल आर्मीको त्रिभूवन क्लब, एपिएफ क्लब, हिमालयन शेर्पा क्लब, सिएमजी संकटा क्लब र सरस्वती युथ क्लब सहभागी हुनेछन् । यसैगरी मोफसलबाट साविक बिजेता बिजय युथ क्लब, साविक उपबिजेता वीरगन्ज युनाईटेड क्लब, पोखराको सहारा क्लब, रुपन्देही ११ र आयोजक नव जनजागृति युवा क्लब सहभागी हुने अध्यक्ष मियाले जानकारी दिए । यस बर्ष पुरस्कार राशीमा बृद्धि नगरेको आयोजकले उपाधी बिजेतालाई पाच लाख ५१ हजार नगद प्रदान गर्नेछ । उपबिजेताले भने दुई लाख ५१ हजार पाउनेछ । सातौं संस्करणसम्म मोफसलकै सर्वाधिक पुरस्कार राशीको प्रतियोगिता रहदै आएपनि आयोजकले यसपटक पुरस्कार राशी गतबर्षकै कायम राखेको हो । अध्यक्ष मियाले पुरस्कार राशी बृद्धि नगरेर खेल खेल्ने खेलाडीलाई दिईने प्रोत्साहन भत्तामा रकम बढाएको जानकारी दिए । मोफसलमा आयोजना हुने प्रतियोगितामा पुरस्कार राशी बढाउन प्रतिस्पर्धा हुन थालेको छ । तर हामीले यस पटक पुरस्कार राशी बढाएनौ । ' मियाले भने पुरस्कारमा बृद्धि गरिने रकम खेलाडीलाई खर्च गर्न लागेका छौ, जसले गर्दा खेल प्रदर्शन गर्ने खेलाडीलाई हौसला मिल्नेछ । ' माघ २९ गतेसम्म आयोजना हुने प्रतियोगिताको सर्वोत्कृष्ट खेलाडीले यस बर्षपनि मोटरसाईकल प्राप्त गर्नेछन् । प्रतियोगिता अवधीमा उत्कृष्ट खेल प्रदर्शन गर्ने फरवार्ड, सर्वाधिक गोलकर्ता गोलरक्षक, डिफेन्स, मिडफिल्ड, र प्रशिक्षकलाई जनही १५ हजार नगदले पुरस्कृत गरिने अध्यक्ष मियाले बताए । खेलको म्यान अफ दि म्याच नगद पाच हजार प्रदान गरिनेछ । पत्रकार सम्मेलनमा क्लबका सचिव शम्भुसिंह ठकुरीले यस बर्ष खेल अवधीमा दुर्घटना भई कोही घाईते भएमा दुर्घटना र जीवन बिमाको ब्यवस्था गरिएको जानकारी दिए । खेल अवधीमा दुर्घटना भई घाईते भएमा खेलाडी, रेफ्री, दर्शक, पत्रकार र आयोजक क्लबका सदस्य गरी ६३ जनाको बिमा गरिएको सचिव ठकुरीले बताए । उनका अनुसार खेल अवधिमा दुर्घटना भई घाइते भएमा ५० हजारसम्मको दुर्घटना बिमा र मृत्यु भएमा पाच लाखसम्मको जीवन बिमा गरिएको हो । यसपटक हामीले दुर्घटना र जीवन बिमाको अवधारणा ल्याएका छौ । जसले गर्दा खेल दौरान कोही घाईते भएमा उपचार गर्न सहयोग पुग्नेछ ' ठकुरीले भने खेल अवधीमा घाईते हुने बढीजसो खेलाडी हुनेछन्, उनिहरुलाई लक्षित गरि बिमा ल्याइएको हो ।' बिजय डिष्ट्रिलरीले प्रायोजन गर्ने झण्डै ६९ लाखको अनुमानित बजेट रहेको प्रतियोगिताको लागि आयोजकले ५१ सदस्यीय मुल आयोजक कमिटि र विभिन्न उपसमिति गठन गरेर तीन महिनाअघिदेखी तयारी थालेको थियो । मुल आयोजक कमिटि र उपसमितिको सक्रियतामा मैदान मर्मत, प्यारापीट मर्मत, रंगशाला घेर्नेलगायत सबै पूर्वाधार तयार गर्ने काम सम्पन्न ठकुरीले बताए । रंगशाला निर्माण, फुटवल एकेडेमी सञ्चालनलगायत खेलकुदको बिकास गर्ने विभिन्न उदेश्य लिएर प्रत्येक बर्ष आयोजना भईरहेको प्रतियोगिताको गेटबाट संकलित रकमको पाच प्रतिशत रकम वातावरण संरक्षणमा खर्च गर्ने आयोजकले जनाएको छ । सामाजिक उत्तरदायित्व अन्तर्गत प्रत्येक बर्षझै यस बर्ष पनि स्थानिय सामुदायिक बन उपभोक्ता समितिलाई सो रकम हस्तान्तरण गरिने सचिव ठकुरीले बताए । प्रतियोगिता हेर्नका लागि आयोजकले मैदान र प्यारापीटको छुट्टाछुट्टै टिकट मुल्य तोकेको छ ।"
