शीर्षक,विवरण
गल्गण्ठ गन्थन !,"अन्तरंगले निकै उत्कण्ठा जगाउँदो रहेछ । उत्कण्ठित छु यतिन्जेल । उत्काण्ठले ओतपोत गराउँदो रैछ मन । आफ्नै अन्तरालभित्र विचरण गर्दै सिकिरहेछु । अन्तरालभित्रको विचरण आनन्ददायक चिन्तन अवसर रैछ । तिनै अवसरले दुहाएको विचार बिन्दुहरू तप्काइरहेछु । पाँच, छवर्षे ठिटो हुँदो हुँ । छेवर भइसकेको थिएन । शिरभरि पालिएका लामालामा कपाल लटरम्म ! अचेलका शृंगार परीसुन्दरीहरूले भेसपाउँदा भए यो मुटुुको ढुकढुकी लुछाचुँडीमा नपर्ने थिएन । कपाल भनेपछि केशावती मैयाँहरू हुरुक्कै हुने रहेछन् । जीवनको त्यस पूर्वसन्ध्याकाल ! विशुद्ध भक्तपुरे ठिटो थिएँ । भोटोसुरुवाल पहिरन ! बर्कोले ग्वाम्म कपाल ढाकेर मस्त घाँटी कसेर जाडोसित भिड्थेँ । त्यो नि पहिरनका कमाल जमाना थियो । परिस्थिति आयातित थिएन अचेल झैं ! बिलखबन्द पर्दै म ट्वाल्ल टोलाई हेरिरहन्थेँ  आश्चर्यचकित ! मामाको घाँटीमा झुन्डिएको माउसुली अवतार ! मामा स्वर्गीय विश्वबहादुर मल्ल बझांगी राजा दिवंगत जयपृथ्वीबहादुर सिंहसित काम गर्नुहुन्थ्यो । विरलैमात्र घर आउनुहुन्थ्यो, भक्तपुर ! जयभवन बेंगलोर बस्नुहुन्थ्यो राजा पृथ्वीबहादुर सिंहसितै ! मामाको इन्लार्ज गरिएको गेभाकलरको अन्डाकोर ओभल सेपको फोटो थियो । बैठकमा सजाइएको तस्बिरमुन्तिर एउटा सेफ थियो । सेफ समाई एक टक्क तस्बिरमा टोलाउनु मेरो एकान्त चर्या । जहिले नि एक तमास मनमनै गुन्ने ध्यान केन्द्रको वस्तु मूर्ति बन्यो त्यो । ध्यानका जिज्ञासा मन्त्र थियो मामाको घाँटीमा एउटा माउसुली! कहाँबाट मामाको घाँटीमा माउसुली झुन्डिन पुग्यो ? अञ्जान, अनभिज्ञता पनि जिज्ञासाका गर्भगृह रैछ! आफैंसित सोधखोज गरी आत्मोत्तरित भएछु । कहाँको माउसुली हुनु मामाको घाँटीमा ? दृष्टि भ्रम पो रैछ त्यो ! दृष्टि भ्रमले एक थोकलाई अर्को देखाइदिँदो रैछ । कुनै हदसम्म त त्यो अन्तर सांस्कृतिक पहिचानको विषयवस्तु पनि रैछ । एक संस्कृतिको संस्कारलाई देख्दा रैछन् । दोस्रो संस्कारसंस्कृतिमा हुर्केको दृष्टिले अर्कैआफ्नै संस्कारगत सांस्कृतिक आँखाले हेर्ने देख्ने विश्व जति संस्कार रहेको छ । हिन्दुहरूका शिरगुच्छाटुपीलाई अंग्रेजहरूले पिगटेल' भन्दिए । यथार्थमा शिरगुच्छाटुपी क्रेस्ट हेयर' हुनुपथ्र्यो, हुनुपर्दो हो । विद्यमानवकै निमित्त पावन जडीबुटी सिद्ध श्रीखण्डचन्दन वनस्पतिलाई स्यान्डल उड्' भनिदिए । स्यान्डल त खराउचप्पलको पर्यायवाचक शब्द ! मेरो अबोध बालापनले मामाका घाँटीमा झुन्डिएका माउसुली बिम्ब त्यस्तै बनेछ । माउसुली ठानिएको पदार्थ त नेकटाइ रहेछ । पछि पो जानिए छ । घैंटामा घाम लागेझैं भइएछ । बाल आँखामा टाइनट् त माउसुलीको ठाउँको प्रतिबिम्बित भएथ्यो । फ्याट्टै लर्केको टाई त माउसुलीको जिउ भइदिएछ मेरो बाला दृष्टिमा । उत्तानिएर सिलिङमा कुद्न सक्ने माउसुली मामाको घाँटीमा झुन्डिएर बस्नु स्वाभाविकै ! मेरो सांस्कृतिक तत्वबोधी चिरफार ! हुर्कंदै लहसिँदै आएँ । एक पटक फेरि मामाले भन्नु भो ! राजा, तिमीले कहिल्यै टाई तान्ने नगर्नु है ! किन र मामा ? जिज्ञासा जाहेर गरेँ । सम्झाउनु भयो, टाई ताने त्यसले अठ्याउँछ, सास रोक्छ, मान्छे मर्छ ! बेलायत अमेरिकातिर टाई तान्नेलाई ज्यानमाराको सजाय हुन्छ, झ्यालखाना बास गराउँछ ! उत्तिनै खेर मलाई लाग्यो मोरो टाई त फाँसीको पासो पो रैछ । मोरो टाई न माउसुली रैछ न त फाँसीको पासो नै ! यी सबै त अन्तरसांस्कृतिक दृष्टि भ्रम र विभेदमात्र ! अन्तरसांस्कृतिक आग्रह संसारव्यापी छन् । ग्लोबल भिलेज' अवधारणाले यी र यस्तै अन्तर सांस्कृतिक पहिचानमूलक संचेतना जगाउन सके क्या मज्जा ! प्रतीक्षालयमै छौं हामी सबै सबै नै ! धैर्यधारण यसका ठूला व्रत ठान्नु पर्दो हो । अन्तर सांस्कृतिक संचेतना पाश्चात्य जगत्का केही अनुभूति उल्लेख गरुँगरुँ लाग्छ । हिन्दुहरूका शिरगुच्छाटुपीलाई अंग्रेजहरूले पिगटेल' भन्दिए । यथार्थमा शिरगुच्छाटुपी व्रस्ट हेएर' हुनुपथ्र्यो, हुनुपर्दो हो । विद्यमानवकै निमित्त पावन जडीबुटीसिद्ध श्रीखण्डचन्दन वनस्पतिलाई स्यान्डल उड्' भनिदिए । स्यान्डल त खराउचप्पलको पर्यायवाचक शब्द ! चप्पलखराउ बनाउने प्रयोजनमा श्रीखण्ड प्रयुक्त भएन कहिल्यै ! श्रीखण्ड त निधारको टीका चन्दन ! त्यसरी नै लब्सी फललाई हग्स् प्ल्युम' भनिएछन् । जंगलमा लब्सी बँदेलले खाँदा हुन् । बस्ती, सहरमा मानिस खान्छन् । यस्तै हुन् यी अन्तरसांस्कृतिक दृष्टि कुदृष्टि भेद, विभेदका विशृंखलित बेहोरा ! गलगण्ठको सन्दर्भ जोड्दै थिएँ । आफ्नै यौवनकालको अनुभूति । मेसिगन स्टेट विश्वविद्यालय इस्ट लेनिसङ्का अध्येता अध्ययनार्थी थिएँ ! अन्तरसांस्कृतिक संवादक्रस कल्चरल विषयक कक्षा सञ्चालन । नेपाली ढाकाको टोपीशिरपोस पहिरेको थिएँ । सात बजेको बिहानी कक्षा ! मेरो शिरपोस हेर्दै जिज्ञासा राखेँ । ग्ंवगः त्यो शिरपोसमा कुनै धार्मिक आस्थाको अवधारणा छन् कि ? ' जिज्ञासा सार्थक थियो । तर, आग्रहले ओतप्रोत ! हिन्दुहरूप्रति मात्र धार्मिक आधारका आस्था दृष्टिकोण अन्तरसांस्कृतिक विभेद भरेका छन् । संस्कार र संस्कृतिमा भौगोलिक र पर्यावरणीय छाप र प्रभाव रहने चिन्तनशून्य रह्यो । टोपीमा भौगोलिक अनि पर्यावरणीय प्रभावमाथि मनग्य प्रकाश पार्ने अवसर कुम्ल्याएँ । भौगोलिक, राजनीतिक, सामाजिक, आर्थिक, औद्योगिक, व्यापक अन्य प्रभावमाथि मन पसार्ने शौभाग्यशाली अवसरमा रमाएँ ! अनि धर्मको आस्था त तपाईंको नेक टाईमा देखेँ भन्न पुगेँ । टाइमा धर्मको आस्था देखेँ भन्नुको कारण ? उहाँको जिज्ञासा मैप्रति इंगित रह्यो । मैले मेरा बाल्यकाल र युवा अनुभूतिहरू जाहेर गरेँ । बाल्यकालका माउसुली झुन्डिएको धारणा र निस्सासिने गलगन्थ धारणा रुचिपूर्वक सुनिरहे । भन्न थाले, यतिन्जेल यहाँले टाइमा धर्मको के आस्था देख्यौं भन्दा मनमा लाग्यो टाई त क्रुसिफिकेसनको प्रतीक' ! धर्मगुरु क्राइष्टलाई भित्तामा किल्ला ठोकी हत्या गरियो । मृत्यु उपरान्त भित्ताबाट उप्काए । दिवंगत क्राइष्टका शिरमात्र एउटा गेडो झैं बन्न पुग्यो । मात्र एउटा डल्लो ! दायाँबायाँ पसारेर किल्ला ठोकिएका दुवै पाखुरी फ्यात्त झरेर जिउका आकारसित लसक्क लस्किए । हात पाखुरीहरू एक तमास लस्किएर एकाम्य भएर टाँसिए । टाइनट क्राइष्टको शिर ! अनि लस्किएको अंग शरीर सम्पूर्ण ! स्वासभर कक्षा चकमन्न, स्तब्ध ! कहाँको गोर्खाली ठिटो, एउटा नेपालीले इन्टरकल्चर कक्षा नै जमायो भन्ठाने हुन्! अनि पछि प्राध्यापक जाय्क बेनसित जिज्ञासा राख्न पुगे । प्रोफेसर बेनले भने, मलाई ग्वंगः सित बहस गर्नु छैन । जुन तवरले उनले प्रसंगलाई प्रस्तुत गरे, रोचक मानेँ । तैपनि अलिकति थप्न चाहेँ प्रसंगमा । सुरुसुरुमा यो नेकटाइ अहिलेको जस्तो रूप र आकारमा थिएन । अर्कै रूप थियो यसको । पहिले त एउटा गोलो इजार, डोरोमात्र रहेको थियो । गोलो डोरो घाँटीमा लगाई कमिजमाथि छातीमा झुन्ड्याई लर्काउने गथ्र्यो । पछि मात्र नेक टाईको रूप आकृति वर्तमान आकार डिजाइन गरिएथ्यो । ग्वंगःले क्रस कल्चरल कम्युनिकेसन कक्षालाई सारगर्भित योगदान गरे', उनले बताए । मलाई यी प्रसाङ्गिक ऐतिहासिक पृष्ठभूमि थाहा थिएन । धेरै कुरा जानेँ, मैले भनेँ । जे होस् टाई डिजाइनर महानुभावप्रति श्रद्धा सम्मान, मेरो ! पृष्ठभूमि जे जस्तै भए नि अब टाई विश्वव्यापी बनेछ । कुनै चिन्तन मनन पारि पुगिसकेको छ । अहिले विश्वका सबै द्वीप, महाद्वीप र कुनाकाप्चा व्याप्त छ । यति बहस बहसकै लागि मात्र पनि नभएर चिन्तका आयाम फैलाउन कामयाव रहन सक्छ । यो मेरो धारणा ! मेरा यी धारणालाई सहज रूपमा स्पष्ट हुनेगरी २०७३ मंसिर १९ शुक्रबारको अन्नपूर्ण दैनिक पृष्ठ ७ मा आधुनिकीकरण पश्चिमीकरण होइन' रचनामा टीकाराम यात्रीले यसरी पस्काउनु भएको छः टाईको सुरुवात इसाई धर्मको मूल्य प्रणालीसँग जिसस क्राइष्टले क्रुसमा प्रतीकात्मक बिम्बका रूपमा सन् १६४६ सुरु भयो भन्ने सुन्दा धेरैलाई आश्चर्य लाग्न सक्छ । सन् १६१८ देखि तीन दशकसम्म चलेको पर्सियन युद्धका क्रममा फ्रान्सेली सेनाले विजय प्राप्त गरेको उत्सवको रूपमा शासक लुई चौधौंले क्राइष्टले सुलीमा चढेको प्रतीकात्मक अर्थ खुल्ने गरी त्यही स्वरूपको पहिरन सेनालाई पहिराइदिए । त्यो दिन अक्टोबर १८ थियो । त्यही विशिष्ट उपहार दिएको दिन युरोप, अमेरिकामा टाई दिवसको रूपमा मनाइन्छ ।  परस्पर विपरीत मूल्य, संस्कृति बोक्ने पोसाक एकैपटक पहिरिनु फ्युजन होइन, कन्फ्युजन हो । ०००"
"छोरी बचाऔं, प्रकृति बचाऔं","बढ्दो तापक्रम र असन्तुलित रूपमा भएको मौसम परिवर्तनको कारण (धरती र प्रकृति) वातावरण, पर्यावरण र मानव समुदायबीचको सम्बन्धमा असन्तुलित परिवर्तन देखा परेको छ । भौतिक विज्ञान र विकासको असन्तुलित प्रयोगले रैथाने बोटबिरुवा र जीवजन्तुहरू लोपोन्मुख अवस्थामा पुगेका त छन् नै, प्राकृतिक सन्तुलनलाई कायम नराख्ने हो भने केही वर्षभित्र लोपोन्मुख अवस्थाका यी वन्यजगत् जीवजन्तु र तीसँग सम्बन्धित प्रजातीय प्राणीहरूसमेत यस धराधामबाट बिदा हुनेछन् । प्रकृति, वातावरण, पर्यावरण र मानव जातिबीच गहिरो अन्तर्सम्बन्ध हुन्छ । यस प्रकारको उचित सम्बन्धले मानव सभ्यतालाई दीर्घायु प्रदान गर्छ । सभ्यताको आधार प्रकृति हो । प्रकृतिको यसै महत्वलाई हाम्रा पूर्वीय धर्म, दर्शन र संस्कृतिले विशेष आस्था र सम्मानका साथ पूजा र अनुष्ठान गरेको पाइन्छ । सभ्यताको प्रारम्भिक चरणमा हिन्दु साधक र स्रष्टाहरूले प्रकृतिलाई देवत्वको रूपमा परिभाषित गर्यो । प्रकृतिको यसै विचित्र रूपलाई दैवीकरण गर्ने सिलसिलामा बहुदेववादको अवधारणा आएको धार्मिक, दार्शनिक र मानवशास्त्रीय अध्ययताहरू स्वीकार गर्छन् । वेद, उपनिषद् र अन्य पौराणिक ग्रन्थहरूमा प्रकृति र पृथ्वीमातालाई आमा र आकाशलाई पिताका रूपमा सम्बोधन गरेको पाउँछौं । यस तथ्यले मानव सभ्यताको आधार नै प्रकृति हो भन्ने प्रस्ट्याउँछ । ऋग्वेद, अथर्ववेद र आयुर्वेदहरूमा वनस्पति जगत्लाई प्रार्थना गरेरमात्र त्यसको प्रयोग गरिएको सुक्तहरूमा उल्लिखित छ । हिन्दु धर्म र दर्शनमात्र नभएर संसारभरका अनेकौं जाति, प्रजाति र तिनका धार्मिक ग्रन्थहरूमा विशेष रूपमा प्रकृतिको अनुष्ठान गरिएको पाइन्छ । प्राचीन सभ्यताको उत्खननबाट प्राप्त अवशेषहरूले समेत प्रकृतिपुजाको परम्परा प्रस्ट्याउँछन् । बौद्ध, बाइबल, जैन र ताओ धर्म र दर्शनमा समेत प्रकृतिको गरिमालाई स्थान दिएको पाइन्छ । यस आधारमा संसारभरका धार्मिक चिन्तन र तिनको विश्वलाई हेर्ने दार्शनिक मूलधारको आधारप्रकृतिलाई नै स्वीकार गरिएको पाइन्छ । प्रकृतिको अगाध सम्मान र उपासना गर्ने यसै प्रकारको धार्मिक परम्परा भने बदलिँदो संस्कृतिसँगै लोपोन्मुख हुँदै गएको पाइन्छ । वर्तमान सभ्यताको चिन्नत प्रणाली भौतिकताले अक्रान्त छ । पृथ्वीलाई आमाका रूपमा पूजा गर्ने नभई मानवको विनाशकारी सिर्जनाले एकै क्षणमा ध्वस्त बनाउने परमाणुको प्रयोगमा मानव चेतना अभिप्रेरित देखिन्छ ।अहिले मानव मस्तिष्कमा विचलन र विसंगतिको चिन्तन प्रवाहित छ । प्रकृतिलाई आमाका रूपमा पूजा र अनुष्ठान गर्ने हाम्रो चेतना आफ्नै आमालाई बलात्कार गर्ने अवस्थामा पुगेको छ । हामीले प्रकृतिको दोहन गरेजस्तै गरी नारी अस्मिताको दोहन गरिरहेका छौं । यस्तो कार्य बढ्दै जाने हो भने एक दिन प्रकृतिले आफ्नो अस्तित्व बचाउन भयंकर रूप लिनसक्ने सम्भावनालाई नकार्न सकिन्न । बेलाबेलामा देखा पर्ने प्रकृतिको भयंकर रूप उनीप्रतिको असम्मान हो । यसैप्रकार नारी अस्मिता र सतित्वमाथिको प्रहार बढ्दै गएमा मानव सभ्यतामा कलंकमात्र लाग्ने होइन, हाम्री आमाले हामीलाई धारे हात लगाउँछिन् । हाम्रा कुनै पनि धार्मिक ग्रन्थहरूमा नारी अस्मितालाई असम्मान गरिएको छैन । हिन्दुशास्त्रकारहरूले नारीलाई पृथ्वीसमान सम्बोधन गरेर पृथ्वीलाई आमाको रूपमा पुकार गरेका छन् । नारीलाई श्री, श्रीलक्ष्मी, सौभाग्यलक्ष्मी, राज्यलक्ष्मी र धनलक्ष्मीका रूपमा अनुष्ठान गरिएका उदाहरण शास्त्रहरूमा पाइन्छ । पृथ्वीलाई आदिमाता, आदिशक्ति र आद्यः शक्तिका रूपमा मानव मस्तिष्कको आदिम चेतनाले स्वीकार गरेको तथ्य ऐतिहासिक, प्रागैतिहासिक र धार्मिक अध्ययनबाट समेत प्रमाणित छ । प्रकृति र पुरुषको संयोजन र वियोजनबाटै सिर्जना र विनाश हुन्छ भन्ने सांख्य दर्शनको दार्शनिक आधारलाई आध्यात्मिक दृष्टिकोणबाट मात्र होइन, भौतिकवादी चिन्तन प्रणालीबाट समेत विश्लेषण गरिएको पाइन्छ । पृथ्वीलाई आमाका रूपमा पूजा गर्ने नभई मानवको विनाशकारी सिर्जनाले एकै क्षणमा ध्वस्त बनाउने परमाणुको प्रयोगमा मानव चेतना अभिप्रेरित देखिन्छ । अहिले मानव मस्तिष्कमा विचलन र विसंगतिको चिन्तन प्रवाहित छ । नारी र पुरुष अर्थात् प्रकृति र मानव एक रथका दुई पांग्रा हुन् । हाम्रो धर्म, संस्कृति र अध्यात्म विज्ञानले यसै सिद्धान्तलाई सन्तुलित रूपमा अँगाली भौतिकता र आध्यात्मिकताको समन्वयवादी दर्शनलाई विश्लेषण गरेको छ । तर, पछिल्लो कालखण्डमा केही धार्मिक रूढिवादी, अतिवादी र सामन्तवादी चिन्तक र शासकहरूले धर्मलाई नारी शोषण गर्ने माध्यम बनाएका हुन् । धर्म र संस्कृतिको नाममा पृथ्वी र प्रकृति (छोरी)को बलात्कार गर्ने कुत्सित अन्धवेग र दुष्प्रयासलाई जरैदेखि उखेलेर फाल्नैपर्ने युगीन आवश्यकता हो । पाँच वर्षकी अबोध बालिकालाई समेत बलात्कार गर्ने हाम्रो पौरुषत्वरूपी अहंकारलाई प्रकृतिले एक दिन भयंकरसँग ध्वस्त गर्नेछिन् । हामी पुरुषभित्रको अश्लीलता र कलुषितालाई जरैदेखि उखेलेर नफाल्दासम्म छोरीहरूप्रति खतरा रहिरहन्छ । दिनहँजसो भइरहेको हत्या, हिंसा, अन्याय, अत्याचार, अपहरण र बलात्कारजस्ता घटनाले मानव समाज नै आक्रान्त भइरहेको यस्तो जटिल अवस्थाबाट बाँच्न सम्बन्धित निकायले ध्यान दिनैपर्छ । हाम्रो मनमस्तिष्कमा राष्ट्रप्रतिको इमानदारी, बफादारी, नैतिकता, समानता, मानवता र विश्वबन्धुत्वको दर्शन नभएको कारण नै हामीबाट यस्ता अपराध घटित हुन गएका हुन् । हामीले पढ्ने पाठ्यपुस्तकहरूमा नास्तिकता र भौतिकताले स्थान पाएका छन् । यही गलत शिक्षाका कारण आज हाम्रो धरती र छोरीचेलीहरू हामीबाटै प्रताडित छन् । मानवताविरुद्धको यस्ता जघन्य अपराधहरूको पश्चात्तापको बोध हामीमा हुनैपर्छ । प्रकृति र नारीबिना यस धराधामको कल्पनासम्म पनि गर्न सकिँदैन । त्यसकारण आजैदेखि अपराधको प्रायश्चित्त गर्दै यस धराधामको सम्मान गरौं, गर्भदेखि नै छोरीको रक्षा र सम्मान गर्ने आत्मैदेखि प्रण गरौं । यसैमा समग्र सभ्यताको कल्याण छ र धरती माताको अस्तित्वको सम्मान छ ।"
अभिषेक र आगम प्रदान,"नेपाल देवभूमि हो । यस देवभूमि नेपालमा महायान बज्रयान पद्धतिको अध्ययन अध्यापन विधि विधानलाई संस्थागत गर्न २००८ सालमा शरणानायक टुल्कु उर्गेन रिन्पोछेको पहलमा कान्यिङ शेडुपलिङ गुम्बाको उदय भयो । यो बौद्ध फूलबारीस्थित बौद्धनाथ स्तूपाको प्रांगणमा अवस्थित छ । यसै गुम्बाको माध्यमबाट नेपालभित्र र बाहिर बौद्ध धर्म प्रचारप्रसार गर्ने महान् कार्य भइरहेको छ । शरणनायक टुल्कु उर्गेन रिन्पोचेको दुई कुल पुत्रहरू शरणनायक छुकिनीमा रिन्पोचे र शरणनायक छोग्लिङ रिन्पोचे बुद्ध धर्मसम्बन्धी अध्ययन अध्यापन गराउन, भावना, साधना पक्षतर्फ धार्मिक अनुयायीलाई सिकाउने र अभ्यास गराउने काममा निरन्तर जुटिरहनुभएको छ । शरणनायक टुल्कु उर्गेन रिन्पोचेकै नाति शरणनायक फाग्छोग रिन्पोचे पनि यस पुण्य काममा सक्रियतासाथ लागिरहनुभएको छ । महायान धर्म शासन चलाउन दिग्दर्शनको रूपमा विभिन्न धार्मिक निधिको आवश्यकता पर्छ । त्यहीअनुरूप शरणनायक छोग्लिङ रिन्पोचेले शरणनायक दिल्गो खेन्चे रिन्पोचेबाट प्राप्त गर्नुभएको छोग्युर लिङ्पा परम्पराका सम्पूर्ण धार्मिक निधि कानिङ शेडुपलिङ गुम्बाका ५० भन्दा बढी लामा खेम्पोहरूले प्राप्त गर्न सकून् भनेर गुम्बा परिवारलगायतका स्वदेशी विदेशी भक्तजनका तर्फबाट गुरुवर छोग्लिङ रिन्पोचेलाई बिन्ती चढाउनुभयो । त्यहीअनुसार उहाँले बिन्ती स्वीकार्दै १० दिनमा अभिषेक र आगम प्रदान गर्ने शुभकार्य प्रारम्भ गर्नुभयो । सप्ताहव्यापी तालिकाअन्तर्गत निम्न विषयहरू छोग्लिङ रिन्पोचेबाट अभिषेक आगम प्रदान गरिएको थियो । यसअनुसार पहिलो दिन धर्मकाय अमिताभ अमितायुको कर्म प्रयोग, दोस्रो दिन सम्भोगकाय गुरु लोकविनायक दुर्गति खाडल चालकअन्तर्गत अतिरिक्त भैषज्य विधि, तेस्रो दिन रिग्जिन ग्याल्वे दुङ्जिनको अभिषेक विधि, चौथो दिन रिग्जिन दुक्यो शेछेनको अभिषेक विधि, पाँचौं दिन ख्येपार फाग्पे रिग्जिनको अभिषेक पुष्प झुप्पा, छैटौं दिन रिग्जिन दोर्जे ढागचालको अभिषेक बज्र झुप्पा, सातौं दिन बज्रयान मन्त्रको विपाक अभिषेक विधि र आठौं दिन सर्व आपत्ति आवरण निवारक अभिषेक विधि भएको थियो । अति दुर्लभ मार्गवाधा निवारणको मूल साधना र गुरुचित्त साधनासँगै सर्ववाधा निवारणको अभिषेक र आगम प्रदान गर्ने कार्यक्रममा शरणनायक टुल्कु उर्गेन याङसी रिन्पोछ, शरणनायक फाग्छोग रिन्पोचेसहित पाँच हजारभन्दा बढी भिक्षु र गृहस्थ श्रद्धालुको सहभागिता थियो । बाँदर वर्षको भद्र समयसँग अनुकूल हुने गरी सञ्चालन गरिएको उक्त कार्यक्रममा शरणनायक गुरु छुकिनीमा रिन्पोचेको उपस्थितिमा चलेको ड्रोमा संगीतमय ध्वनीबीच च्वेद पूजा पनि गुम्बा आगन्तुकहरूले अवलोकन गर्न पाएका थिए । च्वेद पूजाको उद्देश्यमा भनिएको छ, यो मेरो शरीर ईश्वरमा समर्पित गर्दछु ताकि यो शरीरप्रति मेरो मोह कम हुँदै जाओस् । गुम्बामा आएका हजारौं श्रद्धालुका बीच राष्ट्रिय प्रजातन्त्र पार्टीका अध्यक्ष कमल थापा पनि पुण्य लाभ प्राप्त गर्न गुम्बा पुग्नुभएको थियो । मंसिर १८ गते समापन महोत्सवमा शरणागत गुरु छोग्लिङ रिन्पोचेलाई सेतो गुम्बाका तर्फबाट सम्मान गरिएको थियो । छोग्युर लिङ्पा परम्पराका सम्पूर्ण धार्मिक निधिसम्बन्धी विधिविधान अभिषेक आगम प्रदान गरिदिनुभएकोमा उहाँलाई गुरुदक्षिणा मण्डला र अन्य वस्तुहरू चढाइएको थियो । सोही अवसरमा सहभागी भएका स्वदेशीविदेशी भिक्षुहरूले पनि शरणागत गुरु छोग्लिङ रिन्पोछेलाई खादासहित गच्छेअनुसारको गुरुदक्षिणा र फलफूल चढाएका थिए । गुरु छोग्लिङ रिन्पोचेले अभिषेक तथा उपदेशहरू दिएर बुद्ध शासनको महान् हितमा अथक् परि श्रम गर्दै आउनुभएको छ । उहाँको दीर्घायुको कामनासहित उहाँप्रति हामी सक्कल धर्मप्राण भक्तहरू कृतज्ञ छौं ।"
सुधारिँदै मृत्यु संस्कार,"सहिद शुक्रराज शास्त्रीको सहादतको इतिहाससँगै मृत्यु संस्कार सुधारको प्रयास गरिएको पाइन्छ । नेपाल आर्य समाजको स्थापनाका क्रममा १९५२ सालतिर शुक्रराजकै पिता माधवराज जोशीले मृत्युसंस्कारलगायतका धार्मिक अन्धविश्वास हटाउन कोसिस गरेका थिए । मूर्ति पूजनको विरोध र मृत्यु संस्कारभित्रका विकृति सुधार्न चेतनशील मानिसको समूह बनाएर काठमाडौंमात्रै होइन नुवाकोट, पोखरालगायतका स्थानमा पुगेको पाइन्छ । जहाँ उनले १३ दिने दाजुभाइलाई भोज नखुवाउने, शवयात्रामा रोएर नजाने, श्राद्ध भोजमा मासु नखाने जागरण ल्याए । सिद्धान्तमात्र होइन, बुवाको निधनमा व्यवहारमै उनले यसै गरेर देखाए । संस्कार संवेदनशील र गम्भीर विषय हो । यस्ता विषयमा कहीँकसैले झट्ट निर्णय गर्ने र तुरुन्त लागू हुने सम्भावना हुँदैन । माधवराज जोशीले पनि अभियानका रूपमा आफूलाई अघि बढाउँदा तत्कालीन प्रधानमन्त्री चन्द्रशमशेरको इजलासमा तत्कालीन बडागुरुज्यू ( श्री ६) लगायत पण्डित समूहले मरणान्त पिटेको इतिहास छँदैछ । बरखीको सेतो वस्त्रमै उनलाई बिभत्स रूपमा नगर परिक्रमा गराएर दुई वर्ष काराबास पनि दिएको थियो राणा शासनले । उनको परिवार नै समाज र कुटुम्बबाट तिरस्कृत भयो अनि उनको पक्षमा रहेका भारतीय नागरिक शिक्षक दयाल सिंहलाई देश निकाला गरियो । अन्ततः कुटुम्ब र समाजबाट बहिष्कृत भएकै कारण उनकै परिवार पनि काठमाडौं छोडेर वीरगन्ज हुँदै भारत भासिए । समाजको विचार परिवर्तन सहज छैन । परम्परागत विषय, घटना, प्रसंग र सन्दर्भलाई पचाएर सुझबुझका साथ गहिरो चेतनाबाट त्यस विषय र परम्पराका विकृति खुट्टामा बिझेको काँडोलाई झैं फुत्त फाल्न सजिलो कहाँ छ र ? यो त शिक्षितहरूको जमात भएरमात्र पुग्ने कुरो होइन, दीक्षित वर्ग र समुदायले अभियानका साथ बिझेको काँडो सँगै झिकेपछिको घाउलाई समेत मलम लगाउनसक्ने शैलीमा पाइलामा पाइला मिसाउनुपर्ने हुन्छ । समाजमा विविधता छ । झन्डै डेढ दशकपछि माधवकै विचार पछ्याउँदै सत्याचरण मलामी गुठी स्थापना गरियो । स्वर्ग वा नरक छैन केवल कल्पनामात्रै हो । दान दिइएका वस्तु मृतककहाँ पुग्ने होइन' जस्ता विचार प्रचार गर्ने अभियान थालियो । परिणाम उही आयो, राणा शासकले गुठीका पदाधिकारीलाई समेत देश निकाला गरिदियो । भुवनलाल प्रधानको सहिद शुक्र'मा भेटिने यी घटनासन्दर्भलाई पछिल्लो दशक पुनः ब्यूँताउने काम हुन थालेका छन्, अभियानकै रूपमा पनि अघि बढाउने व्यक्ति र संस्थाहरू देखिएका छन् । २००७ सालदेखि २०६६ सम्मको अर्ध शताब्दीमा यस क्षेत्रमा स्वतस्फूर्त रूपमा परिवर्तनहरू हुँदै रहे । जस्तो कि लास मूलढोकाबाट बाहिर लगिँदैन थियो, पर्खाल फोडेर वा पछाडिको ढोकाबाट लगिन्थ्यो, घाटमा जाने बाटोमा परेका सानातिना खोल्साखोल्सी वा खोलानालाका पुल, फट्के माथिबाट शव लगिँदैनथ्यो, पानीबाटै लगिन्थ्यो', जनसांस्कृतिक प्रतिष्ठानसँग नेपाल प्रज्ञाप्रतिष्ठानले केही समयअघि गरेको मृत्यु संस्कार सुधारका सम्भावनाहरू' विषयक गोष्ठीमा भिक्टर प्रधानले मृत्यु संस्कार सम्बन्धमा सुधारका लागि हालसम्म भएका गतिविधिहरू' नामक कार्यपत्रमा लेखेका छन् । उनी विगतमा फर्कन्छन्, किरियापुत्री परालकै ढड्डामा बस्थे, धागोले सिएको वस्त्र लगाउँदैनथे । पातमा खान्थे, जुत्ताचप्पल लगाउँदैनथे । छोरीहरू किरिया बस्दैनथे तर अचेल यी चलनहरू कसैले दबाब नदिईकनै जीवनशैलीसँग नमिल्दो क्रममा समेत परिवर्तन भएका छन् ।' कतिपय कुरा सही भए वा आफूलाई चित्त नबुझी रहे पनि परिवर्तन गरौं भन्दा समाज र समाजका बासिन्दा स्वीकार्न तयार हुँदैनन् तर केही विषय यस्ता हुन्छन् जुन समाजले पचाउने विषय होइनन् र पनि त्यो काम भइरहेको हुन्छ र थाहा पाएनपाएको शैलीमा मानिस मौन बसिदिन्छन् । यही समाजभित्र मृत्यु संस्कारभित्रै पनि भइरहेको छ । नत्र अचेल किन शवलाई छालाको जुत्ता लगाएर घाटसम्म पुर्याइन्छ ? नत्र किन श्रीखण्डको चितामा जलाउनुपर्ने लास टायरजस्तो अपवित्र वस्तु (राजधानीबाहिर विशेष पूर्वाञ्चलमा)ले जलाइन्छ ? यसलाई विकृति मान्ने समाज पनि अझै छ अनि सँगै परस्परमा अर्को समाज पनि छ, जो आधुनिक समयको उपजको संज्ञा दिएर चुपचाप छ । किरिया बारेका बेला गरिने प्रविधिमैत्री हुने आजको वातावरण र खानपिनका विविध सन्दर्भलाई सम्भवतः अहिले कोट्याइरहन पर्दैन । एक दैनिकमा २०६८ मंसिरमा समाचार प्रकाशित भयो, महिला स्वास्थ्य सेविका आमा देवकाको निधन भएपछि अविवाहित कान्छी छोरी संयुक्ता भण्डारीले स्वेच्छाले दागबत्ती दिइन् र १३ दिन किरिया बसिन् । मृत्यु संस्कारका नियम मान्ने हो भने हिन्दु संस्कारको एउटै सन्दर्भ काफी छ, छोरो नभए पिण्ड तर्पण गर्ने मानिस हुँदैन, स्वर्गको बाटो छेकिन्छ ।' अनि पुराण वा स्मृतिलाई सत्य मान्ने हो भने छोरी किरिया बसेर मृतकले वैतरणी तर्दैन । गोरखामा पनि छोरा र छोरीबीच व्याप्त विभेद चिर्दै बुवाको किरिया गरेरै छोडे । क्रमशः १८ वर्षीया शशीकला र १६ वर्षीया सरस्वती आलेमगरले गाउँलेको विरोध र छेकथुनका बाबजुद शव बोकी घाटमा पुर्याएको घटना छ वर्षअघिको हो । नाबालक छोराहरू भएकी कल्पना विकले पतिको किरिया बसेर पाँच वर्षअघि खेताला खोज्नु पर्दैन भन्ने सन्देश लमजुङको समाजमा दिइन् । अहिले पनि १३ दिन किरिया बस्ने प्रचलन बलियो छ । तर, किरिया १३ दिन नै बस्नुपर्छ भन्ने मान्यताभित्र विकृति रहेको भन्दै सहसचिव ताराप्रसाद पोखरेल र उनका दाजु प्रमुख जिल्ला अधिकारी रहेका सुनसरीका दाजुभाइले गत वर्षमात्र पशुपतिनाथ परिसरमै बुवाको काम पाँच दिनमा सके । संस्कार सुधार समाजका अध्यक्ष शंकरप्रसाद पोखरेललाई आधार मान्ने हो भने १३ दिने काजकिरियालाई झन्डै दुई दर्जन परिवारले आफ्ना बुवाआमाको किरिया पाँच दिनमा सकेका छन् । २१औं शताब्दीको प्रविधिमैत्री अत्याधुनिक युगमा व्यावहारिक र अन्य विविध कारणले १३ दिने मृत्यु संस्कार पाँच दिनमा झार्नुपर्छ भन्ने निष्कर्ष ती दुई दर्जन परिवारको छ । संस्कारको सुधार अभियानमा लागेको समाजको शास्त्रीय आधारसहितको तर्कलाई सही ठान्नेहरू झन्डै पाँच सयले आफ्नो बुवाआमाको र पछि आफ्नै काजकिरिया पनि तीन दिनकै गर्ने र गरिदिन छोराछोरीलाई वचन र लिखित पत्र दिएका छन् । अभियन्ता पोखरेलका अनुसार संस्कारलाई लोप गर्नुभन्दा लोप हुनबाट जोगाउने अभियानले तीन दिनमा झारिएको हो र सो तीनदिने मृत्यु संस्कारमा पहिलो दिन एक, दोस्रो दिन चार र तेस्रो दिन पाँच पिण्ड दिएपछि चौथो दिनमा ११औं दिनको काम र पाँचौं दिनमा १२औं दिनको काम गर्न सकिनेछ । किरिया कर्मको अवधिमा १३ दिनसम्म किरियापुत्रीले घाँस, परालमा राडी ओछ्याएर सुत्नुपर्ने, शौचालय प्रयोग गर्न नहुने, घिउ, अदुवा र कागतीमात्र खाएर बस्नुपर्ने यथार्थ हो । रोगहरूले च्यापेर वृद्ध उमेरमा कोरामा बस्दा (कोराबाटै अस्पताल पुर्याउँदै ल्याउँदै गरेका र सोही अवधिमा नियमको पूर्ण पालना गर्दा जीवन गुमाउनु परेका घटनाहरू भएकाले) र बूढापाकाको भनाइ श्राद्ध गर्नुभन्दा सिधा पुर्याउन गाह्रो'जस्ता यथार्थ विषयलाई मनन गरी समाजले १३ दिने काजकिरियालाई तीन दिनमा वैकल्पिक अवतरण गर्न लागिएको समाजको तर्क छ । तर्कहरू पारस्कर गृह्यसूत्र, कलिमा पाराशर स्मृति, याज्ञवल्क्यको वचन, गरुड, निर्णय सिन्धु र धर्म सिन्धुमा आधारित छन् । यिनले तीन, पाँच, सात दिनका विकल्पहरू दिएका छन् । भन्ने गर्छौं जुन धर्ममा आस्था राखे पनि आखिर भगवान्ईश्वर एकै हुन् । यसलाई मृत्यसँग पनि जोडेर हेर्न सकिन्छ । ब्राह्मण, क्षेत्री, राई, लिम्बू जे भए पनि आखिर मानिस नै हो । पूर्वी नेपालको किरात लिम्बू समाजमा लोग्ने मानिसको निधन भए चार दिनसम्म र स्वास्नी मानिसको निधन भए तीन दिनसम्म जुठो बारे पुग्छ । ब्राह्मण, क्षेत्रीभन्दा फरक यथार्थ जूठोको अन्तिम दिन लिम्बूहरूको मासु र जाँडरक्सी हुनैपर्छ । आशौच बार्ने विषयमा पनि अन्य जातिभन्दा जनजाति र आदिवासीमा भिन्नता छ । उनीहरूको धेरै जातिमा तीन, पाँच वा सात दिनमा चोखिने चलन छ । हिन्दू धर्म मान्ने कतिपयमा यो काम १३ दिनसम्मै गर्ने प्रचलन छ । काजकिरियामा नेपालभित्रै भेटिएको फरक प्रसंग माझी समुदायमा छ । उनीहरूको अन्त्येष्टि क्रिया एउटा सरात' गरेपछि सकिन्छ । उता थारू जातिमा तीनदेखि सात दिनसम्ममा जुठो चोख्याउने कामलाई टुंग्याउँछन् । झाँगड जातिले भने ११ दिनमा मृत्यु संस्कार सक्छन् । डा प्रेम खत्री समाजमा विद्यमान कतिपय कुरीतिलाई शिक्षा, राजनीतिक चेतना र अन्य परिवर्तनहरूले पनि उखेल्न नसकेको बताउँछन् । मृत्यु संस्कार परिवर्तनको बहसका क्रममा डा खत्रीले भनेका छन्, देशको भूगोलभन्दा दुरुह सोच हाम्रा मनमस्तिस्कमा जमेर बसेका छन् । ती पहाडजस्ता छन् र हत्तपत्त निस्कन मान्दैनन् ।' १३ बाट पाँच दिनमा झार्ने मृत्यु संस्कारको प्रस्तावित परिवर्तनले मानसिक सोच, लोकाचार, खासगरी लोकलाज र आत्मग्लानिको चित्र आँखामा आउने भए पनि भोलि यसमा परिवर्तन हुने उनको निष्कर्ष छ । समाज परिवर्तनशील छ । सतीप्रथा अन्त्य होला भन्ने त्यो समाजका बासिन्दालाई सायदै विश्वास थियो । पुराना पुस्तामा अझै पनि यो परिवर्तनको यथार्थ चिर्नसक्ने क्षमता नहुन सक्छ तर तिनै पुस्ताका नातिनातिनाहरूले सहजताका साथ स्वीकारी अवलम्बन गर्न थालेपछि नेपाली समाजमा प्रचलित विविध संस्कारभित्रका विकृति कसो नसुध्रिएलान् ?"
दिगो विकासको उपाय,"राष्ट्रसंघीय महासचिवको दिगो विकास लक्ष्य हेर्ने विशेष सल्लाहकारका हैसियतमा म दिगो विकास लक्ष्यहरू विश्वका लागि किन महत्वपूर्ण छन् भन्ने कुरा बताउँदैछु । मैले दिगो विकासका लक्ष्य हासिल गर्न राष्ट्रसंघका तर्फबाट के गर्न सकिन्छ भन्ने विषयमा नयाँ महासचिव एन्टोनियो गुटेरससँग कुराकानी गरेको थिएँ । यतिबेला विश्व राजनीति अनिश्चितताको भूमरीमा परिरहेको अवस्था छ । अमेरिका भूराजनीतिक र आर्थिक चुनौतीबीच उभिएको छ । हामीले अहिले अमेरिकामा नयाँ राष्ट्रपति पाएका छौं । उनी निकै अस्थिर छन् । हामी नयाँ युगमा प्रवेश गरेका छौं । राजनीतिक र आर्थिक परिस्थितिहरूमा परिवर्तन देखापरेका छन् विश्वभर नै । वर्तमान विश्वको कुरा गर्दा हामीले दिगो विकासको कुरा गर्नैपर्छ । विश्वकै लागि अहिले यो प्रधान विषय बनेको छ । सैद्धान्तिक रूपमा विश्वले नै यो अवधारणालाई अनुमोदन गरिसकेको छ । राष्ट्रसंघका १९३ सदस्य देशले यो अवधारणालाई आफूबीचमा सहकार्य गर्ने मुख्य विषय बनाइसकेका छन् । सन् २०१५ मा ती देशले सन् २०३० सम्मका लागि दिगो विकाससम्बन्धी १५ वर्षे एजेन्डा तय गरेका थिए । उक्त एजेन्डाअन्तर्गत १७ वटा दिगो विकासका लक्ष्य पर्छन् । यसअघि सन् २००१ देखि सन् २०१५ सम्म सहस्राब्दी विकास लक्ष्य तय गरिएका थिए जसमा नेपाल अधिकांश लक्ष्यमा राम्रो उपलब्धि हासिल गर्न सफल भएको थियो । यहाँको राजनीति तरल भए पनि सहस्राब्दी विकास लक्ष्य हासिल गर्ने सवालमा नेपालले ठूलो प्रगति गरेको देखियो । सन् २०१५ मा दिगो विकास लक्ष्यहरू अनुमोदन गरेको केही सातामै राष्ट्रसंघमा आबद्ध देशहरूले पेरिसमा युनाइटेड नेसन्स फ्रेमवर्क कन्भेन्सन अन क्लाइमेट चेन्ज अनुमोदन गरेका थिए । दुई साताको निरन्तर छलफलपछि अनुमोदित उक्त सम्झौता ऐतिहासिक छ र साथै यो दिगो विकास लक्ष्यकै एक अंग बनिसकेको छ । दिगो विकासभित्र आर्थिक, सामाजिक र वातावरणीय उद्देश्यहरू पर्छन् जसलाई राष्ट्रसंघका सदस्य मुलुकहरूले आफ्नो विकास रणनीतिमा समाहित गर्ने बताएका छन् । दिगो विकाससम्बन्धी अवधारणा अनुमोदन गरेपछि विश्वमा नयाँ युग सुरु भएको मान्न सकिन्छ । गरिबी निवारण गर्नु र जनताको आधारभूत आवश्यकता पूरा गर्नु दिगो विकासको पहिलो नम्बर विषय हो । दिगो विकासअन्तर्गत भोकमरी हटाउनु दोस्रो नम्बर विषय हो जसका लागि दिगो रूपमा खाद्यान्न उत्पादनका विषयलाई सबै देशले जोड दिनुपर्छ । कुपोषण, पोषणलगायतका विषय यहीभित्र पर्छन् । जलवायु परिवर्तनका कारण खाद्यान्न आपूर्तिमा समस्या उत्पन्न भइरहेको छ । भारतको हरियाणा, पञ्जाबलगायतका क्षेत्रमा अहिले पनि ३० मिलियन जनता भोकमरीबाट पीडित छन् । त्यस्तै कृषिजन्य वस्तुमा रासायनिक विषादी, फर्टिलाइजरको प्रयोग बढेको छ । दिगो विकासको तेस्रो मुद्दा सबैका लागि स्वास्थ्य छ । यो पनि नेपालका लागि निकै महत्वपूर्ण छ । सबैका लागि गुणस्तरीय शिक्षा दिगो विकासको चौथो मुद्दा हो । नेपालमा कम उमेरमा शिक्षा दिने, उच्च तहमा पनि भोकेसनल शिक्षा र तालिमको व्यवस्था गर्ने, सबै नागरिकका लागि शिक्षाको अवसर दिने कुराहरू निकै महत्वपूर्ण छन् । लोकतन्त्र बलियो हुनका लागि सबैका लागि शिक्षा आवश्यक छ । सबैका लागि शिक्षा भन्ने मान्यताले लोकतन्त्र मजबुत पार्छ । लैंगिक समानता दिगो विकासको पाँचौं महत्वपूर्ण कुरा हो । नेपालले यसमा निकै प्रगति गरेको छ । सबैका लागि विद्युत्, सबैका लागि सरसफाइ, सबैका लागि रोजगारी, गुणस्तरीय पूर्वाधार विकास, क्रमशः त्यसपछिका महत्वपूर्ण दिगो विकासका मुद्दा हुन् । नेपालका लागि पूर्वाधार विकास अत्यन्त रणनीतिक विषय पनि हो । दिगो सहरको निर्माण, दिगो खाद्यान्न उत्पादन, जलवायु परिवर्तनको जोखिम न्यूनीकरण, समुद्री तटीय क्षेत्रका समस्या र तिनका समाधानका पक्ष पनि दिगो विकासकै एजेन्डा हुन् । अमेरिकाको न्युयोर्क सहर समुद्री समस्याका कारण संकटमा पर्न सक्छ । जस्तोः जलवायु परिवर्तनका लागि कुनै पनि बेला यो सहर डुब्न पनि सक्ला । यस्तो भयावह समस्या वातावरणीय समस्या र जलवायु परिवर्तनका कारण निम्तिने खतरा छ । तर नेपालजस्ता भूपरिवेष्टित मुलुकका लागि भने समुद्री क्षेत्रमा उत्पन्न हुने समस्याको कुनै प्रत्यक्ष प्रभाव रहँदैन । जमिन र वनजंगलको क्षयीकरण र ह्रास आउँदा उत्पन्न समस्या पनि दिगो विकासको मुद्दा हो । नेपालमा पतझर जंगलहरू छन् । तिनमा भविष्यमा समस्या देखिन्छन् । व्यापक वन फँडानी भइरहेको छ विश्वभर नै, जसले जटिल समस्या ल्याउने देखिन्छ । दिगो विकासको अर्को मुद्दा सुशासन हो । अहिले अमेरिकामा खर्बपतिहरू शासनमा आएको अवस्था छ । यसका कारण भ्रष्टाचार मौलाउन सक्छ । समग्र प्रणालीलाई नै भ्रष्ट बनाउने खतरा आउन सक्छ । सुखद कुरा, नेपालमा खर्बपतिहरूले शासन गरिरहेका छैनन् । दिगो विकासको अर्को मुद्दा भनेको विश्वका मुलुकहरूबीच अन्तर्राष्ट्रिय मुद्दामा सहकार्य हो । जस्तो ः जलवायु परिवर्तनको मुद्दामा । सन् २०१६ अघिल्लो वर्षभन्दा बढी गर्मी रह्यो । भूराजनीतिक हिसाबले नेपाल अत्यन्तै महत्वपूर्ण स्थानमा छ । यो सुन्दर मुलुक विशाल छिमेकी मुलुक चीन र भारतको बीचमा छ । चीन र भारतले आर्थिक प्रगति गरिरहेका छन् । चीन विश्वको पहिलो अर्थतन्त्र लगभग बनिसकेको अवस्था छ जसका कारण विश्व व्यवस्थामै परिवर्तन आउने देखिन्छ । नेपालको अर्को छिमेकी भारतले पनि दु्रत विकास गरिरहेको देखिन्छ । सन् २०३० सम्म दिगो विकाससम्बन्धी लक्ष्य हासिल गर्न नेपालले छिमेकी मुलुकहरू चीन र भारतसँग आर्थिक सहकार्य मजबुत बनाउनुपर्ने देखिन्छ । नेपालले आगामी १५ वर्षमा आर्थिक विकासको गति द्रुत बनाउन आवश्यक आर्थिक रणनीति तय गर्नुपर्छ । चीन र भारतसँग आर्थिक सहकार्य मजबुत बनाउनुपर्छ । पूर्वाधार विकासमा वैदेशिक लगानी भित्र्याउनुपर्छ । जलविद्युत्को विकास । यातायात तथा पारवहन क्षेत्रमा पूर्वाधार विकास । अत्याधुनिक सूचना प्रविधिको उपयोग । सबैलाई शिक्षाको पहुँच । छिमेकसँग सडक सञ्जाल विस्तार, रेल कनेक्टिभिटी । न्युयोर्कजस्ता व्यवस्थित सहर । मेरो सुझाव के छ भने यसका लागि दुवै छिमेकीसँगको नेपालले सहकार्य गर्नुपर्छ । मित्रतापूर्ण सम्बन्ध राखेर नै नेपालले दुवै छिमेकबाट पूर्वाधार विकासमा लगानी भित्र्याउनुपर्छ । नेपाल यसरी आर्थिक विकासको पथमा लाग्नुपर्छ । नेपालको विकासका लागि जलविद्युत्को विकास निकै महत्वपूर्ण पक्ष हो । जलस्रोतको उपयोगबाट नेपालले प्रचुर लाभ लिन सक्छ । यातायात तथा पारवहन क्षेत्रमा पूर्वाधारको विकास, अत्याधुनिक सूचना प्रविधिको उपयोग र सबैलाई शिक्षाको व्यवस्था नेपालको विकासका लागि अति महत्वपूर्ण पक्ष हुन् भन्ने मलाई लाग्छ । छिमेकी देशहरू चीन र भारत आर्थिक हिसाबले समृद्ध हुने तर नेपाल गरिब नै रहने अवस्था रहनु हुँदैन । यस्तो स्थिति कायमै रहे यसले नेपालको सार्वभौमसत्ता नै कमजोर पार्न सक्छ । मलाई लाग्छ, त्यस्तो अवस्था आउने छैन । उत्तरतर्फ रहेको चीनले नेपालमा रेल विस्तार गर्न चाहेको देखिन्छ । त्यस्तै उदाउँदो भारतसँग नेपालले सडक सञ्जाल अझै विस्तार गर्न सक्छ । यो सडक सञ्जाललाई नेपालले एसियालगायत विश्वका अन्य मुलुकसँग कनेक्टिभिटी बढाउन सक्ने प्रचुर अवसरका रूपमा लिनुपर्छ । नेपालको भूराजनीतिक अवस्था हेर्दा दुवै छिमेकी चीन तथा भारतसँग आर्थिक विकासमा सहकार्य गर्नुपर्छ । दुवैसँग असल सम्बन्ध राख्नु हितकर हुन्छ । चीनले स्थापना गरेको विकास बैंक, एसियाली विकास बंैकबाट लगानी भित्र्याएर पूर्वाधार विकास, सडक र रेल सञ्जाल विस्तारका काममा नेपालले आर्थिक विकासमा फड्को मार्न सक्छ । विश्वका अरू मुलुकका अनुभवलाई समेत ख्याल गर्न आवश्यक छ । मलाई के लाग्छ भने नेपालका राजनीतिक शक्तिबीच आर्थिक विकासका मुद्दामा राष्ट्रिय सहमति आवश्यक छ । यहाँ दलहरूबीच राजनीतिक किचलो भए त्यसले आर्थिक विकासमा हित गर्दैन । एकातिर विश्वभर आर्थिक विकास अघि बढिरहेको छ । साथै जलवायु परिवर्तनका कारण विभिन्न खतरा देखिँदा त्यसको न्यूनीकरण गर्ने प्रतिबद्धता पनि आएको छ । गरिबी निवारण, भोकमरी अन्त्य, सबैका लागि स्वास्थ्य, सबैका लागि शिक्षा, रोजगारीको व्यवस्था, सबैका लागि बिजुली, गुणस्तरीय पूर्वाधारलगायतका राष्ट्रसंघीय दिगो विकासका लक्ष्यहरू हासिल गर्न विश्वका मुलुकहरू सहकार्य गर्दै अघि बढिरहेका छन् । विश्वका ठूला मुलुकहरू अमेरिका र चीनमा धनी तथा गरिबबीचको खाडल निकै ठूलो छ । धनी र गरिबबीचको खाडल ती मुलुक हेरी नेपालमा कम छ । चीन, भारत र नेपालजस्ता मुलुकमा व्यवस्थित सहरहरू कसरी बनाउने भन्ने ठोस रणनीति तय नगरी सहर बनाएको देखिन्छ । अमेरिकाको न्युयोर्क सहर कसरी व्यवस्थित बनाइएको थियो भन्ने अनुभव नेपालले सिक्न सक्छ । जलवायु परिवर्तनको जोखिम कम गर्न नेपालले विद्युत्बाट चल्ने गाडीको प्रयोग गर्नु अति व्यावहारिक हुने मेरो बुझाइ छ । काठमाडौं सहर उत्रिँदा मैले महसुस गरेंयहाँ निकै प्रदूषण बढेको छ । सहर पनि निकै अव्यवस्थित छ । एसियामा नयाँदिल्ली, बेइजिङ र काठमाडौं प्रदूषित सहरमा पर्छन् । जलवायु परिवर्तन र प्रदूषणको असर भयावह हुन सक्छ विश्वभर नै । यसबारे हामी सबै गम्भीर हुनैपर्छ । विश्वभर नै अहिले राजनीतिक परिवेश निकै तनावग्रस्त छ । एकातिर हामी लोकतन्त्रको कुरा गरिरहेका छौं, अर्कोतिर भ्रष्टाचार बढिरहेको छ । यी दुवै एकैसाथ जान सक्दैनन् । दिगो विकाससम्बन्धी लक्ष्यअनुसार सन् २०३० सम्ममा गरिबी हटाइसक्ने सबै मुलुकको लक्ष्य छ । नेपालले पनि उल्लेख्य मात्रामा गरिबी घटाउन सफलता पाएको देखिन्छ । चीनमा गत ३० वर्षमा उल्लेख्य मात्रामा गरिबी घटेको उदाहरण हामीसामु छ । एक्काईसौं शताब्दीमा नेपालले आधुनिक सूचना प्रविधिको उपयोग गरी बैंकिङ प्रणाली, टेलिमेडिसिन, इकमर्समा क्रान्तिकारी फड्को मार्नसक्ने प्रचुर सम्भावना मैले देखेको छु । नेपालको युवा पुस्ताले अत्याधुनिक सूचना प्रविधिलाई भरपूर उपयोग गरेको देखिन्छ । सूचना प्रविधिको क्रान्तिबाट नेपाल पनि प्रभावित बनेको छ । नेपालमा लाखौं युवा रोजगारीका लागि विदेश गएका छन् । नेपालमा राम्रो रोजगारी अवसर नहुनु त्यसको कारण हो । केही समय मेरो मुलुकका कुरा गरौं अमेरिकामा डोनाल्ड ट्रम्प राष्ट्रपति भएसँगै राजनीतिक समस्या चर्किन सक्ने शंका व्याप्त छ । जनता सरकारविरुद्ध सडकमा आइरहेका छन् । उनका नीतिहरूप्रति जनता शंशकित छन् । एक हिसाबले भन्दा अमेरिका पनि अहिले भूराजनीतिक संक्रमणको कालबाट गुज्रिरहेको छ । विश्व निकै चाँडो चाँडो आर्थिक विकासको चरणमा छ । दिगो विकासअन्तर्गत सामाजिक समावेशिताको कुरा पनि उत्तिकै ज्वलन्त मुद्दा छ । विश्वमा भइरहेको आर्थिक प्रगतिको गतिअनुसार त्यसको वातावरणीय प्रभावबारे ध्यान दिनु आवश्यक छ । (गत साता नेपालको एकदिने भ्रमणमा आएका राष्ट्रसंघीय महासचिवका दिगो विकाससम्बन्धी विशेष सल्लाहकार तथा प्रख्यात अर्थविद् जेफ्री स्याक्सले काठमाडौंमा दिएको प्रवचनको सम्पादित अंश)"
अमेरिका र परिवर्तन,"अब शरद ऋतुको सुन्दरता कथामा मात्र सीमित थिएन । यहाँका रूखहरूले साँच्चै रङ बदलिरहेका थिए । तर ती पातहरूमा भन्दा आफ्नो जीवनमा आउने परिवर्तनको लहरले मलाई कस्तो महसुुस गराउने हो ? भन्ने कुरामा म बढी केन्द्रित थिएँ । कताकता उत्साहित पनि । अमेरिकाका गगनचुम्बी महलहरूले मलाई रोमाञ्चित पार्न सकेनन् । म अचम्भित थिएः मान्छेहरूको रफ्तार देखेर । सबैलाई भ्याइनभ्याइ थियो । यन्त्रझैं सबै दौडिरहेका थिए । कहिल्यै कुरा गरेर नभ्याउने म, यहाँ भने कसैलाई आफ्नो बकम्फुसे गफ सुनाउने आँट गर्न सकिरहेकी थिइनँ । समय खेर नफाल्ने बानी र लगनशीलनाले गर्दा नै यहाँका मानिसले सफलताको शिखर चुमेको हो भनेर आफूलाई सम्झाउन खोज्थेँ । त्यही व्यस्तताबाट एकैछिन समय निकालेर रमाइलो गर्नुमै त जीवनको सुन्दरता छ भनेर मेरो चञ्चल मनले सधैं झैं मेरो परिपक्वतालाई झस्काइदिन्थ्यो । परीक्षामा आएका अंकहरूले मलाई कहिल्यै खुसी पारेनन् तर मैले बटुलेका मीठा सम्झनाहरूले सधैं मेरो ओठमा मुस्कान छर्ने गर्दछन्', एपीजे अब्दुल कलामका पंक्तिहरूभन्दा प्रिय आजसम्म मलाई अरू कुनै पंक्ति लागेनन् । सायद त्यही भएर होला भविष्यको बारेमा केही थाहा नभए पनि वर्तमानमा आफूलाई प्रफुल्लित पार्न पोख्त छु। आफ्नो मनोवादमा रमाउन थालेँ भने त वर्षौं बित्ला, नभौंतारिकन अमेरिकाको सन्दर्भमा फर्किन्छु । कलेजमा थुप्रै मानिसहरूले मलाई कुन देशबाट आएको भनेर सोध्ने गर्थे । यही प्रश्न हजारपटक सोध्दा पनि मलाई वाक्क लाग्दैनथियो, वाक्क त त्यतिबेला लाग्थ्यो जब गर्वसाथ नेपाल भनेपछि उनीहरूले नबुझको झैं गरी अपत्यारिलो अनुहारको भाव देखाउँथे । एकचोटि युवाहरू बिदेसिएपछि नेपाल फर्किंदैनन भनेर मानिसहरूले लख काटे पनि ममा देशभक्तिको भाव भरिएको छ । त्यही भएर म आफूभित्रको सबै फूर्ति जम्मा गरेर उनीहरूलाई नेपालको व्याख्या गर्ने गर्थें। एकजनाले त मलाई नेपालमा इन्टरनेट पनि हुन्छ भनेर सोधेका थिए । सुरुमा झनक्क रिस उठे पनि उनीहरूको अज्ञानतालाई हटाएर नेपालकै राम्रो छवि बनाउने जिम्मा मेरो हातमा पनि छ भनेर उनीहरूलाई नेपालबारे राम्रोसँग वर्णन गर्थें । कतिले मैले भनेकै भरमा नेपालको भ्रमण अवश्य गर्छु' भन्दा मलाई आनन्द लाग्थ्यो । साथीहरूले मौसमको तापक्रम कुनै कुराको तौल र कतै पुग्ने दुरीको कुरा गर्थे, म एक्कै छिन चुप्प लाग्थेँ । कारण मलाई ति कुराहरूमा रुचि नभएको होइन तर मलाई फरेनहाइटलाई सेल्सेसमा, पाउन्डलाई किलोग्राममा र माइललाई किलोमिटरमा परिणत गर्न समय लाग्थ्यो । नेपालमा जस्तो तीनघन्टे जाँचलाई भन्दा यहाँ व्यावहारिक रूपमा ज्ञान बटुल्ने क्रमलाई प्राथमिकता दिइन्थो । आफूले पढाइको दबाब महसुस नगरे पनि दुई महिनामात्र अर्थशास्त्र पढेकै भरमा मैले दैनिक जीवनमा अर्थशास्त्रीको जसरी सोच्न सुरु गरेकी थिएँ । गणितमा ग्राफ बनाएको नबुझ्दा साथीहरूले क्याल्कुलेटरमा हाल्ने त हो नि' भन्थे । नेपालमा त्यस्तो ग्राफ बनाउने क्याल्कुलेटर मैले कहिल्यै नदेखेर होला दिमागले त्यो धर्का कसरी माथि तल गयो भनेर नबुझिन्जेल मलाई आनन्दसँग बस्न दिँदैन थियो । घरीघरी मेरो कक्षामा सहपाठीहरूले निक्कै सजिलो प्रश्न सोध्ने गर्थे । जसको उत्तर सायद नेपालमा कक्षा ५ मा पढिरहेको विद्यार्थीले नै दिन सक्थे । मलाई अचम्म लाग्ने गथ्र्यो किन हामी पछाडि र यिनीहरू अगाडि ? साँच्चै भन्ने हो भने प्लस टुको मोटामोटा किताब पढेर होला मलाई यहाँ पढेको जस्तो पनि लाग्दैनथियो । हामी किन पछाडि ? ' भन्ने प्रश्नको उत्तर मैले बिस्तारै पाउन थालेकी थिएँ । नेपालमा जस्तो तीनघन्टे जाँचलाई भन्दा यहाँ व्यावहारिक रूपमा ज्ञान बटुल्ने क्रमलाई प्राथमिकता दिइन्थो । आफूले पढाइको दबाब महसुस नगरे पनि दुई महिनामात्र अर्थशास्त्र पढेकै भरमा मैले दैनिक जीवनमा अर्थशास्त्रीको जसरी सोच्न सुरु गरेकी थिएँ । हो त्यो अर्थशास्त्रीको सोच निक्कै काँचो होला तर मैले कमसेकम सोच्न थालेकी थिएँ जुन नेपालमा हुँदा कहिल्यै गरिन । कमी सायद ममा नै होला जसले गर्दा नेपालको पढाइलाई मैले जीवनमा उतार्न सकिन तर यहाँ खेलेकै जसरी पढ्दा र मोटा किताब कण्ठ गर्न नपर्दा, दिमागले खुल्ला पङ्ख फिजाएर उड्न पाइरहेको थियो । यसको आनन्द पनि भिन्दै थियो । नेपालमा परीक्षा आउनु अगाडि विद्यार्थीलाई दिनरात पढ्नमात्रै अपेक्षा गरिन्छ । यहाँ भने मेरो जाँच अगाडि विद्यार्थीलाई तनाव नहोस् भनेर विभिन्न खे, स्वादिष्ट खानेकुरा र मसाजको व्यवस्था गरिएको थियो । त्यो देखेर मलाई निक्कै रमाइलो लागिरह्यो । नेपालमा परीक्षाभन्दा अगाडि मनोरञ्जनका लागि बाबुआमासँग अनुमति मग्ने आँट कमैले गर्लान् । नेपालमा पलेँटी मारेर हातले दालभात खाएको भित्री सन्तुष्टिलाई यहाँको कुनै झिल्के परिकारले मात गर्न सक्दैन तर नेपालको शिक्षण प्रणालीमा रहेको कमी कमजोरीहरूलाई म नकार्न चाहन्न । नेपालमा हासिल गरेको शिक्षाले नै म यहाँ आएर विश्वसँग प्रतिस्पर्धा गरिरहेकी छु, मलाई त्यसमा गर्व लाग्छ तर नेपालमा विद्यार्थी जीवनमा पढाइमात्र सबै थोक हो भनेर दिइने दबाबले थुप्रै विद्यार्थीले अमूल्य सीपहरू गुमाउने गर्छन् । ती सीपहरूसँगै उनीहरू आफ्नो जीवनको सुनौला दिनहरू पनि गुमाउने गर्छन् । आफ्नो मुलुकको कमी कमजोरीलाई औंल्याउन सक्नु नै त्यसलाई सच्याउनु अघिको महत्वपूर्ण पाइला हो । त्यही भएर मलाई हामी यो कुरामा अगाडि र यो कुरा मा पछाडि छौं भन्नेमा कुनै हिच्किचाहट लाग्दैन । सुरुसुरुमा मेरा अमेरिकी साथीहरूले मलाई बोलाउँदा म हजुर' भन्ने गर्थे । त्या हजुर' विस्तारै यस'मा कहिले परिणत भयो मैले पत्तै पाइन । चार महिना नहुँदै ममा धेरै परिवर्तन आए र आउने चार वर्षमा झन् कति परिवर्तन आउने हो, म भन्न सक्दिनँ तर यी परिवर्तनहरूले मलाई बलियो र आत्मनिर्भर बनाउनेछन् भन्नेमा म आश्वस्त छु ।"
मेसी र स्वारेज चम्किएपछि ओसासुनामाथि गोलको बर्षा,काठमाडौंः शनिबार साँझ स्पेनिस ला लिगामा बार्सिलोनाले ओसासुनामाथि गोलको बर्षा गरेको छ । बार्सिलोनाका स्टार स्ट्राइकर लियोनल मेसी र लुइस स्वारेज चम्किएपछि बार्सिलोनाले ओसासुनामाथि ३० को जित निकालेको हो । पहिलो हाफ गोलरहित बराबरिमा सकिए पनि दोस्रो हाफको ५९ औँ मिनेटमा बार्सिलोनाका लागि पहिलो गोल स्वारेजले गरे । अधिकांश समय डिफेन्स खेलेको ओसासुनामाथि दोस्रो गोल ७२ मिनेटमा मेसीले गरे । बार्सिलोनाका लागि तेस्रो गोल समेत इन्जुरी समयमा मेसीले नै गरे । स्वारेजको गोलबाट खाता खोलेको बार्सिलोनाले मेसीले दुई गोल गरेपछि ओसासुनामाथि सानदार जित निकालेको हो । स्पेनिस लिगमा १५ खेल खेलेको बार्सिलोनाले ३१ अंक जोडेको छ । ला लिगा अन्तर्गत राति ९ बजे भ्यालेन्सिया र रियल सोसिडाडको खेल हुँदै छ भने ११ बजे लेगन्स र पालामसबीच खेल हुनेछ । लिगको शीर्ष स्थानमा रहेको रियल मड्रिडले भने राती १ः३० बजे डिप्रोटिभो लाकुरान सँग खेल्ने छ । १४ खेल खेलेको शीर्ष स्थानको रियलको ३४ अंक छ ।
बालोटेलीको दाबी:मेसी र रोनाल्डोलाई पछि पार्दै बेलोन डि'अरको उपाधि जित्न सक्छु,"काठमाडौंः इटालियन फुटबलर मारियो बालोटेलीले आफूसँग बेलोन डिअरको उपाधि जित्न सक्ने क्षमता भएको बताएका छन्। लिग वानको क्लब नाइसबाट व्यवसायिक फुटबल खेलिरहेका बालोटेलीले कुनै दिन आफूले लियोनल मेसी र क्रिष्टियानो रोनाल्डोलाई पछि पार्दै बेलोन डिअरको उपाधि जित्ने दाबी गरेका हुन्। बेलोन डिअर २०१६ को उपाधिका लागि पोर्चुगलका क्रिष्टियानो रोनाल्डो प्रमुख दाबेदारका रुपमा लिइएको छ। उनलाई अर्जेन्टिनी खेलाडी लियोनल मेसी र फ्रान्सेली खेलाडी एन्टोनी ग्रिजम्यानले चुनौती दिइरहेका छन्। मेसी र रोनाल्डो अहिलेका महान खेलाडी भएको भन्दै बालोटेलीले बेलोन डिअरको उपाधि भविष्यमा जित्ने आफूसँग मौका रहेको दाबी गरे। रोनाल्डो र मेसी अहिले सबैभन्दा उत्कृष्ट खेलाडी हुन्। उनीहरु जत्तिको अरु कोही छैन्,२६ वर्षीय बालोटेलीले सिन्ह्वासँग भनेका छन्। यदि आफू चोटुग्रस्त नभई राम्रो लयका साथ सिजनको अन्त्य गर्न पाए, बेलोन डिअर जित्छु भन्ने विश्वास छा,उनले भने, एक दिन मैले बेलोन डिअर जित्नेछु। आफू स्वस्थ भए आफूले अझै धेरै गोल गर्न सक्ने बालोटेलीको विश्वास छ। गत सिजन म लामो समय खेल्न पाइन् त्यसैले मैले वास्तमै गोल गर्न सकिनँ,बालोटेलीले भने, म चोटग्रस्त पनि थिए, लामो समय खेलमैदानभन्दा बाहिर रहे। जब म ठिक हुन्छ, म खेल्छु र गोल गर्छु। बालोटेली नाइसबाट खेल्दै यो सिजन ६ गोल गरिसकेका छन्। तर, चोटग्रस्त भएपछि बालोटेली पछिल्ला केही खेल खेल्न पाएका छैनन्।"
कुँवर वरिष्ठ उपाध्यक्ष,"काठमाडौंः अखिल नेपाल फुटबल संघ (एन्फा)को कार्यसमिति बैठकले उपाध्यक्ष मणि कुँवरलाई वरिष्ठ उपाध्यक्षको जिम्मेवारी दिने निर्णय गरेको छ । यस्तै सिन्धुपाल्चोक जिल्ला फुटबल संघका अध्यक्ष वीरबहादुर खड्कालाई उपाध्यक्ष चयन गरिएको छ । शुक्रबार बसेको एन्फा कार्यसमितिको बैठकले वरिष्ठ उपाध्यक्षको जिम्मेवारी र उपाध्यक्षको नियुक्तिको निर्णय गरेको हो । यद्यपि निर्णयप्रति अर्का उपाध्यक्ष किशोर राईसहित दुई केन्द्रीय सदस्य पंकजविक्रम नेम्बाङ र वसन्त अर्यालले विरोध जनाएका छन् । उनीहरूले निर्णयप्रति नोट अफ डिसेन्ट' लेखेका छन् । उनीहरूले निर्णय विधानविपरीत भएको आरोप लगाएका छन् । एन्फाका प्रमुख कार्यकारी अधिकृत (सीईओ) इन्द्रमान तुलाधरले भने विधानअनुसार नै पदाधिकारीको जिम्मेवारी र चयन गरिएको जनाएका छन् । यसअघि ललितकृष्ण श्रेष्ठ पनि वरिष्ठ उपाध्यक्ष हुनुहुन्थ्यो । नरेन्द्र श्रेष्ठलाई पनि चुनावसम्मका लागि वरिष्ठ उपाध्यक्षकै पदमा ल्याइएको थियो', सीईओ तुलाधरले भने, वरिष्ठ उपाध्यक्षको जिम्मेवारी र उपाध्यक्षको चयन विधानअनुसार नै गरिएका हुन् ।' उपाध्यक्ष राईले अध्यक्ष नरेन्द्र श्रेष्ठ पक्षधरले एकलौटी रूपमा निर्णय गरेको आरोप लगाए । कुनै पनि आधारबिना विधानको समेत विरुद्धमा हुने गरी वरिष्ठ उपाध्यक्षको जिम्मेवारी तथा उपाध्यक्ष चयन गरिएको छ', उपाध्यक्ष राईले भने, यसमा हामीले सहमतिमा जाऊँ भन्दा पनि उहाँहरू मान्नुभएन । एकलौटी रूपमा उहाँहरूले नै प्रस्ताव गर्नुभयो र निर्णय सदर पनि उहाँहरूले नै गर्नुभयो ।' सदस्य नेम्बाङले विधानको गलत व्याख्या गरी वरिष्ठ उपाध्यक्षको जिम्मेवारी र उपाध्यक्ष नियुक्त गरिएको बताए । उनीहरूले विधानको धारा ३९ अनुसार वरिष्ठ उपाध्यक्षको जिम्मेवारी तथा धारा ३१६ अनुसार अर्का उपाध्यक्ष नियुक्त गरिएको जनाएको छ । तर, ती धारामा उनीहरूले भनेको जस्तो व्यवस्था नै छैन', सदस्य नेम्बाङले भने, विधानकै गलत व्याख्या गरी पदाधिकारी चयन गरिएको छ ।' निर्णयलाई लिएर एक उपाध्यक्ष र दुई सदस्यले विरोध गरेका छन् । अर्का सदस्य अर्यालले आफूले प्रक्रियाको विरोध गरेको बताए । उपाध्यक्षको नियुक्ति गरिएको छ । तर, त्यो पद कसरी रिक्त भएको भन्ने कुरासमेत स्पष्ट नभएको अवस्था कसरी नियुक्तिको समर्थन गर्ने', अर्यालले भने, हामीले भन्दासमेत नेतृत्वले नसुनेपछि हामीले नोट अफ डिसेन्ट लेखेका हौं ।' अर्यालले आइतबार लिखित रूपमा नोट अफ डिसेन्ट लेखेर बुझाउने जानकारी दिए । एन्फामा तत्कालीन वरिष्ठ उपाध्यक्ष ललितकृष्ण श्रेष्ठको मृत्यु भएपछि नरेन्द्र श्रेष्ठ सो पदमा नियुक्त भएका थिए । तत्कालीन अध्यक्ष गणेश थापा भ्रष्टाचारको आरोपमा अन्तर्राष्ट्रिय फुटबल महासंघ (फिफा) र एसियाली फुटबल महासंघ (एएफसी)बाट १० वर्षको प्रतिबन्धमा परेसँगै श्रेष्ठ कार्यवाहक बनेपछि एन्फामा विवादास्पद बनेको वरिष्ठ उपाध्यक्षको जिम्मेवारी फेरि रिक्त बनेको थियो । सोही जिम्मेवारी कुँवरलाई दिइएको हो । खड्कालाई भने कर्माछिरिङ शेर्पाको स्थानमा चयन गरिएको हो । निर्वाचनसंहितामा निर्वाचित वा पराजित भएको अवस्थामा पद रिक्त हुने व्यवस्थाअनुसार शेर्पाको उपाध्यक्ष पद रिक्त बनेको जनाइएको छ । यद्यपि शेर्पा पक्षधरले भने विधानमा नरहेकाले उनको स्थानमा अर्काे उपाध्यक्ष चयन गरिनु गलत भएको जनाएका हुन् । यस्तै एन्फाले आगामी सहिद स्मारक ए डिभिजन लिग कुन संरचनामा सञ्चालन गर्ने भन्नेबारे प्रतिवेदन तयार पार्न सीईओ तुलाधरसहित विकास निर्देशक सञ्जीव मि श्र, प्रतियोगिता निर्देशक रत्नकुमार श्रेष्ठ र प्रशासन प्रमुख गोकुल थापा सम्मिलित समिति गठन गरिएको छ । यस्तै फिफा र एएफसीको निर्देशनअनुसार अर्को वर्ष हुने एन्फाको निर्वाचनका लागि विधान संशोधन गर्न वरिष्ठ उपाध्यक्ष कुँवरसहित सीईओ तुलाधर, वीरबहादुर खड्का, रत्नकुमार श्रेष्ठ र कानुनी सल्लाहकार छन् । यस्तै आगामी १५ दिनभित्र एन्फाको आर्थिक नियमावली र कर्मचारी नियमावली प्रतिवेदन तयार पार्न क्रमशः वसन्त अर्याल र प्रकाश पंगेनीलाई जिम्मेवारी दिइएको छ । सोलिडारिटी कप विजेतालाई जनही तीन लाख यस्तै बैठकले हालै मलेसियामा सम्पन्न एएफसी सोलिडारिटी कप जितेको नेपाली राष्ट्रिय टोलीका प्रत्येक सदस्यलाई जनही तीनतीन लाख रुपैयाँले पुरस्कृत गर्ने निर्णयसमेत गरेको छ । कात्तिक ३० गत्ते सम्पन्न प्रतियोगिताको फाइनलमा मकाउलाई १० ले पराजित गर्दै नेपालले उपाधि जितेको थियो । एएफसीले पठायो खेल्न नदिने पत्र एएफसीले नेपाललाई एएफसी कपमा सहभागी गराउन नसकिने बेहोराको पत्र एन्फालाई पठाएको छ । एन्फाले प्रतियोगितामा सहभागी गराउन गरेको पछिल्लो अनुरोधको जवाफमा एएफसीले यस्तो बेहोरासहितको पत्र पठाएको हो । यसअघि एएफसीले पाँचपटक पत्र पठाउँदासमेत एन्फा पदाधिकारीले जवाफ नफर्काएपछि नेपालको थ्रीस्टार क्लब पहिलो चरणमा छनोट भएर पनि दोस्रो चरण खेल्नबाट वञ्चित बनेको हो । शुक्रबारको एन्फा कार्यसमिति बैठकले एएफसी कपमा नेपालको सहभागिताको अवसर गुम्नुको कारणबारे छानबिन गर्न रमेश रायमाझी र सञ्जीव मि श्रलाई जिम्मेवारी दिएको छ । उनीहरूलाई १५ दिनभित्र प्रतिवेदन बुझाउन भनिएको छ ।"
"आमा पहिलो, छोरी दोस्रो",राजविराजः सातौं राष्ट्रिय खेलकुद प्रतियोगिताका लागि राजविराजमा शुक्रबारदेखि सुरु भएको पूर्वाञ्चल क्षेत्रीय भारत्तोलन प्रतियोगितामा महिलातर्फ आमा र छोरीले उत्कृष्ट प्रदर्शन गरेका छन् । प्रतियोगितामा सप्तरीबाट ६३ केजी तौलसमूहमा सहभागी ३२ वर्षीया शान्ति चौधरीले एक सय ३० केजी तौल उचालेर प्रथम स्थान हासिल गरेकी हुन् । यसैगरी ४८ केजी तौल समूहमा भने उनकी १६ वर्षीया छोरी पल्लवी चौधरी ४९ केजी तौल उठाएर दोस्रो भइन् । महिलातर्फको सातवटा तौल समूहमा भएको छनोट प्रतियोगितामा ४८ केजी तौल समूहमा ७५ केजी भार उठाएर मोरङकी मनीषा चौधरी प्रथम र ५३ केजी तौल समूहमा ७७ केजी भार उठाएर सप्तरीकी सरस्वती चौधरी प्रथम भएकी छन् । ५८ केजी तौल समूहमा सिरहाकी सिर्जना चौधरी र ६९ केजी तौल समूहमा सिरहाकै पुष्पा चौधरी पहिलो भए । यसैगरी ७५ केजी तौल समूहमा सिरहाकै कान्ता भुजेल र ७५ केजीभन्दा माथिको तौल समूहमा सोही जिल्लाकी मनीता चौधरी प्रथम भई सातौं राष्ट्रिय खेलकुद प्रतियोगिताका लागि छनोट भए । पुरुषतर्फको खेल भने जारी रहेकाले शनिबारमात्रै अन्तिम परिणाम आउने भारोत्तोलनका वरिष्ठ प्रशिक्षक तिलक राउतले जानकारी दिए । जिल्ला खेलकुद विकास समिति सप्तरीको संयोजनमा भइरहेको उक्त प्रतियोगितामा पूर्वाञ्चलका ६ जिल्लाका ९५ जना खेलाडी सहभागी छन् ।
रेडबुल फुटसल लिगः किक अफको अग्रता,"काठमाडौः रेडबुल फुटसल लिगअन्तर्गत शुक्रबार भएको खेलमा किक अफ फुटसल र सामाखुसी फुटसल विजयी भएका छन् । समूह ए अन्तर्गतको खेलमा किक अफले रजनी फुटसललाई ८१ गोलले हरायो । घरेलु मैदानमा उत्रिएको किक अफका लागि रजिन पाण्डे र उमिद क्षेत्रीले दुईदुई गोल गरे । प्रवेश जोशी, राजेश कुँवर, आशीष तामाङ र अरुज सिंहले पनि एकएक गोल गरे । पहिलो हाफमै ४० गोलले अगाडि रहेको किक अफले दोस्रो हाफमा चार गोल थपेको थियो । रजनीका अविन थापाले दोस्रो हाफमा एक गोल फर्काएका थिए । किक अफका उमिद क्षेत्री प्लेयर अफ दी म्याच घोषित भए । समूहमा १३ खेलबाट ३१ अंक जोडेको किक अफ तालिकाको शीर्ष स्थानमा छ । दोस्रो स्थानमा रहेको बानेश्वर रिक्रिएसनल सेन्टरको पनि १२ खेलबाट २८ अंक छ । १२ खेलपछि ढुकु फुटसल हब २३ अंक जोडेर तेस्रो स्थानमा छ । समूह बी अन्तर्गत भएको खेलमा सामाखुसी फुटसलले कुमारी फुटसललाई ८४ गोलले हरायो । घरेलु मैदानमा उत्रिएको सामाखुसीका लागि सन्तोष तामाङले तीन, नवीन लामाले दुई तथा सौरभ राखल मगर र श्याम नेपालीले एकएक गोल गरे । कुमारीका सुभेत लामाबाट एक गोल आत्मघाती रूपमा भएको थियो । कुमारीका अभिषेक रिजालले दुई तथा रुपेश क्षेत्री र डिगेस खड्गीले एकएक गोल गरे । पहिलो हाफमा ६१ गोलको अग्रता लिँदै सामाखुसीले जितको सम्भावना बलियो बनाएको थियो । कुमारीका रूपेश क्षेत्री प्लेयर अफ दी म्याच घोषित भए । समूह बी मा १३ खेलबाट २५ अंक जोडेको सामाखुसी तेस्रो स्थानमा छ । तालिकाको शीर्ष स्थानमा आसीन शंखमूल फुटसलको भने १२ खेलबाट २८ अंक छ । १२ खेलबाट २६ अंक बटुलेको कुमारी फुटसल दोस्रो स्थानमा छ । १३ खेलबाट २५ अंक जोडेको ताहाचल फुटसल चौथो स्थानमा छ । हरेक समूहमा आठआठ टोली सहभागी छन् । प्रतियोगिता एएमए इभेन्ट्सले आयोजना गरेको हो ।"
पदक विजेतालाई शैक्षिक सुविधा,"काठमाडौंः राष्ट्रिय खेलकुद परिषद् (राखेप)ले सातौं राष्ट्रिय खेलकुदमा पदक जित्ने खेलाडीका लागि उनीहरूको मासिक स्कुल तथा कलेज शुल्क आफूले बेहोर्ने जनाएको छ । सातौं राष्ट्रिय खेलकुद प्रतियोगिताको तयारीबारे जानकारी दिन शुक्रबार राजधानीमा आयोजित पत्रकार सम्मेलनमा राखेप सदस्यसचिव केशव विष्टले सातौं खेलकुदमा पदक जित्ने खेलाडीहरू राष्ट्रिय टोलीमा पर्ने भन्दै राष्ट्रिय टोलीमा रहेसम्म उनीहरूको विद्यालय तथा कलेजको मासिक शुल्क सरकारले बेहोर्ने बताए । पदक जित्ने खेलाडी राष्ट्रिय टोलीमा रहनेछन् । उनीहरू राष्ट्रिय टोलीमा रहेसम्म उनीहरूको स्कुल तथा कलेजको मासिक शुल्क राखेपले बेहोर्ने छ । तर, उनीहरू नेपालभित्र पढिरहेको हुनुपर्नेछ', सदस्यसचिव विष्टले भने । सदस्यसचिव विष्टले यसो भनिरहँदा राखेपको तयारी भने कमजोर देखियो । राखेपले यसअघि अन्तर्राष्ट्रिय पदक जित्नसक्ने सम्भावना बोकेका १२ खेलको मात्र राष्ट्रिय टोली बनाएको थियो जसमा धेरै खेलको राष्ट्रिय टोलीमा स्वर्ण पदक विजेतामात्र समावेश थिए । सुरुमा सबै पदक विजेता र सबै खेल भने पनि पछि सदस्यसचिव विष्ट आफैं अन्योलमा देखिए । सम्भावना बोकेका खेलाडीलाई राष्ट्रिय टोलीमा राख्न सकिन्छ', उनले भने । विष्टले सातौं खेलकुदको तयारी अन्तिम चरणमा पुगेको बताएका छन् । उनले भने, अब केही रङरोगन र झिनामसिना काममात्र बाँकी छन् ।' उनले खेलाडीको सुविधामा विशेष ध्यान दिएको बताउँदै सम्पूर्ण पूर्वाधार अन्तर्राष्ट्रियस्तरको भएको दाबी गरे । पूर्वाञ्चलका ६ जिल्लामा पुस ८ देखि १५ सम्म आयोजना हुने सातौं खेलकुदमा ३१ खेल समावेश भए पनि गल्फ, आर्चरी र फेन्सिङ कम्तीमा चार टिम हुनुपर्ने सर्त पूरा नभएका कारण सो खेलका प्रतियोगिता आयोजना भए पनि पदक वितरण नहुने जनाइएको छ । सातौं खेलकुदअन्तर्गत महिला फुटबल पुस २ गतेदेखि नै सुरु हुनेछ । यसैगरी राखेपले उद्घाटनलगायत केही खेलमा दर्शकलाई प्रवेश शुल्क लगाउने निर्णय गरेको छ । यसैबीच राखेपले दक्षिण एसियाली खेलकुद (साग)मा रजत र कांस्य जित्ने खेलाडीलाई क्रमशः मासिक २५ सय र एक हजार रुपैयाँ दिने निर्णय गरेको छ ।"
