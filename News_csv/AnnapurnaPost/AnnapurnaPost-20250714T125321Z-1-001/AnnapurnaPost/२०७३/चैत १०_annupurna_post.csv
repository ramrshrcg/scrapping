शीर्षक,विवरण
सरकार कहाँ छ खाेइ ?,"संवैधानिक व्यवस्था भएको मुलुकमा संविधानमै कार्यपालिका, व्यवस्थापिका र न्यायपालिकाले गर्ने कार्यहरूको उल्लेख गरिएको हुन्छ । सरकार भन्नाले २००७ देखि नेपाल सरकार, श्री ५ को सरकार हुँदै २०६३ पछि संघीय लोकतान्त्रिक गणतन्त्रात्मक नेपाल सरकार' लाई भनिएको छ । कार्यपालिका, विधायिका र न्यायपालिकाको समानान्तर रूपले सञ्चालन भएकाले अहिले नेपालमा सरकारको जिम्मेवारी कहाँ छ ? शक्ति पृथकीकरण र शक्ति सन्तुलनको सिद्वान्तअनुसार एकअर्काको कार्य क्षेत्रमा हस्तक्षेप नगरी संविधान, ऐन र नियममा तोकिएअनुसार कार्य गर्नु सरकारको कर्तव्य मानिएको छ । कुनै निकायले सोअनुसार काम नगरेमा निर्देशन, सुझाव, सतर्क र मार्ग निर्देशन गर्ने राष्ट्र प्रमुख वा राष्ट्रपतिले गर्नुपर्ने हो । नेपालको राष्ट्रपति पदलाई नाम मात्रको बनाइएको छ । खालि राजाको ठाउँमा गणतन्त्र देखाउन मात्र यो पद राखिएको छ । त्यसैले निर्देशन तथा परामर्शको लागि विगतमा नारायणहिटीमा जाने नेताहरू अहिले प्रभुको आशीर्वाद लिने ठाउँमा र दिल्ली जाने परम्परा बसेको छ । संसदीय व्यवस्थामा संसद्को सर्वोच्चता कायम गरिएको हुन्छ । हाल नेपालमा संसद् प्रमुख तीन दलका नेताको लहडमा सञ्चालन गरिएको छ । संविधान जारी र संशोधन तथा राजनीतिक सहमतिका नाममा हुने र नहुने सबै काम गरिएको छ । सांसदहरूलाई ह्विपको भरमा आफ्नै स्वाभिमान र विवेक बन्धक राखेर प्रस्तावको पक्षविपक्षमा मतदान गर्न बाध्य पारिएको हुन्छ । महाभियोगजस्तो गहन प्रस्ताव सांसदहरूको दलीय उपस्थिति र योजना माग गर्न गराइएको हस्ताक्षर प्रयोग गरेर रातारात दर्ता गरिन्छ । सांसदहरूले आफ्नो हस्ताक्षर होइन भन्दाभन्दै सनाखतसमेत नगरी अख्तियार प्रमुखलाई मध्यरातमै निलम्बनको पत्र थमाउने काम गरिन्छ । यो सबै भ्रष्टाचार अनुसन्धान गर्नेलाई हटाउन हो कि भ्रष्टाचार गर्नेलाई कारबाही वा विशेष अदालतमा मुद्दा हाल्न रोक्नको लागि हो, यो समयले देखाउनेछ । विधायिका, कार्यपालिकाको नियन्त्रण र निर्देशनमा चलेको यो एउटा उदाहरण मात्र हो । संसद् बैठक सूचना टाँसेर संसद् स्थगित गर्नु, संसद्को लागि काम नभएको भनेर संसद् लम्ब्याउनु र संसद्मा हाजिर नभए पनि बैठक भत्ता र यातायात खर्च लिनु सामान्य मानिएको छ । संसद्को गणपुरक संख्या नपुग्नु, महत्ववपूर्ण विधेयकको छलफलमा भाग नलिई एनजीओआईएनजीओले आयोजना गर्ने रिसोर्ट वा विदेश भ्रमणमा जानुलाई सामान्य मानिएको छ । संविधान बनाउनको लागि जनताबाट निर्वाचित सभासद्हरूको म्याद संविधान जारी हुनासाथ समाप्त भएको मानिएको छ । कार्यपालिकाको नेतृत्व संसद्मा विश्वास प्राप्त सांसदले गरेको हुन्छ । मन्त्रिपरिषद् प्रधानमन्त्रीको नियन्त्रण र निर्देशनमा सञ्चालन हुन्छ । प्रधानमन्त्री वा मन्त्रिपरिषद्को निर्णयमा चित्त नबुझ्ने मन्त्रीले तत्काल राजीनामा दिने चलन रहेको हुन्छ । २०५२ मा संसद् पुनस्र्थापना गर्ने सर्वोच्चको निर्णयले संसद्मा जे गरेर भए पनि बहुमत हासिल गरेपछि जो पनि प्रधानमन्त्री हुन सक्ने र सत्ता गठबन्धनको आडमा संसद्मा रहेको तेस्रो या चौथो दलले पनि सरकारको नेतृत्व गरेको पाइएको छ । यस्तै प्रधानमन्त्रीले मन्त्रीहरू नियुक्त गर्नुको बदला सम्बन्धित दलका नेताको सिफारिसमा मन्त्री नियुक्त गर्ने सुरुआत भएको छ । मन्त्रीहरू प्रधानमन्त्रीप्रति नभई सम्बन्धित दलको नेताप्रति उत्तरदायी हुने र कार्यकारी प्रमुख प्रधानमन्त्रीलाई निरिह पानीको लौरो' बनाइएको छ । मन्त्रीहरू आफूले सम्हालेको मन्त्रालयमा सर्वेसर्वा भएका छन् । मन्त्रीले चाहेमा जे पनि गर्न सक्ने धारणा विकास भएको छ । लोकसेवा पास गरेर वर्षौंको अनुभव स्वदेश र विदेशको तालिम लिएर पोख्त राष्ट्रसेवकको मानमर्दन र तेजोबध गर्ने कार्य गरिएको छ । अर्को कुरा मन्त्री पदको शपथ गरेर मन्त्रालयमा पदबहाली गरेपछि प्रचलित ऐन, नियम र मन्त्रालयको कार्यक्रम बुझ्नुको बदला अब नयाँ नेपाल बनाउन मैले भनेको र मेरो निर्देशनअनुसार गर्नू भनी पार्टी हेडक्वार्टरमा जाने चलन सामान्य रहेको छ । यसैको नतिजा उपप्रधानमन्त्री एवं अर्थमन्त्री कृष्णबहादुर महराले सुन तस्करीमा आफू भुरा माछा मात्र भएको स्विकार्नु र तत्कालीन पर्यटनमन्त्री लोकेन्द्र बिष्ट अध्यागमनमा प्रस्थानको छाप नलगाई बिनाभिसा कतार (यूएई) गएर हिरासतमा बस्नुपरेकाले नै प्रमाणित गरेको छ । यस्ता मन्त्रीले हाँकेको मन्त्रालयमा के काम भयो होला ? यसरी जथाभावी कार्य मन्त्री र प्रधानमन्त्रीले गर्दा ऐन, नियमअनुसार गर्नको लागि न्यायपालिका गुहार्न जाने चलनले कार्यपालिकामा न्यायपालिकाको हस्तक्षेप बढ्न गएको छ। विधायिकाले बनाएको कानुनअनुसार कार्यपालिकाले गरेका कार्यहरूको परीक्षण न्यायपालिकाले गरेको हुन्छ । २०४७ को राजनीतिक परिवर्तनपछि मन्त्रिपरिषद्मा गएकाहरूले गरेको जथाभावी कार्यले न्यायपालिकालाई कार्यपालिकाको कार्य क्षेत्रमा प्रवेश गर्ने हौसला प्राप्त भएको छ । विधायिका र कार्यपालिकामा गएकाको शैक्षिक योग्यता, आर्थिक र सामाजिक स्तरको दाँजोमा न्यायपालिकामा जानेको जीवनस्तर माथि भएकाले जनताको प्रतिनिधित्व गर्नुनपर्ने, राजनीतिक दलको भागबन्डामा न्यायाधीश भएकाले स्वेच्छाचारिताले निर्णय गर्ने प्रवृत्ति बढेको छ । स्थानीय निकायलाई तहमा परिवर्तन गरिएको छ । जनशक्ति र भौतिक साधन जुटाएर कार्यान्वयनमा ल्याउनु महाभारत नै रहेको छ । सर्वोच्चको फैसला कार्यान्वयन र मुद्दा फिर्ता सम्बन्धमा पनि सरकार आफ्नो दायित्वबाट चुकेको छ । अदालतको मानहानिको ब्रह्मास्त्रले न्यायपालिकाको गलत निर्णयमा पनि पर्दा हाल्ने काम भएको छ । सर्वोच्चले गरेको अन्तिम निर्णयलाई पुनरावलोकनको नाममा उल्टाएर कार्यपालिकाको कार्य क्षेत्रमा प्रवेश गरेर, प्रशासनिक हस्तक्षेप गरेर ऐन बनाउने विधायिकाको कार्य क्षेत्रमा हस्तक्षेप गर्दै आफ्नो तलब, पेन्सनलगायतका सुविधा वृद्धिको लागि फुलकोर्ट बसेर आदेश जारी गर्ने कार्य भएको छ । न्यायपालिकाको स्वेच्छाचारी' नियन्त्रण गर्न तथा न्यायिक सर्वोच्चतामा अंकुश लगाउनको लागि २०७२ को संविधानमा तीनजना सांसद्ले कुनै न्यायाधीशको कार्यमा चित्त नबुझेमा महाभियोगको प्रस्ताव राख्न सक्ने र प्रस्ताव स्वीकृत हुनासाथ निलम्बन हुने व्यवस्थाले राजनीतिसम्बन्धी फैसला गर्नुअगाडि आफ्नो पद धरापमा राखेर फैसला गर्नुपर्ने बनाएको छ । नेपालमा कुनै व्यक्ति, पद वा संस्था एकपटक व्यापक शक्तिशाली बनाउने र पुनः त्यसलाई शक्तिहीन बनाउने प्रचलन अद्यापि छ । आईजीपी प्रकरणमा प्रधानमन्त्री प्रचण्डले सर्वाेच्चलाई पठाएको जबाफमा शक्ति पृथकीकरणमा हस्तक्षेप भए संविधान र कानुनबमोजिमको कर्तव्य पालना गर्न नसक्ने विडम्बनापूर्ण स्थिति आउने बताएका छन् । निर्णय हुनुअघि नै कार्यकारी (सरकार) ले गर्न लागेको काममा अविश्वास र आशंका उठाएर अदालतमा विवाद सिर्जना गर्ने र प्रभावित गर्ने कार्य रोक्नसमेत माग गरेका छन् । त्यस्तै सैनिक अदालतले सर्वोच्च अदालतलाई लिखित जबाफ पठाउँदै सेनाको कानुनी कारबाहीका विषयमा असाधारण अधिकार क्षेत्र' को प्रयोगमार्फत हस्तक्षेप नगर्न माग गरेको छ । सेनाको अनुशासनमा असर पर्ने गरी स्वेच्छाचारी निर्णय' भएको भन्दै सर्वोच्चले सैनिक अदालतको अधिकार क्षेत्रमा प्रवेश गरी रिटमार्फत सुनवाइ गर्ने हो भने मुद्दाको अन्त्य कहिल्यै नहुने उल्लेख छ । पुनरावलोकनको नाममा सर्वोच्च अदालतका प्रधानन्यायाधीशको फुल बेन्चले गरेको फैसला उल्टाएर नयाँ प्रधानन्यायाधीश आएपछि पुनः पुनरावलोकनको बाटो खुला राखिएको छ । यसले गर्दा मुद्दाको अन्तिम निर्णय कहिल्यै नहुने भएको छ । यसैगरी टेलिफोन टेपिङ सम्बन्धमा अदालतको अनुमति लिनुपर्ने निर्णयले अपराध अनुसन्धानमै असर परेको बताइन्छ । नेपालमा प्रभुको डिजाइनअनुसार न्यायपालिकामार्फत सरकारलाई असफल बनाउने प्रयास भएको छ । आईजीपी सम्बन्धमा भएको निर्णयले यो प्रमाणित गरेको छ । नेपालको संविधान २०४७ मा कायम गरिएको न्यायिक सर्वोच्चताको उचाइलाई हाल रसातलमा पुर्याउने सम्भावना देखा परेको छ । अब विगतमा जस्तो अन्तरिम आदेश, परमादेश र फैसला गर्नुअगाडि प्रधानन्यायाधीशलगायतले आफ्नो पद धरापमा पर्ने विचार गरेरै निर्णय गर्नुपर्ने भएको छ । विगत दुई दसकमा न्यायिक सर्वोच्चताको नाममा भएका निर्णयको पुनरावलोकन गरेर नसच्याएमा अहिले विधायिकाको हालत जस्तै न्यायपालिकाको अवस्था नहोला भन्न सकिन्न । देशको सम्पूर्ण शासनप्रशासनको जिम्मेवारी बहन गर्नुपर्ने कार्यपालिकाको प्रमुख प्रधानमन्त्रीलाई गठबन्धन सरकारको प्रचलनले शक्तिहीन बनाएको छ । प्रत्यक्ष निर्वाचितभन्दा समानुपातिक सांसदको बहुमत व्यवस्था भएकाले कुनै पनि दलले संसद्मा बहुमत ल्याउन सक्ने अवस्था देखिएको छैन । प्रधानमन्त्रीभन्दा मन्त्री शक्तिशाली र मन्त्रीभन्दा सांसद शक्तिशाली देखिएका छन् । संसद्मा समानुपातिकतर्फको एक सिटेलाई पनि मन्त्रिमण्डलमा राखेर बहुमत पुर्याउनुपर्ने भएको छ । राष्ट्रको नेतृत्व गरेको प्रधानमन्त्रीको सम्पूर्ण ध्यान सरकार जोगाउनमा नै लागेको हुन्छ । राजनीतिको साम, दाम, दण्ड, भेदको नीति देश विकास र समृद्धिको लागि लगाउनुको बदला सत्ता गठबन्धन जोगाउनकै लागि लागेको छ । सरकारको प्राथमिक कार्य देशको सिमाना संरक्षण, शान्तिसुरक्षा कायम गर्नु, कर लगाएर राजस्व संकलन गर्नु, अन्तर्राष्ट्रिय सम्बन्ध कायम गर्नु आदि छन् । जंगे पिलरको संरक्षण हुन नसक्दा भारतसँगको सिमानामा देखा परेका समस्याहरूमा सरकारको तदारुकता देखिन सकेको छैन । शान्तिसुरक्षा अमनचैन कायम गर्नमा पनि सरकारको नियन्त्रण र समन्वय हुन सकेको छैन । कर लगाएर राजस्व संकलनमा एनसेल प्रकरणले सरकारको नियत उदांगो भएको छ । परराष्ट्र र अन्तर्राष्ट्रिय सम्बन्ध नेपालको इतिहासमा यतिको कमजोर कहिल्यै भएको थिएन । स्थानीय निकायलाई तहमा परिवर्तन गरिएको छ । जनशक्ति र भौतिक साधन जुटाएर कार्यान्वयनमा ल्याउनु महाभारत नै रहेको छ । सर्वोच्चको फैसला कार्यान्वयन र मुद्दा फिर्ता सम्बन्धमा पनि सरकार आफ्नो दायित्वबाट चुकेको छ । सरकारले आफ्नो उपस्थिति र विश्वास प्रभावकारी रूपमा आम जनतासमक्ष देखाउन सकेको छैन । विगत १० वर्षमा भएगरेका कार्यहरूले संघीय लोकतान्त्रिक गणतन्त्र, धर्मनिरपेक्ष र समानुपातिक प्रतिनिधित्वप्रति जनताको मोहभंग भएको छ । आशा गरौं शान्तिपूर्वक निर्वाचनबाटै देशमा भएका सबै शक्तिलाई सामेल गरेर गरिएको राजनीतिक सहमतिबाट वर्तमानमा देखिएका निराशा, अन्योल र अशान्तिबाट मुलुकले निकास पाउनेछ ।"
संशाेधन र सीमा,"कन्चनपुरको सीमावर्ती क्षेत्रमा हालै भारतीय सीमा सुरक्षा बल (एसएसबी) को गोली प्रहारबाट एक नेपाली नागरिकको ज्यान गयो । मृतक नेपाल सरकारबाट सहिद घोषणा भएका छन् । सरकारले यस घटनामा कूटनीतिक रीत पनि निर्वाह गरिसकेको छ । अब यो घटना अन्तरसीमा समस्याबारे बौद्धिक वा राजनीतिक तहमा छलफल हुँदा यदाकदा विषय प्रसंग बनेर आउला, तर यसलाई निरन्तर परिघटनाका रूपमा विश्लेषण गरी जरैसम्म पुगेर यस्तो नहोस् भन्नेतर्फको सार्थक बहस नेपाली राजनीतिक नेतृत्वले कहिले सुरु गर्ला ? नेपाली राजनीतिले यो प्रश्नलाई मुख्य प्राथमिकता बनाउने दिन झट्टै आउलाजस्तो भने देखिँदैन । राजनीतिको ध्यान अहिले मुलुकका दीर्घकालीन हितका उद्देश्यमा छैन । यतिबेला राजनीतिक संक्रमण र अग्रगमनका नाममा झन्झन् संकटमुखी बन्दै गएको छ । यसले नेपाली जनताको सार्वभौमिकतालाई नै कमजोर पार्ने दिशा पक्डिरहेको छ । लोकतन्त्र, राष्ट्रियता र समृद्धि हरेक दलको लक्ष देखिन्छ, तर दल केका लागि काम गरिरहेका छन्, जनताले उनीहरूबाट के राम्रो आशा गर्ने भन्ने विषय नै अन्योलमा छ । राज्य पंगु बन्दै जाने, सीमित वर्गसँग अथाह सामथ्र्य केन्द्रित हुने र गरिखाने वर्ग सधैं धौधौमै गुज्रिरहने विडम्बनाको केन्द्रमा समकालीन राजनीति छ । यसैकारण नेपाल निरन्तर द्वन्द्व, अशान्ति र अस्थिरतामा रुमल्लिरहेको अवस्था छ । कानुनी राज, सुशासन र सामाजिक न्यायबाट मात्रै एउटा राज्य बलियो बन्छ । त्यसको लागि राजनीतिले न्यूनतम संहिता पालना गरेको हुनुपर्छ । नेपालमा सीमा समस्या, अन्तरसीमा मामिलालाई नितान्त छिमेकी मुलुकसँगको समझदारी अभावका रूपमा अथ्र्याउने चलन छ । सीमा राष्ट्रिय चरित्र र सामथ्र्यभन्दा बाहिरको विषय किमार्थ होइन । त्यही चरित्र र सामर्थ्यको जति सीमा छ, भूगोलको सीमा पनि त्यति नै बलिया वा कमसल हुने हो । एउटा राष्ट्र बन्न पहिला सीमा चुस्तदुरुस्त हुनुपर्ने सर्तका विषयमा यहाँको राजनीतिक तह प्रस्ट र प्रतिबद्ध भइनसकेको बुझ्न सकिन्छ । त्यसैले सीमाको गडबडीलाई स्वतः थिचोमिचोका रूपमा चित्रित गरेर त्यसबाट राजनीतिक फाइदासमेत उठाउन खोज्ने एकथरी प्रवृत्ति पनि छँदैछ । नेपालको उत्तरपट्टि चीन स्वशासित क्षेत्र तिब्बतसँगको सीमा समस्या किन कम छ ? भारतसँगको तीनतिरको सीमा समस्या किन बढी र जटिल छ ? के नेपालको चीनसँग राम्रो र भारतसँग नराम्रो सम्बन्ध भएर यस्तो भएको हो त ? पटक्कै होइन । नेपालको यथार्थमा दुवै देशसँगको सम्बन्ध राम्रो छ । समस्या व्यवस्थापनमा छ, त्यो पनि हाम्रोतर्फको । हो, नेपालको भारतसँग सामाजिक र वाणिज्य सम्बन्ध सघन छ । नेपालको ७० प्रतिशत हाराहारी व्यापार भारतसँगै छ । भाषा, संस्कृति, सभ्यताको उद्गमलगायत कारणले प्राकृतिक रूपमै बढी अन्तरसंवाद हुने नै भयो । त्यसबाहेक भूराजनीतिक अवस्थितिले समेत दुई देशबीचको सम्बन्ध बढी सघन छ, अत्यधिक क्रियात्मकता छ । चीनसँग नेपालले अन्य कुनै मुलुकसँग तुलना नै गर्न नमिल्ने सुमधुर सम्बन्ध राखेको छ । चीनले पनि अत्यन्त भरपर्दो र असल मित्रका रूपमा नेपाललाई लिँदै र सहयोग गर्दै आएको छ । छिमेकमै रहे पनि नेपालका आन्तरिक मामिलामा देखाउँदै आएको निस्पृहता चीनको सरानीय पक्ष हो । साथै पछिल्लो कालखण्डमा चीनले लगानी, पूर्वाधार विकास र क्षेत्रीय समृद्धिको सहकार्यमा नेपालप्रति देखाएको उत्साह उल्लेख्य छ । जति सम्बन्धका पहलु बढी भए उति सुमधुरताका कसीहरू हुनुपर्ने हो । तर भारतबाटै गत वर्ष नेपालमाथि नाकाबन्दी किन लाग्यो ? विशिष्ट सम्बन्ध भए पनि एकखाले संशयको बादल चीनको मनमा किन चल्मलाइरहन्छ ? यस्ता प्रश्नको उत्तर नेपालका राज्य सञ्चालनकर्ताहरूसँग छ ? नेपालमा बौद्धिकताको कमी भएको त होइन । राजनीतिक चेतना नै तृण रहेको अवस्था पनि छैन । नेपाल किन दुवैतर्फका छिमेकीलाई आश्वस्त गराउन सक्दैन कि ऊ तिनीहरूका सरोकारप्रति जानकार र प्रतिबद्ध छ ? नेपालसँग यस्तो प्रस्टता र सामथ्र्य हुने हो भने छिमेकीहरूले चाहेर पनि खिचोलाकिचोला त परै जाओस्, गुनासो गर्ने ठाउँसमेत रहने छैन । पहिला आफ्नो घर बनाऊ, अनि मात्र छिमेकतिर हेर । यो मानव संसारको चेतनाले पहिल्याएको आधारभूत तथ्य हो । आफ्नो घरमा सधैं कलह, गुम्साहट र अविश्वास अनि छिमेकले यसो गरेन, त्यसो गरेन भन्ने आधार रहँदैन । आफ्नो घरको झ्यालढोका खुलै राख्ने अनि परचक्री पसेर मनपरी गर्यो भन्ने गनगन सुहाउँदैन । जब हामी आफ्नो सामथ्र्यमा हाम्रो सीमा यो हो भनेर किला गाड्छौं र त्यो कुरा द्विविधा र डरबिना छिमेकलाई बुझाउन सक्छौं, त्यतिखेर अधिकांश अन्तरसीमा समस्या स्वाभाविक रूपमा सल्टेर जान्छन् । यहाँ त दसकौं भयो, सीमास्तम्भ भत्क्यो, रातारात सारियो भनेर खबर सञ्चार भइरहन्छ । तर खै त बकाइदा हाम्रोतर्फको नक्सा यो हो भनेर द्विपक्षीय उच्चस्तरीय संवादमा बसेको ? के हामीलाई द्वन्द्व र संक्रमणको बेफुर्सदीमा आफ्नो देशको यकिन नक्सा बनाउने चेष्टा पनि नआएको हो त ? सीमाका केही अस्पष्टतालाई सामान्य पहलबाटै समाधान गर्न सकिनेमा अनावश्यक ढंगले जटिल बनाइन खोजिँदैछ । त्यसमा अल्पकालीन राजनीतिक राग थपिन्छन् । पंक्तिकारको विचारमा सबैभन्दा पहिला नेपालले आफ्ना छिमेकीहरूसँग सीमाजन्य अस्पष्टता हटाउन द्विपक्षीय उच्चस्तरीय कार्यसम्पादन टोली बनाएर, त्यसको प्रतिवेदन मान्ने गरी अघि बढ्ने प्रस्ताव राख्नुपर्छ । त्यसका आधारमा सीमा प्रस्ट भइसकेपछि त्यत्तिकै छोड्ने होइन । छोड्दा फेरि थरीथरी समस्या ज्यूँका त्यूँ रहन्छन् । जस्तो कन्चनपुरमा भयो । सीमा प्रस्ट भइसकेपछि अविलम्ब दुवै देशको तयारीसहित नियमन गर्नुपर्छ । सीमा नियमन कसरी त ? संसारमा सायदै यति खुला र कमजोर सीमा कुनै दुई शान्तिपूर्ण मुलुकमा सम्भव होला । त्यसैले नेपाल र भारतको सवालमा सीमा नियमनको अर्थ निर्दिष्ट विन्दुहरूबाट मात्र प्रवेश, नियन्त्रित संयन्त्रबाट द्विपक्षीय आवातजावतको अभिलेख र निगरानी, परिचयपत्रको व्यवस्थालगायत पर्छन् । यो प्रशासनिक एवं व्यवस्थापकीय प्रबन्धसँगै दुवै पक्षले सीमा केन्द्रितप्रति अपराध, प्रतिआतंकवाद सूचना प्रणाली स्थापना, द्विपक्षीय सहकार्यमा समस्याको सम्बोधन गर्ने आवश्यकता पनि जोडिएर आउँछ । संशोधन प्रस्तावका बुँदामा निकै बहस भइसकेको छ । के यो संशोधनले नेपाल राज्यको बलियो र टिकाउ चरित्र निर्माणमा योगदान पुर्याउला त ? बरु प्रवेश बिन्दु एकै जिल्लाका धेरै ठाउँमा राख्न सकिन्छ, तर ती बिन्दुबाहेकका भूभागमा काँडेतार नै लगाउनुपर्छ । त्यहाँ पनि समानान्तर मार्ग निर्माण गरी निरन्तर गस्ती हुनुपर्छ । अब कल्पना गरौं, त्यस्तो अवस्थामा केकति सीमाजन्य समस्या आउँछन् भनेर । यस्तो प्रबन्धबीच पनि भारतीय एसएसबी नेपाल भूमि छिरेर वितन्डा मच्चाउन सक्ला त ? यहाँ त भयो के भने अघिपछि सजिलोमाथि सजिलो मात्रै खोज्ने, त्यही बेलगाम सजिलोले निम्त्याएको खतरामा धेरै अत्यासमा पर्ने परिपाटी छ । दुवै ठीक होइन । समस्याको वस्तुगत पहिचान र समाधान नगरी सुख हुँदैन । सीमा नियमनबिना वास्तवमा नेपाल राष्ट्र आफ्नो चरित्र निर्माणमै चुकिरहने पक्का छ । नेपाली राजनीतिमा बिहारीकरण भयो भन्ने एउटा चल्तीको कथन छ । तर भन्नुपर्ने के भइसकेको छ भने नेपाली राजनीतिमा बिहारी चरित्र संक्रमित भएको छ । बिहारमा बरु विकास सूचकांक बढेको छ, अपराध घटेको छ । नेपाल विनियोजित विकास बजेट पनि खर्च गर्न नसक्ने अवस्थामा छ । कानुनी राज खतरामै छ । भ्रष्टाचार संस्थागत र सामाजिक रूपमा कतिपय हिसाबले स्वीकार्यसमेत बन्दै गएको छ । कुनै बेला बिहारको चित्र होइन र यो ? अब पनि अनियमित खुला सीमा किन ? हाम्रो राष्ट्रिय चरित्र यस्तै पार्नको लागि हो वा गोविन्द गौतमहरूलाई सहिद बनाइराख्न ? आज मुलुकमा संविधान संशोधनको रन्को छ । त्यसलाई मुलुकका धेरै मुद्दाहरूलाई अगाडि बढाउने, नबढाउने भन्ने विषयको सर्तका रूपमा अगाडि सारिएको छ । संशोधन प्रस्तावका बुँदामा निकै बहस भइसकेको छ । के यो संशोधनले नेपाल राज्यको बलियो र टिकाउ चरित्र निर्माणमा योगदान पुर्याउला त ? राजनेताहरू यसमा घोरिएलान् नै । पंक्तिकारको विचारमा अहिलेको अवस्थामा यस्तो खाले संविधान संशोधनभन्दा पनि सीमा नियमनको तयारी प्रक्रिया थालनी महत्ववपूर्ण र हितकारी हुन जान्थ्यो । यो काम हामीले केही वर्ष वा दसकअघि नै गर्न सकेको भए आज कसैले कुनै किसिमले नेपालको अखण्डताको विषयमा प्रश्न गर्ने आँट गर्ने थिएन"
भारतीय आक्रमण किन ?,"भारतीय सीमा सुरक्षा बलले फागुन २६ गते कञ्चनपुरको पुनर्वासमा गोविन्द गौतमको हत्या गर्यो । संयोगले त्यही साता सुधीर शर्माको दसकपछिको देश र मधेस' (फागुन २७, कान्तिपुर) शीर्षकको लेख आयो । लेखमा भारतीय दूतावासका कुनै कर्मचारीको निवासमा भएको एउटा भोजमा प्रमुख निर्वाचन आयुक्त अयोधीप्रसाद यादव, प्रधानसेनापति राजेन्द्र क्षत्री, भारतीय राजदूत रणजित राय, महन्थ ठाकुर र राजेन्द्र महतोको उपस्थितिको चर्चा छ । नेपालका प्रायः सबै राष्ट्रिय दैनिकहरूले सम्पादकीयमार्फत कन्चनपुर घटनाको शिष्ट र जायज विरोध गरिसकेका छन् । कन्चनपुर घटनाको निन्दासँगै भोजमा भएको उपस्थिति, त्यहाँ नेपालको स्थानीय निर्वाचन र त्यसको सुरक्षा विषयमा भएको चर्चा, राजदूत रायको नेपालको आगामी दस वर्षको भविष्य कस्तो होला भन्ने प्रश्न, नेपालमा सबैलाई समेटेर जानुपर्छ भन्ने भारतीय बटमलाइन' अनि भारत फर्कने दिनमा राजदूत रायले केही सम्पादकहरूसँगको ब्रेकफास्ट मिटिङमार्फत नेपाल द्वन्द्वमा जानेछ भनी दिएको सन्देश स्वाभाविक रूपमा नेपालको लागि चिन्ताको विषय बनेको छ । कन्चनपुरको आक्रमण सप्तरीको तिलाठीलगायत अन्य भारतीय आक्रमणको विरुद्धमा नेपालले पर्याप्त कूटनीतिक प्रयास नगरेको परिणाम हो । यसलाई केवल एउटा हबल्दारको बन्दुकबाट निस्केको गोलीमा सीमित गरेर अनुसन्धान गर्नु अर्को घटनाको निमन्त्रणा हो । रोजगारको सिलसिलामा भारत गएका नेपालीहरू सीमा सुरक्षा बलद्वारा लुटिएका थुप्रै उदाहरण छन् । श्रमजीवी नेपालीले आफ्नो पसिनाको कमाइको ठूलो हिस्सा भारतमै लुटिन्छ । सीमा क्षेत्रका स्थानीय भारतीय बजारमा नेपालीहरू लुटिनु, ठगिनु र अपमानित हुनु पंक्तिकारले पटकौं भोगेकै हो । त्यहाँ भारतीय डाँका, अपहरणकारी, लुटेरा सर्वत्र छन् । ज्यान गएको घटना मात्रै समाचारमा आएको हो । यस्तो परिस्थितिको कारणको खोजी काठमाडौंमा नगरिनुको कारण हो, नेपालका केही छद्म उदारवादी, केही सञ्चारकर्मी, केही राजनीतिज्ञ र केही बुद्धिजीवीहरूले प्रत्यक्षपरोक्ष रूपले खाएको भारतको भात । स्थानीय निर्वाचनको पूर्वसन्ध्यामा भारतीय दूतावासको कर्मचारीको निवासमा भारतीय राजदूत, प्रमुख निर्वाचन आयुक्त, प्रधानसेनापति र निर्वाचन बिथोल्ने घोषणा गरेका नेताहरूको उपस्थितिमा देशको निर्वाचन र सुरक्षा विषयमा चर्चा गरिनु नेपालको लागि सामान्य होइनन् । उपस्थितिको हिसाबले त्यो भोज कसैको व्यक्तिगत पक्कै थिएन । प्रधानसेनापति, प्रमुख निर्वाचन आयुक्त र भारतीय राजदूत, के यो संयोग हो ? यो उपस्थिति मात्रैले नेपालका संवेदनशील मुद्दामा भारतीय चासो र हाम्रो लम्पसारवाद प्रस्टै झल्किन्छ । स्मरण रहोस्, हालै अमेरिकी राष्ट्रपतिका सुरक्षा सल्लाहकारले विदेशी राजदूतसँग गरेको भेटघाटको विषयमा यथेष्ट जानकारी नदिएकाले उनलाई बर्खास्त गरिएको छ । नेपाली भाषामा सित्तैमा भात खानेलाई भाते भनिन्छ । यो भद्दा शब्दको प्रयोग गर्ने खालको उपस्थिति त्यहाँ थिएन । त्यसैले त्यो भोज सित्तैमा ख्वाइएको थिएन । सबैलाई समेट्न नसकेको अवस्थामा बहुमतमा टेकेर अगाडि बढ्ने व्यवस्था नै लोकतन्त्र हो । सबैलाई समेट्ने लोकतन्त्रको उदाहरण संसारमा कतै छैन । भारतको बटमलाइन यस्तो हो भने यो तुरुन्तै प्रतिवाद गर्ने विषय हो । नेपालका बुद्धिजीवीहरूले यसको व्यापक बहस गर्नु जरुरी छ, यो हस्तक्षेपकारी उपदेश सकारात्मक सन्देश होइन । ऐना देखाउन कश्मीरको उदाहरण पर्याप्त छ । भारतीयले नेपालमा उक्त भोजको आयोजना किन गरे र त्यहाँ ककसको उपस्थिति थियो भन्ने नेपालीको लागि बढी सरोकारको विषय हो । भोजको उद्देश्य र अन्य उपस्थितिको विषयमा भने लेख मौन छ । राजदूत राय भारत सरकारका एउटा सामान्य कर्मचारी हुन्, अराएको काम फत्ते गरेर उनी बिदा भए । महिमा गाउनुपर्ने व्यक्तित्व उनी होइनन् । यस्ता भोजहरू हजारौं भए होलान्, तर किन भए भन्ने विषयमा हामीले ध्यान दिएनौं, त्यसैले हामीले हाम्रा सिमानाको रक्षा गर्न सकेनौं । यता गोविन्द गौतमको हत्या भयो उता राजदूत रायले हामीले गोली चलाएको छैन भनेर भन्ने बकबास बोलिरहे । सामान्य कूटनीतिमा यो घटनामा राजदूत रायलाई बहिस्कार गर्नुपर्ने स्थिति हो । नेपालको स्थिति बिगार्न दिनरात खट्ने उनै हुन् । उल्टै एउटा राष्ट्रिय दैनिकमा उनको बकबास नेपालले विचार नपुर्याउने हो भने १० वर्षमा यहाँको हालत अहिलेको भन्दा बिग्रनेछ । नेपाल ठूलो द्वन्द्वमा प्रवेश गर्न सक्छ' सन्देशात्मक महावाणीका रूपमा मुख्य लेखको विषय बन्यो । हामीले टाउको थापेकाले हो भारतले टाउकोमा टेकेको । नेपालको संविधानको विषयमा भारतीय दूतावासमा हुने बैठकहरू घाम झैं छर्लंग छन् । आफूलाई उदारवादी भन्नेले केही छद्म उदारवादीहरूले नाकाबन्दीको समेत कहिले दिल्लीमा र कहिले काठमाडौंमै भारतको समर्थन गरे । नेपाल सरकारले देशद्रोहको अभियोग लागेको व्यक्तिलाई समेत यिनीहरू निसर्त छोड्नुपर्ने भन्छन् । भारतले नेपालको संविधान परिवर्तन गर्ने खोजेको छ, संघीयताको सीमांकनमा उसको स्वार्थ छ । यी छद्म उदारवादीहरू यसमा भारतको पक्षमा उभिएका छन् । नेपालमा आपराधिक गतिविधिमा संलग्न व्यक्तिहरू भारतको सिमानाले छेक्दैन तर भारतका त्यस्तै खालका व्यक्तिलाई भारतका प्रहरीले नेपालमै आएर समातेर लगेको प्रशस्तै उदाहरण छन् । उनीहरू काठमाडौंमै आएर अपराधीलाई समातेर लैजान्छन् । सीके राउत प्रकरणमा पूर्वप्रधानमन्त्री जस्तो सम्मानित व्यक्तिले सरकारको विरोध गर्नु के उदारवाद हो ? भारत सरकारले आतंकवादी भनेका केही व्यक्ति आफूलाई स्वतन्त्रता सेनानी भएको दाबी गर्छन् । यस्तै एउटा प्रकरणमा भारत सरकारले अज्फल गुरु नामक विद्रोहीलाई मृत्युदण्ड दिएको थियो । भारतको कानुनअनुसार त्यो भारतको नितान्त आन्तरिक मामिला हो, तर भारतमा उदारवादीहरूले त्यसको विरोध गरेका छन् । सीके राउतजस्तै स्थितिमा भारतमा पृथकतावादी नेता सैयद अली शाह गिलानी, यासिन मलिक, फारुक उमर पटकपटक पक्राउ परेका छन् । राउतलाई रिहा गर्नुपर्छ भन्ने बाबुराम जस्ता उदारवादीले यसमा मुख खोलेका छैनन् । राउत प्रकरणमा चर्को बोल्ने मानव अधिकारवादीहरू गोविन्द गौतम हत्यामा शीतनिद्रामा छन् । त्यसैले यो छद्म उदारवाद हो र यसको कारण हो भारतको भात । नेपालमा भारतीय राजदूत परिवर्तन हुने बेलामा छापाले नेपालभारत सम्बन्ध सुध्रिने लालसा पूर्ण समाचार लेख्छन् । भारतीय राजदूतले नेपालमा गर्ने क्रियाकलाप पूर्णरूपले हामीले उनीहरूसँग राखेको सम्बन्धमा भर पर्छ । सार्वभौमसत्ता सम्पन्न मुलुकमा हस्तक्षेप स्वीकार्य छैन भनेर कडा प्रतिवाद गरेको दिन राजदूत जो आए पनि फरक पर्दैन । नोटबन्दीबाट आफ्ना नागरिकलाई समस्या नपरोस् भनेर भारतले अनेक उपाय अपनाएको छ । मुम्बईमा चौकीदारी गरेर जम्मा गरेको नेपालीको रगतपसिना त्यही नोटबन्दीले स्वाहा परेको छ नेपालमा । कतिका सपना चकनाचुर भएका छन् । सीमामा हुने आक्रमण, लुट, ठगी, अपहरण र फिरौतीको विषयमा विगतमा कुनै सरकारले भारतीय राजदूतलाई बोलाएर केरकार गरेको छैन, त्यसैले हुन्छ सीमामा आक्रमण । सन् १९९९ मा भारतको कारगिलमा भएको युद्धमा भारतीय सेनाको तर्फबाट क्याप्टेन मनोज पाण्डेले देखाएको बहादुरीको परिणामस्वरूप उनलाई मृत्युपर्यन्त भारतीय सेनाको सर्वोच्च पदक परमवीर चक्रले विभूषित गरियो । मौसमको विषम परिस्थिति, ठाडो उकालो र पहाडको टुप्पोबाट पारिका लडाकुको आक्रमण छल्दै उक्त टुप्पोमा पाइला टेकेर शत्रुहरूका बंकरबंकर नष्ट गरेको उनको बहादुरीको जति प्रशंसा गरे पनि कम हुन्छ । त्यति असहज लडाइँ जित्ने क्याप्टेन पाण्डेलाई भारतीय सेनाले पूर्णरूपले सम्मान दिएको छ । भारतीय नागरिकहरूले उनीप्रति गरेको सम्मानस्वरूप उनको वीरगाथामा सिनेमा बनेका छन् । केही त थियो होला त्यो बटालियनको विशेषता जसको नेतृत्व गरेर क्याप्टेन पाण्डेले विजय श्री प्राप्त गरे । भारतविरुद्ध सुरुङ युद्धको उद्घोष गर्ने क्रान्तिकारी नेता अहिले देशका प्रधानमन्त्री छन् । नेपाल एक सार्वभौमसत्ता सम्पन्न मुलुक हो भनेर यिनी नेपालीका अगाडि भारतविरुद्ध औंला ठडाएर चर्को भाषण गर्छन्, तर त्यही औंला भारतीय राजदूतका अगाडि ठड्याउन सक्दैनन् । त्यस बटालियनले समाचारमा ठाउँ पाएन किनकि त्यो बटालियनका जवानहरू त्यहाँका नागरिक थिएनन् । उनीहरू जहाँका नागरिक हुन्, त्यहाँ उनीहरू उपेक्षित छन् । नाम नै परिचय भएको त्यो बटालियन हो गोर्खा राइफल्स' । ती गोर्खा राइफल्सका जवानहरू कति मारिए, कति घाइते भए भन्नेबारेमा हाम्रो सरकारसँग कुनै तथ्यांक छैन । ठेलागाडावालाले समेत तिनीहरूलाई भारतमा अपमानपूर्वक बहादुर भनेर सम्बोधन गर्छन् । तिनीहरूलाई भारतले नागरिकसरह सम्मान गरेको छैन, बरु नेपालमा कुनै योगदान नगरेका अंगीकृत नागरिकहरू नेपालको संसद्सम्म पुगेका छन् । सीमाका नेपालका बजारमा भारतीय सामान्य व्यापारी कालान्तरमा सजिलै नेपालका नागरिक हुन्छन् र त्यस्तालाई कार्यकारी प्रमुखसम्मको पदमा पुग्न कुनै रोकटोक नहुनुपर्ने भारतको मागमा हाम्रा छद्म उदारवादीहरूको साथ छ । राजदूतको भोजमा यी विषयले ठाउँ पाउँदैनन्, त्यसैले हुन्छ सीमामा आक्रमण । भारतविरुद्ध सुरुङ युद्धको उद्घोष गर्ने क्रान्तिकारी नेता अहिले देशका प्रधानमन्त्री छन् । भारतविरुद्ध चर्का नारा दिएर पटकपटक ताली खाने नेता बाबुराम अझै राजनीतिमै छन् । त्यसैले नेपाल एक सार्वभौमसत्ता सम्पन्न मुलुक हो भनेर यिनले नेपालीका अगाडि भारतविरुद्ध औंला ठडाएर चर्को भाषण गर्छन्, तर त्यही औंला भारतीय राजदूतका अगाडि ठड्याउन सक्दैनन् । त्यसैले हुन्छ भारतीय हस्तक्षेप । नाकाबन्दीको जिम्मेवारी राजदूत रायले नेपालीमाथि थोपरेका छन् । संघीयताको सिमांकन र संविधान संशोधनको विषयमा भारतको हस्तक्षेप जगजाहेर छ । कन्चनपुर घटनामा भारतले गोली नचलाएको अभिव्यक्ति दिइसकेको छ ।यस्तो पृष्ठभूमिमा राजदूत रायले सोधेको दस वर्षपछिको नेपाल कस्तो होला भन्ने प्रश्न नेपालीका लागि कुनै सन्देशको विषय नभई निकट भविष्यमा पनि भारतको हस्तक्षेप नेपालमा जारी रहनेछ भन्ने हो । उक्त प्रश्नलाई बरु यसरी बुझ्न उपयुक्त हुन्छ । तिमीहरूले योग्यताको विकास र कदर गरेका छैनौं, विदेशीको भतेर खान लाम लगेर आउँछौं, अनि के होला दस वर्षमा तिमीहरूको हालत ? मित्रभाव राख्नलाई मानिसलाई खुवाउनुपर्छ भन्ने छैन । विवेकशील प्राणी भएकाले मानिसले कसैले कुनै नियतवश थालमा राखेको भात बहिस्कार गर्न सक्छ । त्यो बहिस्कार गर्ने क्षमता नै योग्यता हो । भारतीय दूतावासको थालको भातमा लात हान्ने क्षमता नभएसम्म अमरसिंह थापा र बलभद्र कुँवरका सन्तान भएको गर्व गर्नुको अब खासै अर्थ रहन्न । राजदूतको पद बेच्ने, प्रहरी प्रशासनमा योग्यताको अनादर गर्ने, न्यायालयमा राजनीतिक कार्यकर्ता भर्ने, स्वास्थ्योपचारमा लाखौं हसुर्ने, सरकारमा जानको लागि संविधानको विरोध र समर्थन दुवै गर्ने नेतृत्वले पदावधि सकिएर स्वदेश फर्कंदै गरेका राजदूत रायको प्रश्नको जवाफ दिने क्षमता राख्दैन । क्षमता नहुनु हाम्रो बौद्धिक गरिबी हो । क्षमता भए त्यो प्रश्नको स्पष्ट जवाफ एउटा प्रश्नै हो, हु द हेल आर यु, आई रिपिट सर, हु द हेल आर यु ? अन्त्यमा, राजदूत राय लामो समय कूटनीतिक सेवामा काम गरेका एक योग्य र असल व्यक्ति हुन् । राजदूतको पद उनले किनेका होइनन् । जुन देशको राहदानी उनको खल्तीमा छ, त्यसप्रति उनी बफादार छन् । उनीबाट यत्ति सिकेको राम्रो । प्रिय भाइ गोविन्द गौतमको आत्माको चिरशान्तिको कामना ! भट्ट टेनिसी स्टेट युनिभर्सिटी अमेरिकाका एसोसिएट प्रोफेसर हुन् ।"
बलियो फिलिपिन्सलाई जिल्याउने तयारी,"काठमाडौः नेपालले एसिया कप छनोट खेल्न पाउनु आफैंमा अप्रत्याशित अवसर हो । विश्व कप छनोट र एसिया कप छनोटका लागि भारतसँग खेलिएको प्रारम्भिक छनोट खेलबाट बाहिरिए पनि नेपालले अन्तिममा सन् २०१९ मा संयुक्त अरब इमिरेट्स (यूएई) मा हुने एसियाली फुटबल महासंघ (एएफसी) एसिया कप फुटबल प्रतियोगिताको छनोट खेल खेल्ने मौका पाएको छ । छनोट खेलको समूह एफ' मा परेको नेपालले पहिलो खेल चैत १५ गते फिलिपिन्ससँग उसैको मैदानमा खेल्नेछ । होम एन्ड अवेका आधारमा खेलिने छनोट खेलमा नेपाल, फिलिपिन्स, यमन र ताजकिस्तान छन् । तीन सातादेखि अभ्यासलाई चुस्त बनाएको नेपाली टोली अहिले दिनको एकपटक हल्का तयारी गरिरहेको छ । फिलिपिन्ससँगको पहिलो लेग खेलका लागि खेलाडी मानसिक र शारीरिक रूपले तयार रहेको टोलीका सहायक प्रशिक्षक राजुकाजी शाक्यले बताए । एसिया कप छनोट खेल्न पाउनु टोलीका लागि सरप्राइज' नै हो । गुमिसकेको अवसर पाउँदा टोलीका सबै खेलाडी उत्साहित भएका छन् । यसले सिंगो नेपाली फुटबललाई नयाँ अवसर दिएको छ । यस अवसरलाई हामीले जसरी पनि सदुपयोग गर्नुपर्छ,' शाक्यले भने । शाक्यले फिलिपिन्स नेपालभन्दा बलियो रहे पनि उसलाई कडा टक्कर दिएर फर्कने बताए । फिफा वरीयतामा फिलिपिन्स हामीभन्दा धेरै माथि भएकोले उसले राम्रो खेल्छ भन्ने सोच्नुपर्छ । तर नेपाली खेलाडीको प्रदर्शनमा पछिल्लो समय बेजोड सुधार भएको छ । हामीले राम्रो तयारी र मेहनेत गरेका छौं । नेपाली फुटबलले पछिल्ला दिनमा हात पारेको सफलताले पनि खेलाडीको आत्मबल बलियो भएको छ । हरेक खेलमा खेलाडीले गोल गरिरहेका छन् । फिलिपिन्स बलियो भनिरहँदा हामीले आफूलाई कम आँकेका छैनौं । ठूलो प्रतियोगिता खेल्नु र बलियो टोलीसँग भिड्नु आफैंमा चुनौती हुन्छ । तर पनि हामी यसपटक वारपारको लडाइँ लड्ने छौं । फिलिपिन्सलाई हराएर फर्कने लक्ष्य लिएका छौं,' शाक्यले थपे । शाक्यले रोहित चन्दको आगमनले टोलीलाई थप बलियो बनाएकोले युवा खेलाडीबाट नेपालले धेरै आशा गरेको बताए । नेपाल यसअघि एसिया कप छनोटको पहिलो चरणबाटै बाहिरिएको थियो । विश्व कप र एसिया कपका लागि भारतसँग खेलिएको दुई लेगको खेलमा नेपाल समग्रमा २० गोलले पराजित हुँदै पहिलो चरणबाटै बाहिरिएको थियो । तर मलेसियामा भएको एएफसी सोलिडारिटी कपको उपाधि जितेपछि नेपालले एसिया कप छनोटको तेस्रो चरणमा खेल्ने अवसर पाएको हो । त्यसको साथै तेस्रो चरणको छनोटमा सहभागी ग्वाम नखेल्ने भएपछि पनि नेपाललाई अवसर दिइएको थियो । सोलिडारिटी कपको फाइनल पुगेको मकाउले पनि कुबेतको सट्टा छनोट खेल्ने अवसर पाएको छ । छनोट खेलमा सहभागी २४ टोलीलाई फिफा वरीयताको आधारमा ६ समूहमा विभाजन गरिएको हो । समूह चरणको खेलपछि समूहको शीर्ष दुईमा पर्ने टोलीले दुई वर्षपछि हुने एसियन कपमा प्रतिस्पर्धा गर्नेछन् । माल्दिभ्ससँग नेपालले दोस्रो खेल नोभेम्बर १४ तारिखमा आफ्नै घरेलु मैदानमा खेल्नेछ । नेपाल र फिलिपिन्सबीच हालसम्म चारवटा भिडन्त भएका छन्, जसमा नेपालले एक जित र तीन हारको नतिजा आत्मसात गरेको छ । भूकम्पपछि दशरथ रंगशालाको अवस्था जीर्ण रहेकाले नेपालको होम खेल हल्चोकस्थित एपीएफको मैदानमा खेलिनेछ । छनोट खेल सन् २०१८ सम्म चल्नेछ । फिलिपिन्ससँगको पहिलो लेग खेलका लागि नेपालले विराज महर्जनको कप्तानीमा २० सदस्यीय टोलीको घोषणा गरिसकेको छ । जापानी प्रशिक्षक ग्योतुकु कोजी, प्रशिक्षक राजुकाजी शाक्य र गोलरक्षक प्रशिक्षक उज्ज्वल डंगोल सम्मिलित टोलीले अन्तिम खेलाडी छनोट गरेको हो । छनोट भएको टोलीमा तीन गोलरक्षक, सात डिफेन्डर, ६ मिडफिल्डर र चार स्ट्राइकर छन् । यसपटक अनिल गुरुङलाई टोलीमा राखिएको छैन । घाइते भएका कारण नियमित स्ट्राइकर नवयुग श्रेष्ठलाई पनि टोलीमा समावेश गरिएको छैन । यसपटक टोलीमा रोहित चन्द, जितेन्द्र कार्की, रञ्जन विष्ट र कर्ण लिम्बूले पुनरागमन गरेका छन् । टोलीमा गोलरक्षक किरण लिम्बू, विशाल श्रेष्ठ र विकेश कुथू तथा डिफेन्डर विराज महर्जन, रविन श्रेष्ठ, अनन्त तामाङ, आदित्य चौधरी, कमल श्रेष्ठ, रञ्जित धिमाल र जितेन्द्र कार्की रहेका छन् । यसैगरी मिडफिल्डरमा रोहित चन्द, विशाल राई, हेमन गुरुङ, विक्रम लामा, अञ्जन विष्ट र सुजल श्रेष्ठ रहेका छन् । स्ट्राइकरमा विमल घर्तीमगर, रञ्जन विष्ट, भरत खवास र कर्ण लिम्बू छन् । कर्णले नवयुग र अनिलको स्थान लिने अनुमान गरिएको छ । फिफा वरीयता नेपालः १७० फिलिपिन्सः १२४ नेपालविरुद्ध फिलिपिन्स सन् १९८२ किङ्स कपः १० गोलले विजयी । सन् २०११ मैत्रीपूर्ण खेलः ०४ गोलले पराजित । सन् २०१४ मैत्रीपूर्ण खेलः ०३ गोलले पराजित । सन् २०१४ मैत्रीपूर्ण खेलः ०३ गोलले पराजित ।"
राष्ट्रिय मान्यता पनि हामीलाई नै प्राप्त छ',"काठमाडौः जीवनराम श्रेष्ठ नेतृत्वको नेपाल ओलम्पिक कमिटी (एनओसी) ले सर्वाेच्च अदालतकै फैसलाबाट राष्ट्रिय मान्यता पनि आफूहरूलाई नै प्राप्त रहेको दाबी गरेको छ । बुधबार राजधानीमा पत्रकार सम्मेलनको आयोजना गरी श्रेष्ठ नेतृत्वको टोलीले नेपालमा राष्ट्रिय तथा अन्तर्राष्ट्रिय दुवै मान्यता प्राप्त आधिकारिक एनओसी आफूहरूमात्रै भएको जनाएको हो । रुक्मशमशेर राणा नेतृत्वको टोलीले मंगलबार प्रशासनको सहयोगमा सातदोबाटोस्थित एनओसी कार्यालय कब्जा गरेपछि आयोजित पत्रकार सम्मेलनमा अध्यक्ष श्रेष्ठले सरकारले गैरजिम्मेवार काम गरेको आरोपसमेत लगाए । नेपालमा अन्तर्राष्ट्रिय ओलम्पिक कमिटी (आईओसी) र ओलम्पिक काउन्सिल अफ एसिया (ओसीए) को मान्यतामा काम गर्दै आइरहेका छौं । सर्वोच्चको आदेशबाटै राष्ट्रिय मान्यता पनि हामीलाई प्राप्त छ', पत्रकार सम्मेलनमा अध्यक्ष श्रेष्ठले भने, नेपालमा आधिकारिक एनओसी हामीमात्रै हौं । तर, सरकारले प्रहरी प्रशासन परिचालन गरी असम्बन्धित व्यक्तिहरूलाई कार्यालय जिम्मा लगाएको छ । यो सरकारको गैरजिम्मेवारीपन हो ।' अध्यक्ष श्रेष्ठले २०७२ मा सर्वोच्च अदालतले आफूले नेतृत्व गरिरहेको समितिलाई नै वैधानिक ठहर्याएको बताए । २०७२ पुस २१ गते सर्वोच्चले गरेको निर्णयले अन्तर्राष्ट्रिय मान्यता प्राप्त हैसियतमा अहिले काम गरिरहेको एनओसी नै वैधानिक हो भनेर हाम्रो पक्षमा निर्णय गरेको छ । त्यसपछि गत सेप्टेम्बर ३ मा भएको हाम्रो निर्वाचनको विरुद्धमा परेको रिटमा समेत अदालतले हामीलाई नै वैधानिक भएको फैसला गरेको छ', अध्यक्ष श्रेष्ठले भने, तर, दुर्भाग्यपूर्ण के भने हाम्रो पक्षमा भएका फैसला नहेरी प्रशासनले प्रहरी परिचालन गरेको छ ।' अध्यक्ष श्रेष्ठले यी फैसलाबारे आफूहरूले सबै सरकारी निकायहरूलाई जानकारी गराउने प्रयास गरिरहेको बताए । उनले एनओसी विवादलाई व्यावहारिक तरिकाले मिलाउने प्रयास गरिरहे पनि सरकारी हस्तक्षेप र केही असम्बन्धित व्यक्तिहरूको व्यवहारले समस्या परेको बताए । ओलम्पिक विवादले खेलाडीको भविष्य अँध्यारो नबनोस् भनेर हामी निक्कै संयमित भएर प्रस्तुत भएका छौं । ओलम्पिक विवादलाई व्यावहारिक तरिकाबाट मिलाउने प्रयास गरिरहेको छु । अहिले पनि रुक्मजीसँग छलफल भइरहेको छ', उनले भने, तर, सरकारी हस्तक्षेप र ओलम्पिक अभियानमा असम्बन्धित व्यक्तिहरूको स्वार्थले गर्दा त्यो प्रयासमा समस्या देखिएको छ ।' उनले यही अवस्थाका कारण आईओसीले प्रतिबन्ध लगाएको अवस्थामा त्यसको जिम्मेवारी सरकारले लिनुपर्ने समेत बताए । उनले कार्यालय कब्जा गर्दैमा अर्काे समितिले काम गर्न नसक्ने दाबी गरे । उनले अर्को समितिलाई अन्तर्राष्ट्रिय मान्यता ल्याउन चुनौती पनि दिए । काम गर्नलाई भवन चाहिँदैन । हामी बाहिरै बसेर एउटा इमेल पठाएको भरमा पनि काम गर्न सक्छौं । तर, आईओसीको आर्थिक सहयोगमा बनेको कार्यालय हाम्रा लागि महत्ववपूर्ण छ', उनले भने, सरकारले घरभित्र हुलिदिँदैमा कसैले काम गर्न सक्दैन । त्यसो हो भने यो समितिले २०६३ साल यता कहाँ थियो ? यदि अझै पनि रुक्मजीहरूको समितिले अन्तर्राष्ट्रिय मान्यता ल्याएर देखाउँछ भने हामी उहाँहरूलाई फूलमाला लगाएर पद त्याग्न तयार छौं ।' उनले सरकारी हस्तक्षेपविरुद्ध आफूहरू यत्तिकै नबस्नेसमेत जनाए । उनले यस विषयमा आईओसी र ओसीएमा समेत जानकारी गराइसकेको जनाए । नेपालमा पछिल्लो झन्डै पाँच वर्षयता नेपालमा ओलम्पिक विवाद चल्दै आइरहेको छ । सन् २००९ मा भएको निर्वाचनबाट ध्रुवबहादुर प्रधान अध्यक्ष तथा जीवनराम श्रेष्ठ महासचिव चुनिएका थिए । सोही समितिको नेतृत्व अहिले श्रेष्ठले गरिरहेका छन् । तर, त्यही निर्वाचनको सम्बन्धमा परेको रिटमा सर्वोच्चले २०६७ सालमा निर्वाचनअघिकै समिति वैधानिक भएको निर्णय सुनाएको थियो, जसको अध्यक्ष रुक्मशमशेर थिए भने महासचिव ध्रुवबहादुर प्रधान थिए । यद्यपि त्यसपछिका केही रिटमा अदालतले आफ्नो पक्षमा निर्णाय गरेकाले आफूहरू नै वैधानिक समिति भएको श्रेष्ठ नेतृत्वको टोलीको दाबी छ ।"
बार्सिलोनाका निर्देशक भन्छन्मेसी र इनिष्टाले सम्झौता नवीकरण गर्छन्,"काठमाडौंः अर्जेन्टिनी स्टार खेलाडी लियोनल मेसीले यो सिजनको अन्तिममा बार्सिलोना छोड्ने हल्ला चलिरहेका बेला बार्सिलोनाका निर्देशक रोवर्ट फर्नान्डेजले भने मेसीले बार्सिलोना नछोड्ने दाबी गरेका छन्। उनले स्टार खेलाडी लियोनल मेसी र कप्तान आन्द्रे इनिष्टा अझै धेरै वर्ष बार्सिलोनामै रहने बताएका हुन्। निर्देशक रोवर्टले मेसी र इनिष्टाले छिट्टै बार्सिलोनासँग सम्झौता नवीकरण गर्ने बताए। उनले सम्झौता सकिन बाँकी नै रहेकाले अहिले नै मेसी र इनिष्टाले बार्सिलोना छोड्छन् भनेर आत्तिनु नपर्ने बताएका छन्। उनले अर्जेन्टिनी स्टार मेसी बार्सिलोनामै खुशी रहेको बताए। उनले भने,अझै धेरै समय मेसी बार्सिलोनामै बस्न चाहन्छ, बार्सिलोनामै खुशी छ र उसका लागि वातावरण यही राम्रो छ। मेसीले बार्सिलोनासँग नयाँ सम्झौता गर्छ मैले पहिलेदेखि नै भन्दै आएको छु। निर्देशक रोवर्टले मेसीले बार्सिलोनासँग नयाँ सम्झौता नगर्ने कुरा आफूले कल्पनासमेत नगरेको बताए। म धेरै कुरा बोल्न चाहन्न। मेसीसँग कुरा भइरहेको छ र ऊ बार्सिलोनामै रहन्छ ढुक्क हुनुस्, उनले भने। उनले कप्तान इनिष्टाले पनि बार्सिलोनासँगको सम्झौता लम्ब्याउनेमा आफू विश्वस्त रहेको बताएका छन्।"
मिरान्डा ब्राजिलको कप्तान,"काठमाडौंः ब्राजिलको राष्ट्रिय फुटबल टिमको कप्तानको जिम्मेवारी डिफेन्डर मिरान्डाले पाएका छन्। इन्टर मिलानका डिफेन्डरसमेत रहेका मिरान्डालाई विश्वकप छनोट अन्तर्गत बिहीबार हुने उरुग्वेविरुद्धको खेलका लागि कप्तानको जिम्मेवारी दिइएको हो। राष्ट्रिय फुटबल टोलीका प्रशिक्षक टिटेले पछिल्ला खेलमा कप्तानको जिम्मेवारी फरक फरक खेलाडीलाई दिँदै आएका छन्। गत वर्षको ओलम्पिक्स फुटबलपछि प्रशिक्षक टिटेले कप्तानी नेमारबाट खोसेर अन्य सिनियर खेलाडीहरुलाई दिँदै आएका छन्। टिटेले सिनियर खेलाडीको सम्मानका लागि कप्तानीको जिम्मेवारी परिवर्तन गरेर दिँदै आएका छन्। यसअघि मिरान्डाले गत सेप्टेम्बरमा इक्वेडरविरुद्ध ३० को जित निकाल्दा कप्तानी सम्हालेका थिए। प्रशिक्षक टिटेले डानिएल आल्भेसलाई दुई पटक कोलम्बिया र अर्जेन्टिनाविरुद्धको खेलमा कप्तानको जिम्मेवारी दिएका थिए भने फर्नान्डिनोलाई पेरुविरुद्ध, फिलिप लुइसलाई भेनेजुएला र रेनाटो अग्युस्टोलाई बोलिभियाविरुद्धको खेलमा कप्तानको जिम्मेवारी सम्हाल्न दिएका थिए। रोबिन्हो र डिएगोले भने गत जनवरीमा कोलम्बियासँगको मैत्रीपूर्ण खेलमा कप्तानको जिम्मेवारी पाएका थिए। सन् २०१६ को जुनमा प्रशिक्षकको जिम्मेवारी सम्हालेयता टिटेले युवा खेलाडी नेमारबाट कप्तानको जिम्मेवारी खोजेर सिनियर खेलाडीहरुलाई पालैपालो दिँदै आएका छन्।"
