शीर्षक,विवरण
ऐनमार्फत् कसरी भयो प्रतिगमन,"दुनियाँमा क्रान्तिले संविधान फेर्छन्, हामीले पनि त्यही गर्र्यौं । संविधानलाई मूल कानुन मानिन्छ र त्यससित बाझिने अन्य ऐनकानुन स्वतः खारेज भएको मानिन्छ । कागजी हिसाबले त हाम्रो संविधान पनि नेपालका तमाम कानुन र नियम भन्दा ठूलो हो । यससित बाझिएका पुराना ऐन स्वतः खारेज मानिन्छन् । नयाँ ऐनकानुननियमविनियम बनाउँदा संविधानसँग नबाझिने गरी बनाउनुपर्छ, दुनियाँमा यही रीत छ, तर हाम्रो देश हरेक मामिलामा विशिष्ट' भएजस्तै यस मामिलामा पनि विशिष्ट छ । यहाँ ठूलो क्रान्तिपछि जारी गरिएको नेपालको संविधान (२०७२) को सरासर बर्खिलाप हुनेगरी, संविधानका अक्षर र भावनाको ठाडै उल्लंघन हुने गरी ऐन पारित गरिएको छ । अरू संविधानविरोधी ऐन पाइपलाइन' मा छन् । संविधानको प्रस्तावना, धारा४, धारा५० को उपधारा (३) र धारा ५१ को (घ) मा नेपालको अर्थतन्त्रको दिशा समाजवादउन्मुख हुने उल्लेख गरिनुका साथै अर्थतन्त्रको संरचना (स्ट्रक्चर) तीन खम्बे' हुने प्रष्ट व्यवस्था गरिएको छ । ती तीन खम्बा हुन्सार्वजनिक (सरकारी), सहकारी र निजी । संविधानमा यी तीनवटै क्षेत्रलाई समन्वयात्मक ढंगले अगाडि बढाउने स्पष्ट व्यवस्था गरिएको छ । संविधानमा सरकारी क्षेत्रको लगानीलाई नेतृत्वदायी तहमा स्थापित गर्ने र देशको संविधान, ऐनकानुनको मातहतमा रही निजी र सहकारीलाई निर्वाधरूपमा काम गर्न दिने उल्लेख गरिएको छ । धारा५१ को (घ)को (१)मा लेखिएको छ सार्वजनिक, निजी र सहकारी क्षेत्रको सहभागिता र स्वतन्त्र विकासमार्फत राष्ट्रिय अर्थतन्त्र सुदृढ गर्ने ।' त्यसैको (२)मा लेखिएको छअर्थतन्त्रमा निजी क्षेत्रको सहभागितालाई महत्त्व दिँदै उपलब्ध साधन र स्रोतको अधिकतम परिचालन गरी आर्थिक समृद्धि हासिल गर्ने ।' यसैको (३) मा लेखिएको छसहकारी क्षेत्रलाई प्रवद्र्धन गर्र्दै राष्ट्रिय विकासमा अत्यधिक परिचालन गर्ने ।' यसैको (९)मा लेखिएको छराष्ट्रिय अर्थतन्त्रको विकासका लागि स्वदेशी लगानीलाई प्राथमिकता दिने ।' संविधानमा रहेका राष्ट्र निर्माणसम्बन्धी यसखाले युगान्तकारी व्यवस्थाका विरुद्ध शिक्षा ऐनको आठौं संशोधनले मर्ममै प्रहार गरेको छ भने यसैखाले अन्य ऐन ल्याउन लागिएको छ । शिक्षा ऐन आठौं संशोधनले शैक्षिक क्षेत्रमा अब आइन्दा निजी कम्पनी आउन नपाउने व्यवस्था गरेको छ । यस ऐनले शैक्षिक क्षेत्रमा रहेका पुराना कम्पनीहरूको हकमा केही बोलेको छैन । यसको अर्थ शैक्षिक क्षेत्रका पुरानाले भने काम गर्न पाउने, नयाँले यस क्षेत्रमा ढिम्किन पनि नपाउने भन्ने लाग्छ । यसबाट शैक्षिक क्षेत्रमा पनि अन्यत्रजस्तो सिन्डिकेट कायम हुने र केही ठूलाहरूको एकाधिकार कायम हुँदै जाने स्पष्ट छ । अब सरकारबाहेक अरूले शैक्षिक क्षेत्रमा लगानी गर्नु पर्दा गुठी' को माध्यमबाट जानुपर्ने भएको छ । सबैले जानेको कुरा हो, कुनै धर्मकर्म गर्ने वा दानदातव्य गर्न चाहने एकआध दानवीर (माक्र्स त्यस्तालाई फिलान्थ्रोफिस्ट भन्छन्) बाहेक गुठीको माध्यमबाट कसैले स्कुलकलेज खोल्ने कुरा हुँदैन, कसैले गर्दैन । मुनाफा होस् या नहोस्, मुनाफाको प्रत्याशाले नै निजी क्षेत्रलाई डोर्याउने हो, सेयर प्राप्त हुन्छ भनेर नै कम्पनीमार्फत निजीले लगानी गर्ने हो । कम्पनीमा जान नपाउने भएपछि यस क्षेत्रमा निजी लगानी थपिने कल्पना पनि गर्न सकिन्न । नेपालको शैक्षिक क्षेत्रले देशको अर्थतन्त्रसँग ठूलो सरोकार राख्दछदुई प्रकारले । एक, नेपालको निजी क्षेत्रले शैक्षिक क्षेत्रमा खरबौंको लगानी गरेको छ र परीक्षा परिणाम तथा गुणस्तरका मामिलामा सरकारले गर्न नसकेको काम गरेको छ । दुई, नेपालमा पढ्न चाहने तर पढ्न चाहेको विषयका लागि आवश्यक संख्यामा स्थान (सीट) नपाउनेले विदेशमा जानुपर्ने वाध्यता छ, जसबाट गरिब नेपाली अर्थतन्त्र झन् कंगाल बनाउने काम भइरहेको छ । चिकित्सा शास्त्र, इन्जिनियरिङ, कृषि तथा पशु विज्ञान, जल तथा ऊर्जा र सार्वजनिक उड्ययनसम्बन्धी विषयलगायत खर्चिला प्राविधिक विषय पढ्न चाहनेहरूले नेपालमा स्थान नपाएका कारण विदेशिनु परेको छ । यसरी वर्षेनी खरबौं रकम बाहिरिने गरेको छ । यसबाट देशको अर्थतन्त्र जर्जर भएको छ, तथा भुक्तान सन्तुलनमा गम्भीर नकारात्मक असर परेको छ । निजी क्षेत्रको लगानीलाई रोकीसकेपछि शिक्षा क्षेत्रमा अब नयाँ निजी कम्पनी आउन नपाउने भए र विदेशका निजी कलेजमा पढ्न जानेहरूमार्फत् बाहिरिने खरबौं रकम देशभित्रै राख्ने कुनै व्यवस्था हुने भएन । सरकारी लगानीमा कलेज खुले भने खुले, निजीले कुनै योगदान गर्न नपाउने भयो । शिक्षा ऐनको आाठौं संशोधनले सहकारी क्षेत्रलाई त प्रतिबन्ध नै लगाएको छ । पञ्चायती व्यवस्था पनि सहकारीका विरुद्ध यति धेरै अनुदार थिएन, जति अहिलेको संघीय लोकतान्त्रिक गणतन्त्र' व्यवस्थामा सहकारीका विरुद्ध बज्रप्रहार गरिएको छ । यो त शैक्षिक क्षेत्रमा सहकारीमाथि लगाइएको प्रतिबन्धको कुरा भयो । पाइपलाइनमा रहेको सहकारीसम्बन्धी कानुन संशोधन र एकीकरण गर्न बनेको विधेयक' त सहकारी अभियानलाई ध्वस्त पार्नका लागि कसम खाएरै मस्यौदा गरिएको स्पष्ट रूपमा देख्न सकिन्छ । हदैसम्मको प्रतिगमनकारी प्रावधानको मस्यौदा गरिएको छ । सरकारी कर्मचारी, सरकारी विद्यालयका शिक्षक प्राध्यापक, सरकारी लगानीका बैंक, संस्थान र कम्पनीको कर्मचारी कसैले पनि सहकारीको सदस्य बन्न नपाउने व्यवस्था प्रस्तावित सहकारी ऐनको मस्यौदाको दफा४ मा गरिएको छ । यसका पछाडि राष्ट्रिय अर्थतन्त्रलाई धराशायी बनाउने देशीविदेशी प्रतिक्रियावादी षडयन्त्रको माखे साङ्लोबाहेक अरू केही छँदैछैन । शिक्षा ऐनको आठौं संशोधनले क्रान्तिकारी संविधानलाई लोप्पा खुवाएको छ भने सहकारी ऐनको प्रस्तावित मस्यौदाले नेपालको सहकारी आन्दोलनलाई जरैदेखि समाप्त पार्ने भित्री योजना बनाएको छ । हरेक अग्रगामी अर्थतन्त्रले बचतको दरलाई बढाउने प्रयास गर्छ, लगानी विस्तारका लागि । सहकारीले सानो भन्दा पनि सानो बचत परिचालन गरेर ठूलोभन्दा ठूलो लगानी जुटाउन सक्छ । यस्तो जान्दाजान्दै सरकारी कर्मचारी, शिक्षक, सरकारी लगानीका बैंक, संस्थान, कम्पनी कसैका पनि कर्मचारी वा कामदारले अब सहकारीको सदस्य बन्न नपाउने मात्रै होइन, तिनीहरूले कुनै सहकारी संस्था बनाएका रहेछन् भने पनि यो मस्यौदा ऐनमा परिणत भएको तीन वर्षभित्र ती सबै संस्था खारेज गरिने प्रस्ताव गरिएको छ । अहिले शिक्षक र राष्ट्रसेवक कर्मचारीले देशैभर सहकारी खोलेका छन्, सदस्य बनेका छन् र राष्ट्रिय पुँजी निर्माणमा दरिलो योगदान दिनुका साथै सरसापटीसम्बन्धी आफ्नो गर्जो टार्ने मौका पाएका छन् । विभिन्न क्षेत्रका कर्मचारीले गरेको यो उत्कृष्ट कामले सरकारका मन्त्री, यस्तो ऐन मस्यौदा गर्न सघाउने सम्बन्धित सचिवसहसचिवहरूलाई के बाधा पुर्यायो ? कर्मचारीहरुले सहकारीमा लाग्दा देशलाई के घाटा भयो वा प्रशासन सञ्चालनमा के बाधा पुर्यायो ? नेपालमा अलिकति नियमित आय भएका तिनै कर्मचारी र शिक्षक हुन् । तिनैले आफ्नो बचतलाई सहकारी अभियानमा परिचालन गर्न नपाएपछि सहकारी अभियान समाप्त हुनेछ । प्रस्तावित घोर प्रतिगमनकारी सहकारी ऐनको मस्यौदाको दफा१४को (६) र दफा (१७)को (क) ले नगरपालिकामा एक वडामा एक र एक गाविसमा एकभन्दा बढी सहकारी संस्था हुन नपाउने व्यवस्था प्रस्ताव गरेका छन् । यसको अर्थ एक भन्दा बढी भएका लाई एकआपसमा विलय गराउने (मर्ज गराउने) भनेको हो । यस्तो कमजोर प्रावधान लेख्ने तथाकथित उच्च तहको कर्मचारी र त्यस्तो स्वीकार्ने मन्त्रीलाई थाहा हुनुपर्ने हो कम्पनी वा सहकारी संस्था भनेका मन मिल्ने मन मिल्ने मानिसहरूले खोल्ने र सहभागी हुने ठाउँ हुन् । अलगअलग सहकरी एकआपसमा मर्ज हुनसक्ने प्रावधान राख्नुपर्छ तर मर्ज हुनैपर्ने कुराले सफलतासाथ चलेका सहकारीलाई ध्वस्त पार्ने छ, किनभने एक वडामा एकभन्दा बढी विषयगत सहकारी हुन नपाएपछि र जबर्जस्ती सबैले मर्जरमा जानैपर्ने भएपछि घाटामा गएका, कमजोर र खराब व्यवस्थापन भएका सहकारीका झड्केला सफलतासाथ चल्ने मुलीघरेले स्याहार्नैपर्ने भयो । सहकारी ऐनको प्रस्तावित मस्यौदाको दफा३० मा एक व्यक्तिलाई एकै प्रकृतिको एउटा मात्र सहकारीको सदस्य हुन पाउने व्यवस्था गरेको छ । उदाहरणका लागि कुनै व्यक्ति यो देशको कुनै वडामा सीमित हुन बाध्य पारिएको एक मात्र बचत तथा ऋण सहकारीको सदस्य बन्न पाउने भयो अन्यत्र सदस्य बनेको भए यो मस्यौदा ऐनमा परिणत भएको वर्ष दिनभित्रमा एकबाहेक अन्यत्र सबै ठाउँका सहकारीको सेयर फिर्ता लिनुपर्ने भयो । एवं प्रकारले झापाको कुनै कृषि सहकारीमा सदस्य भएको मानिसले काठमाडौंको कुनै अर्को कृषि सहकारीको पनि सदस्य बन्न नपाउने भयो । यस्ता कुराको पनि कुनै तुक छ ? यस्तो प्रावधान राख्नुको कुनै अर्थ छ ? पाठकलाई लाग्न सक्छ, ऐनको रूपमा संसद्मा प्रवेश नै नगरेको मस्यौदा विधेयकका बारेमा यतिका धेरै आपत्ति लेखकलाई किन छ ? भर्खरै आएको शिक्षा ऐनको आठौं संशोधन हुनै लाग्दा त्यसमा रहेका अर्थतन्त्रलाई धराशायी बनाउने प्रावधानका बारेमा सबै पार्टीका ठूला भनिएका नेता र संसदीय दलका प्रमुख सचेतकलाई भनिएको थियो, गुहार मागिएको थियो । उहाँहरूले गलत हुन दिइने छैन' भन्नुभएको थियो तर जे नहुनुपर्ने थियो, त्यही भयो । अब सहकारी ऐनका बारेमा पनि जेजे राष्ट्रघाती प्रावधान राखिएको छ,जस्ताको तस्तै पारित हुन बेर छैन भन्ने लागेर नै यी कडा शब्द लेखिएको छ । देश जुन तरिकाले प्रतिगमन मात्रै होइन भँड्खालोमा लगिँदैछ, त्यसलाई हेर्दा प्रस्तावित सहकारी ऐनको मस्यौदा यही अवस्थामा पारित नगरिएला भनेर आश्वस्त हुने कुनै ठाउँ छैन । लाग्छ यो देशमा कानुनको शासन नामको कुनै कुरा छैन । पाखुरा बजार्न सक्नेले जे गरे पनि हुन्छ, धनको भित्री चलखेल गर्न सक्नेले कुनै बुख्याचा उभ्याएर त्यसको आडमा जे पनि गर्न सक्छ । ऐनमार्फत मसिनो ढंगले प्रतिगमनको तानाबाना बुनिएको छ । शिक्षा ऐनको आठौं संशोधनले क्रान्तिकारी संविधानलाई लोप्पा खुवाएको छ भने सहकारी ऐनको प्रस्तावित मस्यौदाले नेपालको सहकारी आन्दोलनलाई जरैदेखि समाप्त पार्ने भित्री योजना बनाएको छ । यसैगरी श्रमिकहरूले खाइपाइ आएको अधिकार कुन्ठित गर्नेगरी बाफिया ऐन' (बैंक, बीमा तथा वित्तीय संस्थासम्बन्धी ऐन) अगाडि बढाइएकै छ । यस्ता विषयमा सतर्क हुन र ऐनमार्फत घुसाउन खोजिएको प्रतिगमनको डटेर मुकाबिला गर्न जरुरी छ ।"
ओलीलार्इ सुझाव: अप्रिय कदम नचाल,"हामीले जे गरिरहेका छौं त्यो बाहिर रचिएको खेल होइन भन्दै प्रधानमन्त्री केपी ओलीले नेपालमा शक्तिकेन्द्रले सरकार बनाउने र गिराउने दिन सकिएको बताउने गरेका थिए । तर केही महिनाअघि माओवादीसँग नौबुँदे सहमति गरेर सरकार ढाल्ने खड्गो टारेका ओलीको अहिले फेरि दिनगन्ती सुरु भएको छ । नेकपा माओवादी केन्द्र, नेपाली कांग्रेस तथा संघीय गठबन्धनले केपी ओली नेतृत्वको सरकारविरुद्धको अविश्वास प्रस्तावको पक्षमा मतदान गर्ने जनाइसकेका छन् । प्रचण्ड र शेरबहादुर देउवासँगको भेटमा ओलीले सहमतिकै आधारमा अघि बढ्न तयार रहेको पनि बताएका छन् । यद्यपि ओलीले नयाँ सरकार गठनको संवैधानिक स्पष्टता खोजेका छन् । राजीनामा र अविश्वास प्रस्ताव सँगसँगै अघि बढ्न नसक्ने बताएर अनि सरकार बनाउने संवैधानिक प्रावधान खोजेर ओलीले सजिलै सत्ता त्याग्न तयार नभएको प्रस्ट पारेका छन् । पूर्व प्रधानमन्त्री माधवकुमार नेपाल र झलनाथ खनाल अनि एमालेका केही प्रभावशाली नेताहरूले प्रचण्डलाई सत्ता हस्तान्तरण गर्ने पूर्वसहमति तोडेको बताइरहँदा सहमति भएको भए कागज देखाउन चुनौती दिँदै अटेर गरेका ओलीले अल्पमतमा परेको र अविश्वासको प्रस्तावसमेत दर्ता भइसकेको अवस्थामा क्रमशः शेरबहादुर देउवा, रामचन्द्र पौडेल र प्रचण्डलाई प्रधानमन्त्रीका लागि समर्थन गर्ने प्रस्ताव गर्नु बच्पना हो । विभिन्न दलनिकट वकिलहरू संविधानले नयाँ सरकार गठनको कल्पना नगरेको भन्ने पक्ष र विपक्षमा उभिएका छन् । स्वभावतः उनीहरूले आफूनिकट दलको स्वार्थअनुसार संविधानको व्याख्या पनि गर्ने गरेका छन् । वर्षेनी देश र जनताको नाममा बन्ने सरकारबाट आजित भएका अधिकांश जनता अर्को चुनावसम्म सरकार परिवर्तनको खेल गरिनु हुँदैन भन्ने पक्षमा छन् तर कुनै पनि हालतमा सरकार फेर्न कांग्रेस, माओवादी र एमालेकै कतिपय नेताहरू लागिपरेको अवस्थामा ओलीले संवैधानिक जटिलताका आडमा अटेर गर्दा अकल्पनीय समस्या उत्पन्न हुन सक्छ । अहिले प्रमुख दलहरूको सहमतिविना संसद् विघटन गरेर निर्वाचन गर्न पनि ओली सफल हुने सम्भवना न्यून छ । तसर्थ नयाँ सरकार गठनका लागि संवैधानिक जटिलता हल गर्न संविधान संशोधन, राष्ट्रपतिबाट वाधा अड्काउ फुकाउ आदेश वा राजनीतिक सहमतिबाट अघि बढ्नेमध्ये कुनै एक विकल्प प्रयोग गरेर अघि बढ्नुपर्छ । आफूलाई अनन्तकालसम्म प्रधानमन्त्री भइरहने चाहना नभएको भन्दै ओलीले संविधानको भावनाअनुसार अघि बढ्ने बताएका छन्, तर सरकार गठन र विघटनबारे संवैधानिक प्रावधानको अन्तिम व्याख्या गर्ने सर्वोच्च अदालतलाई उछिनेर कतिपयले संविधानमा नयाँ सरकार बनाउने प्रावधान नभएको तर्क राखेर ओलीलाई राजीनामा नगर्न वा अविश्वास प्रस्तावको पक्षमा मतदान भए पनि चुनावसम्म आफंैले कामचलाउ सरकारको नेतृत्व गर्न सल्लाह दिइरहेका छन् । ठूला दलहरूको सहमतिका आधारमा संविधान कार्यान्वयन गर्न नयाँ चुनावमा जानु सर्वोत्तम विकल्प हो, तर उनले आफूनिकट केही नेता र कानुन व्यवसायीको उक्साहटमा परेर संसद् भंग गरी एकलौटी ढंगले नयाँ चुनावको घोषणा गर्ने विकल्प रोजे भने दुर्भाग्यपुर्ण हुनेछ । संवैधानिक जटिलताका नाममा सत्तामा जसरी पनि टिक्ने उद्देश्यले चालिने उक्त कदमले उनले हालसालै कमाएको लोकप्रियता पनि गुम्नेछ र शक्तिकेन्द्रहरूको चलखेल बढेर देशमा थप अन्योल उत्पन्न हुनेछ । चीनले राजनीतिक स्थायित्वका लागि ओलीलाई डिक्टेटरसीप शासन प्रणाली लागू गराउन पनि सहयोग गर्छ, राष्ट्रपति विद्यादेवी भण्डारीको साथ ओलीले पाउँछन्, अधिकांश जनता ओलीको पक्षमा छन्, जस्ता हावादारी कुराको पछि लागेर पूर्व राजा ज्ञानेन्द्रले गरेको गल्ती ओलीले दोहोर्याउनु हुँदैन । राजाले समेत जनता र प्रमुख ठूला दलहरूको समर्थनविना चुनाव गराउन नसकेको इतिहास हाम्रोसामु छ । तसर्थ ओलीले अप्रिय कदम नउठाउन । हामी सबैको एउटै संकल्प ओली सरकारको छैन विकल्प, ओलीका लागि होइन भोलिका लागि, कुर्सी बचाउन होइन देश बचाउनका लागि जस्ता नारासहित कतिपय ठाउँमा ओलीको पक्षमा प्रदर्शन भएको छ । प्रचण्डलाई पूर्वआतंककारी अनि ओलीलाई गणतन्त्र र संघीयताविरोधीको रूपमा उभ्याएर गालीगलौजमा कार्यकर्ता पनि उत्रिएका छन् । यी प्रदर्शन कति स्वतःस्फुर्त वा परिचालित भन्ने बहस भइरहनेछ, तर सामाजिक सञ्जाल र सडकमा ओली र प्रचण्डको पक्ष वा विपक्षमा आरोपप्रत्यारोपमा उत्रिएर कुस्ति खेल्नु लज्जास्पद हो । ओली र प्रचण्ड पनि इमान्दार छन् भने जुलुसमा समय र बल खर्चिनेहरूलाई नवनिर्माणमा सहयोग गर्न आव्हन गर्नुपर्छ । आफ्नो नेतृत्वमा नवनिर्माणमा केही गर्न सकिएन भने पनि धुर्मुस सुन्तलीको नमुना गाउँ बनाउने अभियानमा सघाउन आफ्ना कार्यकर्ता र समर्थकलाई परिचालन गर्दा लाभदायक हुन्छ । अहिले सरकार परिवर्तनको विपक्षमा एमाले, माओवादी केन्द्र र कांगे्रसका कतिपय नेताहरू उभिएको र उनीहरूले सरकार फेर्ने विषयमा पारदर्शी नभएको, निर्णय प्रक्रियामा आफूहरूलाई सहभागी नगराइएको बताइरहँदा सरकार परिवर्तनमा शक्तिकेन्द्रको सम्भावित भूमिकाबारे जनताले नजिकबाट नियालिरहने छन् । राष्ट्रिय एकता कमजोर पार्न, आर्थिक विकासमा अवरोध सिर्जना गर्न, चीनसँगको पारवहन सन्धि कार्यान्वयन हुन नदिन र चीनका राष्ट्रपतिको भ्रमण रोक्न सरकार गिराउने खेल भएको भन्ने आरोपको फैसला पनि जनताले भविष्यमा मतदानमार्फत गर्नेछन् । लोकतन्त्रमा सबैभन्दा ठूलो न्यायाधीश जनता हुन्छन् र नेपाली जनताले पनि आफ्नो विवेक आगामी चुनावमा प्रदर्शन गर्ने नै छन् । तसर्थ अहिले कोही पनि धेरै अतालिनु वा मातिनुपर्ने आवश्यकता छैन । ठूला दलहरूको सहमतिका आधारमा संविधान कार्यान्वयन गर्न नयाँ चुनावमा जानु सर्वोत्तम विकल्प हो, तर उनले आफूनिकट केही नेता र कानुन व्यवसायीको उक्साहटमा परेर संसद् भंग गरी एकलौटी ढंगले नयाँ चुनावको घोषणा गर्ने विकल्प रोजे भने दुर्भाग्यपुर्ण हुनेछ । वर्षेनी सरकार परिवर्तन हुने परिपाटीले देशको हित गर्दैन, तर आफू तेस्रो दल हुँदा दुईदुईपटक प्रधानमन्त्री बनेको तथ्य र एमालेकै नेतृत्वको माधव नेपालको सरकार गिराएर झलनाथ खनाल प्रधानमन्त्री बनेको घटनालाई सामान्य मान्ने एमालेले अहिलेको तेस्रो ठूलो दल माओवादी केन्द्रका अध्यक्ष प्रचण्ड प्रधानमन्त्री बन्न खोज्नुलाई असामान्य मान्नु भने हास्यास्पद हो । लोकतन्त्रका नाममा बहुमत पुर्याएर सरकार बनाउन र गिराउन पाउने कुतर्क स्वीकार्ने हो भने नेपालमा वर्षेनी नयाँ सरकार बन्ने निश्चित छ । तसर्थ प्रत्यक्ष निर्वाचित कार्यकारी प्रमुख नेपालमा राजनीतिक स्थिरताका लागि अनिवार्य छ र यो मामलामा एमाले, माओवादी, नयाँ शक्ति नेपाललगायतका दल एक ठाउँमा उभिनुपर्छ । नाकाबन्दीले आक्रान्त भएको बेलामा शक्तिकेन्द्रहरूसँग नझुकेर राष्ट्रियताको पक्षमा लिएको अडान, दुई मित्रराष्ट्रसँग समानताका आधारमा सम्बन्ध अघि बढाउने प्रयास, चीनसँगको व्यापार तथा पारवहनलगायतका सम्झौता, जनताको आत्मसम्मानमा आँच आउन नदिएर समृद्धिको आशा जगाएको कुरामा ओलीलाई नेपाली जनताले सम्झिरहने छन् । तर कांग्रेस र माओवादीका नेताहरूभन्दा एमालेका दुई पूर्व प्रधानमन्त्री झलनाथ खनाल र माधव नेपाललगायतका केही प्रभावशाली नेताहरू ओली सरकार असफल भएर ढलेको हेर्न लालायित छन् । उनीहरूले ओलीको अहंकै कारण वाम गठबन्धन भत्किएको, पार्टी एकलौटी ढंगले चलाएकोलगायतका आरोप लगाएका छन् । यी घटनाक्रमले ओलीले आफ्नो पार्टीलाई पनि एकढिक्का बनाउन नसकेको प्रस्ट भएको छ । दीर्घकालमा भारतसँगको परनिर्भरता तोड्ने चीनसँगको पारवहन सम्झौता, युरेनियम र पेट्रोल खानी खन्ने, तुइन विस्थापन र एक वर्षभित्र लोडसेडिङ अन्त्य, रेल, प्रशान्त महासागरमा नेपाली ध्वजावाहक पानी जहाज, घरघरमा पाइपबाट ग्यासजस्ता योजना र सपना अघि सार्नु राम्रो पक्ष हो, तर भोकाएको मानिसलाई भविष्यमा दिइने ८४ व्यञ्जन भन्दा पनि तत्काल दिइने ढिँडो अमृत समान हुन्छ भन्ने तथ्य ओलीले हेक्का नगरेको प्रस्ट हुन्छ । ठूला सपनासँगै सजिलै सम्भव हुने जनजीविकाको काम पनि गर्दै अघि बढे मात्र जनताको विश्वास जित्न सकिन्छ । भूकम्पपीडितको घर बनाउन राज्य र आफ्नै पार्टीको संयन्त्रको प्रयोग गर्न सकेनन् ओलीले । कालोबजारी र भ्रष्टाचारीलाई कानुनबमोजिम कारबाही गर्ने सवालमा पनि उनी खरो उत्रिन सकेनन् । घरघरमा पाइपबाट पानी नआउने धरातलीय यथार्थमाझ ग्यास आउने कुरा हतारमा गरे । राहतमा आएको चामललगायतका समान कुहिएर फाल्नुपर्ने लाजमर्दो अवस्था रोक्न सकेनन् । सडकमा भोकानांगा सयौं बालबालिका भएको देशमा गुगल बोइलाई १ करोड दिनु पनि उचित देखिएन । डा गोविन्द केसीले उठाएका मागमा उनको सरकार बेखबर देखिन्छ र मधेसका जनतालाई विश्वासमा लिने अधिकतम प्रयास पनि गर्न सकेनन् । तसर्थ ओलीलाई महामानव मान्ने र उनलाई हास्यको पात्र बनाउने दुवै पक्षधर गलत हुन । नाफाको जिन्दगी देश र जनताका लागि भनेर पटकपटक दोहोर्याएका ओलीले केही राम्रा प्रयास पनि गरेका छन्, तर उनी इमान्दार छन् भने सत्ताबाहिर बसेर पनि सरकारको राम्रा कामको समर्थन र नराम्राको विरोध गर्ने विपक्षी दलको धर्म निभाउनुपर्छ । देश र जनताको पक्षमा राम्रो काम गरे आगामी चुनावमा जनताले पनि उचित मूल्यांकन गर्नेछन् ।"
किन सँधै सम्झिनु पर्ने,"प्रजातन्त्र वडो सन्तुलित, विरोधीको पनि कुरा सुन्ने सहनसील, कुरा सुन्ने मात्र हैन उनीहरूको कुरा ठीक छ भने हो पनि भन्ने पद्धति हो बीपी कोइराला नेपाली राजनीतिका सर्वाधिक अग्ला, बहुआयामिक र सम्मानित व्यक्तित्व बीपी कोइरालाको ३४ औं स्मृति दिवस हो आज । आजभन्दा संसारमा जन्मने कुनै पनि मानिसको जन्मको तब मात्र सार्थकता रहन्छ, जब उसले बाँचेको जीवन आफ्ना लागि मात्र नभएर मानव समुदायका निमित्त समर्पित गरेको हुन्छ । आजसम्म संसारमा अरबौं मानिस जन्मे र मरे, तर न उनीहरूको जन्मको चर्चा भयो न त मृत्युको । यही संसारमा केही यस्ता मानिसहरू पनि जन्मे, जसलाई मानव समाज र सभ्यताले युगयुगसम्म सम्झिरहनेछ । गान्धी, मन्डेला, लिंकन, आइन्स्टाइन, शेक्सपियर, गौतम बुद्ध आदि त्यस्ता दृष्टान्त हुन् जसले आफ्नो मृत्युपूर्व संसारलाई केही न केही अमूल्य योगदान गरे । यस्ता महान व्यक्तित्वका बारेमा सम्भवत यो संसार रहेसम्म चर्चा परिचर्चा चलिरहनेछ । एसिया, अफ्रिका, युरोप, अमेरिका चाहे जुनसुकै भूगोल होस्, मानव जाति र समुदायका निम्ति महत्त्वपूर्ण योगदान गर्ने व्यक्तिहरूको सदैव उच्च सम्मान रहेको हुन्छ । राजनीति, साहित्य, विज्ञान वा समाजसेवा जुनसुकै माध्यमबाट होस्, परिवर्तन, सुधार र अग्रगतिको नेतृत्व गर्ने त्यस्ता महामानवको सम्झना गर्नु मानव जातिको कर्तव्य पनि हो । संसारले त्यस्ता मूर्धन्य व्यक्तित्व पैदा नगरेको भए सम्भवतः मानव समाज आजको अवस्थासम्म आइपुग्ने थिएन । हामीले प्राप्त गरेका उपलब्धि र ऐश्वर्यका कारण रहेका तिनै अदभूत व्यक्तित्व जसलाई हामी उनीहरूको जन्म वा स्मृति दिवसका अवसरमा स्मरण गर्ने गर्दछौं । जननायक बीपीको विषयमा पर्याप्त चर्चा र बहस भएका छन् । ग्रन्थहरू पनि लेखिएका छन् । को थिए त बीपी ? जहानिया निरंकुश राणाशासनको घनघोर कालरात्रीमा बीपी जन्मे । आफ्नै बुद्धि र योग्यताले भौतिक र पारिवारिक सुखमा रमाइरहेका कृष्णप्रसाद कोइरालाले राणाले दास बनाइएका नेपाली जनताको दुःखलाई नजिकैबाट नियाल्ने अवसर पाएका थिए । एउटा सफल व्यापारी र किसान पनि भएकाले कृष्णप्रसादको तत्कालीन राणा शासकसँग राम्रै सम्बन्ध थियो । आफ्नो सम्बन्धको सुविधालाई उपयोग गर्दै पिताजी कोइरालाले गरिब नेपालीले लगाएको भाङ्ग्रो र टोपी राणाको दरबारमा पठाए । यसको उद्देश्य जनताको कारुणिक तस्बिर शासकसमक्ष प्रस्तुत गर्नु थियो । प्रतिफलस्वरुप शासन व्यवस्थामा सुधारको अपेक्षा थियो । तर यसको विपरीत विवेकहीन राणा शासकले यसलाई आफ्नो अपमान ठाने र कोइराला परिवारको सर्वस्वहरण गरे । योभन्दा चरम शासकीय विवेकहीनता र दुव्र्यवहार अर्को हुन सक्दैनथ्यो । इतिहासको यही घटनाले कोइराला परिवारको जीवनमा नयाँ मोड लियो र नेपाली राजनीतिमा अभूतपूर्व चरण सुरु भयो । दुःख, संघर्ष, अपमान र अभाव कोइरालाहरूको जीवनका अभिन्न संगी र दैनिकी भए । दुःख र संघर्षको यही सागरमा निरन्तर पौडिएर निर्माण भएको व्यक्तित्व हो बीपी कोइराला । नेपालमा राणाशासन समाप्तिको संघर्षमा लाग्नुअघि भारतीय स्वतन्त्रता संग्राममा होमिएका बीपी लगभग ८ कक्षा पढ्दाको उमेरदेखि नै राजनीतिमा संलग्न थिए । आफ्ना पितालाई राणाहरूले दिएको यातना र निरन्तर गरेको दुव्र्यवहार बीपीको मानसपटलमा सुरक्षित थियो । बिसं २००१ मा जेल जीवनकै क्रममा कृष्णप्रसाद कोइरालाको निधन भयो । तर आफ्नाप्रतिको राणाहरूको बैरभाव र व्यवहार मात्र हैन, बीपीमा विस्तारै विकसित हुँदै गएको राजनीतिक चेतनाका कारण नेपालको शासन व्यवस्था नै फेर्ने अठोट र संकल्प जागृत भएको थियो । यसका निम्ति भारतमा जरा गाडेर बसेको बेलायती साम्राज्यलाई समाप्त गर्नु अत्यावश्यक थियो । नेपालमा राणाहरू बेलायती आशीर्वादमा नै टिकेका थिए । समयक्रममा भारतमा बेलायती साम्राज्यको पतन भयो । तत्पश्चात बीपीले नेपालबाट राणाशासन उखेल्न आफ्नो सम्पूर्ण प्रयत्न लगाए । नेपाली राष्ट्रिय कांग्रेस र नेपाल प्रजातन्त्र कांग्रेस हुँदै नेपाली कांग्रेसको स्थापना भयो । राणाशासन विरुद्धमा सोच्नसम्म नसकिने प्रतिकुल समयमा राजनीतिक दल नै स्थापना गरेर अन्ततः जनक्रान्तिको माध्यमबाट प्रजातन्त्रको स्थापना भयो । बीपीको जीवनको एउटा महत्त्वपूर्ण अध्याय थियो त्यो । नेपालमा प्रजातन्त्र स्थापना गर्नमा बीपीको जीवनमा भारतीय स्वतन्त्रता संग्रामका अतिरिक्त नेपाल प्रजा परिषद् स्थापना गरेर राणाविरोधी गतिविधि सञ्चालन गर्ने चार सहिदको बलिदानको पनि प्रत्यक्ष प्रभाव थियो । आफूलाई दैवी अवतार ठान्ने राणाशासकको अन्त्यको परिकल्पना गर्ने नेपाल आमाका वीर सपुतको सहादतले बीपीजस्तो क्रान्तिकारी तरुणलाई प्रभाव नपार्ने प्रश्नै थिएन । जनतालाई सुखी र अधिकार सम्पन्न बनाउन, राष्ट्रलाई समृद्ध बनाउन, नेपाल र नेपालीको नाम र प्रतिष्ठालाई उच्च राख्न एउटै अठोट र संकल्प बोकेर आजीवन समर्पित भए बीपी । त्यसैले उनले आफ्नो सम्पूर्ण जीवन देश, जनता र प्रजातन्त्रका निम्ति समर्पण गर्ने निर्णय गरे । सम्भवत दुनियाका अपवादका राजनीतिक दृष्टान्तमा पर्दछ २००७ सालको जनक्रान्ति । ३५ वर्षे तरुणको विचारको प्रकाशमा अलोकित र सम्पादित क्रान्ति हो त्यो । संसारमा त्यति चाँडै सुरु भएर चाँडै अन्त्य भएको क्रान्ति अन्यत्र कहिँ छैन । अमेरिकी स्वतन्त्रता संग्राम, दक्षिण अफ्रिकी संघर्ष या भारतीय आजादीको कथा निकै लामो छ । ती संघर्षमा सामेल नेताहरूको व्यक्तित्वको पक्ष फरक छ । बीपी मात्र होइन त्यतिबेलाका नेताहरू मातृकाप्रसाद कोइराला र सुर्वणशमशेर समेतलाई हेर्दा कसैले पनि ४० वर्ष नाघेका थिएनन् । गणेशमानजी, किसुनजी सबै बीपी भन्दा कम उमेरकै थिए । बीपीको विचार, योजना र साहसिक गतिविधिकै कारण १०४ वर्ष लामो निक्कै शक्तिशाली मानिएको शासन व्यवस्थालाई एउटा युवा टोलीले अपदस्थ गर्न सफल भयो । यसको प्रमुख कारण बीपीको नेतृत्व क्षमता र जनविश्वास नै थियो । बीपीलाई साहित्यिक जगत्ले विश्वेश्वरप्रसाद कोइरालाको नामले चिन्दछ । राजनीतिमा बीपी र साहित्यमा विश्वेश्वर । नेपालको साहित्य क्षेत्रमा बीपीको बेग्लै पहिचान र उचाइ छ । राजनीति र साहित्यलाई समानान्तर रूपमा अघि बढाउने अपवादका व्यक्ति हुन् बीपी । जीवनमा विरलै अनुकुलता र सहजताको अनुभूति गर्न पाएका उनले कसरी लेख्न सके यतिविधि साहित्य ? आश्चर्यको विषय हो यो । सर्वश्वहरणसहित प्रवास, भारतीय जेल जीवन, नेपालको जेल जीवन, पुनः प्रवास, क्यान्सरजस्तो घातक रोग र व्यस्त राजनीतिक जीवनको चपेटामा कसरी सम्भव भयो लेखन ? औसत मानिसको क्षमताले यति धेरै रचनात्मक कार्य गर्न सक्दैन । तर बीपी त्यस्ता व्यक्ति थिए जसले राजनीति सँगसँगै साहित्यमा समेत उत्तिकै अग्लो व्यक्तित्व निर्माण गरे । यदि उनी राजनीतिज्ञ नभएका भएसमेत उनको साहित्यक व्यक्तित्व पक्कै कमजोर हुने थिएन । सम्भवतः पर्याप्त समय पाएर साहित्यिक जगत्मा अझ बढी योगदान पुग्ने थियो । यसबाट के प्रष्ट हुन्छ भने बीपी एउटा त्यस्तो बहुमुखी प्रतिभाको पुन्ज हो जसको सही सदुपयोग राष्ट्र, नेपाली समाज र सिंगो मानव जातिले गर्नै सकेन । तत्कालिन शासन व्यवस्थाका आँखाका कसिंगर बीपीको सिर्जनशीलता र उच्च आत्मविश्वासको प्रतिफलस्वरुप नै नेपाली साहित्यको भण्डारमा झण्डै दुई दर्जन कृति थपिन पुगे । सुम्निमा जस्तो विश्व साहित्यको स्तरमा गणना गर्न मिल्ने कालजयी कृति बीपीको उत्कृष्ट रचना मान्न सकिन्छ । यसबाट बीपीको विराट व्यक्तित्वको झलक पाइन्छ । मानव समाजमा विरलै पैदा हुने बीपी जस्ता महान व्यक्तित्वको स्मरण गर्दा हामीले बिर्सन नहुने पक्ष के हो भने मान्छेले आफ्नो जन्मको तात्पर्यलाई बुझ्न सक्नुपर्छ । जसले जन्मको उपादेयतालाई बुझ्यो उसको जीवन बास्तवमै सफल हुन्छ । बीपीले आफ्नो जन्मको कारण थाहा पाए, त्यसैले आफूलाई मूलतः राजनीतिक क्षेत्रमा समर्पित गरे, समय मिल्नासाथ कलम चलाए । वैयक्तिक स्वार्थमा लिप्त मान्छेले जतिसुकै ठूलो पद या ऐश्वर्य प्राप्त गरेपनि त्यो निरर्थक हुन्छ । जबसम्म उसको सफलता सार्वजनिक हितमा जोडिँदैन । राजा, राष्ट्रपति, प्रधानमन्त्री, नेता जे भएपनि उसका सम्पूर्ण क्रियाकलाप मानव समाजको कल्याणमा केन्द्रित हुनुपर्छ । अन्यथा उसका प्राप्तिहरूको कुनै सार्थकता रहँदैन । निजी सुखका लागि अथाह सम्पत्ति कमाएका मानिसहरूले समेत आफ्नो जीवनलाई सार्थक तुल्याउन आफ्नो धनलाई सार्वजनिक हितमा लगाएका छन् । त्यस्ता व्यक्तिहरूलाई मात्र मानव सभ्यताले सदैव सम्मान र स्मरण गरेको छ । बीपी नेपाल र नेपालीका त्यस्ता अनमोल रत्न हुन, जसले आफ्नो वैयक्तिक स्वार्थ र निजी सपनाको दाहससंस्कार गरे । देश, जनता र प्रजातन्त्रको निम्ति आफ्नो सम्पूर्ण जीवन समर्पण गरे । राणा, राजा र पञ्चायती व्यवस्थासँग पालैपालो संघर्ष गरे आखिर केका निम्ति र कसका निम्ति ? जनतालाई सुखी र अधिकार सम्पन्न बनाउन, राष्ट्रलाई समृद्ध बनाउन, नेपाल र नेपालीको नाम र प्रतिष्ठालाई उच्च राख्न एउटै अठोट र संकल्प बोकेर आजीवन समर्पित भए । त्यस्ता महान् व्यक्तित्व बीपीलाई आजको तिथीमा स्मरण गर्नु र उनले दखाएको बाटोमा हिँड्नु सबै नेपालीको कर्तव्य हो ।"
बीपीको डाइङ डेक्लेरेसन,"प्रजातान्त्रिक नेपालका पथप्रदर्शक बीपी कोइरालाले आफ्नो राजनीतिक उद्देश्य र लक्ष्यको वैचारिक र रणनीतिक रोडम्यापबारे धेरै बोल्नुलेख्नुभएको छ । २०३९ साल साउन ६ गते उहाँको निधन हुनुभन्दा १ महिना २८ दिनअघि रेकर्ड गरिएको बीपीको सन्देशमा उहाँको राजनीतिक मार्गको सार खिचिएको छ । वरिष्ठ अधिवक्ता गणेशराज शर्माले संकलन गरी प्रकाशित गर्नु भएका बीपीका अमूल्य पुस्तकहरूमध्येको राजा, राष्ट्रियता र राजनीति' को भूमिकामा गणेशराजजीले एउटा मार्मिक प्रसंगको उक्त सन्देश रेकर्ड गरेको उल्लेख गर्नु भएको छ । गणेशराजजीको शब्दमा यस संकलनको समापन उहाँको अन्तिम सन्देशद्वारा भएको छ, जो अत्यन्त असाधारण र भावुक परिस्थितिमा भएको थियो । एक दिनअघिको उहाँको शारीरिक लक्षणहरूलाई हेर्दा उद्विग्नताका साथ अर्को दिन अब उहाँको संक्षिप्त नै भए पनि मुलुकको लागि एउटा मार्गदर्शन हुने गरी कुनै मन्तव्य टेप गर्ने अठोटका साथ म उहाँको निवास पुगें । तलैदेखि विभिन्न व्यक्तिहरूले भने, बीपीले तपाईंलाई खोज्दै हुनुहुन्थ्यो । म हतारिँदै बीपीको कोठाभित्र पसें तर उहाँलाई बोल्न नसक्ने अवस्थामा पाएँ । सबै उदास, टोलाएका र केही गर्न नसक्ने विवशतामा देखिए । म पनि त्यस्तै विवशताका साथ बाहिर आउँदा शैलजा आचार्य भेटिनुभयो । मैले बीपीबाट मार्गदर्शन हुने प्रकारको अन्तिम सन्देश लिन चाहेको थिएँ, अब कहिल्यै नसक्ने भएँ भन्ने निराशा व्यक्त गर्दा उहाँले उत्साहित गर्दै होइन, हिँड्नुस्, सान्दाजुले बोल्नुहुन्छ' भन्दै मेरो अघि लाग्नुभयो । सुतिरहेको मानिसलाई, सान्दाजु, गणेशराजजी आउनु भएको छ, तपाईंले बोल्नुपर्यो' भन्दै दुईतीन पटक घच्घच्याएपछि, उहाँले आँखा खोल्नुभयो र अत्यन्त कमजोर स्वरमा भन्नुभयो, के बोल्नु ? ' अनि मैले एउटा सन्दर्भ प्रस्तुत गर्दै भनें, यस स्थितिमा, तपाईंको सम्पूर्ण राजनीतिक भूमिकाको अनुभवको आधारमा सम्पूर्ण देशवासीलाई पछिसम्म मार्गदर्शन हुने प्रकारको जति संक्षिप्तमा भएपनि, एउटा सन्देश दिनुपर्यो ।' उल्लिखित पृष्ठभूमिमा झन्डै मृत्युशैयाबाट बीपीले अन्तिम सन्देश दिनुभएकाले यसलाई डाइङ डेक्लेरेसन (मृत्यु घोषणापत्र) भन्न सकिन्छ । संसारभरिकै कानुनी व्यवस्थामा डाइङ डेक्लेरेसनलाई अकाट्य प्रमाणको रूपमा अदालत वा न्यायिक निकायहरूले समेत ग्रहण गर्छन्, किनकि मृत्युको मुखमा पुगेको मानिससँग व्यक्तिगत लोभ, लालचा, महत्त्वकांक्षा वा कसैप्रति वदला वा घृणाभाव समेत बाँकी रहेको हुँदैन र उसले आफूले देखेको जानेको सत्य अभिव्यक्त गर्दछ । यस अर्थमा बीपीका अन्य कुनै अभिव्यक्ति वा सन्देश भन्दा यो सन्देशको बेग्लै महत्त्व छ । आज आफू इलाजको लागि बाहिर जान लागेको र कस्तो अवस्थामा आफू फर्कने थाहा नभएकाले राष्ट्रिय एकता र मेलमिलापको नीति लिएर नेपाल फर्किएपछि विगत पाँच वर्षदेखि आफूले भन्दै आएको २,३ कुरा भन्न चाहान्छु, भनेर मूलतः निम्न कुरा उहाँले राख्नुभएको छ, जुन बीपीले बोल्नुभएको समयमा भन्दा आजको सन्दर्भमा अझ बढी सान्दर्भिक मात्र नभएर कटु सत्यको रूपमा नेपालीका सामु उपस्थित भएका छन् । १ हाम्रो देश, हाम्रो जाति, हाम्रो राष्ट्र, बढो अप्ठ्यारो परिस्थितिमा छ र त्यसलाई जोगाउनुपरेको छ । त्यसको निम्ति मेरो एउटा प्रयत्न रहेको छ । त्यस्ता संस्थाहरू, त्यस्ता शक्तिहरू जसले जोगाउन सक्छन्, तीसँग हामीले वैमनस्यको सम्बन्ध राख्नु हुँदैन जस्तो राजतन्त्रको बारेमा । मलाई लाग्दछ त्यो त्यस्तो संस्था छ हाम्रो नेपालका लागि, नेपालको राष्ट्रियताका लागि, अहिले जो विपत्ति परेको छ बाहिरियाबाट त्यसलाई बचाउनको लागि बडो ठूलो योगदान त्यसले दिन सक्छ । त्यसो हुनाले त्यसको खिलाफ हामीले बडो सजग भएर मात्र कारबाही गर्नुपर्छ । नत्र भनेदेखि जुन तत्त्वले हाम्रो राष्ट्रलाई सिध्याउन लागेको छ, त्यही तत्त्व हाम्रो पछाडि लागेर हामीलाई समर्थन गरेर त्यो गराउन सक्दछ । त्यसो हुनाले तपाईंहरू सबैले भन्ठान्नुस् पानीमा शिशु वा भनिठान्नुस् एउटा आँधीमा दियो बलिरहेछ, त्यसलाई बचाउनुपर्ने कर्तव्य परिरहेछराष्ट्रको दियोलाई बचाउनका लागि । त्यसमा जति तत्त्वहरू छन्, बचाउने, बचाउन लाग्ने र बचाउन चाहने ती सबैसँग हाम्रो राम्रो सम्बन्ध हुनुपर्छ । मैले राजाका सम्बन्धमा भन्दा त्यही दृष्टिबाट भनेको हुँ ।' राजतन्त्रका सम्बन्धमा अहिले हामीहरूको राजतन्त्रसँग अरू मुलुकमा जस्तो फ्रान्स र इङल्यान्डमा राजतन्त्रसँग लडाईंहरू भए । के हामीमा बीपीको डाइङ डेक्लेरेसनको संवेदना बुझ्ने धैर्यता र साहस छ ? बीपीले इमान्दारीपूर्वक आफ्नो काम गरेर जानुभयो, हामीले के नेपाल थामी खान सकौंला ? हाम्रो ठाउँमा, नेपालमा पनि त्यस्ता लडाईंहरू हुन्छन् अधिकारको निम्ति । जब मानिसहरू एउटा परम्परागत समाजबाट नयाँ नयाँ समाजमा जानुपर्छ तब त्यो बेला निश्चय नै जनता चाहन्छ अधिकार आफ्ना हातमा लिऊँ भनेर । हामीहरूको त्यो अवस्था चाहिँ कायमै रहन्छ तर त्यसको साथसाथै हामीले पनि विचार गर्नुपरेको छ । मैले भन्दथें कि गन्दा पानी छ भनेर टबको पानी फ्याँक्दा त्यहाँ नुहाउन थालेको बालकलाई त फ्याँकिदैन ? त्यसो हुनाले राजतन्त्रसँग हाम्रो झगडा छ भनेर त्यो राजतन्त्रलाई फ्याँक्ने उद्यम हामीले गर्नु हुँदैन । त्यो गन्दा कुरो छ भनेदेखि फ्याँकिदिनुपर्छ र अर्को पानी राख्नुपर्छ तर त्यो शिशु जो नुहाइराखेको छ त्यसलाई हामीले बचाउनुपर्छ । त्यसो हुनाले एउटा कुरा त राजतन्त्रका सम्बन्धमा हामीहरू बडो सतर्क हुनुपर्छ कि कहाँ राजतन्त्रसँग हाम्रो झगडा छ ? कहाँ राजतन्त्रलाई जोगाउनुपर्ने हाम्रो कर्तव्य छ ? त्यो बुझ्नुपरेको छ ।' २दोस्रो कुरो के छ भने अचेलको युगमा जो जनताको आकांक्षा र खासगरी जसले राजनीति गर्न भनी तयार छ तिनको आकांक्षालाई मिचेर यो देशलाई कसैले जोगाउन खोज्छ भने त्यो मुर्खता हुनेछ । त्यही कुरो २००७ सालमा भयो । त्यो पनि मैले भन्दै आएको छु । त्यो कुरोमा चाहिँ हामीले सम्झौता गर्नु हुँदैन । पञ्चायतवादीहरू भन्छन् कि राजतन्त्रलाई बलियो पारे सब ठीक हुन्छ, तर हामीहरू भन्छौं राजतन्त्रलाई बलियो पार्ने पनि तरिका छ । राजा ठूलो हो भनेर राजतन्त्र बलियो हुँदैन । त्यसलाई बलियो पार्नलाई पनि प्रजातन्त्रको संस्थागत विकास हुनुपरेको छ ।' ३तेस्रो कुरो चाहिँ अहिलेको परिप्रेक्ष्यमा प्रजातन्त्र केवल प्रजातन्त्र, प्रजातन्त्र भनेर मात्र हुँदैन । त्यसो हुनाले हामीहरूले आर्थिक विकासको पनि कुरा गर्या छौं । अब आर्थिक विकासका बारेमा पनि मैले स्पष्ट भनेको छु । आर्थिक विकास भनेको नै हामी नेपालको विकास भन्दछौं भने त्यो गाउँको विकास हो । सहर, काठमाडौं र विराटनगरको मात्र विकास नेपालको विकास होइन । गाउँको विकास गर्ने भनेको मतलब के हो भनेदेखि ठूलठूला उद्योगधन्दाको विकास मात्र गर्ने होइन । गाउँलाई चाहिने आवश्यकताको कुरो गाउँमा उपलब्ध हुन सकोस् । त्यसैलाई म समाजवाद भन्ने गर्दछु । अहिले आर्थिक समानताको धेरै महत्त्व छैन । विकासको प्राथमिकता र विकासको मोडेलको उचित छनौट पनि समाजवादको ठूलो लक्षण हो । त्यो चाहिँ गलत छनौट भइदियो भने जस्तोसुकै समाजवादको कुरा गरेपनि त्यसको कुनै अर्थ हुँदैन ।' ४ माथि उल्लिखित तीनवटा मूलभूत विषय प्राप्तिका लागि बीपीले आफ्ना समर्थक र कार्यकर्ताहरूमा संयमता र धैर्यताको खाँचो रहेको औंल्याउनुभएको छ । सोही सन्देशमा बीपी अगाडि भन्नुहुन्छ, मैले आफ्ना साथीहरूलाई के भन्न थालेको छु भने यो हतार गरेर हामीलाई छिटो पुग्नु छ भनेर यात्रालाई छोट्याउन प्रयत्न गर्न थाल्यौं भने हामी झन् खाडलमा गाडिन्छौं । त्यसो हुनाले यो संस्थागत प्रजातन्त्रको विकास गर्नुपर्ने, हाम्रो विकासको निम्ति नयाँ जुन मोडेलमा विकास गर्नुपर्ने, त्यो सब गर्नलाई त्यति सजिलो र चाँडो हुन्छ भन्ने लाग्दैन मलाई । तर त्यति चाँडै भएन, हामीले खान पाएनौं, अब हामीले सहन सक्दैनौं भनेर हामीले त्यो छोट्याउने कोशिस गर्यौं भने विदेशीहरूले, जो मैले यहाँ देशलाई बचाउनुपर्छ भन्ने छ उनीहरू आई ठूलठूलो सद्भाव देखाउलान् केही गर्लान् त्यसमा हामी अल्मलिन थाल्यौं, त्यसो गर्नु हुँदैन ।' यस विषयमा आजको घटनाहरू हुन्छन् भन्ने देखे जसरी बढी जोड दिँदै बीपी भन्नुहुन्छ, त्यसो हुनाले मैले साथीहरूलाई भनें कि कुनै पनि हालतमा हामीहरूले असंयम गर्नु हुँदैन र कुनैपनि हालतमा तातै खाऊँ जलेर मरौं जस्तो गर्नु हुँदैन ।' ५ अहिले नेपालमा व्यवहारिक राजनीति भनेको जसरी पनि सत्ता र शक्तिमा पुग्नु वा चुनाव जित्नुलाई मानिएको छ । बीपीले सोही सन्देशमा व्यावहारिक राजनीतिका बारे सटिक व्याख्या गर्नुभएको छ, जुन आजका सफल राजनीतिकर्मी कहलाउनेका लागि अचम्म लाग्ने अव्यवहारिक कथन लाग्न सक्छ । बीपी भन्नुहुन्छ, मेरो दृष्टिमा राजनीतिक लचकता, त्यो चाहिँ के छ भने आफ्नो उद्देश्यलाई छोडेर व्यवहारको नाममा जो गर्न खोज्छन् त्यो चाहिँ हामीले गर्नु हुँदैन । हामीले दुइटा कुरामा ध्यान दिनुपर्छ । हामीहरूको समग्रमा उद्देश्य के हो ? प्रजातन्त्र ल्याउने भन्या छौं भनेदेखि त्यसमा चाहिँ, कार्यप्रणालीका उपायमा हामीहरू समावेश गर्न सक्छौं । त्यसमा हाम्रो सम्झौता हुनसक्छ तर सिद्धान्तको लागि चाहिँ हाम्रो सम्झौता हुन सक्दैन । बाटोको कुरामा चाहिँ हामी सम्झौता गर्न सक्छौं । त्यसैले मलाई लाग्छ व्यावहारिक राजनीति भनेको मतलब आफ्नो आदर्शलाई छोडेर आफ्नो दुनो सोझ्याउने काम गर्नेलाई म व्यवहारिक भन्दिन । व्यवहारिक म केलाई भन्दछु भने आफ्नो आदर्शलाई कायम राखेर तत्कालमा समस्यालाई के गर्दा ठीक हुन्छ त्यसलाई समावेश गर्न सक्नुपर्छ जस्तो मलाई लाग्छ । अहिलेसम्म नेपाली कांग्रेसमा यत्रो मान्छेको आजसम्म पनि विश्वास छ त्यही कारणले छ कि यसले आदर्शलाई छोड्दैन र व्यवहारको राजनीति पनि गर्छ भन्ने कुराले छ । त्यसलाई हामीले राम्ररी बुझ्नुपर्छ । हामी सिद्धान्तमा सम्झौता गर्दैनांै तर सिद्धान्त प्राप्तिको मार्गका बारेमा सम्झौता हुन सक्छ ।' ६ नेपालको भूराजनीतिक जटिलता र त्यसले निम्त्याउने अप्ठ्याराका बारेमा समेत बीपीले उक्त सन्देशमा बोल्नुभएको छ । शीतयुद्धकालीन तत्कालीन अवस्थातर्फ इंगित गर्दै बीपीले नेपालमाथि कोबाट खतरा छ भन्ने र नेपालको विदेश सम्बन्ध कस्तो हुनुपर्ने भन्नेबारेमा पनि स्पष्ट पार्नुभएको छ, जब म भन्छु बाहिरियाबाट हाम्रो देशमा खतरा छ तब ती मेरा वाक्यहरूमा कहिले हिन्दुस्थानको कुरा आउँछ, कहिले रुसको आउँछ । कसैले यो अनभिज्ञ भएर भनोस् यी शक्तिहरू बडो इमान्दार भएर हाम्रो निम्ति गर्छन, त्यो चाहिँ हाम्रो निम्ति पत्याउने कुरा छैन ।' नेपालले आज प्रमुख रूपमा भोगिरहेको भारतसँगको सम्बन्धको चिसोपन र भारत र चीनसँगको सम्बन्धमा ल्याउनुपर्ने सहजता र सामन्जस्यता बारेमा बीपीले त्यसैबेला सोही सन्देशमा यसरी भन्नुभएको छ, हिन्दुस्थानको बारेमा मैले भन्दाखेरि मान्छेहरू के भन्छन् भने देखिन् यो हिन्दुस्थान विरोधी छ । मेरो के भनाइ छ भने, हिन्दुस्थानसँग हाम्रो सबभन्दा नजिकको सम्बन्ध रहनुपर्छ । हिन्दुस्थानसँग हाम्रो धेरै कुरामा मतभेद छ, तर मतभेदले चाहिँ मनोवैज्ञानिक आधार लियो भने जुनसुकै कुरामा पनि मतभेद देखिन्छ । त्यसो हुनाले, त्यसलाई मनोवैज्ञानिक आधारबाट राजनीतिक बुँदाबाट हेर्यौैं भने त्यो कुरा मिल्छ भन्ने लाग्छ । त्यसो हुँदा मैले त्यो बुँदामा चाहिँ भारतसँग संघर्षको बुँदा अलग पारेर राजनीतिक रूपमा राख्न खोजेको हुँ । म चाहिँ भारतविरोधी भएको होइन । मलाइ लाग्छ, हामीहरू हाम्रो भूगोलले गर्दा या अरू कारणले गर्दा, हिन्दुस्थानसँग धेरै कुरामा निर्भर हुनुपर्या छ । त्यसो हुनाले अरू मुलुकको तुलनामा हिन्दुस्थानसँग हाम्रो नजिकको सम्बन्ध रहन्छ । त्यस्तै चीनसँग हाम्रो नजिकको सम्बन्ध रहन्छ । अमेरिका र रुससँग पनि हाम्रो सम्बन्ध रहन्छ तर तिनीहरू टाढाका हुन् । यी दुइवटा (भारत र चीन) राष्ट्रसँग हाम्रो नजिकको सम्बन्ध हुन्छ ।' ७ आफूले जन्माएको, आफ्नो सम्पूर्ण जीवन दिएर हुर्काएको र अत्यन्तै कष्टकर दिनहरूमा नेतृत्व दिँदै ल्याएको राजनीतिक दल नेपाली कांग्रेस बीपी कोइरालाका लागि परिवार भन्दा प्रिय थियो । यसको भविष्य केमा सुरक्षित छ, यसले कुन बाटो हिँड्नुपर्छ, यसको कर्तव्य के हो भन्नेबारेमा बीपीले अन्तिम सन्देशमा उल्लेखित कुराहरूमा अडिनुपर्ने बताउनुभएको छ । द्विविधारहित ढंगले दिशानिर्देश गर्दै उहाँ भन्नुहुन्छ, पार्टीको सम्बन्धमा केवल यहि कुरो, मैले भनेको कुरोलाई पार्टीले मान्यो भने हाम्रो पार्टीको पनि भविष्य छ र नेपालको पनि भविष्य छ । यसलाई मानेनन्, मैले जुन मेलमिलापको कुरा बताएँ, त्यसलाई मानेनन् भने र अर्को बाटो लिए भने या कुनै विदेशीको मद्दत नभइकन हुँदैन भन्ने बाटो लिए, या राजासँग झगडा गर्ने बाटो लिए, राजासँग झगडा छ, मैले छैन भन्या छैन, तर मेलमिलापको जुन सैद्धान्तिक व्याख्या मैले गर्या छु त्यसलाई छोड्यो भने हाम्रो पार्टीको भविष्य छैन र देशको पनि भविष्य छैन ।' विगत १२१३ वर्षका घटनाक्रम हेर्दा बीपीको यो चेतावनी सत्य सावित हुँदै गएको आभास मिल्छ । देश दिनप्रतिदिन अन्यौल, विभाजन र विखण्डनको दिशातर्फ दौडिरहेको छ । एक दशक अघिसम्म नेपालको निर्णायक शक्ति रहेको नेपाली कांग्रेस आज कम्युनिस्टलाई अघिसारी पछिल्लो सिटमा बस्न बाध्य छ भने सदा ३५, ३६ प्रतिशतको हाराहारीमा पपुलर मत ल्याएको पार्टी २०६४ को संविधानसभा निर्वाचनमा २२ प्रतिशत मतमा झर्नाले बीपीको वाणीको गला लागेको प्रष्ट देखिन्छ । यसै प्रसंगमा बीपी अगाडि भन्नुहुन्छ, पार्टीका साथीहरूलाई मेरो यही भन्नु छ, मेलमिलापको नीति, विकासको अवधारणा र प्रजातन्त्रको संस्थागत विकास, यी तत्कालै फल्ने फुल्ने कुरा होइनन् । हामीहरूलाई हतार पार्ने पनि कोशिस गर्नेछन्यो त भएन, चाडैँ भएन भनेर । त्यसमा चाहिँ हामीले विचलित हुनु हुँदैन । मलाई साथीहरूलाई त्यही कुरो भन्नुपर्या छ । जुन एउटा बाटो मैले बताएको छु, त्यो बाटोमा हिँड्यौं भने हामीहरूलाई लामो होला तर यसमा केही आपत्ति छैन तर आफ्नो जवाफेदेही हामीले पूरा गर्नुपरेको छ ।' यत्ति उच्चकोटीको राष्ट्रको भविष्यप्रतिको संवेदनशील कुरो बुझ्ने साहस हामीमा नहुँदा आज देश अन्यौलग्रस्त छ भने क्रान्तिकारी नेताहरू किंकर्तव्यविमुढ । ८ बीपीले सोही सन्देशमा पार्टीभन्दा माथि उठेर समग्र राष्ट्रलाई सम्बोधन गर्दै राष्ट्रिय एकताको कुरा समेत गर्नुभएको छ । नेपाललाई त्यसको खाँचो भइसकेको उहाँको निष्कर्ष छ । स्वास्थको कारणले समय अभाव भएर धेरै कुरा उहाँले गर्न नसक्नुभएको आभास त्यहाँ भल्कन्छ । उहाँले भन्नुभएको छ, म जनतालाई व्यापक तवरले सम्बोधन गर्न चाहन्थें, आफ्नो पार्टी र समर्थकहरूलाई मात्र होइन । त्यसैले पार्टीका मानिसहरूले पनि मेरो विचार मात्र भनेर स्वीकार नगरुन् । तिनीहरू आफैंले विचार गरुन् कि परिस्थिति कस्तो छ भनेर । त्यो पनि अब उनीहरूले बुझिसकेका छन् जस्तो लाग्छ । अहिले त जरुरी के परेको छ भने नेपालमा नागरिक एकता चाहियो । यो पार्टीभन्दा पनि महत्त्वपूर्ण के रहेछ भने वैचारिक एकता । जस्तो भनौं, अब यदि वैचारिक एकता भएन भने कसैले के भन्न कसैले के भन्ने हुन्छ । तसर्थ विचारको समानता हुनुपर्छ । त्यो ल्याउन जरुरी पनि पर्यो । त्यो एउटा आधारभूत एकता हुनुपर्छ । पार्टीको त कार्यक्रम फरक हुन्छ हुन्छ । राजतन्त्रको आवश्यकता छ कि छैन ? विदेशीहरूको प्रभाव बढेको छ कि छैन ? तिनीहरूसँग सामना गर्ने के उपाय छ ? यी सब मुख्य कुरा हुन्, पार्टीको कुरै होइन । यदि गलत छ भने मानिसले भनून्, गलत भनेर । यदि ठीक छ भने ठीक भनून् ।' बीपीका यी विचार पढ्दा उहाँजस्तो राजनेताको खाँचो नेपाललाई आज अझ बढी परेको स्पष्ट छ । सारांशमा भन्दा नेपालमा राजनेताको खडेरी नै परेको छ । माथिको सन्देश दिइरहँदा बीपीको अवस्था अत्यन्तै नाजुक थियो । गणेशराजजीले भूमिकामा लेख्नुभएको छ, सिरानबाट टाउको उठाउन पनि नसक्ने स्थितिमा बोल्न सुरु गर्नु भएपछि विस्तारैविस्तारै उहाँ उठेर बस्नुमात्र भएन, आफ्नो स्वाभाविक शैलीमा बोल्न थाल्नुभयो । एउटा अदम्य आस्था र त्यसप्रतिको प्रतिबद्धताले गर्दा नै त्यस शारीरिक असक्ततामाथि उहाँले केही समयको लागि भएपनि विजय हासिल गर्नुभएको त्यस भावुक दृश्यको अनुमानका साथ उहाँको यस अन्तिम सन्देशलाई हेरिएमा, त्यसको प्रभाव अर्कै हुनेछ ।' प्रश्न, के हामीमा बीपीको डाइङ डेक्लेरेसनको संवेदना बुझ्ने धैर्यता र साहस छ ? बीपीले इमान्दारीपूर्वक आफ्नो काम गरेर जानुभयो, हामीले के नेपाल थामी खान सकौंला ?"
क्रिकेटका नयाँ स्टार सन्दीप,"काठमाडौँ: नेपाली राष्ट्रिय क्रिकेट टोलीका पूर्वप्रशिक्षक पुबुदु दसानायके मोफसल भ्रमणबाट राजधानी फर्कने क्रममा चितवनमा निस्किएका थिए । उनले त्यहाँ एक किशोरलाई बलिङ गरिरहेको देखे । ती किशोरको बलिङबाट लोभिएका पुबुदुले उनलाई कीर्तिपुर बोलाएर राष्ट्रिय टोलीसँगै प्रशिक्षण गर्न लगाए । तिनै किशोर सन्दीप लामिछाने नेपाली क्रिकेटमा नयाँ स्टारका रूपमा अगाडि आएका छन् । सन्दीपले पहिलो प्रयासमै यू१९ राष्ट्रिय टोलीमा स्थान पाएका थिए । उनको प्रदर्शन पनि सशक्त रह्यो । चितवनका १६ वर्षीय यी लेग स्पिनरले बंगलादेशमा गत वर्ष भएको आईसीसी यू१९ विश्वकपको समूहगत चरणमा आयरल्यान्डविरुद्ध ह्याट्रिकसहित पाँच विकेट लिएका थिए । उनी उक्त विश्वकपमा एकमात्र ह्याट्रिककर्ता बनेका थिए । यू१९ विश्वकपकै इतिहासमा यो केवल पाँचौं ह्याट्रिक थियो । उक्त विश्वकपमा नेपाली टोली उत्कृष्ट प्रदर्शन गर्दै क्वार्टरफाइनलसम्म पुगेको थियो । त्यस क्रममा सन्दीपले ६ खेलमा कुल १४ विकेट लिएका थिए र उनी विश्वकपमा सर्वाधिक विकेट लिने बलरको सूचीमा दोस्रो स्थानमा रहेका थिए । विशेषगरी उनले न्युजिल्यान्ड, भारत, बंगलादेश र पाकिस्तानविरुद्घ उत्कृष्ट बलिङ गरे । त्यसैले अन्तर्राष्ट्रिय सञ्चारमाध्यमले उनलको तुलना अस्ट्रेलियन लिजेन्ड सेन वार्नसँग गरेका थिए । यसअघि राजकुमार प्रधानलाई पनि सेन वार्नसँग तुलना गरिएको थियो । तर, १६ वर्षीय सन्दीपले सानो उमेर र छोटो समयमै थुप्रै अवसर पाएका छन् । भेरिएसनसाथ बलिङ गर्ने उनले अस्ट्रेलियाका पूर्वकप्तान माइकल क्लार्कसँग हङकङमा एकै टिमबाट पनि खेलिसकेका छन् । उनले राष्ट्रिय टिमबाट मेरिलिबोन क्रिकेट क्लबविरुद्ध लर्डसमा पनि मंगलबार खेले । राम्रै एक्सपोजर पाए पनि माथिल्लो तहमा भने उनको वास्तविक परीक्षण हुन बाँकी छ । स्पिनमा एकरूरुपता देखिए पनि उनी परिपक्व हुन अझै बाँकी छ । उनी २०७२ सालमा गरेको उत्कृष्ट प्रदर्शनका आधारमा पल्सर स्पोर्टस् अवार्ड २०७२ को पिपुल्स च्वाइस विधाको मनोनयनमा परेका छन् । सर्वाधिक एसएमएस भोट र फेसबुक लाइकका आधारमा विजेता चयन हुने पिपुल्स च्वाइसमा उनीसहित टेबुलटेनिसकी नविता श्रेष्ठ, भारोत्तोलनकी तारादेवी पुन, भलिबलकी प्रतिभा माली र फुटबलका नवयुग श्रेष्ठ मनोनयनमा छन् । पल्सर स्पोर्टस् अवार्डमा पिपुल्स च्वाइस, वर्षका उत्कृष्ट पुरुष र महिला खेलाडीको विजेताले पल्सर मोटरसाइकल पाउनेछन् । पल्सर स्पोर्टस् अवार्डको मुख्य प्रायोजक हंशराज हुलासचन्द एन्ड कम्पनी प्रालि रहेको छ।"
