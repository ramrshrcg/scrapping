शीर्षक,विवरण
स्थानीय निर्वाचन र संवैधानिक व्यवस्था,"१ राज्यव्यवस्था सञ्चालनको लागि देश, काल, परिस्थिति र आवश्यकताअनुसार केन्द्रीय सरकारको स्थानीय सम्पर्कको माध्यम खडा गरिएको हुन्छ । नेपालमा राणाकालदेखि प्रजातन्त्रोत्तर काल २०१७ सम्म काठमाडौं पूर्व १ नम्बरदेखि ५ नम्बर र पश्चिम १ नम्बरदेखि ४ नम्बरसम्म र अन्य गढी, गौडा, गोश्वारा, प्रगन्ना, इलाका, मौजा, जिम्बुवाल, मुखिया, चौधरी, जिमिदार, पटुवारी कटुवाल, पञ्चायत आदिको माध्यमबाट केन्द्रीय सत्ताको पकड गाउँसम्म कायम गरिएको हुन्थ्यो । पञ्चायतकालअघि देशलाई ३५ प्रशासनिक जिल्लामा विभाजन गरिएको थियो । पञ्चायतकाल २०१७२०४७ मा देशमा राजनीतिक र प्रशासनिक पकड बनाउन र विकासको गति अगडि बढाउन राजा महेन्द्रले १४ अञ्चल, ७५ जिल्लामा विभाजन गरी अञ्चलमा अञ्चलाधीश जिल्लाहरूमा बडाहाकिम, विशेष अधिकृत हँदै प्रमुख जिल्ला अधिकारीको व्यवस्था गरियो । ७५ जिल्लामा स्थानीय निकायको रूपमा जिल्ला पञ्चायत ४०१३ गाउँ पञ्चायत र २९ नगर पञ्चायतको व्यवस्था गरियो । २०२९ सालमा राजा वीरेन्द्रले डा हर्क गुरुङ समावेश विज्ञहरूको टोलीको सिफारिसअनुसार हिमाल, पहाड, तराई र उत्तरदक्षिणतर्फका अन्तर्राष्ट्रिय सिमाना छुने गरी चार विकास क्षेत्र र पछि सेती महाकाली अञ्चलको लागि छुट्टै विकास क्षेत्र बनाई पाँच विकास क्षेत्र पूर्वाञ्चल, मध्यमाञ्चल, मध्य तथा सुदूरपश्चिमाञ्चलमा विभाजन गरी विकास क्षेत्रको आधारमा समानुपतिक बजेट उपलब्ध गराई सन्तुलित विकास गराउने प्रयास गरियो । २ २०४७ को राजनीतिक परिर्वतनपछि स्थानीय निकायको नाममा रहेको पञ्चायत शब्द हटाएर त्यसको ठाउँमा गाउँ विकास समिति र प्रधानपञ्चको ठाउँमा गाउँ विकास समितिको अध्यक्ष र जिल्ला पञ्चायत सभापतिको ठाउँमा जिल्ला विकास समितिको सभापति बनाउनेबाहेक अन्य हुनै परिवर्तन गरिएन । स्थानीय निकायमा जोडिएको पञ्चायत शब्द पनि यथावत् राख्नुपर्छ भन्नेमा अन्तरिम सरकारका प्रधानमन्त्री कृष्णप्रसाद भट्टराई र नेपाली कांग्रेसका वरिष्ठ नेता तथा तत्कालीन स्थानीय विकासमन्त्री महेन्द्र नारायण निधिको जोड रहेको थियो । स्थानीय विकास मन्त्रालयमा उच्च अधिकारीसमक्ष उहाँले पञ्चायत परम्परादेखि चलिआएको नेपाली कांग्रेसको बीपी कोइरालाको पालामा पनि स्थानीय निकायमा पञ्चायत थियो । भारतमा अहिले पनि ग्राम पञ्चायत रहेकै छन् । त्यसैले पञ्चायती निर्दलीय राजनीतिक व्यवस्था हटे पनि स्थानीय निकायमा पञ्चायत राखौं भनेको मन्त्रिपरिषद्मा भन्दा पनि मेरो कुरा सुनेनन् भनेर चित्त दुखाउनुभएको थियो । प्रजातन्त्रमा सबैको समान अधिकार हुन्छ । पञ्चहरूले पनि प्रजातन्त्रमा समान अधिकार उपयोग गर्न पाउँछन् भनी निषेधको राजनीति नगरिएकाले २०४७ को कृष्णप्रसाद भट्टराईको अन्तरिम सरकारले एक वर्षभित्र २०४७ को सर्वस्वीकार्य संविधान जारी गरी आमनिर्वाचन गरेर संक्रमणकाल अन्त्य गर्न सफलता हात पारेको थियो । जबकि संकीर्ण र निषेधको राजनीति गरेकाले १० वर्षसम्म पनि सर्वस्वीकार्य संविधान जारी गर्न नसकी हाल देशमा संक्रमणकाल लम्बिइरहेको छ । आम निर्वाचनको त सुरसारै छैन । ३ २०४७ को संविधान विश्वमा प्रचलित संसदीय व्यवस्था भएका मुलुकका संविधानजस्तै उत्कृष्ट र प्रजातान्त्रिक संविधान रहेको छ । संविधान कार्यान्वयनको क्रममा भएका निम्न कार्यहरूले यो संविधान कार्यान्वयनमा कठिनाइ उत्पन्न भएको मान्न सकिन्छ । पहिलो २०४८ को आमनिर्वाचनमा कांग्रेसभित्रकै अन्तरघात र दरबारिया खास गरेर अन्तरिम सरकारले जागिर खोसेका अञ्चलाधीश र सचिवहरूको सहयोगमा नेपालभारत सम्बन्ध सुधारेर, संविधान जारी गरेर, समयमै आमनिर्वाचन गराएर, समन्वय र मेलमिलापको राजनीति गरेर जनताको मन जित्ने सफल प्रधानमन्त्री कृष्णप्रसाद भट्टराईको संसदीय निर्वाचनमा पराजय हुन गयो । दोस्रो गिरिजाप्रसाद कोइराला प्रधानमन्त्री हुनु र प्रजातान्त्रिक मर्यादाविपरीत आफ्नै संसदीय दलभित्रको ३६ से समूहको उचित व्यवस्थापन गर्न नसकी संसदीय दलभित्रै संसदीय दलको नेताको निर्वाचनतर्फ नलागी आफ्नै दलको बहुमत भएको संसद् विघटन गरी मध्यावधि निर्वाचनको लागि राजदरबारमा सिफारिस पठाउनु । तेस्रो राजदरबारमा कांग्रेस संसदीय दलमा बहुसंख्यक सदस्यहरूले वरिष्ठ नेता महेन्द्रनारायण निधिको नेतृत्वमा राजदरबारमा प्राप्त पत्रलाई ध्यानमा राखेर प्रधानमन्त्री गिरिजाप्रसाद कोइरालाको संसद् विघटन सिफारिसपत्र फिर्ता गरी कांग्रेस संसदीय दलबाट बहुमत प्रमाणित गरेर मात्र विघटनको सिफारिस ल्याउन लगाउनुपर्ने थियो । त्यसो नगरी संसदीय दलमा बहुमत गुमाएर अल्पमतमा परेको प्रधानमन्त्रीको सिफारिसमा संसद् विघटन गरेर पहिलोपटक मधेसी नेता महेन्द्रनारायण निधिलाई प्रधानमन्त्री हुनबाट रोकियो । महेन्द्रनारायण निधि प्रधानमन्त्री भएको भए कृष्णप्रसाद भट्टराईकै लाइनमा समन्वय र मेलमिलापको वातावरण बनी गिरिजाप्रसादको हठवादी र मुठभेडको नीति लागू हुने थिएन । चौथो २०५२ मा एमालेको अल्पमत सरकारका प्रधानमन्त्री मनमोहन अधिकारीको संसद् विघटन गर्ने सिफारिसमा राजदरबारले तत्काल संसद् विघटन नगरी सर्वोच्च अदालतको रायको लागि पठाउनु र सर्वोच्चका प्रधानन्यायाधीश विश्वनाथ उपाध्यायले पनि राजदरबारले जस्तै दोहोरो मापदण्ड बनाएर संसदीय दलको अल्पमतमा परेका प्रधानमन्त्री गिरिजाप्रसाद कोइरालाको संसद् विघटन गर्ने सिफारिस संवैधानिक र संसद्मा अल्पमतको मनमोहन अधिकारीको सरकार जसले संसद्मा विश्वासको मत लिँदा सर्वसम्मत मत प्राप्त गरेको थियो त्यसले गरेको सिफारिस असंवैधानिक भनेर अदालतले राजनीतिक निर्णय गर्यो । त्यहींबाट नेपालको राजनीतिमा विकृति प्रवेश हुन गई सांसद किनबेच, माओवादी सशस्त्र संघर्षको सुरुआत भयो । पाँचौं २०५१ सालमा महेन्द्रनारायण निधिहरूले संसद् विघटन नगर्न भन्दाभन्दै गिरिजाप्रसादले संसद् विघटन गरेजस्तै २०५९ सालमा गिरिजाप्रसादले संसद् विघटन नगर भन्दाभन्दै प्रधानमन्त्री शेरबहादुर देउवाले मध्यरातमा विघटनको सिफारिस गरे र तत्काल राजा ज्ञानेन्द्रले त्यसमा स्वीकृति दिए । पछि राजा ज्ञानेन्द्रले नै प्रधानमन्त्री देउवालाई अक्षम भनेर प्रधानमन्त्री पदबाट हटाएर विनासंसद् दुई वर्ष दलीय प्रधानमन्त्रीमार्फत शासन चलाए र पछि २०६१ माघमा आफ्नै अध्यक्षतामा निर्दलीय व्यवस्थाका प्रधानान्त्रीहरू डा तुलासी गिरी र कीर्तिनिधि विष्टलाई उपाध्यक्ष बनाएर प्रत्यक्ष शासनको सुरुआत गरेर बाह्रबुँदे दिल्ली सम्झौतापछि भएको ०६२६३ को जनआन्दोलनपछि २०६३ वैशाख ११ गते विघटित संसद् पुनस्र्थापना गरेर २०४७ को संविधानलाई पुनः ट्र्याकमा ल्याउने काम भयो । छैटौं २०४७ को ट्र्याकमा आएको संविधानअनुसार कार्य नगरी गिरिजाप्रसाद र माओवादी नेता पुष्पकमल दाहालले २०४७ को संविधानको ठाउँमा अन्तरिम संविधान जारी गर्ने संशोधन गर्नेजस्ता देशलाई अस्थिर बनाउने कार्य गरियो । संविधानसभाको पहिलो निर्वाचनबाट अन्तरिम संविधानले निलम्बनमा राखेको राजतन्त्र हटाउनु, संविधान नबनाउनु, दोस्रो संविधानसभाले तीन दलका नेताको सहमति बाह्रबुँदे सम्झौताका सूत्रधारले भनेको नमानी हतारमा संविधान जारी गर्नु, पुनः हतारमा संशोधन गर्नेजस्ता कार्यले नेपालमा राजनीतिक अस्थिरता, द्वन्द्व र मुठभेडको स्थिति यथावतै रहेको छ । जबसम्म नेपालभित्रै नारायणहिटी दरबार, त्यस्तै सर्वमान्य ठाउँमा सबै दलका नेता बसी नेपालको समस्या नेपालभित्रै समाधान गर्ने परम्परा सुरु नगरी हैदरवाद हाउसमा बसेर छलफल गर्ने कार्यमा निरन्तरता दिइन्छ, नेपालमा राजनीतिक अस्थिरता र अन्योल यथावतै रहनेछ । ४ इतिहास दोहोरिन्छ भन्छन् । २०४७ मा स्थानीय निकायमा रहेको पञ्चायत शब्द झिकेर विकास समिति बनाएजस्तै २०७२ सालको संविधानमा 'स्थानीय निकाय' झिकेर स्थानीय तह र 'विकास समिति' झिकेर 'पालिका' भन्ने शब्द राख्न लागिएको छ । संविधान संशोधनको चर्चा भइरहेकाले २०७२ को संविधानमा व्यवस्था गरिएको स्थानीय तहलाई अधिकारसम्पन्न बनाएर सिंहदरबारको अधिकार सोझै स्थानीय तहमा पुग्छ कि बीचमा प्रदेश खडा भएर छेक्छ, त्यो निकट भविष्यमै थाहा हुनेछ । संविधान संशोधन नगरी कार्यान्वयन हुने सम्भावना नभएको र प्रधानमन्त्री दाहालले संविधान संशोधनको प्रस्ताव तयार पारिएको जानकारी दिएका छन् । अहिले संसद्मा प्रतिनिधित्व गर्ने प्रमुख राजनीतिक दल कांग्रेस सभापति शेरबहादुर देउवा, नेता रामचन्द्र पौडेल तथा एमालेका पूर्व प्रधानमन्त्री माधवकुमार नेपाल जिल्लाको अस्तित्व यथावत् राखी स्थानीय निकायको चुनाव गर्ने र त्यसपछि निर्वाचित जनप्रतिनिधिमार्फत जनताले व्यक्त गरेको चाहनाअनुसार स्थानीय तह र पालिकाको सीमा निर्धारण र संख्या किटान गर्ने आसयका अभिव्यक्ति दिइरहनुभएको छ । ५ नेपालको शान्ति, स्थिरता, धार्मिक सद्भावना आदि खलबल्याउने बाह्य शक्तिको निहित एजेन्डा लिएर देशको राजनीतिक, आर्थिक, सांस्कृतिक भाषा, भेषभूषा र राष्ट्रिय अखण्डतामाथि प्रहार गरी ध्वस्त पार्न यो नयाँ रडाको स्थानीय निकायलाई स्थानीय तहमा रूपान्तरण गर्ने प्रक्रिया सुरु गरिएको हुनुपर्छ । कहिले संवैधानिक, सेरिमोनियल र सांस्कृतिक भनी राजतन्त्र हटाउने, हिन्दु धर्म नराख्ने, संघीयतामा लैजाने र समानुपातिक निर्वाचनको नाममा विकृत राजनीतिको प्रारम्भ, कहिले नेपाली भाषाको वर्णविन्यासलाई सरल बनाउने नाममा भाषा विन्यासलाई विकृति बनाउने कहिले हिन्दी र अंग्रेजीलाई राष्ट्र भाषा बनाउने, कहिले राष्ट्रिय झन्डा फेर्ने र कहिले देशकै नाम फेर्नेजस्ता बितन्डा मच्चाउँदा पनि नेपाली जनताले धैर्यका साथ राजनीतिक गतिविधि नियाली र निगरानी गरिराखेका छन् । सबैभन्दा पछिल्लो कार्य 'स्थानीय निकाय' लाई स्थानीय तहमा लैजाने प्रयास भएको छ । त्यो सफल भएमा नेपालीको मर्मस्थलमाथिकै प्रहार हुनेछ । त्यसले जनताको धैर्यको बाँध तोडिने अनुमान गरिएको छ । त्यसपछि आउने बाढीले कसलाई कहाँ पुर्याउँछ, समयले देखाउने नै छ । ६ काशी (भारतको प्रसिद्ध तीर्थस्थल गंगा नुहाएर पापमोचन गर्ने ठाउँ) जाने कुति (चीनको तिब्बत क्षेत्रको व्यापारिक केन्द्र) को बाटो' भनेजस्तै २०६३ को राजनीतिक परिर्वतनपछि भएका सबै कार्य उल्टो बाटोतर्फ नै अग्रसर भएका छन् । हुन त पूर्वप्रधानमन्त्री गिरिजाप्रसाद कोइराला बारम्बार 'म पछाडि फर्केर हेर्दिनँ' भन्नुहुन्थ्यो । किनभने २०६३ वैशाख ११ को सम्झौता कार्यान्वयन गर्नुपर्ला भनेर नै उहाँ बारम्बार यही वाक्य दोहोर्याइरहनुहुन्थ्यो । २०७२ को संविधानको ठाउँमा जारी भएका अन्तरिम संविधान २०६३ र २०७२ को संविधान उल्टो बाटोतर्फकै हिँडाइ हो । सम विधान अर्थात् कानुनको अगाडि सबै समान हुनुपर्नेमा दुवै संविधान 'असमान विधान' भएका छन् । कानुनको अगाडि जनता र अन्य नेता तथा कार्यकर्ता भनेर छुट्ट्याइएको छ । जनतालाई कानुन लाग्ने दलका नेता र कार्यकर्ता कानुनभन्दा माथि रहनु यो नै 'सम विधान' नभई 'असमान विधान' भनेको हो । त्यसैले विगत एक दसकमा काशी जान हिँडेको पाइला कुतितर्फ लागेकाले यो गलत बाटो चटक्क छोडेर २०४७ को संविधानतर्फ लागेमा नै नेपाली जनता र उत्तर तथा दक्षिणका छिमेकीले चाहेको 'स्थिरता' प्राप्त हुनेछ । निर्वाचन गराएपछि जनताले आफ्नो अभिव्यक्ति दिइहाल्नेछन् । ७ २०७२ को संविधानको संक्रमणकालीन व्यवस्थाअनुसार धारा ३०३ मा स्थानीय निकायकै निर्वाचन गर्न सकिने र त्यसरी निर्वाचित स्थानीय निकाय स्थानीय तहको निर्वाचन नभएसम्म कायम रहने स्पष्ट व्यवस्था गरेकै छ । सार्वभौमसत्ता जनतामा छ भनेर भन्ने हो भने निर्वाचनमार्फत जनतालाई आफ्नो मत अभिव्यक्त गर्न दिनुपर्छ । संविधान २०७२ बनाउने क्रममा जिल्लाजिल्लामा सुझाव संकलन गर्न गएका टोलीलाई ८० प्रतिशतभन्दा बढी जनताले धर्म निरपेक्ष होइन, हिन्दु धर्म राख्नुपर्छ भनेर दिएको सुझावको बेवास्ता गर्दै धर्म निरपेक्षमा पुच्छर जोडेर बहुरूपी बनाउने काम भएको छ । विगत एक दसकमा काशी जान हिँडेको पाइला कुतितर्फ लागेकाले यो गलत बाटो चटक्क छोडेर २०४७ को संविधानतर्फ लागेमा नै नेपाली जनता र उत्तर तथा दक्षिणका छिमेकीले चाहेको 'स्थिरता' प्राप्त हुनेछ । त्यस्तै अहिले 'स्थानीय तह' बनाउने नाममा जनताको चाहनाविपरीत स्थानीय निकायमा जनप्रतिनिधि नभएको मौका छोपी देशभरि गरेर पाँच सय ६५ स्थानीय तह खडा गरी सिंहदरबारको अधिकार पुर्याउने भन्ने हावादारी हल्ला चलाइएको छ । संविधान संशोधन गरी प्रदेशमार्फत स्थानीय तह राख्नेबित्तिकै बालानन्द पौडेल आयागले अहिलेसम्म गरेको काम पानीको फोका फुटेजस्तो हुनेछ । आयोगको लागि भएको सरकारी तथा जनताको खर्च र प्रयास बालुवामा पानी हालेजस्तै हुनेछ । ८) उपरोक्त पृष्ठभूमिमा तत्काल स्थानीय निकायको चुनाव गर्नु नै जनताको अभिमत बुझ्ने माध्यम हो । जनताले निर्वाचनमा मतदान गरेरै देशका प्रमुख समस्या संवैधानिक वा सेरेमोनियल राजतन्त्र, हिन्दु धर्म, संघीयता र समानुपातिक निर्वाचनमा आफ्नो अभिमत दिनेछन् । स्थानीय निकायको निर्वाचनको लागि क) २०७२ को संविधानको संक्रमणकालीन प्रावधानबमोजिम २०७३ माघमा स्थानीय निकायको निर्वाचन गर्न असोज मसान्तभित्र निर्वाचन मिति घोषणा गर्ने । ख) साविक अर्थात् अहिले भइरहेका निर्वाचन ऐन, नियम र मतदाता नामावलीअनुसार नै निर्वाचन गराउने । त्यसको लागि कानुनी व्यवस्था र भौतिक साधनबारे असोज मसान्तभित्रै निर्वाचन आयोगलाई जानकारी गराउने । ग) अहिलेसम्म स्थानीय निकायको निर्वाचनमा सबै राजनीतिक दलको सहमति नै रहेको बुझिन्छ । प्राकृतिक वा अन्य कारणले देशका केही सीमित क्षेत्रमा माघमा निर्वाचन हुन नसके चैतमा निर्वाचन गर्न सकिनेछ । घ) स्थानीय निकायलाई स्थानीय तहमा लैजाने क्रममा संख्या र सीमा निर्धारणको लागि बालानन्द पौडेल आयोगको म्याद स्थानीय निकायको निर्वाचन भएको मितिले तीन महिनासम्म थप्ने व्यवस्था गर्ने । यसो भएमा आयोगले स्थानीय निकायका निर्र्वाचित जनप्रतिनिधिको सुझावअनुसार यथार्थ र वास्तविक प्रतिवेदन तयार पारी सरकारलाई सुभाव दिनेछ । ९) समयचक्रको अगाडि कसैको केही लाग्दैन । हुने हुनामी टारेर टार्न सकिँदैन भन्छन् । नेपाली जनतालाई अझै पनि 'गिनिपिग' बनाएर बालान्द पौडेलको आयोगले असोज मसान्तभित्र ५६५ स्थानीय तह बनाउन सुझाव पेस गरेमा अहिल्यै हिन्दु धर्म कायम गर्ने, २०४७ को संविधान लागू गर्नुपर्छ भन्ने, कानुनको शासन कायम हुनुपर्छ भन्ने, नेपाली भाषाको वर्णविन्यास भएको विकृति रोक्नुपर्छ भन्ने, हिन्दी र अंग्रेजीलाई राष्ट्रिय भाषा बनाउनु हँदैन भन्नेलगायत र यो संविधान संशोधन गर्नुपर्छ भनेर लागेकाहरू एकै ठाउँमा जुटेर दसैं, तिहार, र छठ पर्वपछि यो संक्रमणकालीन व्यवस्थाको अन्त्य गर्ने सम्भावना देखा परेको छ ।"
मोटर चढेर सरर ससुराली !,"गएको शनिबार एक कार्यक्रममा डा रामशरण महतले भने, 'नेपाल अहिले हल न चलको अवस्थामा छ । यो सकसमा तड्पिनबाट मुलुकलाई जोगाउने हो भने आर्थिक विकासमा कम्मर कसेर लाग्नुपर्छ । अर्थतन्त्रलाई केन्द्रविन्दुमा राखेर अगाडि बढ्नुको विकल्प नै छैन । देशलाई समृद्ध बनाउने एउटै उपाय बाँकी छ र त्यो हो अर्थतन्त्र, अर्थतन्त्र र फेरि पनि अर्थतन्त्र !' नेपाली अर्थतन्त्रलाई गतिशील बनाउन कठोर निर्णयहरू लिने बेला आएको भन्ने नै डा महतको भनाइ थियो । तर सरकारमा पुगेकाहरू लोकप्रिय निर्णय गरेर हिरो बन्न लागिरहेका छन् । महतले भने, 'कठोर र अप्रिय निर्णयहरू नगर्ने हो भने देश बनाउन सकिँदैन ।' महतको भाषण सुनेर त्यसैमा दिमाग चलिरहेका बेला दुईवटा खबरसँग मुठभेड भयो । पहिलो, कृषि ऋण लिएर व्यवसाय गरिरहेको साथी चर्को ब्याज (१८ प्रतिशत) ले गर्दा मर्नु न बाँच्नुको अवस्थामा पुगेको र अर्को, साँझको टेलिभिजनमा समाचार सुन्न टीभीअगाडि बसेको मात्र के थिएँ, एउटा आकर्षक विज्ञापन बज्न थाल्यो, ढिला नगर्नु होस्, साढे चार प्रतिशत ब्याजमा गाडी उपलब्ध छ ! २० प्रतिशत मूल्य तिर्नुहोस् र सररर गाडी कुदाएर दसैंमा टीका लगाउन ससुराली जानुहोस् ! दुवै खबरले रन्थनाइरहे । राष्ट्रिय अर्थतन्त्र उपभोक्तावादी भएको कारको विज्ञापनबाट सावित भएको छ । 'खाओ, पियो मोज करो' संस्कृति नेपालमा हावी भएको उदाहरण हो यो । उत्पादन नगर्ने अनि ऋणमा किनेको कार चढेर हिँड्न थालेपछि भएको पैसा सकिन्छ । कार चढ्न उत्पादनमुखी हुनैपर्छ । अमेरिकामा काम गर्नेले कार चढ्छ तर यहाँ घर बस्नेले गाडी किन्छ । डा महतको आर्थिक विश्लेषणले अझ गम्भीर बनायो । यिनले पहिलोपटक बजेट बनाउँदा देशको राजस्व १२ अर्ब रुपैयाँ मात्रै थियो, अहिले त्यो पाँच सय ६२ अर्ब पुगेको छ । यसको जस 'कन्जुस' महतलाई दिनुपर्छ । उनले भने,'अर्थमन्त्रीले वितरणमुखी होइन, उत्पादनमूलक क्षेत्रमा र विकास निर्माणमै खर्च गर्नुपर्छ, अनुत्पादक क्षेत्रमा होइन ।' पञ्चायती निरंकुशतामा नेपाली अर्थतन्त्र खुम्चिएकाले आधुनिकीकरण ठप्प थियो । पैसा चलायमान थिएन । लाइसेन्सराज कायम थियो । यिनै महतको आर्थिक नीतिले नेपाललाई आधुनिक अर्थतन्त्रको ढोका खोलेर हाइ वेमा ल्याएको हो । खुला उदार अर्थनीतिले बन्द नेपाललाई खोल्यो । आर्थिक क्रियाकलापहरू बढे । आर्थिक क्षेत्र चलायमान देखिन थालिहाल्यो । उदार अर्थतन्त्रका अवयवहरूले परिवर्तन गराउँदै आर्थिक जीवनको ढोका नै खोल्यो । यसपछि नै हो सामन्ती घरानिया सम्बन्ध तोडेर यही नीतिले आधुनिक जीवनको सुरुआत गरेको । यसपछि आर्थिक पाटो सबैका लागि खुल्यो । अर्थतन्त्रमा सबैको एक्सेस सुरु भयो । हरेक नागरिकको उद्यमशीलतामा पहुँच पुग्यो । छोटो समयमै घरानिया, सामन्त र पारिवारिक जकडमा रहेको अर्थतन्त्र सर्वसाधारणको हातमा आइपुग्यो । आर्थिक समृद्धिको बाटो खुल्न थालेपछि देशभरका जनतामा चहलपहल बढ्न थालिहाल्यो । गाउँबाट सदरमुकाम र त्यहाँबाट क्षेत्रीय सहरहरूमा बसाइँसराइ व्यापक रूपमा मात्र भएन, क्षेत्रीय सहरहरूबाट बसाइँसराइ र उद्यमशीलता राजधानीमा पनि हुन थाल्यो । झापा, विराटनगर, धरान, हेटौंडा, नारायणगढ, पोखरा, भैरहवा, बुटवल, नेपालगन्ज, धनगढी जस्ता सहरहरू व्यापक रूपमा बदलिए, विस्तार भए । यही बेलादेखि अमेरिका, युरोप, अस्ट्रेलिया, जापान मात्र होइन, मलेसिया, खाडी, अरब देशहरू खुले । त्यहाँ जान गाउँसहरका मानिस छट्पटाउन थाले । अन्ततः लाखौंको संख्यामा नेपालीहरू पुगिरहेकै छन् । धान, गहुँ, मकै, तोरीजस्ता अनाज उत्पादन हुने तर बिक्री नहुने गाउँहरूका उत्पादन त्यहीं खपत हुन थाले । गाउँमै खाद्यान्न बिक्री हुन थाले पनि आर्थिक चलायमानले वासिन्दालाई परम्परागत खेतीमा मात्र सीमित गरेन । उनीहरू फलफूल, तरकारी, दहीदूध, माछामासु, कुखुराहाँस उत्पादनजस्ता नगदे खेती र उत्पादन बिक्रवितरणमा लागे । पर्यटनजस्तो घरानियाहरूको नियन्त्रणमा रहेको व्यवसाय एकाएक गाइड, भरिया र उद्यमशील युवाहरूका हातमा आयो । अहिले स्थिति अचम्म लाग्ने गरी बदलिइसकेको छ कि ब्वाइलर कुखुरा, तरकारी, फलफूल व्यावसायिक रूपमा उत्पादन हुन थालिसकेको छ । एक समाजशास्त्रीले भने, 'ब्वाइलर कुखुरा, माछा, फलफूल र हरिया तरकारीको बाह्रै महिना उपलब्धताले नेपाली समाज तीव्र गतिमा परिवर्तन भइरहेको संकेत मात्र गर्दैन कि आर्थिक क्रियाकलापले सामाजिकआर्थिक सम्बन्ध नै व्यावसायिक बनिसकेको पुष्टि गरिसकेको छ । पहिले गाउँमा बाँडिने तरकारी र फलफूल हिजोआज बोट र बारीमै बिक्री हुन थालेको छ । आर्थिक गतिविधिले सबैलाई तानेको मात्र छैन, चुर्लुम्मै पारिसकेको छ ।' आर्थिक र अर्थोपार्जन मुलुकको मूल नीति बनिसकेको छ । शिक्षा, स्वास्थ्य, सञ्चार पनि आर्थिक गतिविधिसँग जोडिएको छ । हरेक कुराको उत्पादन, वितरण र प्रवद्र्धनमा आर्थिक पक्ष प्रधान भएर आएको छ । हिजो शिक्षा बन्द थियो । दरबारका मानिस पढ्न दरबार स्कुल खोलिएको थियो । त्यसबाहेकका पढ्न चाहनेहरू बनारस जानुपथ्र्यो । पछि निश्चित मानिसका लागि सरकारी शिक्षा सीमित मात्रामा खुल्यो तर उदार र खुला अर्थतन्त्रले शिक्षालाई व्यावसायिक रूपमा अगाडि लिएर गयो । प्रविधिले पनि अर्थतन्त्रलाई नै गति थियो । हरेक कागजलाई सक्कलबमोजिम नक्कल भनेर कार्बन राखेर दुईतीन प्रति बनाउनुपर्ने बाध्यतालाई टेलिफोन, इमेल, इन्टरनेटले कहाँ पुर्यायो, पुर्यायो ? अब डोल्पा, हुम्ला, जुम्लामा समेत लाइभ कम्युनिकेसन हुन्छ । भाइबर, भिडियो च्याटले संसारभरका मानिसलाई जोडिरहेको छ । अरबमा रहेका हुन् वा मलेसियामा, नेपालको दुर्गममा रहेकी प्रेमिका वा पत्नी अथवा बाबुआमा आफन्तसँग तस्बिर हेर्दै लाइभ कुराकानीमा मोबाइल फोनसँग जोडिएको छ । अर्थतन्त्रले यो सबलाई सम्भव तुल्याएको मात्र छैन, अर्थतन्त्रविना जीवन चल्दैन भनेर प्रत्येक व्यक्तिलाई गतिशील बनाइरहेको छ । जन्मदेखि मृत्युसम्मका संस्कार र दसकर्मसँग छुट्ट्याउनै नसकिने गरी अर्थतन्त्र जोडिएको छ । डा बद्री पोखरेलले भने, '६७ वटा संस्थानमध्ये ३० वटा निजीकरण भए । यसलाई लिएर कोकोहोलो मच्चाइयो तर निजीकरण भएका क्षेत्रमा निजी क्षेत्र मौलायो । बाँकीको हालत नारायणहरि नै छ । सरकारले आफूसँग राखेका संस्थानहरूबारे न नियमन र प्रवद्र्धन गर्न सक्यो न त विकल्प नै दिन सकेको छ ।' तर नेपाल र नेपालीको दुर्भाग्य, आर्थिक पाटोको यो गतिसँग हाम्रा नेता र राजनीतिज्ञ सचेत बन्न सकेका छन् न त आफूलाई दुरुस्त राख्न नै सकेका छन् । विज्ञान, प्रविधि, सिद्धान्त र आर्थिक पाटोको विधि, बहस र मोडेललाई हाम्रो नेतृत्वले हृदयंगम नै गर्न सकेको छैन । कार्यान्वयन धेरै टाढाको जिनिस बनेको छ । त्यसैले परम्परागत मानसिकता र सोचले गर्दा साह्रा परिवर्तनलाई ड्राइभ गर्ने अर्थतन्त्र भए पनि हावी राजनीति भइरहेछ । तर राजनीति गर्नेहरू मध्ययुगीन सोचले ग्रस्त छन् । उनीहरू मिति गुज्रिएका विचार लिएर नेतृत्व कब्जा गरेर बसेका छन् । बूढो साँढेले कोरली बाच्छी ओगटेझैं नेपाली समाजलाई गिजोलिरहेछन् । स्वदेशमा अवसरको अभावमा नेपाली उद्यमीहरू युरोप, अमेरिका, अफ्रिका, पूर्वी एसियामा बेपार गर्न गइरहेछन् । पार्टनरसिपको बेपार, ठेक्कामा हात हालेर सफलताको सिँढी उक्लिरहेका छन् । अरू क्षेत्रको कुरा छोडौं, खासमा दैनन्दिनको राजनीति पनि अर्थतन्त्रले हाँकिरहेको छ । कर्मचारीतन्त्र हरिया दाँत देखाएर अर्थतन्त्र नै खोजिरहेछ । कर्मचारीभित्रै जो मालदार ठाउँमा छ, उसलाई सबैले नमस्कार गर्छन् । राजनीतिज्ञ पनि त्यसैको परिक्रमामा व्यस्त देखिन्छ । पहिलाको जस्तो राज्यको पहिचान रहेन अब कर्मचारी ! कसले कति खान्छ ? कति कमाउँछ ? कसको बजार गरमागरम छ । लोकसेवामा जागिर खान विश्वविद्यालय टप गर्ने वा विदेशमा पढेकाहरूमा रुचि छैन । बैंकिङ र निजी क्षेत्र नै तिनको रोजाइमा परिरहेको छ । अर्थात् जहाँ आम्दानी त्यहीं आकर्षण छ । हुन पनि जहाँ पैसा छ, जसले उत्पादन गर्छ प्रेस्टिज त्यहीँ रहेको छ । घरमै पनि कमाउने छोराछोरीको महत्त्व, माया प्रेम छ । नकमाउने लठुवाहरू जेठा, माइला भए पनि तिनको इज्जत, प्रतिष्ठा न समाजमा छ न त परिवारभित्रै ! अर्थतन्त्रलाई उद्यमशीलता र आर्थिक गतिविधिमा लैजाने अर्थशास्त्रीहरू र राजनीतिज्ञहरू किनारामा परेकोले नै अहिलेको गतिशून्य अवस्था रहिरहेको हो । न आफू हाँक्न सक्ने न त सक्नेलाई अगाडि बढ्न दिने ! न हाँसको चाल, न बकुल्लाको चाल नै नेपालको चाल भइरहेछ । सरकारी राजस्व पहिले भूमिकर, आयातनिर्यातले धानेको थियो । आफ्नो आम्दानीबाट नेपाललाई सास फेर्नै गाह्रो थियो । प्रजातन्त्र पुनस्र्थापना भएपछि निर्वाचित सरकारको १२ अर्बको राजस्व बनाउने डा रामशरण महतहरूले पाँच सय ६५ अर्बमा पुर्याएका छन् । एक अर्थशास्त्रीले भने, इष्ट हालेर पाउरोटी फुलाएजस्तै अहिले बैंक तथा वित्तीय संस्थाहरूले अचम्मै गरिरहेछन् ! तर नेपालको अचम्म के भने, नेपालमा अहिले ३० वटा बाणिज्य बैंक छन्, जसलाई व्यापारिक घरानाले चलाएका छन् । प्रत्येक घरानाका एकएक बैंक छन् यहाँ । पूर्व गभर्नर डा युवराज खतिवडा र वर्तमान गभर्नर चिरञ्जीवी नेपाल बोलेको बोल्यै र कराएको करायै छन् व्यापारीले बैंक खोल्ने होइन, बैंक कारोबार गर्ने होइन । तर जति पनि बैंक तथा वित्तीय संस्था खुलेका छन्, ती सबै तिनैले सञ्चालन गरिरहेछन् । ए क्लासका वाणिज्य बैंक, नभए विकास बैंक र त्यो पनि नभए फाइनान्स कम्पनी खोलेकै हुन्छन् व्यापारिक घरानाहरू । कर्मचारी, सामान्य आम्दानी र अलीअली पैसा टिप्न सक्नेहरूले सहकारी चलाएर पैसा खेलाइरहेका छन् । तर नेपालको दसै दिशा (पूर्वपश्चिम, उत्तरदक्षिण, आकाशपाताल, आग्नेयनैरिद्य, इशानवायव्य) अर्थतन्त्रमय छ । जुन देश अहिले विश्व मानचित्रमा समृद्ध भनेर चिनिन्छन्, तिनको विगत न आगत हेर्ने हो भने चलायमान अर्थतन्त्रले नै ती बनेका हुन् । अमेरिका बनेको पनि अर्थतन्त्रले हो । आर्थिक उन्नति, समृद्धि र तिनका अवयवबारेका बहस, मोडेल र एक्सनले नै हो गतिशीलता ल्याउने । सिद्धान्त र दर्शनको कोरा रटाइले होइन । त्यसैले जहाँ आर्थिक विकास हुन्छ, त्यही गतिविधिहरू हुन्छन् । एक्सन हुन्छन् । विकास, समृद्धि र शान्ति पनि आखिर त्यहीँ हुन्छ । तर आर्थिक विकास भएन र हरेक क्षेत्र विभाजित तथा राजनीतीकरणमै रुमल्लिइरह्यो भने देश र जनता अन्योलमा पर्छन् । मुलुक पछौटेमा दर्ज हुन पुग्छ । दलाली र बिचौलिया हावी हुन्छन् । राजनीतिक नेतृत्व पनि आर्थिक दलालीमा चुर्लुम्म डुब्न पुग्छ । यसलाई बुझ्न धेरै खोजीमेलीको आवश्यकता पनि पर्दैन, प्रधानमन्त्री, मन्त्री र नेताहरूको दैनिकी हेरे काफी छ । अर्थतन्त्रलाई उद्यमशीलता र आर्थिक गतिविधिमा लैजाने अर्थशास्त्रीहरू र राजनीतिज्ञहरू किनारामा परेकोले नै अहिलेको गतिशून्य अवस्था रहिरहेको हो । न आफू हाँक्न सक्ने न त सक्नेलाई अगाडि बढ्न दिने ! न हाँसको चाल, न बकुल्लाको चाल नै नेपालको चाल भइरहेछ । गणतन्त्रका मसिहाले भन्नुपर्छ, अबको आर्थिक विकासको हाम्रो खाका यो हो । समृद्ध नेपालको लागि हाम्रा नीति योजना यी हुन् । यो क्षेत्र, समुदाय र वर्गको लागि हामी यसो गर्न चाहन्छौं भन्दै उनीहरू बहस र छलफलका एजेन्डा लिएर आउन सक्लान् ? के हाम्रो समृद्धि र आर्थिक क्रियाकलाप श्रमसँग जोडिएको हुन्छ भन्ने तिनको भेजामा होला ? जनताको पुँजीलाई चलायमान र मूल प्रवाहीकरण गर्ने योजना र कार्यक्रम तिनीहरूसँग होला ? वैदेशिक लगानी कुन क्षेत्रमा लगाउने सोच बनाएका होलान् ? गणतन्त्रको आर्थिक विकास पार्टीको नेतृत्व र नेताका खुट्टी देखिए । उनीहरूले आर्थिक विकासको मोडेल दिन सकेनन्, तर आर्थिक विकासलाई नै एकमात्र एजेन्डा बनाउने डा रामशरण महत र उनीसँग सहमत हुनेहरूले पनि गणतन्त्रको आर्थिक विकासको खाका दिइरहेका छैनन् । महतले ल्याएको नीतिले एउटा आकार पनि लियो । अब उनले गणतन्त्रको आर्थिक विकासको मोडेल लिएर जनतामा आउन ढिला भइसकेको छ । पार्टीमा अनुमोदन गर र जनताको अनुमोदनको लागि राष्ट्रिय अर्थतन्त्रसँग जोडेर नीति कार्यक्रम निर्वाचनअगावै प्रस्तुत गर महत ! समृद्ध नेपाल नामक पुस्तक लेख्ने एमालेका रवीन्द्र अधिकारीको मोडेल कस्तो छ नि ? बहसमा लेऊ रवीन्द्र !"
संविधान कार्यान्वयनको राजनीति,"नेपालमा संवैधानिक विकासक्रमका ६९ वर्ष व्यतित हुँदैछन् । यस क्रममा देशले सातौं संविधानको अभ्यास गर्दैछ । यसबीच देशमा संसदीयनिर्दलीय, राजतन्त्रात्मकगणतन्त्रात्मक, धर्म सापेक्षनिरपेक्ष, कठोरनरम, एकात्मकसंघात्मक सबैखाले संविधान प्रयोगमा आए । तर कुनै पनि संविधानले देशमा न प्रजातान्त्रिक परिपाटी बहाल गर्न सक्यो, न त विकास अभियानलाई गति दिन सक्यो । संविधानलाई सदैव बखेडा र विवादको विषय बनाइयो । यसबाट नेपालले भोगिरहेको पछौटेपन र जनभावनाको उपेक्षाका पछाडिको मूल कारण संविधानको अनुपयुक्तताभन्दा पनि संवैधानिक मर्यादा र व्यवस्थाभित्र बस्न नचाहने शासकीय एवं दलीय मानसिकता रहेछ भन्ने लगभग प्रमाणित हुन पुगेको छ, जसको सिकार देश र जनता मात्र नभएर अन्ततः संविधान नै बन्न पुगेको छ । संविधान राज्य सञ्चालनको आधार हो । यसले सरकारका विभिन्न अवयवले केकस्तो अधिकार क्षेत्र ग्रहण गर्छन् भन्ने मात्र नभएर तिनीहरूले केकस्तो जिम्मेवारी वहन गर्नुपर्छ भन्नेसमेत व्यवस्था गरेको हुन्छ । यससँगै संविधानले नागरिक एवं राज्यबीचको सम्बन्धलाई परिभाषित गर्दै नागरिक अपेक्षा पूरा गर्ने सन्दर्भमा सरकारको भूमिका प्रस्ट्याएको हुन्छ । यसैगरी संविधान मानवनिर्मित दस्ताबेज भएकाले यसको पूर्णताको परिकल्पना गर्न सकिँदैन । तापनि यसमा देखा परेका अपूर्णतालाई परिमार्जन र निरन्तर विकास प्रक्रियाद्वारा परिष्कृत तुल्याउन भने सकिन्छ । त्यसैले कसैले संविधानले आफ्ना आकांक्षा समेट्न सकेन भन्ने ठान्छ भने उसले संविधानलाई नै अस्वीकार गर्ने होइन, संविधान संशोधनको औचित्यता स्थापित गर्न सक्नुपर्छ । त्यसो नगरेर संवैधानिक व्यवस्थालाई एकोहोरो अस्वीकार मात्र गर्नु समाजमा अव्यवस्था एवं अराजकतालाई प्र श्रय दिनु हुन्छ । संविधान निर्माण औपचारिक एवं अनौपचारिक दुई तरिकाबाट हुने गर्छ । संविधान निर्माणको औपचारिक तरिका भन्नाले शासकीय आदेश, आयोग र संविधानसभामध्ये कुनै एक प्रक्रियाद्वारा संविधान निर्माण गर्ने कार्य बुझिन्छ । त्यसैगरी अनौपचारिक तरिकाभित्र संवैधानिक परम्परा, अदालती व्याख्या एवं संविधान संशोधनजस्ता माध्यमद्वारा संविधानलाई परिष्कृत तुल्याउने कार्य पर्छन् । औपचारिक तरिकाद्वारा संविधान निर्माण गर्दा एउटा निर्धारित प्रक्रिया अवलम्बन गरी संविधानको मस्यौदा, त्यसको अनुमोदन र घोषणा गर्ने गरिन्छ । यसरी संविधान निर्माण गर्दा तत्कालीन राजनीतिक परिवेश, शक्ति सन्तुलन र जनभावना ख्याल राख्नुपर्छ । तर यति हुँदाहुँदै पनि संविधानले पूर्णता प्राप्त गरेको हुन्छ भन्ने सोच्नु हुँदैन । कारण संविधान सहमतिको दस्तावेज पनि भएकोले यो अपरिवर्तनीय एवं चिरस्थायी हुन सक्दैन । त्यसैले स्वीकृत प्रक्रियाद्वारा निर्मित संविधानमा केही कमीकमजोरी एवं त्रुटि छन् भने त्यसलाई परिपूर्ति गर्ने एवं सच्याउने कार्य अनौपचारिक तवरबाट सम्पादन हुन्छ । त्यस्तो कार्य संविधानलाई कार्यान्वयनमा लगेपछि मात्र सम्भव हुन्छ । तर त्यसो हुनुको सट्टा कसैले संविधानमा मैले भनेका विषय समावेश गरिँदैन भने त्यसलाई मान्दैन । संविधान कार्यान्वयन नै हुन दिँदैन । त्यसैले संविधानलाई मैले भनेअनुसार पुनर्लेखन गर्नुपर्छ भन्ने मूढ तर्क अगाडि सार्छ भने त्यस्तो तर्कलाई संवैधानिक दायराभन्दा बाहिरको र अराजक तर्क मानिन्छ । त्यस्ता तर्कहरूलाई संविधान संशोधनको आधार मान्न सकिँदैन । जहाँसम्म संविधान कार्यान्वयनको प्रश्न छ, यो संविधानमा भएका व्यवस्थालाई जीवन्तता प्रदान गर्ने कार्य हो । संविधान कार्यान्वयन राज्यको प्रारम्भिक दायित्वको विषय हो । जारी संविधान कार्यान्वयनमा ल्याउन सकिँदैन भने त्यसले सरकार एवं त्यसका अवयवहरूकै अस्तित्व एवं औचित्यतामा प्रश्न उभ्याइदिन्छ । यस किसिमको अवस्थाले राज्यमा निरंकुशता वा अराजकता निम्त्याउन बल पुर्याउँछ । नेपालमा 'नेपाल सरकार वैधानिक कानुन, २००४' राणाशासकबीचकै द्वन्द्वका कारण कार्यान्वयनमा आउन सकेन । तर तत्पश्चात्का संविधान भने कार्यान्वयनका हिसाबले त्यति विवादित बनेनन् । सामान्यतया संविधान जारी भएको मितिदेखि प्रारम्भ हुन्छ । अर्थात् संविधान कार्यान्वयन सो मितिबाट सुरु हुन्छ । अनि संविधानका प्रत्येक व्यवस्थाहरूको कार्यान्वयन आवश्यकताअनुसार हुँदै जान्छ, एकैपटक होइन । तर यसविपरीत वर्तमान संविधान कार्यान्वयनको हिसाबले विवादको विषय बनाउने कार्य भइरहेको छ । संविधान कार्यान्वयनको नाममा निम्नस्तरको राजनीति भइरहेको छ । यसो हुनुको पछाडि केही खास कारण छन् । प्रथम, नेपालको संविधान, २०७२ लाई सहमतिको नभई विवादित दस्तावेज बनाउने र यसै निहुँमा देशमा अस्थिरता सिर्जना गरेर आफ्नो निहित स्वार्थसिद्ध गर्नेतर्फ देशीविदेशी तत्त्वहरू सक्रिय छन् । यो संविधान तर्जुमा गर्दाकै बेलादेखि आफ्नो असहमति राख्ने मधेसकेन्द्रित दलहरू र तिनीहरूलाई काँधमा हालेर सीमानाकामा धर्ना र नाकाबन्दीसम्म पुर्याउने भारतको कार्यबाट छर्लंग हुन पुगेको छ । भारतद्वारा उकासिएको कथित आन्दोलनकारी पक्षले संविधान निर्माण कार्यप्रति असहमति प्रकट गर्दै संविधानसभा बहिष्कार गर्न पुगे पनि संविधानसभाले संविधान सर्वस्वीकार्य बनाउनुपर्छ भन्दै उदार दृष्टिकोणसहित संविधान निर्माण कार्य गर्यो । यति हुँदाहुँदै पनि संविधानप्रति मधेसी एवं भारतीय पक्षको असहमति कायमै रह्यो । पुनः त्यस्तो असहमतिलाई तुष्टि प्रदान गर्ने हेतुले ओली सरकारले भारतकै इशारामा संविधानमा पहिलो संशोधन गर्यो । त्यति गर्दा पनि भारतले सीमा नाकाबन्दी त हटायो, तर संविधानप्रतिको नाकाबन्दी कायमै राख्यो । फलस्वरूप आन्दोलनरत मधेसकेन्द्रित दल सहमतिमा आउन सकेनन् । अझै पनि भारतको निर्देशनमा उनीहरूमध्ये कसैले संविधान पुनर्लेखन त कसैले संशोधनको राग अलापिरहेका छन् । तर संविधानको कुन व्यवस्था केका लागि संशोधन गर्ने भन्ने तर्कपूर्ण एवं विश्वस्त आधार प्रस्तुत गर्न सकिरहेका छैनन् । त्यसैले संविधान संशोधनको मधेसी मागप्रति शंकाको दृष्टिले हेर्नुपर्ने भएको हो । थप कुरा, संविधान संशोधन आम मधेसी जनताको सरोकारको विषय नभई त्यहाँका सम्भ्रान्तहरूद्वारा सत्ता स्वार्थपूर्तिको लागि उठाइएको विषय हो । अन्यथा विचार गरौं त, मधेसी दलहरू मधेसमा दलित, महिला, अल्पसंख्यक, सीमान्तकृत एवं गरिबहरूप्रतिको भेदभावविरुद्ध किन आवाज उठाउँदैनन ? खालि सत्ता स्वार्थलाई मात्र प्राधान्यता दिन्छन् ? के संविधानले ती वर्गका जनता (मधेसी) प्रति कुनै भेदभाव गरेको छ ? यस कुराको जवाफ संविधान विरोधीहरूसँग छैन । दोस्रो, संविधान कार्यान्वयन यसको मूल भावना अगाडि बढाउने गरी गरिनुपर्छ । तर संविधान कार्यान्वयन गर्ने पहिलो जिम्मेवारी पाएको ओली सरकारले सत्ता स्वार्थलाई केन्द्रमा राखेर संविधान कार्यान्वयन प्रक्रिया अगाडि बढायो, जसअनुसार संविधानको धारा ७६(९) अनुसार प्रधानमन्त्रीसहित बढीमा २५ जना मन्त्री रहेको मन्त्रिपरिषद् गठन गर्नुपर्नेमा धारा २९८(५) को व्यवस्थालाई गलत व्याख्या गर्दै जम्बो मन्त्रिपरिषद् गठन गरियो । यसरी मन्त्रिपरिषद् गठन गर्दा अनावश्यक रूपमा मन्त्रालयहरू गठन गर्ने कार्य गरियो । त्यससँगै संवैधानिक एवं सार्वजनिक निकायका पदहरूमा नियुक्ति गर्दा योग्यता एवं क्षमतालाई आधार नबनाई आफ्ना मान्छेलाई मात्र प्राथमिकता दिने पूर्व प्रचलनलाई निरन्तरता दिइयो । यद्यपि सरकारले संविधान कार्यान्वयन हुन नदिने हेतुले देशीविदेशीद्वारा सिर्जित अवरोधलाई विफल तुल्याउन सकारात्मक भूमिका निर्वाह गर्यो, जुन कुरामा व्यापक जनसमर्थन रह्यो । सरकारको यसै अडानबाट चिढिएको विदेशी शक्तिको प्रायोजनमा प्रधानमन्त्रीलाई पदच्यूत गर्ने योजना बन्यो । तर प्रधानमन्त्रीले आफू पदमुक्त हुँदा संवैधानिक व्यवस्था एवं प्रजातान्त्रिक मान्यता दुवैको सहज पालना नगरेर संविधानको धारा ३०५ अनुरूप बाधाअड्काउ फुकाउ आदेश जारी गर्ने परिस्थिति सिर्जना गरिदिए । यस्तो कार्यलाई संविधानको सहज कार्यान्वयनको हिसाबले कसैगरी उचित ठहर्याउन मिल्ने देखिँदैन । यसले विदेशी हस्तक्षेपसामु दह्रो गरी उभिने र संविधानको सही किसिमले कार्यान्वयन गर्ने कुरा सँगसँगै लैजाने सन्दर्भमा प्रधानमन्त्रीको व्यवहारमा इमानदारी देखा परेन । प्रधानमन्त्री ओलीको व्यवहार राष्ट्रियताप्रतिको अडानलाई सत्ता स्वार्थको निम्ति प्रयोग गर्ने खालको देखियो । यसविपरीत वर्तमान सत्ताधारीहरूले सत्तास्वार्थको लागि राष्ट्रियताप्रतिको अडानलाई तिलाञ्जली दिने कार्य गरेको पाइयो । यसरी दुवै पक्षको कार्यशैली सत्ता स्वार्थलाई प्रधान्यता दिने खालको देखियो । तेस्रो, वर्तमान संविधानले संघात्मक शासन प्रणालीलाई आत्मसात गरेको छ । राष्ट्रको एकीकरण अभियानदेखि हालसम्म एकात्मक शासन प्रणाली अँगालेको मुलुकलाई एकाएक संघीय शासन प्रणालीमा लैजान सम्भव छैन । त्यसको लागि संविधानमै संघीय एकाइहरूको व्यवस्था गरिएको भए पनि कथित आन्दोलनकारीले त्यसप्रति आफ्नो असहमति प्रकट गर्दै प्रदेशको पुनर्सीमांकन हुनुपर्ने माग गरेका छन् । जसले गर्दा प्रदेश तथा स्थानीय निकाय संरचना निर्माण, उच्च अदालत गठन (यद्यपि उच्च अदालत गठनको घोषणा भए पनि यसलाई अझै विवादमुक्त मान्न सकिने अवस्था छैन), प्रदेश र स्थानीय तहमा सरकारी सेवाको गठन र राज्य पुनर्संरचनाको लागि आवश्यक कानुन तर्जुमा जस्ता कार्य अझसम्म हुन सकेका छैनन् । यिनै कारणले स्थानीय निकाय एवं प्रदेश र संघीय व्यवस्थापिकाको निर्वाचन निर्धारित समयमा हुन सक्ने देखिँदैन । त्यसो भइदिएमा देशमा संवैधानिक गतिरोध उत्पन्न हुन सक्ने देखिन्छ । भारत यस्तै अवस्था सिर्जना होस् भन्ने चाहन्छ । चौथो, वर्तमान संविधानलाई कार्यान्वयन हुन नदिनेहरूमा मधेसी, तिनलाई पृष्ठपोषण गर्ने घोषित देशीविदेशी दलालहरू मात्र नभएर देशभित्रकै बहुरंगी स्वार्थ समूहहरू देखिए । तीमध्ये गणतन्त्र, धर्म निरपेक्षता एवं संघीयताविरोधी तत्त्वहरू प्रमुख छन् । वर्तमान संविधानका मूल प्रस्थावनाहरू भनेकै गणतन्त्र, धर्म निरपेक्षता र संघीयता हुन् । तर संविधान लागू भएपछि संविधानको प्रारम्भिक कार्यान्वयनको जिम्मा बोकेको सरकारमा राजतन्त्र एवं धर्म सापेक्षतावादी र संघीयताविरोधीहरूको प्रतिनिधित्व हुन पुग्यो । ती तत्वले संविधान कार्यान्वयनको पहिलो जिम्मेवारी सरकारको हो भन्नेसम्म बोध गर्न सकेनन् । ती पक्षहरूका तर्फबाट सरकारमा सहभागी हुनेहरूले सरकारमा बसेर उल्टै संविधानको विरोध गर्नेजस्ता अमर्यादित कार्य गर्न बाँकी राखेनन् । जुन कुराले संविधान कार्यान्वयन हुन दिँदैनौं भन्नेहरूको प्रयासलाई बल पुर्याउने कार्य मात्रै भयो । यसबाहेक संविधान कार्यान्वयनमा जातीयता एवं महिलावादीहरूले समेत व्यवधान सिर्जना गर्न पुगेको देखियो । यद्यपि संविधानको मौलिक हक एवं राज्यका निर्देशक सिद्धान्त, नीति तथा दायित्व खण्डमा भएका व्यवस्थाहरूलाई हेर्दा संविधानले जातीय अधिकारलाई समेत संरक्षण गरेको देखिन्छ । तर जातिवादीहरूको जोड जातीय अधिकार प्राप्तिमा मात्र नभएर मुलुकलाई जातीय आधारमा विभाजन गर्दै सत्ता स्वार्थलाई सहजीकरण गर्ने रहेको पाइयो । जुन उद्देश्य प्राप्तिको लागि संकीर्ण जातिवादीहरूले आफूलाई भारत प्रायोजित मधेस आन्दोलनसँग जोड्न संकोच मानेनन् । त्यसैगरी वर्तमान संविधानले महिला अधिकारलाई यथेष्ट रूपमा संरक्षण गर्दागर्दै पनि महिलावादीहरू भने राष्ट्रहितलाई बेवास्ता गर्दै आफ्ना विदेशी ज्वाइँ एवं नातिनातिनाहरूलाई सहज रूपमा नागरिकता प्रदान गर्ने स्वार्थप्रति गाँसिन पुगेको देखियो । यस किसिमको कार्यले अन्ततः संविधान कार्यान्वयन हुन दिँदैनौँ भन्नेहरूकै प्रयासमा सघाउ पुग्न गयो । यसरी सबै पक्षको जोड संविधानको सही कार्यान्वयनमा नभई आफ्नो संकीर्ण स्वार्थपूर्ति गर्नेमा मात्र रह्यो । संविधान कार्यान्वयनको विषय अलपत्र हुन गयो । उल्लिखित अवस्था हुँदाहुँदै पनि यतिबेला सत्तापक्ष भने संविधान कार्यान्वयनको अचुक उपाय भनेकै संविधान संशोधन मात्र हो भन्ने राग अलापिरहेको छ । यसै क्रममा सरकारी पक्षबाट संविधान संशोधनका एजेन्डासमेत सार्वजनिक भइसकेका छन् । त्यति मात्र नभएर प्रधानमन्त्री दाहालले आफ्नो औपचारिक भारत भ्रमणका क्रममा भारतीय प्रधानमन्त्री नरेन्द्र मोदीसमक्ष संविधान संशोधनबारे जाहेरी चढाएको समेत सार्वजनिक भएको छ । विभिन्न धम्की र प्रलोभनलाई बेवास्ता गर्दै एमाले संविधान संशोधनको लागि तयार नभइदिएमा उक्त पार्टी टुक्र्याइदिनेसम्मको योजना भारत एवं सत्ता पक्षबाट तयार गरेको बुझिन्छ । तर देशभित्र व्यवस्थापिकासंसद्मा प्रतिनिधित्व गर्ने दलहरूबीच यसबारे कुनै छलफलसम्म भएको बुझिँदैन । यसबाट ओली सरकारको पतन र कांग्रेस र माओवादी सरकारको गठन योजना नै संविधान संशोधन हेतु तयार भएको र त्यस पछाडि खास उद्देश्य रहेको कुरासमेत स्पष्ट हुन पुगेको छ । यससँगै वर्तमान सत्ता पक्ष सत्ता स्वार्थका लागि राष्ट्रिय हितलाई समेत तिलाञ्जली दिन तयार रहेको प्रकट हुन पुगेको छ । यसरी आफूलाई प्रजातन्त्र एवं परिवर्तनको हिमायती देखाउनेहरूबाटै यस किसिमको खुला राष्ट्रघात हुँदै गरेको कुराबाट नेपाली जनता भने विस्मित र आक्रोशित हुन पुगेका छन् । यद्यपि सत्ता पक्षले भारतीय योजनामा संविधान संशोधनको विषयलाई अगाडि सारेको भए पनि देशको प्रमुख प्रतिपक्षी एमालेलगायतका दलहरूले यसको औचित्य अस्वीकार गर्दै विदेशी शक्तिको योजनामा संविधान संशोधन गर्नु हुँदैन भन्ने आवाज उठाएबाट तत्काल संविधान संशोधन हुन सक्ने देखिँदैन । तापनि यति कुरामा मात्र ढुक्क हुने स्थिति छैन । कारण २०४६ सालको परिवर्तनपश्चात् पुनस्र्थापित संसदीय परिपाटीमा कहिले प्रमुख प्रतिपक्ष त कहिले सत्तापक्ष बन्न पुगेको एमाले पार्टीको विगत कार्यशैली चरम सत्तामुखी र राष्ट्रियतासम्बन्धी अडानमा कमजोर रहँदै आएको छ । यस कुरालाई प्रमाणित गर्न टनकपुर सन्धि र नागरिकता ऐन संशोधन जस्ता सवालमा उक्त पार्टीले देखाएको व्यवहार नै पर्याप्त छ । सो कुरालाई स्मरण गर्दा राजनीतिक नियुक्ति एवं सत्तामा भागबन्डा जस्ता स्वार्थपूर्तिको लागि एमालेले विगत नदोहोर्याउला भन्न सकिने स्थिति छैन । यसै सन्दर्भमा थप कुरा विभिन्न धम्की र प्रलोभनलाई बेवास्ता गर्दै एमाले संविधान संशोधनको लागि तयार नभइदिएमा उक्त पार्टी टुक्र्याइदिनेसम्मको योजना भारत एवं सत्ता पक्षबाट तयार गरेको बुझिन्छ । उक्त योजनाभित्रकै एउटा चालको रूपमा एमाले पार्टीका अमूक नेतालाई प्रधानमन्त्री पदको प्रलोभन दिइसकिएको भन्नेसम्मका चर्चा सुनिएको छ । यस कुरालाई निराधार भनिहाल्न सकिने अवस्था छैन । त्यो किनभने ओलीलाई प्रधानमन्त्री पदबाट च्युत गरिँदा एमालेभित्रको भिन्न पक्षको समेत भित्री समर्थन र सहयोग रहेको थियो । त्यसैले अब सोही पक्ष हिजोको आफ्नो लगानीको प्रतिफल लिन अग्रसर नहोला भन्न सकिने स्थिति छैन । यसरी हाल देशमा चलिरहेको संविधान संशोधनको बहस संविधानलाई सर्वस्वीकार्य बनाउने हेतुले नभएर एउटा कुटिल राजनीतिक चालको रूपमा अगाडि ल्याइएको छ । जुन कुरा सम्भव भएमा देश भुटानी एवं फिजीकरण प्रक्रियामा अग्रसर हुने निश्चित छ । यस प्रक्रियामा देशीविदेशी दलालहरू खुला रूपमा सक्रिय भइरहँदा पनि आफूलाई क्रान्तिकारी एवं राष्ट्रवादी हौं भन्नेहरूबाट त्यसलाई विफल तुल्याउन कुनै किसिमको पहल हुन सकेको पाइँदैन । यी सबै विषयमा चिन्तित राष्ट्रवादी नेपालीहरूले भने यतिखेर 'आश त गरे, तर भर नपरे' भन्ने उखान स्मरण गर्दै एमाले पार्टीप्रति नै अपेक्षा राख्नुपर्ने भएको छ । एउटा स्वतन्त्र र सार्वभौम राष्ट्रको रूपमा नेपालले यतिविघ्न घात र चुनौतीहरू कहिल्यै बेहोर्नुपरेको थिएन । त्यसैले यो झीनामसिना स्वार्थहरूको फेरमा परेर अल्मलिने बेला होइन, राष्ट्र बचाउन भक्ति थापा र बलभद्र कुँवरहरूले जस्तै खुला छाती लिएर मैदानमा उत्रिनुपर्ने समय हो । राष्ट्रवादी नेपालीहरूलाई चेतना भया !"
पुर्व राष्ट्रिय खेलाडी सम्मानित,"काठमाडौः नेपाली खेलकुदका पहिलो पुस्ताका राष्ट्रिय खेलाडी सम्मानित भएका छन् । मदन भण्डारी स्पोर्ट्स एकेडेमी र मनमोहन स्मृति प्रतिष्ठानले मंगलबार संयुक्त रूपमा नेपाली खेलकुदमा लामो समय खर्चिएका पूर्वराष्ट्रिय खेलाडीहरूलाई सम्मान गरेको हो । विश्व ज्येष्ठ नागरिक दिवसका अवसरमा ७० वर्ष उमेर नाघेका खेलाडीहरू सम्मानित भएका हुन् । सम्मानित हुने पूर्वराष्ट्रिय खेलाडीमा आरबी सिंह, मधुकरशमशेर राणा, कुमार मोहनबहादुर शाही, कोमल राणा, जयकुमारनाथ शाह, रीता मुखर्जी, बानु राणा, नृपेन्द्रसिंह केसी, परासिया कला, हिमालयशमशेर राणा रहेका छन् । यस्तै सम्मानित हुने अन्य खेलाडीमा विनोदशमशेर राणा, द्वारिकारामभगत माथेमा, शंकर केसी, ललितविक्रम शाह, जी शाही, शशि सुवेदी, नुवानविक्रम सिंह, डा सिंहबहादुर बस्नेत, रूपालशमशेर जबरा, विश्व थापा, भीम थापा, विनयराज पाण्डे, सागरशमशेर राणा, नीमा लामा, हेमा लामा, अंकुरसिंह राणा रहेका छन् । वासुदेव प्रधान, दामोदरनारायण सुवाल, विजेन्द्रलाल श्रेष्ठ, यज्ञलाल श्रेष्ठ, रमेश खनाल, त्रिरत्न मानन्धर, प्रयागराजसिंह सुवाल, माणिकचरण श्रेष्ठ, सुरेशसिंह आले, रामशंकरलाल श्रेष्ठ, रविप्रसाद गुरुङ, कान्छालाल दर्शनधारी, रुवालशमशेर जबरा, सुरबहादुर श्रेष्ठ, कृष्णबहादुर खत्री, श्याम चित्रकार, ज्ञानबहादुर धाख्वा, समरबहादुर महत, कृष्णप्रसाद खड्गी, अजितनारायण थापा, प्रभु श्रेष्ठ, कल्याण श्रेष्ठ र गिजेन्द्रमान सिंहसहित ५० जना पूर्वराष्ट्रिय खेलाडी सम्मानित भएका छन् । खेलाडीहरूलाई पूर्वप्रधानमन्त्री एवं नेकपा एमालेका अध्यक्ष केपी शर्मा ओली, मनमोहन स्मृति प्रतिष्ठानका अध्यक्ष भरतमोहन अधिकारी, मदन भण्डारी फाउन्डेसनकी अध्यक्ष उषाकिरण भण्डारी र मदन भण्डारी स्पोर्ट्स एकेडेमीका अध्यक्ष विनोद श्रेष्ठलगायतले सम्मान गरेका थिए । सम्मानित खेलाडीहरूलाई मंगलबार नै राष्ट्रपति विद्यादेवी भण्डारीले शुभकामना दिएकी छिन् । सम्मान कार्यक्रमपछि राष्ट्रपति कार्यालय शीतल निवास पुगेका खेलाडीहरूको राष्ट्रपति भण्डारीले प्रशंसासमेत गरेकी थिइन् । तपाईंहरूले देशको नाम, सान र झन्डालाई विश्वमाझ परिचित गराउनु भयो', राष्ट्रपति भण्डारीले भनिन्, तपार्इंहरूको उपस्थिति र अनुभवले नयाँ पिँढीका खेलाडीको पनि हौसला बढ्नेछ । सम्मानित हुनु भएकोमा सबैलाई बधाई दिन चाहन्छु ।' सो अवसरमा राष्ट्रपति भण्डारीले नेपालले आगामी सन् २०२२ मा जापानमा हुने टोकियो ओलम्पिक खेलकुदको तयारीमा अहिलेबाटै जुट्नुपर्ने समेत बताइन् ।"
ओकेश र प्रचितलाई उपाधि,"काठमाडौः ओकेश वज्राचार्यले क्रस कन्ट्री माउन्टेन बाइक च्याम्पियनसिपअन्तर्गत खुल्लातर्फको उपाधि जितेका छन् । यू२३ तर्फको उपाधि भने प्रचित थापामगरले जितेका छन् । नेपाल खेलकुद महासंघअन्तर्गतको राष्ट्रिय साइक्लिङ संघको आयोजना चोभारमा भएको प्रतिस्पर्धामा निर्धारित १५ किलोमिटरको दूरी ५२ मिनेट ५५ सेकेन्डमा पूरा गर्दै उपाधि जितेका हुन् । खुल्लातर्फ मनबहादुर थापा दोस्रो तथा सुरज रानामगर तेस्रो भए । सुरजले निर्धारित दूरी ५४ मिनेट १६ सेकेन्ड तथा सुरजले ५६ मिनेट ३५ सेकेन्डमा पूरा गरेका थिए । १५ किलोमिटरकै दूरी समावेश यू२३ तर्फ ५३ मिनेट ५४ सेकेन्ड समयका साथ प्रचितले उपाधि पक्का बनाएका हुन् । दीपक सिंह दोस्रो तथा विशाल गुप्ता तेस्रो स्थानमा रहे । दीपकले निर्धारित दूरी ५७ मिनेट ३१ सेकेन्ड तथा विशालले एक घन्टा ००१९ सेकेन्डमा पूरा गरेका थिए । दुवैतर्फको विजेता खेलाडीले समान १० हजार पुरस्कार प्राप्त गरे । यस्तै दुवैतर्फका दोस्रो स्थान हात पार्ने खेलाडीले समान सात हजार र तेस्रो स्थान हात पार्ने खेलाडीले पाँच हजार प्राप्त गरे । विजेता खेलाडीलाई पूर्वअर्थमन्त्री सुरेन्द्र पाण्डे, राष्ट्रिय खेलकुद परिषद्का बोर्ड सदस्य उपेन्द्र पौडेल, काठमाडौं जिल्ला खेलकुद विकास समितिका अध्यक्ष ध्रुवराज न्यौपाने तथा राष्ट्रिय साइक्लिङ संघका अध्यक्ष जीवन राईलगायतले पुरस्कार वितरण गरेका थिए । विश्व पर्यटन दिवसको अवसरमा आयोजित प्रतियोगिताको उद्घाटन भने ओखलढुंगा जिल्लाका सांसद यज्ञराज सुनुवारले गरेका थिए ।"
एन्फा मैदानमै पिटिए रेफ्री,"काठमाडौः अखिल नेपाल फुटबल संघ (एन्फा) को कमजोर व्यवस्थापन र लापरबाहीका कारण मंगलबार रेफ्री पिटिएका छन् । सहिद स्मारक बी डिभिजन लिग फुटबलअन्तर्गत सातदोबाटोस्थित एन्फा कम्प्लेक्स मैदानमा न्युरोड टिम (एनआरटी) विरुद्धको खेल सकिएपछि श्रीकुमारी क्लबका अफिसियलसहितको भीडले मैदानभित्रै पसेर मुख्य रेफ्री सुदिश पाण्डे तथा लाइसम्यानद्वय पदम भुजेल र युनाल मल्ललाई आक्रामण गरेको थियो । लछारपछारसँगै कुटपिट हुँदा रेफ्री पटकपटक भुइँमा लडेका थिए । खेलको अन्त्यतिर लाइन्स म्यान पदम भुजेलको निर्णयविरुद्ध असन्तुष्टि जनाउँदै नाराबाजी गरेका श्री कुमारीका अफिसियल त्यसको केही मिनेटपछि मैदानमै प्रवेश गरेका थिए । तर खेल सामान्यरूपमा सकिएको थियो । लाइन्सम्यान पदमलाई आक्रमण गर्न आएको भीडलाई पन्छाउन जाँदा सुदिश र युनाल पनि पिटिएका थिए । यति ठूलो घटना भइरहँदा पनि त्यहाँ कुनै सुरक्षा अधिकारीको उपस्थिति देखिएन, न त त्यहाँ एन्फा पदाधिकारी नै गम्भीर देखिए । जनरल कोअर्डिनेटर राजेन्द्र न्यौपाने घटना भइरहँदा दर्शक बन्दै मैदान छिरेका थिए । पर्याप्त सुरक्षाकर्मीबीच खेल खेलाउनुपर्ने प्रावधान रहे पनि त्यतिबेला दुई जना प्रहरीमात्र त्यहाँ थिए । खेलको सबै जिम्मेवारी निर्वाह गर्ने म्याच कमिस्नरसमेत खेलमा उपस्थित देखिएन । एन्फाले सो खेलका लागि प्रमुख कार्यकारी अधिकृत (सीईओ) इन्द्रमान तुलाधरलाई म्यान कमिस्नर तोकेको थियो । तर तुलाधर सोमबार नै भारत पुगेका छन् । नेपालमै नभएका कर्मचारीलाई म्याच कमिस्नर बनाइनु एन्फाको चरम लापरबाही देखिन्छ । रेफ्री कमिसन प्रमुख तथा पूर्वफिफा रेफ्री सुरेन्द्र सिखाकारले कुनै ठोस कारबाही नभएसम्म रेफ्रीले खेल बहिष्कार गर्ने बताए । रेफ्री पिटिन्छ भने उसले कसरी खेल खेलाउन सक्छ ? रेफ्रीको सुरक्षा हुनुपर्यो र दोषीमाथि कारबाही हुनुपर्यो', उनले भने । श्री कुमारी क्लबका अध्यक्ष नकुल हमालले आफ्नो क्लबबाट गल्ती भएको स्वीकार गरे । रेफ्री पिटिएपछि हाम्रो गल्ती हुने नै भयो । नहुनुपर्ने घटना भयो । रेफ्रीका निर्णयले हाम्रा समर्थक पटकपटक आक्रोशित थिए । उनीहरूले त्यसलाई नियन्त्रण गर्न सकेनन् । मैले छुट्याउने प्रयास गरेँ पनि असफल भएँ', उनले भने । एन्फा आफैं अन्योलमा रेफ्री पिटिँदासमेत एन्फाको कुनैपनि समितिको आपत्कालीन बैठक बसेर चासो देखाउन सकेन । एन्फाका कार्यवाहक अध्यक्ष नरेन्द्र श्रेष्ठ, महासचिव धीरेन्द्र प्रधानसँगै सीईओ तुलाधार एसियाली फुटबल महासंघ (एएफसी) कंग्रेसमा सहभागी हुन भारत पगेका छन् । यस्ता घटनामा अनुशासन कमिटीको चासो देखाउनुपर्ने भए पनि यो कमिटी नै निष्क्रिय जस्तै छ । महेश विष्टको संयोजकत्वमा रहेको तीन सदस्यीय अनुशासन कमिटीका पदाधिकारीको उपस्थिति प्रायः खेलमा देखिँदैन । हरेक खेलमा म्याच कमिस्नर अनिवार्य हुन्छ जसले खेल भइरहँदा सबै पक्षको व्यवस्थापन गरिरहेको हुन्छ । तर म्याच कमिस्नरबिना नै एनआरटी र श्री कुमारीबीचको खेल सञ्चालन गरिएको थियो । म्याच कमिस्नर, मुख्य रेफ्री, रेफ्री एसेसर र खेलको फुटेजलाई अध्ययन गरेर अनुशासन कमिटीले निर्णय गर्ने गर्छ । एन्फाले आयोजना गर्ने हरेक खेलमा सेक्युरिटी अफिसर, इन्ट्रिग्रिटी अफिसर, जनरल कोअर्डिनेटर, रेफ्री अफिसर, मिडिया अफिसरको अनिवार्य उपस्थिति हुनुपर्छ । यद्यपि सुरक्षा व्यवस्थापनसम्बन्धी निर्णय गर्ने सेक्युरिटी अफिसरको व्यवस्था भएको छैन । एन्फाका सहायक महासचिव सञ्जीव मि श्रले पर्याप्त संयन्त्रको अभावमा तत्काल कदम चाल्न नसकिएको स्वीकार गरे । महत्वपूर्ण थियो खेल उक्त खेलमा एनआरटीले श्रीकुमारीलाई १० गोलले हराएको थियो । हारपछि श्रीकुमारी ११ खेलबाट २१ अंकसहित तालिकाको तेस्रो स्थानमा छ । ११ खेलपछि २२ अंक भएको च्यासल शीर्षस्थानमा छ । समान खेलपछि २२ अंक भएको एनआरटी दोस्रोमा छ । प्रतियोगितामा हरेक टोलीले १३ खेल खेल्नेछन् । प्रतियोगिताको शीर्ष दुई टोली ए डिभिजनमा बढुवा हुने भएकाले उक्त खेलको नतिजा दुवै टोलीलाई महत्वपूर्ण थियो ।"
