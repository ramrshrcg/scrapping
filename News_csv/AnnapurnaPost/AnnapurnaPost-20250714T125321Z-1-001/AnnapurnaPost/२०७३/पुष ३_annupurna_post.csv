शीर्षक,विवरण
मूलधारका मिडियाको कार्यभार,"एक्काईसौं शताब्दीको सुरुआतसँगै मिडियाको भूमिका र यसले उठान गर्नुपर्ने विषयवस्तुबारे नयाँ बहस सुरु भएको छ । खासगरी भूमण्डलीयकरणको नयाँ संवेगले पनि मिडियाविज्ञहरूलाई मिडियाको नयाँ ढाँचा र कार्यपद्धतिबारे अनुसन्धान गर्न र नयाँ उपाय पहिल्याउन गतिलो वातावरण तयार गरिदिएको छ । मिडियालाई प्रभाव पार्ने र प्रभावित हुने गतिशील सामाजिक एकाइ मान्नेहरू पनि कम छैनन् । भलै यो धारणालाई आलोचना गर्ने पनि उत्तिकै छन् । तर जे होस्, राजनीतिक, सामाजिक, साँस्कृतिक एवं वैचारिक धारलाई प्रतिनिधित्व गर्ने संयन्त्र मिडिया नै हो । विश्वका पछिल्ला केही घटनाक्रमले मुख्यगरी मूलधारका मिडियाले आत्मसमीक्षा गर्नुपर्ने र पत्रकारिता स्वतन्त्रताको सीमा र क्षेत्र आकलन गरी गन्तव्य तय गर्नुपर्ने जबर्जस्त बाध्यता सिर्जना गरिदिएको छ, चाहे त्यो अमेरिकी निर्वाचनको सन्दर्भमा होस् वा युरोपियन युनियन सदस्यमा देखिएको विचलन । नेपालको लम्बिँदो राजनीतिक अस्थिरताको विषयमा मिडियाले नयाँ सोच र गन्तव्य तय गर्नैपर्ने देखिएको छ । अमेरिकी राष्ट्रपतीय निर्वाचनमा ठूला एवं मूलधारका भनिएका मिडियाले हिलारी क्लिन्टनको पक्षमा चलाएको एकोहोरो अभियानलाई अमेरिकी मिडिया अध्येताहरूले निकै उत्ताउलोसम्म भने । मिडियाले सबैका कुरा बाहिर ल्याउने एउटा कुरा हो, तर जबर्जस्तरूपमा आम मानिसमा भ्रम सिर्जना गर्ने, त्रास देखाउने र राजनीतिकर्मी जसरी सडकमा प्रदर्शित हुने स्थिति मिडिया क्षेत्रकै लागि लज्जाजनक भएको अध्येताहरूको निचोड छ । अमेरिकी राजनीतिमा प्रभाव पार्ने ठानिएको सीएनएनदेखि सन्तुलित ठानिएको एट्लान्टिक म्यागेजिन हुँदै वासिंटन पोस्ट्, एबीसी, सीबीसीलगायतका अमेरिकी सञ्चारमाध्यमको क्लिन्टनको पक्षमा एकोहोरो वा भनौं, भद्दा समर्थन निश्चित रूपमा उचित थिएन । दुर्भाग्य क्लिन्टनको पक्षमा मूलधारका मिडियाले अभियान चलाउँदासमेत डोनाल्ड ट्रम्पले विजयी बने । यसको श्रेय बरु सामाजिक सञ्जालहरूले पाए । क्लिन्टन समर्थकहरूले गुगल, फेसबुक, टिव्टरलगायतका सामाजिक सञ्जालमाथि गलत सूचना प्रवाह गरी मतदातालाई भ्रमित पारेको समेत आरोप लगाउन पछि परेनन् । यो परिस्थितिलाई नजिकबाट अध्ययन गरेका अलजजिराका पूर्व समाचार सम्पादक अहमद अल शेख सामाजिक सञ्जालले गल्ती गरेको नभई मूलधारका भनिएका मिडियाले मिडिया धर्म बिर्संदा आम मानिसको विश्वास आर्जन गर्न नसकेको टिप्पणी गर्छन् । मिडियाले मुलुकलाई पहिले राख्नुपर्छ, तर आफ्नो कार्यमा पत्रकारिताको मूल मर्म बिर्सियो भने यसले विस्तारै मानिसमा त्यसप्रति अविश्वसनीयता सिर्जना गर्ने शेखको भनाइ छ । प्रसिद्ध मिडिया अध्येता ह्यारोल्ड इनिस आफ्नो चर्चित पुस्तक 'दि वायस अफ कम्युनिकेसन (१९५२)' मा टिप्पणी गर्छन्, समयसमयमा मिडियाले आफ्नो गतिविधि, वर्तमान अवस्था र आम मानिसको विचारबारे अध्ययन गर्न सकेनन् भने उनीहरूले प्रवाह गरेका विषयवस्तुको नकारात्मक प्रभाव पनि परिरहन सक्छ, जसले मिडियाप्रति अविश्वसनीयता सिर्जना गरिरहेको हुन्छ । यस्तैगरी जर्मन विद्वान् पाउल लेजेरफेल्डले मिडियाले आफूहरूले जे गरिरहका छौं, पूरै ठीक गरिरहेका छौं । साथै हामीले जे भन्छौं, सबैमा त्यसको सही प्रभाव परेको हुन्छ भन्नु गम्भीर भूल हुने तर्क गर्छन् । विश्व भूमण्डलीकरणको नयाँ आयाम सुरु भएसँगै विश्वका मुद्दाहरूले नयाँ धार अवलम्बन गरेका छन् । भूमण्डलीयकरणको अमेरिकाकेन्द्रित अवस्थाबाट विश्व संरचना मुक्त हुने अवस्थामा छ । तर पूरै मुक्त पनि भइसकेको छैन । त्यसकारण यो विश्व संक्रमणको अवस्थामा मिडियाले उठान गर्नुपर्ने विषय र प्रस्तुति शैली कम्ती पेचिलो छैन । त्यसमाथि सामाजिक सञ्जालको बढ्दो लोकप्रियता, अनौपचारिक शैली, तीव्र प्रभाव साथै तीव्र सहभागिताको अवसरले नयाँ पुस्तालाई त्यसतर्फ आकर्षित गरेको छ । यो संवेग निश्चित मर्यादाभित्र रहन सकेन र अहिले जस्तै किसिमले उपद्रो बढिरह्यो भने यसले सिर्जना गर्ने भयानकता पनि कम्ती डरलाग्दो हुने छैन । त्यसकारण पनि मिडिया अध्येताहरू मूलधारका मिडियालाई सचेत गराउँदै नयाँ प्रविधिसंग तीव्ररूपमा जोडिँदै आफ्नो धर्म, नैतिकताका साथै जिम्मेवारी नर्बिसन सचेत गराउँछन् । ब्रेक्जिटको मुद्दा, अमेरिकी राष्ट्रपतीय निर्वाचन, आप्रवासी समस्या, मध्यपूर्व संकटदेखि युरोपेली युनियनमा देखिन थालेको विचलनलाई मूलधारका मिडियाले सही रूपमा केलाउन नसकेको, एकपक्षीय भएको र उनीहरूका विषयवस्तुले आम जनताको खासै प्रभाव पनि पार्न नसकेको भन्दै पछिल्लो पटक निकै आलोचना हुँदै आएको छ । मूलधारका अन्र्तराष्ट्रिय मिडियामा देखिएको विचलनको अवस्था नेपाली मिडियामा पनि कम्ती छैन । नेपाली घरेलु मुद्दाहरूमा नेपालका ठूला मिडियाले आममानिसमा पार्ने प्रभाव निकै खुम्चिँदै गएको छ । यसको मुख्य फाइदा सामाजिक सञ्जालहरूले लिएका छन् । मूलधारका मिडिया पहिलो कुरा त अझै शीघ्र प्रविधिमैत्री हुन नसकेका छैनन् । अर्को कुरा राजनीतिक तथा सामाजिक घटनाक्रमहरूलाई उनीहरूले प्रस्तुत गर्ने विषयवस्तुप्रति आममानिसको ठूलो जमात असन्तुष्ट हुँदै आएको छ । यो क्रम रफ्तारले बढ्दो छ । पछिल्लो दुई दसक नेपाली जनताले राजनीतिक वा सामाजिक रूपमा होस्, अकल्पनीय घटनाक्रमहरूको सामना गर्नुपर्यो । नेपाली नेतृत्वले आन्तरिक र बाह्य सन्तुलन मिलाउन नसक्दा निर्णय लिनेक्रममा भएका ऐतिहासिक त्रुटिदेखि त्यसको बैठानमा देखिएको समस्याले नेपालीलाई अझै पिरोलेको छ । साथै यो गतिरोध कतिसम्म जाने हो अन्योलै छ । पछिल्लो दुई दसक मात्रकै कुरा गर्ने हो भने पनि नेपाली मिडियाले धेरै नयाँ विषयमा अनुसन्धान गर्ने र त्यसलाई प्रभावकारी ढंगबाट आम मानिससमक्ष पुर्याउने दूलर्भ अवसर मिलेको थियो तर त्यसको दुरुपयोग भयो । मूलधारका मिडिया विषयवस्तुमै रमाउने र स्रोतको अपेक्षामय भएको भन्दै मिडिया अध्येताहरू चिन्तित भए । फलस्वरूप मूलधारका मिडियाले सूचना, ज्ञान, चिन्तन र बहसको शक्तिशाली स्थान गुमाउँदै गएका छन् । यसको स्थान सामाजिक सञ्जालहरूले लिने क्रम बढ्दो छ । नेपाली मिडियामा देखिएको सबैभन्दा ठूलो समस्या भनेकै प्राथमिकता आकलन गर्न नसक्नु हो । योविना त्यसपछिको कार्य प्रस्टिन सक्दैन । प्राथमिकताको सीधा सम्बन्ध राजनीतिक, सामाजिक, आर्थिक अवस्थादेखि भूराजनीतिक सन्तुलनसम्म रहेको हुन्छ । आममानिस यो सन्दर्भमा प्रस्ट हुन चाहन्छन् तर आफैं प्रस्ट नभएको मिडियाले कसरी आममानिसलाई प्रस्ट पार्न सक्छ, मूल प्रश्न यहींनेर छ । गणतन्त्र, संघीयता, धर्म निरपेक्षता, पहिचान, समावेशीलगायतका मुद्दा नेपाली माटोमा बिल्कुलै नयाँ थिए । जनआन्दोलनको अभिमतले अवरोधविहीन लोकतन्त्र खोजेको थियो । कहाँबाट यी मुद्दा आए जनता मुखामुख गर्न थाले । यी मुद्दा आफैंमा नाजायज छन् भन्न खोजिएको होइन, तर जनताका मनमा गम्भीर प्रश्नहरू खडा भएका थिए । यी मुद्दाहरू कसरी ल्याइयो, किन ल्याइयो र यसबाट मुलुक र जनताले के लाभ हासिल गर्न सक्छन् भन्ने प्रश्न जनताबाट आउनु स्वाभाविक हो । आखिर राष्ट्र भनेकै जनता । राष्ट्रिय मुद्दाहरूको उठान किन भइरहेको छ, त्यसको तात्कालीन एवं दीर्घकालीन असर के हुन सक्छ भन्ने आमजनताको चासोलाई मूलधारका मिडियाले सम्बोधन गरिदिनैपर्छ । तर यी मुद्दाबारे मूलधारका मिडियाले गम्भीर बहस चलाउन सकेनन् । जनता उल्लेख्य सूचनाबाट वञ्चित भए । पी साइनाथको शब्दमा भन्ने हो भने मिडियाकर्मीहरू ठालुहरूका सूचना प्रवाह गर्ने व्यक्ति सावित भए । मूलधारका नेपाली मिडिया धेरै महत्त्वपूर्ण राष्ट्रिय मुद्दाहरूलाई कसरी प्रवाह गर्ने सन्दर्भमा पटकपटक चुकेका छन् । त्यसमाथि अनुसन्धान र गहन रिपोर्टिङको डरलाग्दो अभाव त छँदैछ । एजेन्डा सेटिङ थ्योरीका प्रवर्तकहरू म्याक्सवेल क्याककम्ब र डोनाल्ड शा आममानिसलाई नजिकबाट अध्ययन गर्ने कार्य मिडियाले सधैं जारी राख्नुपर्नेमा जोड दिन्छन् । आममानिसले मिडियालाई हरपल नियालिरहेका हुन्छन् भन्ने उनीहरूको भनाइ छ । अब मिडियाको सिद्धान्त, मर्यादा, मूल्य, पद्धति, जिम्मेवारी साथै गर्विलो इतिहास बचाउने गम्भीर चुनौती मूलधारका मिडियामा आइपरेको छ । समयानुकूल आफैंलाई परिस्कृत गर्दै राष्ट्र र जनमतलाई केन्द्रमा राख्नुको विकल्प छैन । मिडियालाई चौथो अंगको संज्ञा दिनुको पछाडि कम्ती कारण छैन । यसभित्रको महत्त्वपूर्ण पक्ष भनेको मिडियाको सामाजिक जिम्मेवारीको प्रश्न हो । जसमा ह्रास आउने क्रमसँगै मूलधारका मिडियामाथि थरीथरीका प्रश्नहरू तेर्सिन पुग्यो । यो क्रम रोकिएको छैन । अमेरिका, युरोप हुँदै नेपालसम्मै पनि मूलधारका मिडियाको प्रभाव, भविष्य र कार्यपद्धतिलाई लिएर निकै चिन्ता गर्न थालिएको छ । नेपालको बदलिँदो परिस्थितिमा मिडियाले राष्ट्र पहिलो भन्ने मुद्दालाई प्राथमिकता दिनैपर्छ । कुन मुद्दाहरूका उठान किन भइरहेको छ, त्यसको तात्कालीन एवं दीर्घकालीन असर के हुन सक्छ भन्ने आमजनताको चासोलाई मूलधारका मिडियाले सम्बोधन गरिदिनैपर्छ । मुद्दा लथालिंग एवं छरपस्ट फालिदिएर मात्र होइन कि त्यसलाई गतिलो स्वरूपमा ढाल्न पनि मिडियाले सहयोग गर्नुपर्छ । विद्वान् रोबर्ट हचिन्सले भनेजस्तै सामाजिक उत्तरदायित्वलाई गम्भीर रूपमा मनन गरिएन भने पत्रकारिताको खास मर्म कमजोर हुन्छ । यतिखेर मुलुकको चरम संकटको अवस्थामा आममानिस पनि नेपाली मूलधारका मिडिया सतही र कम प्रविधियुक्त होइन कि उच्च जिम्मेवार, उत्तरदायी, रचनात्मक र आधुनिक छरितो प्रविधियुक्त भएको हेर्न चाहन्छन् ।"
शिथिल कार्यान्वयन र शीघ्र परिवर्तन,"नेपाल भूमि र नेपालवासीको प्रतिष्ठा प्रगतिका हेतु भनेर दिल्ली समझदारी तथा बृहत् शान्ति सहमति भएको पनि एक दसक भइसकेको छ । प्रचण्ड युद्ध काण्ड र अचम्म शान्ति खण्डको सम्मिलन भएर भाग शान्ति जय नेपालको माला भिर्दै लालबुझक्कडी तालमा घरी यता घरी उता गर्दै नेपाली राजनीति र राज्य व्यवस्थाले कोल्टे फेरेको समयावधि पनि दसै वर्ष भइसकेको छ । गणना गरी हेर्दा र यो आधुनिक उत्तरकाललाई पछाडि फर्केर हेर्दा यो अवधिमा नौवटा नयाँनयाँ सरकार बनेको र दलदलबीच अनि विविध जातजाति, वर्ग, समुदाय, क्षेत्र, वर्ण, राष्ट्रिय, अन्तर्राष्ट्रिय, स्वपक्षविपक्षबीच अनेकानेक सन्धि, सम्झौता र सहमति समझदारीहरू भएगरेको पनि देखिन्छ । त्यसैगरी यसै अवधिको पछिल्लो चरणमा कथित उत्कृष्ट संविधान जारी भएको ताजा जनादेशका निम्ति तयारी भइरहेको र नयाँ नेपालको नयाँ संरचना तथा राज्य व्यवस्थाको रेखाचित्र कोरिँदै गएको परिस्थिति पनि पाइन्छ । छिटै राज्यको पुनर्संरचना हुने छिटै सबै तह, निकाय र अंगको चुनाव हुने छिटै स्थिर राजनीतिक, सुदृढ सरकार बन्ने र छिटै आधारभूत रूपमा नेपाली जनताले शान्ति, समृद्धि एवं खुसियाली प्राप्त गर्ने भन्ने खालका अनेक वचन वाचा पनि यो बितेको दसकमा निकै सुनिएको हो । नयाँ नेपालको संविधान बनेपछि नेपाली जनजीवनको उत्थान उत्कर्षमा पुग्छ, सबैमा न्याय हुन्छ ठूलाबडाको राज र परिपाटी हटेर सर्वसाधारणको सर्वतोमुखी हित हुन्छ भनेर ठूलाठूला दलका बडाबडा नेताहरूले चित्रविचित्रका चित्ताकर्षक आशाआश्वासन तथा भावभरोसा पनि दिएको तर त्यो पुरानो एक दसक र यो नयाँ डेढ संवत्सरको दिशा दृश्यतर्फ दृष्टिपात गर्दा 'आयो आयो फुस्सा' वा 'आयो आयो गयो' कै उक्ति चरितार्थ भएको पनि धेरैलाई प्रतीत हुन्छ । गर्भकालमै तुहिन खोजेको र जन्मँदै अंगभंग झैं बनेको नयाँ नेपालको संविधानले सुधार परिष्कार र संशोधित संस्कारको पुच्छर डोलाउँदै आएको यथातथ्य खुलस्त भयो । न्वारानपछि नै नाम रूपको प्रथम परिवर्तन वा संशोधन भएको नयाँ नेपालको नयाँ संविधानले शिशुकालमै संशोधनका अरू कतिकति सिङ, पुच्छर गाँस्दै जाने हो, कुनै स्पष्ट सीमांकन नै छैन । 'परिवर्तन' समयान्तरले, विषयान्तरले परिणति एवं अनुभूतिले कालान्तरमा हुँदै जाने कुरा स्वयंमा स्वाभाविक हो । मूलतः उच्चतम, उत्कृष्ट र बहुसंख्य भनी करार गरिएको राष्ट्रको मूल विधान कार्यान्वयनको चरणमा उत्रनुपर्ने हो । तर निरन्तर भाषान्तर, विषयान्तर, क्षेत्रान्तर, वर्गान्तर र रूपान्तर भन्दै त्यसैलाई जनवादी, प्रगति वा परिवर्तन भनी ठान्नेहरूको दिमागले राज्य व्यवस्थाको स्थायित्व एवं सुनिश्चित व्यवस्थापनका हेतु परिणाममुखी कार्यान्वयनको कुनै खुलस्त शुद्धिबुद्धि दिन सकिरहेको छैन । राज्य पद्धतिका हर्ताकर्ताहरूका दिमागले दिलपूर्वक दिलदार काम गर्न नसक्दा देशको दशा दृश्य अहिले घनघोर अन्धकारभित्र रुमलिएको अवस्थामा दृष्टिगोचर हुन्छ । नेपालको दोस्रो संविधानसभाले नेपाल राष्ट्रको मूल विधिविधान भएर जे किटान गर्यो, त्यो आफ्नो ठाउँमा दृढ अडान लिएर अडिनुपर्ने हो । जब त्यसमा कुनै हलचल, विचलन, कम्पन वा अड्चन आउँछ तब त्यस्ता कुरालाई आम जनमनको चिन्तनतर्फ लगेर छिटोछिटो छिनोफानो गर्दै जानुपर्ने हो । संविधान जारी भएदेखि वर्तमानको प्रचण्ड सरकार तेस्रो हो र चारपाँच महिनापछि अर्को शेर सरकारको चौथो शृंखला सुरु हुने हो । निरन्तर सरकारको शृंखलाबद्ध रुपान्तरको यो क्रममा मूलभूत रूपमा हुनुपर्ने विधि बन्दोबस्त र राज्य पद्धति संविधानको असली कार्यान्वयन एवं सबै राज्य व्यवस्थाको संस्थागत विकास नै हो । तर विडम्बना ! संविधान कार्यान्वयनको गति शिथिल छ र परिवर्तनको प्रश्न शीघ्र अनि चरम तीव्रतर लहरमा छ । राष्ट्रसामु, कुशल राजनेतासामु र निर्धारित विधिविधानसामु मुख्य रूपले प्रस्तुत हुने विषय, व्यवहार सुनिश्चित बन्दोवस्त स्थायित्व र परिपूर्ण प्रतिपालना वा बन्दोबस्तीय कार्यान्वयन नै हो । जब त्यो फितलो हुन्छ वा जब त्यसमा बोझिलो असजिलो अवस्था खडा हुन्छ, त्यहाँनेर परिवर्तन, प्रत्युत्पादन र संशोधनका फणाहरू स्वाभाविक रूपले उत्पन्न हुँदै जान्छन् । नेपालभित्रको राजनीति र राज्य व्यवस्थाको अवस्था अहिले त्यस्तै चित्रभित्र विचित्र रूपले देख्न सकिन्छ । यसभित्र आन्तरिक र बाह्य दुवै किसिमले चलखेल हुँदै गरेका परिदृश्यहरू पनि एकपछि अर्को गरी देखिँदै गएका छन् । जुन कुरा जुन बेलामा 'शीघ्र' हुनु हुँदैनथ्यो त्यो बेला त्यतिखेर त्यो कुरामा निकै विवेक विचार हुनुपथ्र्यो । अनि जुन बेला जे विषय शिथिलता हुनुहुन्थेन, त्यतिखेर त्यसमा तीव्रता शीघ्रता तथा परिपूर्णता वा सम्पन्नता हुँदै जानुपर्ने हो । तर नेपालको राजनीति, राजनीतिक नीति निर्धारण तथा राज्य व्यवस्थागत प्रबन्ध परिपाटीमा त्यसको ठीक विपरीत प्रक्रियागत प्रणाली निकै चलनचल्तीमा रहिआएको छ । यही भएर यहाँ अहिले सबैतिर अलमल्लको, अचम्मको अनि पछुतोको परिणति खडा भएर ठडिएको छ । नेपालमा जतिखेर नयाँ संविधानको खाका कोरिँदै थियो, त्यतिखेर आम जनसाधारणको मतअभिमत, राय, सुझाव लिने, बुझ्ने प्रावधान पनि थियो । तर त्यो काम यति शीघ्र, यति तीव्र र यति विचित्र नमुनाका रूपमा गरिटोपले झैं गरियो, त्यो त्यतिखेर त्यस रूपमा नहुनुपर्ने कुरा थियो । राष्ट्रको समाज, सामाजिक स्वरूप कस्तो रहने, राष्ट्रका क्षेत्रगत तह र निकायको व्यवस्थापन केकसरी गर्ने, अनि धर्म, शासकीय स्वरूप स्रोतसाधनको प्रयोग परिचालन केकसरी गर्नेगराउने भन्ने विषयको निर्धारण गर्दा पनि दूरगामी सोच राख्नुपर्ने हो । त्यसैगरी आम जनताले स्विकार्ने र तमाम जनमतले मञ्जुर गर्ने विषय सन्दर्भ केकस्तो हुनुपर्ने भन्नेमा जनमतसंग्रह गर्ने विषयमा हतारहतारको लतरपतर नहुनुपर्ने हो । तर जेजे कुरा शिथिल तवरले मिहीन ढंगले र सोचविचारले हुनुपथ्र्यो त्यो त्यसो नभई शीर्घकारी भयो, अनि अहिले जुन अशीघ्र हुनुपथ्र्यो, त्यसमा शीघ्रता तथा जेजेमा तीव्रता हुनुपर्ने हो, त्यसमा शिथिलता आयो । विद्यमान नेपालको सामाजिक एवं धरातलीय भौगोलिक हिसाबले त्यही कुरा नै विडम्बनाको विस्मयकारी विषय बन्न पुग्यो । अनेक खाले आक्रमण, प्रत्याक्रमण, आरोपप्रत्यारोपबाट गुज्रिँदै एक दसकभन्दा लामो समय राजनीतिक संक्रमणको चरणबाट गुज्रिएको हाम्रो मुलुकलाई सही स्वरूप दिनु छ, यहाँ स्थिरता स्थायित्व र खुलासा चाहिएको छ अनि सबैसबै क्षेत्रमा विकसको गतिलाई तीव्रतर लैजानु छ । यसनिम्ति बने बनाइएका केन्द्रीय एवं स्थानीय विधि व्यवस्थापनको समुचित कार्यान्वयनको खाँचो छ । यसमा शिथिल हुनु भनेको राष्ट्र र राष्ट्रिय समाजलाई अझै थिलथिलो पार्नु हो । अनि थप परिवर्तन थप संशोधन र नूतन उद्वेगमा तथा दबाब प्रभावमा शीघ्र, तीव्र नीति निर्धारण गर्दै जाने कुरा पनि भविष्यमा निम्ति अनिष्टकारी नै हो । त्यसैले आत्मनाशी र आत्मघाती हुनेमा न शिथिलता बञ्छित हुन्छ, न त शीघ्रताको कुनै औचित्य रहन्छ भन्ने विषयमा यतिखेर हाम्रो मन, वचन र क्रियाकर्म समुचित रूपले संलग्न हुनुपर्छ । हतार छैन । अझै विचारको बेला छ । कतिपय राष्ट्रिय सवाल, उत्पन्न कतिपय अहं प्रश्न र मूलभूत विषयविशेषलाई उसै उछाल्दै, उछित्तो काट्दै, हतारिएर, हठात् निर्णय लिनु यतिखेर उचित हुँदैन । त्यस्ता विषय, सवाललाई दुनियाँदार कुन रूपमा लिन्छन्, उनीहरू के भन्छन् र के गर्दा हाम्रो मौलिकता, भौगोलिकता, प्रतिष्ठा, सामथ्र्य र मनोभावनाको संरक्षा हुन्छ, त्यसतर्फ हाम्रो आउँदो कदम अघि बढ्नुपर्ने देखिन्छ । शीघ्रकारी परिवर्तन र शिथिलतम् क्षीणकारी विलम्बपनले हामी गन्तव्यमा पुग्न सक्दैनौं । सत्ता शिखरका र त्यस बाहिरका सबै जिम्मेवारबाट त्यस प्रकारको विवेकयुक्त दूरदर्शी सोच चाहिएको छ यतिखेर ।"
पाँचौं प्रदेशको विखण्डन: कुरा त्यहींसम्म मात्र सीमित रहने छैन,"अहिले सरकारले संविधान संशोधन विधेयक संसद्मा दर्ता गराएपछि त्यो राष्ट्रिय चर्चा र सामान्यतः देशव्यापी र विशेषतः पाँच नम्बर प्रदेशमा व्यापक आन्दोलनको विषय बनेको छ । त्यो विधेयकले नागरिकता र भाषासम्बन्धी नीतिलाई अरू खुकुलो बनाउनेछ र राष्ट्रिय सभामा मधेसवादीहरूको बहुमत बनाउन उनीहरूलाई अरू मद्दत पुर्याउनेछ । तर त्यो विधेयकको मुख्य र सबैभन्दा विवादास्पद र आपत्तिजनक राष्ट्रघाती पक्ष पाँच नम्बर प्रदेशको विखण्डन नै हो । रूपले हेर्दा त्यो सामान्य प्रादेशिक विषयजस्तो देखिन्छ, तर सारमा त्यसले राष्ट्रिय महत्त्व राख्छ र त्यसका दुरगामी दुष्परिणाम हुनेछन् । त्यो विधेयकको तात्कालिक उद्देश्य पाँच नम्बर प्रदेशका तराईका जिल्लालाई अलग गरेर बेग्लै मधेस प्रदेश बनाउनु हो । त्यसरी त्यो प्रदेशको निर्माणले पहाडबाट अलग गरेर तराईमा बेग्लै प्रदेशहरूको निर्माण गर्ने सिलसिलामा जसरी दुई नम्बर प्रदेशको निर्माण गरियो, त्यो सिलसिलालाई अरू एक कदम अगाडि बढाउनेछ । भारत, नेपाली कांग्रेस वा मधेसवादीहरूले प्रचण्डलाई उधारोमा प्रधानमन्त्री बनाएका होइनन् । त्यसको बदलामा उनीहरूलाई हातहातै र नगद प्रतिफल चाहिन्छ । उनको प्रधानमन्त्री बनिरहने अवधि पनि लामो छैन । त्यसैले उनको प्रधानमन्त्रीको अल्पअवधिमै उनीबाट उनीहरूले काम लिन चाहन्छन् । उनीहरूको त्यो आवश्यकता पूरा गर्न नै प्रचण्डले वर्तमान संशोधन विधेयक संसद्मा दर्ता गराएका हुन् । प्रचण्डले उनीहरूको काम नगरिदिएमा उनीहरूले उनलाई दिएको समर्थनसमेत फिर्ता लिने धम्की दिएका छन् । मधेसवादीद्वारा समर्थन फिर्ताको अर्थ प्रकारान्तरले भारतले पनि समर्थन फिर्ता गर्नुहुनेछ । त्यसैले प्रचण्डका अगाडि छिट्टै त्यो संशोधन विधेयक दर्ता गर्नु आवश्यक हुन गयो । तर स्पष्ट छ । त्यो विधेयक भारत वा मधेसवादीहरूको पूरै आवश्यकताअनुसार छैन । त्यो कुराले यसको पनि संकेत गर्दछ, प्रचण्डले जुन कदम उठाइरहेका छन्, त्यसबाट साँच्चिकै राष्ट्रघात हुने त होइन ? त्यसबारे उनका मनमा केही हिच्किचाहटको भावना पनि छ । अर्को शब्दमा उनमा देशभक्तिको भावना वा देश र जनताप्रतिको जिम्मेवारीको भावना पूरै समाप्त नभइसकेको संकेत पनि त्यो विधेयकले दिन्छ । त्यसैले उनले त्यो विधेयकमा मधेसवादीका सबै माग सामेल गरेका छैनन् । यो सम्भावना पनि अस्वीकार गर्न सकिन्न, केही महिनाभित्र प्रधानमन्त्री पदबाट हटेपछि पुनः उनीभित्र दबेर बसेको देशभक्तिको भावना पुनः जागेर आउने त होइन ? त्यो बेला उनले पुनः आफ्नो गल्तीबारे आत्मालोचना गर्ने त होइनन् ? जे होस्, अहिलेको संशोधन विधेयकमा भारत वा मधेसवादीहरूले प्रस्तुत गरेका सबै माग समेटिएका छैनन् । त्यसैले मधेसवादीहरू त्यो विधेयकलाई पूरै समर्थन गर्न तयार भएका छैनन् । उनीहरूले संसद्मा त्यसको विरोध गर्नेसमेत बताएका थिए । तर त्यसबारे भारतीय सरकारले बढी व्यावहारिक (? ) दृष्टिकोण अपनाएको छ पाएको जति लिइहाल्ने र बाँकीका लागि प्रयास जारी गर्दै जाने । त्यही नीतिअनुसार भारत सरकारले त्यो विधेयकलाई स्वागत गरेको छ । भारतीय दूतावासले सबै मधेसवादी नेताहरूलाई बोलाएर विधेयकबाट जेजति प्राप्त हुन्छ, त्यसलाई सुदृढ र समर्थन गर्न निर्देशन पनि दिएको छ । संविधान संशोधन विधेयकले प्रचण्डलाई अप्ठ्यारो अवस्थामा पुर्याएको छ । उनले यो पनि बताएका छन्, त्यो विधेयक पारित नभएमा उनले प्रधानमन्त्री पदबाट राजीनामा दिनेछन् । अर्कोतिर, त्यो विधेयक पारित हुन पनि धेरै कठिन छ । मधेसवादीहरूले पनि उनलाई पूरा समर्थन नगरेकाले उनको कठिनाइ बढेको छ । उनीहरूलाई मेचीदेखि कन्चनपुरसम्म पूरै तराई चाहिएको छ । पाँच नम्बर प्रदेशका तराईका पाँच जिल्ला उनीहरूको आवश्यकताका तुलनामा धेरै कम छन् । सरकारको आशाको विपरीत पाँच नम्बर प्रदेशका जनता व्यापक रूपमा त्यो विधेयकविरुद्ध उत्रे । त्यति मात्र होइन, स्वयं सत्ता पक्षका, माओवादी केन्द्र र कांग्रेसका सांसदहरू, उनीहरूका आमकार्यकर्ता र समर्थकहरू पनि खुलारूपले त्यो संशोधनविरुद्ध उत्रे । प्रचण्डले बारम्बार कुनै पनि अवस्थामा त्यो विधेयक फिर्ता नलिने बताएका छन् । तर अब यो करिबकरिब निश्चित भइसकेको छ कि त्यो विधेयकको पक्षमा दुईतिहाई बहुमत प्राप्त गराउन उनका लागि सम्भव देखिन्न । त्यो विधेयक पारित हुन सक्दैन भन्ने शेरबहादुर देउवाले पनि बुझेका छन् । त्यसैले उनले त्यो विधेयकलाई मतदानमा लैजानुपर्नेमा जोड दिइरहेका छन् । त्यसका पछाडि उनको यो दृष्टिकोणले काम गरेको बुझ्न गाह्रो पर्दैनः संसद्ले विधेयकलाई अस्वीकार गरेपछि आफ्नो घोषणाअनुसार प्रचण्डले तुरुन्त राजीनामा दिनेछन् र त्यसपछि उन (शेरबहादुर) लाई छिट्टै प्रधानमन्त्री बन्ने अवसर प्राप्त हुनेछ । प्रचण्डको योजनाअनुसार पाँच नम्बर प्रदेशको विखण्डन भयो भने पनि कुरा त्यहीँसम्म सीमित रहने छैन । त्यो कार्य सम्पूर्ण तराईमा पहाडी भूभागलाई अलग गरेर मधेस प्रदेश बनाउने योजनाको अंग मात्र हुनेछ । त्यसरी पाँच नम्बर प्रदेशको समस्या खालि एउटा प्रादेशिक समस्या नभएर एउटा राष्ट्रिय समस्या हो । त्यसकारण पाँच नम्बर प्रदेशलाई विखण्डन गर्ने योजना असफल पार्न राष्ट्रिय दृष्टिले नै निर्णयात्मक महत्त्वको कार्य बन्न गएको छ । मधेसको समस्या वा देशको राजनीतिलाई हामीले अहिले प्रस्तुत भएको संविधान संशोधन विधेयक वा पाँच नम्बर प्रदेशको विखण्डनको सीमाभन्दा माथि उठेर हेर्नुपर्ने आवश्यकता छ । अहिलेको विधेयक संसद्बाट पारित भयो भने त्यसका गम्भीर दुष्परिणाम हुनेछन् । त्यसको परिणामस्वरूप खालि पाँच नम्बर प्रदेशको मात्र विखण्डन हुने छैन । त्यसले प्रथम चरणमा सम्पूर्ण तराईमा पहाडी भूभागबाट अलग गरेर मधेस प्रदेश निर्माणको लागि आधार तयार पार्नेछ । त्यसको परिणाम कति दूरगामी हुनेछ ? कसैले पनि सजिलैसित अन्दाज गर्न सक्छ । अर्कोतिर त्यो विधेयक फिर्ता लिइयो वा पारित भएन भने पनि भारतको विस्तारवादी नीति वा मधेसवादीका कारणले देशको राष्ट्रियता, सार्वभौमिकता र अखण्डतामा जुन गम्भीर खतरा उत्पन्न भएको छ, त्यसको अन्त्य हुने छैन । मधेसवादीहरूले दुवै अवस्थामा तराईलाई नेपालबाट अलग गराउने आफ्नो प्रयत्न जारी राख्न सक्नेछन् । त्यो संशोधन विधेयक पारित भएमा उनीहरूले त्यो प्रक्रिया अगाडि बढाएर तराईलाई नेपालबाट अलग वा स्वतन्त्र बनाउन प्रयत्न गर्नेछ । त्यो विधेयक पारित नभएमा मधेस नेपालबाट अलग हुने धम्की दिन थालेका छन् । त्यस प्रकारको पृष्ठभूमिमा भारतीय विस्तारवाद वा मधेसवादीका कारणले उत्पन्न खतरालाई सबै देशभक्त नेपाली र राजनीतिक शक्तिहरूले गम्भीर रूपले लिनुपर्नेछ । तराईका मधेसी र थारू देशभक्त छन् र उनीहरू नेपालको कुनै पनि प्रकारको विघटनविरुद्ध छन् । तर मधेसवादीहरूले स्पष्ट रूपले नै भारतीय विस्तारवादी स्वार्थ पूरा गर्ने काम गरिरहेका छन् । हाम्रो नीति तराईका मधेसी र थारू जनतासित घनिष्ट र मैत्रीपूर्ण सम्बन्ध सुदृढ पार्ने र मधेसवादीका पृथकतावादी नीतिहरूविरुद्ध सम्झौताहीन संघर्ष गर्ने हुनुपर्छ । मधेसवादीहरूप्रति देशका प्रमुख राजनीतिक शक्ति वा सरकारहरूले अपनाएका सम्झौतापरस्त नीतिहरूका कारणले देशको राष्ट्रियतामा बारम्बार गम्भीर प्रकारको आँच पुग्ने गरेको छ । त्यही क्रममा नेपालमा संघीयता अपनाइयो । त्यसको परिणामस्वरूप झन्पछि झन् देशमा जातीय र क्षेत्रीय विग्रह तथा राष्ट्रिय विखण्डनको स्थिति सिर्जना हुँदै गइरहेको छ । नागरिकतासम्बन्धी नीतिलाई झन्पछि झन् उठाएर वा खुकुलो पार्दै लगिएको छ, जसको परिणामस्वरूप ठूलो संख्यामा भारतीयहरू नेपालको नागरिक बन्ने प्रक्रिया तीव्र गतिले अगाडि बढिरहेको छ । दुई नम्बर प्रदेशको निर्माण पनि भारतीय दबाब वा मधेसवादीहरूप्रतिको सम्झौतापरस्त नीतिकै परिणाम हो । अहिले प्रस्तुत संशोधन विधेयक पनि त्यही दिशातिर लक्षित छ । त्यो विधेयक पनि मधेसवादीहरूको आवश्यकतानुसार नभएकाले त्यसलाई परिमार्जन गर्ने कुरा उठिरहेको छ । 'परिमार्जन' को अर्थ अरू बढी राष्ट्रघात हुनेछ । अहिले प्रचण्ड आफ्नो सम्पूर्ण राजनीतिक प्रतिष्ठालाई वा भविष्यलाई दाउमा लगाएर प्रधानमन्त्री बनेका छन् । यो कार्यबारे स्वयं प्रचण्डले नै आत्मचिन्तन गर्नुपर्नेछ त्यसरी प्रधानमन्त्री बन्न उनी किन तयार भए ? उनले यो कुराप्रति थोरै पनि ध्यान दिएको पाइन्न उनको त्यस प्रकारको कदम देश र स्वयं राजनीतिक भविष्यको लागि पनि कति धेरै आत्मघाती सावित हुनेछ ? त्यसले उनमा गम्भीर प्रकारको राजनीतिक अपरिपक्वता र अदूरदर्शिता भएको पनि बताउँछ । प्रचण्ड वा उनीहरूको संगठनका नेताकार्यकर्ताहरूले यसबारे गम्भीर प्रकारले पुनर्विचार गर्नुपर्नेछ । प्रचण्डले आफ्ना गत कालका कयौँ गल्तीबारे आत्मालोचना गरेको लामो सूची छ । अहिलेको कदमबारे पनि उनले कहिले आत्मालोचना गर्नेछन् ? समय छँदै वा देशलाई र उनलाई पनि धेरै क्षति पुगिसकेपछि ? वा क्षतिको पूर्ति हुनै नसक्ने अवस्थामा पुगेपछि मात्र ? पहिले मधेवादीहरूको नारा थियो मधेस एक प्रदेश । पाँच नम्बर प्रदेशको समस्या खालि एउटा प्रादेशिक समस्या नभएर एउटा राष्ट्रिय समस्या हो । त्यसकारण पाँच नम्बर प्रदेशलाई विखण्डन गर्ने योजना असफल पार्न राष्ट्रिय दृष्टिले नै निर्णयात्मक महत्त्वको कार्य बन्न गएको छ । तर पश्चिम तराईमा थारूहरूले आफ्नो लागि बेग्लै प्रदेशको माग गरेपछि उनीहरूले दुई प्रदेशको कुरा गरिरहेका छन् । त्यसरी पहाडबाट अलग गरेर दुई प्रदेश बनेपछि उनीहरूको आगामी कदम हुनेछ तराईलाई नेपालबाट अलग गराउने । त्यसका साथै उनीहरूले जनसंख्याका आधारमा मात्र निर्वाचन क्षेत्रहरूको निर्धारण, उदार नागरिकता नीति, अंगीकृत नागरिकतालाई वंशज नागरिकसरह सबै उच्च संवैधानिक पदहरूमा पुग्ने अधिकारसमेतमा जोड दिइरहेका छन् । त्यसका पछाडिको उनीहरूको उद्देश्य हो, संसद्मा आफ्नो बहुमत गराउने र सबै उच्च संवैधानिक पदहरूमा पुग्ने बाटो खोल्नु । त्यसपछि सिक्किमको संविधानसभाले बहुमतद्वारा भारतमा मिल्नको लागि निर्णय गरेजस्तै नेपाललाई भारतमा मिलाउन निर्णय गर्न पनि उनीहरूलाई कुनै गाह्रो पर्ने छैन । त्यसैले उनीहरूले त्यस प्रकारको संशोधन प्रस्तावको कार्यान्वयनमा धेरै जोड दिइरहेका छन् । मधेसवादीहरूले उनीहरूका माग पूरा नभएसम्म संविधान कार्यान्वयन गर्न वा कुनै पनि प्रकारको चुनाव हुन नदिने धम्की दिइरहेका छन् । त्यसरी स्थिति कस्तो तयार भएको छ भने या त नेपालले पूरै भारतीय विस्तारवाद वा मधेसवादीहरूका अगाडि आत्मसमर्पण गर्नुपर्नेछ, जसको अर्थ हुनेछ नेपालको राष्ट्रियतासमेतको आत्मसमर्पण वा देशको राष्ट्रियता, सार्वभौमिकता, अखण्डता तथा गणतन्त्र र धर्म निरपेक्षतासमेतको रक्षाको लागि अगाडि बढ्नुपर्नेछ । सामान्यतः नेपालको राजनीतिलाई विशेषतः संविधान संशोधनको समस्यालाई ठीकसित बुझ्न मधेसवादीहरूको राजनीतिक चरित्र र भूमिकालाई सही प्रकारले बुझ्नुपर्नेछ । उनीहरूले आफूलाई मधेसी वा थारू जनताका प्रतिनिधिका रूपमा प्रस्तुत गर्दैछन् । तर वास्तवमा उनीहरूले तराईका मधेसी वा थारू जनताको होइन, भारतीय विस्तारवादका स्वार्थहरूको प्रतिनिधित्व गर्दछन् । आफ्नो त्यस प्रकारको चरित्रअनुसार नै उनीहरूले भारतको नेपालप्रतिको विस्तारवादी स्वार्थ पूरा गर्न भूमिका खेल्दै आएका छन् । त्यही नीतिअनुसार नै भारतले अगाडि सारेको संविधानमा संशोधनको प्रस्ताव पूरा गराउन पनि उनीहरूले आन्दोलन गर्ने गरेका छन् । तराईका मधेसीसहित त्यहाँका शोषित जनताका माग पूरा गराउन वा उनीहरूमाथि हुने सामन्ती शोषण र उत्पीडन अन्त्यको लागि कम्युनिस्ट पार्टीले लामो समयदेखि संघर्ष गर्दै आएको छ । त्यस सिलसिलामा तराईमा चलेका किसान आन्दोलनको लामो पृष्ठभूमि छ । तर मधेसवादीहरूको तराईका शोषित, उत्पीडित जनताका मागसित टाढाको पनि सम्बन्ध छैन । उनीहरूले भारतीय विस्तारवादी स्वार्थ र तराईका ठूला जमिनदारहरूको सामन्ती स्वार्थहरूको प्रतिनिधित्व गर्छन् । त्यसैले उनीहरूको मुख्य प्रयत्न तराईका जनतामाथिको सामन्ती शोषणको अन्त्य गर्ने होइन, त्यसलाई अरू मजबुत पार्ने नै हुन्छ । उनीहरूले प्रारम्भदेखि नै पृथकतावादी नीतिमा जोड दिँदै आएका छन् । उनीहरूको त्यस प्रकारको नीति वा भूमिकाबाट देशलाई बचाउन सबै देशभक्तका बीचमा उच्च प्रकारको सतर्कता र ऐक्यबद्धता आवश्यक छ । मधेसवादीभन्दा बेग्लै मधेसी वा थारू जनतामा उच्च प्रकारको देशभक्तिको भावना छ । २०७० को संविधानसभाको चुनावमा उनीहरूले ठूलो मात्रामा पृथकतावादी मधेसवादीविरुद्ध मतदान गरेको र सप्तरीको तिलाथीमा नेपालको सीमा रक्षाको लागि मधेसीले गरेको संघर्षसमेतका उदाहरणबाट पनि त्यो प्रस्ट भएको छ । हामीले तराईमा मधेसी र थारू जनता तथा मधेसवादीहरूका बीचमा भएको त्यो आधारभूत प्रकारको भिन्नतालाई सधैँ ध्यानमा राख्नुपर्छ ।"
लज्जाविहीन राजनीति,"'घुमीफिरी रुम्जाटार' ओखलढुंगाको रुम्जाटार गाउँको भौगोलिक सुन्दरता र जताबाट हेरे पनि रुम्जाटार देखिने हुँदा स्थानीय जनताले उखानको रूपमा यसको प्रयोग गर्ने गर्छन् । घुमीफिरी रुम्जाटार वर्तमान राजनीतिको पनि यथार्थ बिम्ब बनेको छ । संविधानअनुसार २०७४ माघ ७ भित्र स्थानीय, प्रान्तीय र केन्द्रीय संसद्को निर्वाचन भइसक्नुपर्नेछ । दलहरूबीचको विवाद हेर्दा अबको १३ महिनाभित्र यी तीनै तहको चुनाव सम्भव देखिँदैन । ठूला तीन दल मिले भने पनि मधेसी दलहरूसँग कुरा मिल्ने सम्भावना झन्झन् क्षीण हुँदै गएको छ । संविधान संशोधनको विरोधमा रहेको एमालेलगायतका दलहरू पनि झन् कठोर भएका छन्, संशोधन हुन नदिनमा । मधेसी दलहरूको माग सम्बोधन गर्न सरकारद्वारा संसद्मा प्रस्तुत विधेयकबाट मधेसी मात्र होइन, प्रदेश नम्बर ५ मा व्यापक जनअसन्तुष्टि ल्याएको छ । सरकारले प्रदेश नम्बर ५ टुक्र्याउने गरी संविधान संशोधनको निर्णय गर्ना साथ सामाजिक सञ्जालमा यो यसरी भाइरल भयो । पाल्पा, गुल्मी, अर्घाखाँची, प्युठान, रूपन्देही, कपिलवस्तु र रोल्पाका जनता विद्रोहमा उभिए । यो विरोध कुनै दलविशेषको नभई सर्वसाधारण जनताको स्वतस्फूर्त आक्रोशको रूपमा प्रस्फुरण भयो । आन्दोलनको कुरा गर्ने मान्छेसँग बीपी कोइराला बारम्बार भन्ने गर्नुहुन्थ्यो, 'मैले जहिले पनि आन्दोलनको निर्णय लिँदा जनताको नाडी छाम्ने गरेको छु । जनताको नाडीको धड्कनअनुसार म कार्यक्रम तय गर्छु ।' हाल बुटवल, गुल्मी र पाल्पा आदि जिल्लामा भइरहेको बन्द र विशाल असन्तुष्टिको जनसागर हेर्दा जनताको नाडी यतिबेला तातेर आएको छ । धड्कन बढेको छ । यस्तो अवस्थामा राजनीति गर्ने कुनै पनि व्यक्ति वा दल आन्दोलनबाट अलग रहन सक्दैन । जो अलग रहन्छ, त्यो जनताको मनबाट सदाका लागि फ्याँकिन्छ । अहिले त्यो क्षेत्रमा जनता अघिअघि र दलका नेताकार्यकर्ता पछिपछि छन् । बुटवल, गुल्मी र पाल्पाको विरोधले जनसाधारणलाई ०६२६३ को जन आन्दोलनको स्मरण गराएको छ । आन्दोलन जति लम्बिँदै जान्छ, आन्दोलनमा ऐंजेरु पनि उम्रन थाल्नेछन् । यो आन्दोलनको चरित्र नै हो । हिजोसम्म मधेसी मोर्चासँगसँगै रहेको लिम्बुवान मुक्ति मोर्चाले पूर्वका नौ जिल्ला अचानक बन्द गरेर त्यो संकेत दिइसकेको छ । एकातिर २०७४ माघ ७ भित्र चुनाव गराइसक्नुपर्ने संवैधानिक बाध्यता र अर्कोतर्फ अहिले प्रमुख तीन दल कांग्रेस, एमाले र माओवादी केन्द्रबीचको बेमेल र मधेसी दलको माग हेर्दा जसरी पनि संविधान कार्यान्वयन गर्ने भनी स्थानीय निकाय चुनाव गराउने विषयमा दलहरू अनौपचारिक रूपमा सहमत देखिएका छन् । 'नहुनु मामाभन्दा कानु मामा निको' भने झैं चुनाव नै नहुनुभन्दा स्थानीय निकाय चुनाव हुँदा मधेसकेन्द्रित दललाई पनि जनमत बुझ्ने अवसर हुनेछ । स्थानीय निकाय चुनाव भयो भने मधेसी मोर्चाभित्रकै एउटा घटक सद्भावना पार्टीका महामन्त्री मनिश सुमनले बारम्बार उठाएको पहिले संसद्को चुनाव हुनुपर्छ भन्ने माग सम्बोधनको बाटो खोल्नेछ । स्थानीय निकाय चुनावको प्रसंगमा मधेसी मोर्चाले उठाएको स्थानीय निकायको निर्वाचन दलविहीन हुनुपर्छ भन्ने विषय विशेष मननीय छ । दलीय राजनीतिले जुन विकृति र विसंगति ल्याएको छ, त्यस दृष्टिबाट यो महत्त्वपूर्ण विषय हो । हिजोको पञ्चायत निर्दलीय मात्र होइन, निरंकुश पनि थियो । जनताका मौलिक अधिकार खोसिएका थिए । आजको निर्दलीयतामा जनता अधिक मुखरित बन्नेछन्, आफ्नो हक र अधिकार स्थापित गर्न । दलहरू र आम सर्वसाधारण पनि बेखुसी हुनुपर्ने कुनै कारण देखिँदैन । स्थानीय निकाय दलगत नहुँदैमा हिजोको पञ्चायतजस्तो जनताका मौलिक हक अधिकारविहीन हुने छैन । आखिरमा भारतमा पनि ग्राम पञ्चायतको चुनाव दलविहीन नै हुने गरेको छ । वर्तमान संविधानको अक्षर र भावना हेर्ने हो भने पुनर्संरचना आयोगले तयार गर्ने प्रतिवेदनअनुसार स्थानीय तहको चुनाव हुनुपर्ने हो । तर जनसंख्याको झन्डै ५० प्रतिशत भाग ओगट्ने मधेसका आठ जिल्लामा पुनर्संरचना आयोग पुग्नै सकेन । त्यहाँबाट प्रतिनिधित्व गर्ने सांसदहरूसँग आयोगले छलफल गर्दा पनि एउटा टुंगोमा पुग्न नसकेपछि संविधानको भावना र अक्षर यसै धुमिल हुन गएको छ । पुनर्संरचना आयोगको सट्टा स्थानीय निकायको निर्वाचन भनेको मृत्युशड्ढयामा पुगेको बिरामीलाई चिकित्सकले 'शक ट्रिटमेन्ट' गरेजस्तै हो । खतरा मोलेर ट्रिटमेन्ट गर्दा बिरामी बाँचिहाल्छ कि ? भनेर गरिने खतरनाक उपाय हो यो । ०७४ माघ ७ गतेभित्र तिनै तहको चुनाव भएन भने विश्वको सर्वोत्कृष्ट भनी दाबी गरिएको संविधानले स्वतः मृत्युवरण गर्नेछ । त्यसपछि यो संविधानलाई कुनै डाक्टर वा कम्पाउन्डरले बचाउन सक्ने छैनन् । हाम्रो नीतिशास्त्रमा पनि भनिएको छ 'सर्वनाशे समुत्पन्ने अर्धंत्यजन्ति पंडिता' सम्पूर्ण विनाश हुनुभन्दा बुद्धिमानहरूले आधा छोडेरै भए पनि विनाशबाट बचाउँछन् । मुलुकमा जनताले चुनेका कुनै निकाय नहुनुभन्दा जनताले चुनेको स्थानीय निकायका प्रतिनिधिमार्फत काम हुनु उपयुक्त हुनेछ । बाहिर नभने पनि स्थानीय विकास मन्त्रालयले भित्रभित्रै स्थानीय निकायको चुनाव तयारी गरेको अहिले देशव्यापी रूपमा गाउँ परिषद्को बैठक भइरहेछ । गाउँपालिका वा नगरपालिकाको चुनाव गर्ने हो भने गाउँ परिषद् गर्नुको कुनै तुक छैन । स्थानीय निकाय भएको भए भूकम्पपीडित जनताको यो बिचल्ली हुने थिएन । जनताको दैनिक पहुँचमा जनताप्रति जवाफदेही निकाय हुँदो हो त पीडित जनताले यो हदसम्म दुःख पाउने थिएनन् । जनताबाट निर्वाचित सांसद पीडित जनताको पक्षमा बोल्दैनन् । जनताले कहाँ जाने र कोसँग पीडा पोख्ने ? दुई वर्ष हुन लाग्यो भूकम्प गएको अहिलेसम्म तीन प्रतिशतले मात्र घर बनाएका छन्, बाँकी ९७ प्रतिशत पाल र टिनको छानामुनि जीवन गुजारा गर्न बाध्य छन् । सरकारको नालायकीपन र पुनर्निर्माण प्राधिकरणका 'बाबुहरू' को जनताप्रतिको संवेदनहीनताले जनता पिल्सिएका छन् । खटाइएका प्राविधिकहरू प्राधिकरणले सहयोग गरेन भन्दै आन्दोलनमा उत्रेका छन् । कत्रो विडम्बना ! गरिब नेपाली जनतालाई सित्तैमा दिन भनी मित्रराष्ट्रले दिएको तेल खान नहुने गरी सडेको छ, चामल सरकारी गोदाममा ढुसी परेर थन्किएको छ । विदेशीले दिएको अनुदान र ऋण गरिब नेपाली जनताको हितको निम्ति खर्च नभएर दाताहरू चित्त दुखाएर बसेका छन् । तिनै पीडित जनताको मतबाट चुनिएर आएका माननीय सांसदहरू यसमा मौन छन् । भूकम्पपीडितमध्ये केकतिले सहयोग पाए पाएनन् ? यो दुई वर्षमा एक दिन पनि संसद्मा छलफल भएन । राजनीति लज्जाविहीन भएपछि त्यो नांगो हुन्छ । अहिले नेपालमा लज्जाविहीनहरूको नांगो नाच चलेको छ । स्थानीय तहको ठाउँमा स्थानीय निकाय चुनाव हुनु भनेको वर्तमान संविधान असफलताको बाटोतर्फ जानु हो । संविधानअनुसार राष्ट्रिय सभा गठन हुन स्थानीय तह नगरपालिका र गाउँपालिकाका प्रमुख र उपप्रमुखले चुनेका व्यक्ति राष्ट्रिय सभाका सदस्य हुनेछन् जब स्थानीय तह नै गठन हुँदैन भने राष्ट्रिय सभा गठन हुने कसरी ? यदि स्थानीय निकायका प्रमुख, उपप्रमुखलाई राष्ट्रिय सभा सदस्य निर्वाचन गर्ने मतदाता बनाउने हो भने संविधान संशोधन हुनुपर्नेछ, अहिले एउटा प्रदेश टुक्र्याउने गरी संशोधन गर्न खोज्दा यो हालत भएको छ भने व्यवस्थाको आधारभूत तहमा नै परिवर्तन गर्दा के त्यो सम्भव होला ? आफ्नो राजनीतिक अभीष्ट पूरा गर्न एमाले एकातिर आन्दोलनमा उत्रेको छ भने त्यसको ठीक विपरीत कोणबाट मधेसवादी दल आन्दोलनमा छन् । दुवै आन्दोलनको तारो संविधान भएको छ । एमाले र मधेसवादी दलहरू एउटा ठाउँमा नउभिने हो भने संविधान कागजको खोस्टा मात्र रहनेछ । यो समस्या नआएको भए पनि अहिलेको संविधान लागू हुन कठिन छ । अहिले प्रस्ताव गरिएका सातवटा प्रदेश आर्थिक रूपमा धान्न कठिन हुने अर्थविद्हरूले दिएको चेतावनीप्रति नेताहरूले ध्यान दिएका छैनन् । प्रदेश बनेपछि प्रशासनिक खर्च ह्वात्तै बढ्नेछ । कतिपय प्रदेशको आयले प्रशासनिक खर्च धान्नै मुस्किल पर्नेछ भने विकास निर्माणका काम गर्न केन्द्रको सहायतामा निर्भर रहनुपर्नेछ । केन्द्रले नै विकास निर्माणका काम जिम्मा लिने हो भने त्यस्तो संघीयता कसरी चल्ला ? संविधान संविधानवादको आधारमा नबनाई विभिन्न राजनीतिक दलहरूको स्वार्थमा सम्झौता गरी बनाइएकाले यो एक कुरूप संविधान आएको छ । एकातिर समाजवादउन्मुख भनिएको छ भने अर्को धारामा खुला अर्थतन्त्रको कुरा गरिएको छ । विश्व प्रसिद्ध संविधानविद्हरूले यसमा राखिएका मौलिक अधिकार हेरेर व्यंग्य गरेका छन् । यो संविधान लागू भयो भने नेताहरूले भनेजस्तै यो विश्वको सर्वोत्कृष्ट संविधान नै हुनेछ र अन्य प्रजातान्त्रिक राष्ट्रहरूका निम्ति पनि नेपालको संविधान अनुकरणीय बन्नेछ । तर हर कुरामा भागबन्डा खोज्ने आजको नेपालको राजनीतिक यथार्थको धरातल हेर्ने हो भने यो संविधान लागू हुन सक्ने स्थिति देखिँदैन । राजनीतिमा लज्जा भए भने त्यो कति विकृत हुन्छ भन्ने कुराको प्रमाण हो एमाले र माओवादी केन्द्रको अग्रसरतामा अख्तियार दुरुपयोग अनुसन्धान आयोगका प्रमुख लोकमान कार्कीविरुद्ध संसद्मा दर्ता भएको महाभियोग प्रस्ताव । एमाले र माओवादी केन्द्रले आफ्ना सांसदहरूलाई पनि थाहा नदिई खालि कागजमा सही गराएर पछि व्यहोरा राखी महाभियोग प्रस्ताव रातारात दर्ता भयो । संसद्को सबभन्दा ठूलो दल नेपाली कांग्रेसलाई थाहासम्म दिइएन । दर्ता भएपछि मात्र कांग्रेसले थाहा पायो । अहिले यो प्रस्ताव अलपत्र परेको छ । प्रस्ताव दर्ता गर्ने एमाले नै यो प्रस्ताव छलफल गरेर टुंगोमा पुर्याउने पक्षमा देखिँदैन । प्रस्तावमाथि छलफल गर्न संसद्को कार्यसूचीमा राखिन्छ, तर मुख्य प्रस्तावक एमाले नै संसद् चल्न दिइरहेको छैन । यही हविगत संविधान संशोधन प्रस्तावको भएको छ । संविधान संशोधन गर्न प्रस्ताव मन्त्रिपरिषद्ले निर्णय गर्नासाथ एमालेको नेतृत्वमा संसद् चल्न दिइएको छैन । एमालेले दाबी गरेजस्तै संशोधनको निम्ति आवश्यक दुईतिहाइ मत पुग्दैन भने संसद्बाट अस्वीकृत गराए भयो । प्रस्ताव नै संसद्मा प्रवेश गर्न नदिने एमालेको निर्णय सरासर अधिनायकवादी चरित्र हो । यद्यपि प्रस्तावको विरोधमा एमालेलगायतका दलहरू मात्र होइन, यतिबेला पाँच नम्बर प्रदेश नै अस्तव्यस्त छ । यो प्रस्तावको विरोधमा जनता जसरी संघर्षमा स्वतस्फूर्त रूपमा उत्रेका छन्, यसलाई पारित गर्ने लिडेढिँपीमा कांग्रेस माओवादी रहनु जनताको भावनाविरुद्ध हुनेछ । प्रजातन्त्रमा जनभावनाभन्दा ठूलो शक्ति केही हुँदैन, जनताको भावनाको सम्मान गर्दै प्रस्ताव फिर्ता लिनुको विकल्प छैन । यो एक मात्र प्रजातान्त्रिक चरित्र हुनेछ । आन्दोलन लम्बियो भने अवाञ्छित तत्व घुसेर हिंसात्मक रूप दिनेछ । माओवादीभित्रकै मोहन वैद्य र नेत्रविक्रम चन्द विप्लवहरूले हिंसालाई पूर्णरूपमा परित्याग गरेका छैनन् । उनीहरू मौकाको खोजीमा छन् । शान्तिपूर्ण विरोधको सम्मान हुँदैन र जनताको आवाज सुनिँदैन भने आन्दोलनले हिंसात्मक रूप लिन्छ । विश्वमा अहिलेसम्म भएका आन्दोलनले यही पाठ सिकाएको छ । आफ्नो राजनीतिक अभीष्ट पूरा गर्न एमाले एकातिर आन्दोलनमा उत्रेको छ भने त्यसको ठीक विपरीत कोणबाट मधेसवादी दल आन्दोलनमा छन् । दुवै आन्दोलनको तारो संविधान भएको छ । एमाले र मधेसवादी दलहरू एउटा ठाउँमा नउभिने हो भने संविधान कागजको खोस्टा मात्र रहनेछ । ११ वर्षदेखिको प्रयत्न खेर जानेछ ।"
यु१९ एसिया कप क्रिकेटः नेपालले मलेसियालाई हरायो,"काठमाडौंः एसीसी यु१९ एसिया कप क्रिकेटमा नेपालले मलेसियालाई एक विकेटले पराजित गरेको छ। श्रीलंकाको कोलम्बोमा आइतबार भएको खेलमा नेपालले मलेसियालाई एक विकेटले पराजित गरेको हो। मलेसियाले दिएको १५४ रनको लक्ष्य नेपालले ४४ दशमलब ४ ओभरमा ९ विकेट गुमाएर भेट्टायो। नेपालका लागि पवन शराफले २९ र सन्दिप लामिछाने ३ रनमा अविजित रहे। यस्तै नेपालका लागि अनिल शाहले सर्वाधिक ३२ रनको योगदान दिए। यस्तै अभिनाश कर्णले २९, दिपेन्द्रसिंह ऐरीले २२ तथा रोहित कुमारले १२ रनको योगदान दिए। यसअघि टस हारेर पहिले व्याटिङ गरेको मलेसियाले ४४ दशमलब ४ ओभरमा अलआउट हुँदै १५३ रन बनाएको थियो। नेपालका लागि आदिल खानले तीन तथा कप्तान सन्दिप लामिछाने र दिपेन्द्रसिंह ऐरीले समान २२ विकेट लिए। यस्तै रोहित कुमार र शुभन्कर उरावले समान ११ विकेट लिएका थिए। यसअघि नेपाल घरेलु टोली श्रीलंकासँग एक रनले पराजित भएको थियो भने छिमेकी मुलुक भारतसँग ६ विकेटले पराजित भएको थियो।"
रुस्लान अाठाैं सिमरा गोल्डकप माघमा,"सिमराः मोफसलकै प्रतिष्ठित फुटवल प्रतियोगिताको रुपमा रहेको रुस्लान सिमरा गोल्डकपको आठौं संस्करण माघमा हुने भएको छ। प्रतियोगिता आयोजक नव जनजागृति युवा क्लबले सिमरामा पत्रकार सम्मलेन गरी विजय डिष्टिलरीले मुख्य प्रायोजन गर्ने प्रतियोगिता माघ २० देखि २९ गतेसम्म सिमरा रंगशालामा हुनेछ। प्रतियोगितामा यस वर्षपनि ए डिभिजनका पाँचसहित १० टिमको सहभागिता रहने छ। आयोजकले प्रतियोगितामा सहभागी हुनसक्ने सम्भावित टिमको नाम सार्वजनिक गरेको छ। सम्भावित टिमहरुमा तेस्रो र चौथो संस्करणको विजेता लक्ष्मी हुण्डाइ मनाङ मस्र्याङ्दी क्लबसहित ए डिभिजनका विभागीय टिम नेपाल आर्मी क्लब, नेपाल एपिएफ क्लब, सिएमजी संकटा र सरस्वती युथ क्लब रहेका छन्। यस्तै मोफसलबाट साविकको बिजेता विजय युथ क्लब, उपबिजेता रुपन्देही११, सहारा क्लब पोखरा, वीरगन्ज युनाईटेड क्लब र आयोजक नव जागृति युवा क्लब रहनेछन्। आयोजक क्लबका अध्यक्ष कासिम मियाले सार्वजनिक गरिएको सम्भावित सहभागी टिममा केही परिवर्तन हुनसक्ने बताए। मियाले प्रतियोगितामा सहभागी हुनका लागि सबै टिमसंग कुरा भइरहेको पनि जानकारी दिए। प्रतियोगितामा सम्भावित टिमहरु हामीले अहिले सार्वजनिक गरेका छौं, यसमा केही परिवर्तन हुनेछ, मियाले भने,प्रतियोगिता नजिकिँदै गएपछि टिम दर्तापछि सहभागी टिमको टुंगो लाग्नेछ तर यसमा बढी हेरफेर भने हुनेछैन। प्रतियोगिताको विजेताले पाँच लाख ५१ हजार रुपैयाँ र उपविजेताले दुई लाख ५० हजार रुपैयाँ प्राप्त गर्नेछन्। यस्तै प्रतियोगिताको सर्वोत्कृष्ट खेलाडीले सुजुकी मोटरसाइकल पाउने छन् भने उत्कृष्ट गोलरक्षक, डिफेन्स, मिडफिल्ड, फरवार्ड, सर्वाधिक गोलकर्ता र प्रशिक्षकलाई जनही १५ हजार रुपैयाँ प्रदान गरिने प्रदान गरिने आयोजक क्लका सचिव शम्भुसिंह ठकुरीले जानकारी दिए। आयोजकले प्रत्येक खेलको म्यान अफ दि म्याचलाई यस वर्षदेखि नगद पाँच हजार नगदसहित ट्रफि दिने भएको छ।"
क्लब विश्व कपमा रियल म्याड्रिड च्याम्पियनः रोनाल्डोको हृयाट्रिक,"एजेन्सीः क्लब विश्व कप फुटबलको उपाधि रियल म्याड्रिडले जितेको छ । आइतबार भएको खेलमा रियल म्याड्रिडले जापानिज क्लब कासिमा एन्टलर्सलाई ४२ गोलले हराउँदै च्याम्पियन बनेको हो । रियलले अतिरिक्त समयमा कासिमालाई स्तब्ध बनाएको थियो । रियलको जितमा क्रिस्टियानो रोनाल्डोले ह्याट्रिक गरे । खेलमा सुरुआती अग्रता रियलका करिम बेन्जेमाले नवौं मिनेटमा गरेको गोलले रियलले लिएको थियो । कासिमाका गाकु सिवासाकीले लगातार दुई गोल गरेपछि रियल केहीबेर अत्तालियो । तर, रोनाल्डोले पेनाल्टीमार्फत गोल गर्दै रियललाई २२ गोलको बराबरीमा पुर्याए । ६० औं मिनेटमा पहिलो गोल गरेका रोनाल्डोले अतिरिक्त समयमा दुई गोल थप्दै ह्याट्रिक पूरा गरे र रियललाई दोस्रोपटक क्लब विश्वकपको उपाधि दिलाए । रियल यसअघि २०१४ मा च्याम्पियन बनेको थियो । रियलले यस सिजनमा आफ्नो अपराजित यात्रालाई ३७ औं खेल बनाएको छ । यसैगरी तेस्रो स्थानको लागि भएको अर्को खेलमा कोलम्बियाको एट्लेटिको नेसनलले टाईब्रेकरमा मेक्सिकोको क्लब अमेरिकालाई ४३ गोलले हरायो । निर्धारित सकयमा दुवै टोली २२ गोलको बराबरीका रोकिएका थिए ।"
