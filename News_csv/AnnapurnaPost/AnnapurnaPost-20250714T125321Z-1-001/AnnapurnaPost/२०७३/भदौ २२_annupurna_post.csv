शीर्षक,विवरण
खाँचो नागरिक शिक्षाको,"भनिन्छ, नेपाली समाज यतिबेला परिवर्तनउन्मुख छ । यसले परिवर्तनको प्रक्रिया आत्मसात गरेको छ । यसै कुरालाई प्रमाणित गर्न एकथरी बुज्रुकहरू समाजमा यतिबेला व्याप्त विकृति, विसंगति र अधोपतनका लक्षणहरूलाई समेत यी केही नभएर प्रसूति अवस्थामा महिलाले व्यहोर्नुपर्ने पीडा जस्तै हुन्, भोलि नयाँ शिशुको जन्म (नयाँ नेपाल निर्माण) पछि यी पीडाहरू खुसियालीमा परिणत हुनेछन् र नेपाली समाजले नयाँ स्वरूप धारणा गर्नेछ भन्ने दाबीसमेत गर्छन् । तर 'हुने बिरुवाको चिल्लो पात नहुने बिरुवाको खस्रो पात' भनेजस्तै अहिले नेपाली समाजमा जेजस्ता लक्षणहरू देखा पर्दैछन्, ती सकारात्मक परिवर्तनका नभएर पतनका सूचकहरू लाग्छन् । यो कुन अर्थमा भने समाजमा यतिखेर चारैतर्फ नैतिकता, इमानदारी एवं मानव मूल्यको तीव्र ह्रास हुँदै गरेको देखिन्छ । समाजमा जताततै विवेक एवं संवेदनशून्यता मात्र देख्न पाइन्छ । समाजमा स्थापित पूर्व मान्यताहरू धराशायी हुन पुगेका छन् । तर तिनको स्थानमा नयाँ एवं सकारात्मक मान्यताहरूको स्थापना हुने कुनै लक्षणसमेत देखिँदैन । यस किसिमको अवस्थालाई परिवर्तन होइन, सामाजिक विघटनउन्मुख अवस्था मान्न मिल्ने देखिन्छ । यद्यपि नेपाली समाज विघटनउन्मुख रहेको दर्शाउन धेरै आधार प्रस्तुत गर्न सकिन्छ, तापनि प्रस्तुत लेखमा राजधानी काठमाडौंमा सञ्चालित सार्वजनिक यातायातका साधनहरूमा यात्रा गर्नेहरूले व्यहोर्नुपर्ने कष्ट, अपमान र अपराधजन्य अवस्था समेट्ने प्रयास गरिएको छ । काठमाडौंमा सार्वजनिक यातायातका साधन प्रयोग गर्नेहरूको संख्या निकै छ । यहाँ सार्वजनिक यातायातका साधनहरूको रूपमा बस, मिनिबस, माइक्रोबस, ट्याक्सी र टेम्पोहरू चल्ने गरेका छन् । यसरी चल्ने साधनहरूमा यात्रा गर्नेहरूलाई ट्राफिक जाम, सडकको दुरवस्था र आपराधिक मनोवृत्तिका यात्रुहरूको व्यवहारले असहज हुने कुरा त आफ्नो ठाउँमा छ, योभन्दा बढी यातायातका साधन सञ्चालक (चालक र कन्डक्टर) हरूबाट हुने दुव्र्यवहारका कारण असुविधा व्यहोर्नुपर्ने गरेको छ । ट्याक्सी र टेम्पो छोडेर अन्य साधनहरूमा यात्रा गर्नेहरूले अनुभव गरेको हुनुपर्छ, एक त ती साधनहरूमा क्षमताभन्दा बढी यात्रु कोचाकोच गरेर राखिन्छ । त्यसरी कोचाकोच भई यात्रा गर्नेहरूले कन्डक्टरको निर्देशनबमोजिम उभिनुपर्छ । उसले भनेजस्तो गरी उभिँदा यात्रुहरूको हालत यातना शिविरमा यातना भोगिरहेजस्तो हुन जान्छ । कन्डक्टरले यसो गरी उभिन लगाउँदा यदि कुनै यात्रुले आपत्ति जनायो भने उसलाई त्यसो नगर्नेले कार वा ट्याक्सीमा यात्रा गर्नु नि ! बसमा किन चढेको ? यदि भनेजस्तो गरी नउभिने हो भने बसबाट उत्रिई हाल्नु भन्ने जस्ता अपमानजन्य वचनको प्रयोगदेखि लिएर गालीगलौजसम्म गर्ने गर्छ । जसले गर्दा यात्रुहरू चुपचाप कन्डक्टरको निर्देशन पालन गर्न बाध्य हुन्छन् । कुरा यतिसम्म मात्र टुंगिँदैन, यात्रुहरूलाई कुनै निधारित स्थलमा बस चढ्ने र उत्रने सुविधा छैन । बस चालकहरू यात्रुलाई जुनसुकै स्थानबाट बस चढाउँछन्, तर उत्रने बेलामा भने यात्रुको सुविधा नभएर उनीहरूको आफ्नो इच्छाअनुसारको स्थानमा मात्र ओराल्ने गर्छन् । यात्रुहरूलाई कोचाकोच गरेर राख्ने, एक स्थानमा उत्रनुपर्ने यात्रुलाई अर्को स्थानमा उतारिदिने मात्र नभएर यात्रुबाट निर्धारित भाडाभन्दा बढी रकम लिने कार्यसमेत गर्छन् । यस किसिमको कार्य चालक र कन्डक्टर दुवैको मिलेमतोमा हुने गर्छ । तर यात्रुसँग त्यस किसिमको व्यवहार सहनुबाहेक अर्को विकल्प छैन । योबाहेक त्यहाँभित्र हुने पाकेटमारा र महिलाप्रति हुने यौनजन्य हिंसा जस्ता कुराहरूको त झन् चर्चा गरिसाध्य छैन । कारण बसमा ती दुवै कार्यको लागि अनुकूल वातावरण सिर्जना हुने गर्छ । यसरी देशको राजधानीमा एकजना यात्रुले सुरक्षित एवं सम्मानजनक रूपमा यात्रासम्म गर्न पाउँदैन । उसले एकपटक सार्वजनिक यातायातको साधनमा यात्रा गर्दा उल्लिखित अवस्था व्यहोर्नुपर्ने हुन्छ । जसले पटकपटक यात्रा गर्छ, उसले सोही अनुपातमा थप कष्ट र अपमान व्यहोर्नुपर्ने हुन्छ । यसबारे ट्राफिक प्रहरी, यातायात व्यवस्था विभाग र यातायात व्यवसायी संघ कसैलाई कुनै चासो रहेको पाइँदैन । यो सबै देख्दा नेपाली समाजमा परिवर्तनको गति कुन दिशातिर उन्मुख छ भन्ने कुरा सहजै अनुमान गर्न सकिन्छ । नेपाली समाजमा भइरहेका परिवर्तनको मूल कारक आफू नै रहेको दाबी गर्नेहरूले यस किसिमका क्रियाकलापको जिम्मेवारी लिनुपर्छ । यस किसिमको चर्चा गरिरहँदा उल्लिखित व्यवहार पछाडिको कारण के हो ? र यसको लागि को जिम्मेवार छ ? भन्नेजस्ता प्रश्नहरू स्वाभाविक रूपमा उपस्थित हुन पुग्छन् । निश्चय पनि हो, यस किसिमका क्रियाकलाप यातायातका साधनमा मात्र हुँदैनन् । यसको लागि यातायात सञ्चालकहरू मात्र जिम्मेवार छैनन् । यस पछाडिको मूल कारण नेपाली समाजमा हुर्कंदै गएको स्वार्थी, अविवेकी र संवेदनशून्य प्रवृत्ति नै हो । नेपाली समाजमा यस किसिमको व्यवहार सार्वजनिक यातायातका चालक र कन्डक्टरहरूबाट मात्र प्रदर्शित हुने गरेको छैन । यो सर्वत्र व्याप्त छ । एउटा सेवाग्राहीले चाहे प्रशासन एवं सार्वजनिक सेवा प्रदान गर्ने कुनै निकायबाट सेवा लिँदा होस्, न्यायिक निकायसमक्ष न्याय माग्न जाँदा, अस्पतालमा चिकित्सकीय सेवा लिन जाँदा होस् वा शिक्षालयमा शिक्षा आर्जन गर्दा होस्, सर्वत्र यसै किसिमको असहज अवस्था वा अपमान व्यहोर्नुपर्ने हुन्छ । त्यति मात्र नभएर बजारमा उपभोग्य वस्तुहरू खरिद गर्दासमेत क्रेताहरूले यसै किसिमको व्यवहार खेप्नुपर्छ । यसो किन हुने गरेको छ भने, हामीकहाँ कसैबाट सेवा वा वस्तुवापत कर वा शुल्क (मूल्य) लिइसकेपछि उसलाई उचित सेवा वा वस्तु प्रदान गर्नुपर्छ भन्ने मान्यताको विकास हुन सकेको छैन । सेवाग्राही वा ग्राहकहरूलाई ठग्ने, सताउने, होच्याउने अनि उनीहरूबाट अनावश्यक फाइदा लिने गर्दा आफूलाई सफल ठान्ने प्रवृत्तिको हामीकहाँ निकै विकास भएको छ । यही नै हाम्रो व्यावसायिक आचरण अनि राष्ट्रिय संस्कार बन्न पुगेको छ भन्दा फरक पर्ने छैन । यस कुरालाई हाम्रो चिन्तन र व्यवहारले बल पुर्याइराखेको छ । जहाँसम्म यस किसिमको अवस्थाका लागि को जिम्मेवार छ (? ) भन्ने प्रश्न छ, यसको लागि कुनै एउटा पक्ष मात्र जिम्मेवार छैन । तापनि सबैभन्दा बढी जिम्मेवार यस देशका अगुवाहरू नै हुन् । यस सन्दर्भमा अगुवाहरू भन्नाले यहाँका शासक, प्रशासक, नेता, व्यवसायी, बुद्धिजीवी र सञ्चारकर्मीलाई सम्झनुपर्ने हुन्छ । यी वर्गका व्यक्तिहरूको व्यवहारले नै यतिबेला नेपाली जनजीवनका सबै पक्षहरू अमर्यादित, भ्रष्ट र अव्यवस्थित हुन पुगेको जीवित सत्य हो । होइन भने विचार गरौं त, सार्वजनिक यातायात व्यवस्थालाई व्यवस्थित तुल्याउने पहिलो जिम्मेवारी शासक र प्रशासकहरूको होइन र ? तर हाम्रा शासकप्रशासक (प्रहरी, सुरक्षाकर्मी समेत) यस किसिमको अवस्थाप्रति कत्ति पनि संवेदनशील देखिँदैनन् । भ्रष्टाचारलाई जीवनको मूल आदर्श ठान्नेहरूका लागि जनताका समस्या एवं आफ्नो जिम्मेवारीप्रति चासो रहने कुरै भएन । यही हाल राजनीतिक नेतृत्वको रहेको छ । यो जगजाहेर विषय भइसकेको छ, अब राजनीति राज्य सञ्चालनको नीति रहेन । यो तस्करीजस्तै छिटो धनी बन्ने व्यवसाय बन्न पुगेको छ । त्यसैले राजनीतिमा कर्तव्यनिष्ठ, इमानदार एवं नैतिक व्यक्ति आकर्षित हुँदैन । त्यस्तो कोही व्यक्ति राजनीतिमा संलग्न रहेको भए पनि ऊ त्यहाँ टिकिरहने स्थिति छैन । यसरी राजनीतिलाई कमाउ धन्दा बनाएका नेताहरूले जनताका समस्याप्रति के को सरोकार राख्थे र ! उल्टै उनीहरूको संरक्षण असामाजिक, जनविरोधी, भ्रष्टाचारी एवं आपराधिक तत्त्वहरूलाई हुने गरेको छ । यस मुलुकमा बुद्धिजीवीको हालत पनि राजनीतिक नेता एवं प्रशासकको भन्दा खासै भिन्न देखिँदैन । आफ्नो क्षमताका आधारमा नभएर भ्रष्ट नेता एवं प्रशासकको कृपा पात्र बनेर हैसियत निर्माण गर्ने लक्ष्यप्रति प्रतिबद्ध बुद्धिजीवीहरू साँचोलाई साँचो र झूटोलाई झूटो भन्नेसम्म आँट गर्दैनन् । त्यस्ताहरूबाट समाजमा व्याप्त विकृतिहरूविरुद्ध आवाज उठ्ला भन्ने आशा राख्नु पनि गलत कुरो हुन जाने स्थिति छ । रह्यो कुरा सञ्चार जगत्को, प्रायोजित समाचारको माध्यमबाट समाजमा सनसनी फैल्याएर निहित स्वार्थसिद्ध गर्ने कुरालाई पेसागत आदर्श बनाएको नेपाली सञ्चार जगत्ले जनताका समस्यालाई जस्ताको त्यस्तै प्रसारण गर्ने जिम्मेवारीसम्म पूरा गरेको पाइँदैन । त्यसो नहुँदो हो त देशको राजधानीमै सार्वजनिक यातायातका साधनहरूमा यात्रुमाथि हुने बेथिति र अमर्यादित कार्यबारे नियमित समाचार एवं रिपोर्टहरू प्रकाशन भइरहेका हुने थिए । तर समाचार माध्यमहरूमा राजनीतिक नेता एवं सम्भ्रान्तहरूको दैनिकीले मात्र स्थान पाइरहेको हुन्छ । हाम्रा प्रयास सभ्य, शिष्ट र मर्यादित समाज निर्माणको दिशामा नभएर समाजलाई भ्रष्ट, स्वार्थी र अमर्यादित तुल्याउने दिशामा लक्षित रहेका छन् । यसलाई रोक्न हामीले सबै तहका नागरिकबीच सामाजिक शिष्टता, मर्यादा र दायित्वबोध गराउने खालका कार्यक्रमहरू सञ्चालन गर्नु आवश्यक छ, जसको प्रारम्भ यातायातकर्मीहरू बीचबाट गर्नुपर्ने खाँचो रहेको देखिन्छ । हामीकहाँ सार्वजनिक यातायातका साधनहरूमा यात्रुहरूले असुविधा भोग्नुपरेको कुरा रोक्ने र सुधार गर्नेतर्फ सम्बन्धित निकायबाट प्रयाससम्म हुने गरेको पाइँदैन । यद्यपि कहिलेकाहीँ ट्राफिक प्रहरी र यातायातकर्मीहरूले संयुक्त हातेमालो कार्यक्रम सञ्चालन गरेको सुनिने गर्छन्, तर त्यो हातेमालो तिमी तिम्रो ठाउँमा ठीक, म मेरो ठाउँमा ठीक, त्यसैले हामी दुवै ठीक भन्ने प्रस्तुति हो वा यातायात सेवालाई मर्यादित तुल्याउने प्रयास भन्ने कुरा स्पष्ट हुन सकेको छैन । त्यसैगरी 'प्रहरी मेरा साथी' भन्ने कार्यक्रम सञ्चालन गरेर जनताको मन जित्न खोजेको देखाउने प्रहरीलाई अधिकारसम्पन्न तुल्याउन यातायातका साधन सञ्चालकहरूले सामान्य नियम उल्लंघन गर्दा पनि कडा जरिबाना गर्न सक्ने अधिकार प्रदान गरिएको भए पनि प्रहरीले उक्त अधिकार यात्रुलाई मर्यादित रूपमा यात्रा गर्ने वातावरण सिर्जना गर्नको लागि नभई अर्थ संकलन गर्ने प्रयोजनको लागि मात्र प्रयोग गरिरहेको देखिन्छ । यसो नभएको भए उक्त अधिकारलाई प्रहरीले यातायातका साधन चलाउनेले सडकमा कोरिएको सेतो धर्सोलाई कुल्चिएको कुरामा निहुँ खोज्ने कार्यमा मात्र नभई यात्रुले सम्मानपूर्वक यात्रा गर्न पाइरहेका छन् छैनन् भन्नेतिर ध्यान दिने र यात्रुले केही समस्या भोग्नुपरेको भए त्यस्ता समस्या समाधान गर्ने हेतुले प्रयोग गर्ने थिए । तर त्यत्ति पनि नगरेर प्रहरीले आफूलाई जनताको साथी भनी गर्ने गरेको प्रचारबाजीप्रति पनि शंका गर्नुपर्ने स्थिति सिर्जना हुन पुगेको छ । प्रहरीले आफ्नो छवि सुधार्नु छ भने विज्ञापन र नारामा होइन, अपराध नियन्त्रण एवं जनपक्षीय क्रियाकलाप सञ्चालनमा आफ्नो ध्यान केन्द्रित गर्नुपर्छ । हुन त उल्लिखित विकृति नियन्त्रण गर्ने कार्य कानुन व्यवस्थाबाट मात्र नभएर नागरिक शिक्षाको माध्यमबाट पनि सम्भव हुने कुरा हो । तर नागरिक शिक्षा देशको शिक्षा योजना वा अन्य कुनै पनि तहमा प्राथमिकतामा परेको छैन । देशका शासक, राजनेतादेखि लिएर हरेक तहका अगुवाहरूबाट अर्कोलाई होच्याउने, दुःख दिने र शोषण गर्ने कार्य गरेर मात्र आफू ठूलो हुने दीक्षा पाइरहेका नेपाली जनताबीच नागरिक शिक्षाको प्रसंग उठाउनु पनि फजुलको कुरा हुन जाने अवस्था यतिखेर हामीकहाँ विद्यमान छ । तर केचाहिँ स्पष्ट छ भने नागरिक शिक्षाको अभावमा हामी कहाँ अन्य सबै किसिमका शिक्षा, तालिम र विज्ञताको प्रयोजन नै हुन छोडेको छ । हाम्रा प्रयास सभ्य, शिष्ट र मर्यादित समाज निर्माणको दिशामा नभएर समाजलाई भ्रष्ट, स्वार्थी र अमर्यादित तुल्याउने दिशामा लक्षित रहेका छन् । यस किसिमको अवस्था कसैको लागि पनि फाइदाजनक छैन भन्नेतर्फ हाम्रो ध्यान जानु आवश्यक छ । यसलाई रोक्न हामीले सबै तहका नागरिकबीच सामाजिक शिष्टता, मर्यादा र दायित्वबोध गराउने खालका कार्यक्रमहरू सञ्चालन गर्नु आवश्यक छ । जुन कुराको प्रारम्भ यातायातकर्मीहरू बीचबाट गर्नुपर्ने खाँचो रहेको देखिन्छ । त्यसैले अब नयाँ नेपाल निर्माणको कुरा कोरा क्रान्तिकारी लफ्फाजी, झूटा तथ्यांकमा आधारित विकास र मानिसलाई ब्वाँसोभन्दा तल्लो स्तरमा झार्ने निजीकरणका योजना जस्ता कुराबाट सम्भव छैन । यतिखेरको पहिलो प्राथमिकता नागरिकहरूलाई नागरिक शिक्षा प्रदान गर्दै आफू र आफ्नो भन्ने मात्र नभएर समाज, राष्ट्र र मानवताप्रतिको दायित्वबोध गराउनु हो । हामीले यति मात्र गर्न सक्यौं भने त्यो नै हामीले प्रारम्भ गर्ने जुनसुकै नयाँ कार्यको लागि आधारशिला हुनेछ, अन्यथा नेपाली समाज, राष्ट्र र नेपाली जातिकै पतनको प्रक्रिया कसैले रोक्न सक्ने छैन ।"
ब्रेक्सिटपछिको बेलायत,"गत जुन २४ मा घोषणा भएको ब्रेक्सिट जनमतसंग्रहको परिणामले विश्वलाई नै आश्चर्यचकित तुल्यायो । आर्थिक जगत्का दिग्गजहरूलाई ठूलो झट्का लाग्यो । २८ सदस्यीय युरोपेली संघसँग सम्बन्ध तोड्ने बेलायतको निर्णयले अनुमान र आशंकाको बाँध फुट्यो । यसको परिणामले विश्वव्यापी आर्थिक व्यवस्थामा फेरबदल ल्याउने अवश्यम्भावी नै थियो । तर यसले केकति प्रभाव पार्छ र त्यसको दिशा के हुन्छ भन्ने विशाल प्रश्नको उत्तर पाउन सकिएको थिएन । ब्रेक्सिट परिणाम घोषणापछि बेलायती जनता अनेक आशंकाबाट गुज्रिरहेका छन् । के युरोपेली संघबाट अलग हुन सफल समर्थकहरू साँच्चिकै लाभान्वित होलान् ? के मध्यम र निम्नमध्यम वर्गका बेलायती नागरिकले राम्रो सरकारी सुविधा एवं रोजगार पाउन सफल होलान् ? के आर्थिक दुर्दशाको जिम्मेवार पूर्वी युरोपेली र इस्लामी पुलका आप्रवासी हुन् भन्ने धारणा सही होला त ? सबैभन्दा महत्त्वपूर्ण प्रश्न के युरोपेली संघको नीति बेलायतको आर्थिक विकासमा वाधक बनेको छ ? बेलायतका रैथानेहरूको अस्मिता र अस्तित्वको लागि घातक छ ? यी सबै जटिल र रहस्यमयी प्रश्नहरूको उत्तर अहिलेलाई भविष्यको गर्भमा लुकेको छ । तर ब्रेक्सिटको आर्थिक असर यति चाँडै देखा पर्न थाल्नेछ भन्ने सायद धेरै कमले मात्रै अनुमान गरेका थिए । अगस्तको सुरुआती दिनहरूमा पंक्तिकार बेलायतमै थियो । त्यहाँ रहँदा व्यापारिक, बैंकिङ, शासकीय, प्रशासकीय, शैक्षिक क्षेत्रका अनेक प्रतिनिधि तथा सर्वसाधारणसँग विचारविमर्श गर्ने अवसर प्राप्त भयो । त्यतिबेला उनीहरू असामन्जस्यको स्थितिबाट गुज्रिरहेको मैले पाएँ । तर जब अगस्त ४ मा बैंक अफ इङल्यान्डले ब्याजदरलाई ०५० प्रतिशतबाट झारेर ०२५ प्रतिशतमा ल्यायो, स्पष्ट भयो बेलायतको अर्थव्यवस्था डग्मगाउन थालेछ र स्थिरता कायम राख्नको लागि बैंकलाई हस्तक्षेप गर्नुपर्ने बाध्यता आइलागेछ । स्पष्ट भयो छोटै अवधिको लागि भए पनि ब्रेक्सिटले बेलायत र युरोप दुवैको आर्थिक अवस्था खस्काउनेछ । चालू आर्थिक वर्षको त्रैमासिकको नतिजा अक्टोबरमा सार्वजनिक हुन्छ । स्ट्राटफोर र मार्किटजस्ता प्रतिष्ठित संस्थाहरूका अनुसार बेलायतमा आर्थिक मन्दी प्रारम्भ भइसकेको छ । म्यानिफ्याक्चरिङमा निजी कम्पनीहरूको मासिक इन्डेक्स जुनको ५२४ अंकको अवस्थाबाट झरेर जुलाईमा ४८२ अंकमा पुगिसकेको थियो । सेवा क्षेत्रमा यो आँकडा जुलाई महिनामा ४७४ अंकमा थियो । स्मरणीय छ, ५० भन्दा तलको अंकले अर्थव्यवस्थाको संकुचनलाई दर्शाउँछ । बैंक अफ इङल्यान्डले जुलाईमा प्रकाशित गरेको प्रतिवेदनलाई आधार मान्ने हो भने धेरैजसो निजी कम्पनीहरूलाई बेलायती जनताले ब्रेक्सिट जनमत संग्रहमार्फत युरोपेली संघसँग नाता तोड्ने निर्णय लिनेछन् भन्ने पूर्वाभास रत्ति पनि थिएन । तसर्थ नयाँ परिस्थितिको सामना गर्न उनीहरूले कुनै तयारी गरेनन्, कुनै संकटकालीन योजना बनाएनन् । तर ब्रेक्सिट परिणाम घोषित भएको करिब साढे दुई महिनाकै अवधिमा रोजगारका अवसरमा गिरावट आउने र अनेकौं युरोपेली कम्पनीहरूले आफ्नो व्यापार बेलायतबाट अन्य युरोपेली मुलुकहरूमा केन्द्रित गर्न थालेकोबारे बैंकहरूले चेतावनी दिइसकेका छन् । ऋणको मागमा भारी गिरावट आउने प्रबल सम्भावना देखिएको छ । परिणामतः सन् २०१७ मा बेलायतको अर्थव्यवस्थामा मात्र ०८ प्रतिशत वृद्धि हुने प्रक्षेपण गरिएको छ । जबकि यसअघि मे महिनामा बेलायतको वार्षिक आर्थिक वृद्धिदर २३ प्रतिशत हुने अनुमान गरिएको थियो । जुन २३ देखि नै डलरको तुलनामा स्टर्लिङ पाउन्डको मूल्य ओरालो लाग्न थाल्यो । यसले गर्दा बेलायतको निर्यातमा वृद्धि भएको छ । तर अर्थव्यवस्थाको कुल गिरावटको तुलनामा यो लाभले कुनै सकारात्मक प्रभाव पार्न सकिरहेको छैन । जनमत संग्रहपश्चात् बेलायतको फिल्डरिर्टन कम भएको छ, जसले गर्दा लगानीकर्ताहरू पलायन भइरहेका छन् । पेन्सन फन्डको भुक्तानीमा पनि यसले नकारात्मक प्रभाव पार्नेछ । जर्मनी, नेदरल्यान्ड, इटाली, स्पेन, फ्रान्स र ग्रिसको उत्पादन वृद्धिमा ह्रास आइसकेको छ । यसले बेलायतको सबैभन्दा ठूलो व्यापारिक साझेदार आयरल्यान्डलाई अत्यधिक क्षति पुर्याएको छ । ब्रेक्सिट जनमतसंग्रहको परिणाम अब सर्वविदित भइसकेको विषय हो । तर बेलायतयुरोपेली संघबीच पूर्णरूपमा सम्बन्धविच्छेद भएर नयाँ व्यवस्था स्थापना हुन कम्तीमा पनि दुई वर्ष समय लाग्नेछ । त्यसैले यो संक्रमणकाल निश्चय पनि आशंका र अनिश्चितताले घेरिनेछ । कम्पनीहरूले मात्रै होइन, आम नागरिकले समेत खर्च र लगानीमा अंकुश लगाउनेछन् । जबसम्म बेलायतयुरोपको नयाँ सम्बन्धका बारेमा स्पष्टता आउँदैन, तबसम्म बेलायतको आर्थिक स्थिति कमजोर रहने बलियो सम्भावना छ । विशेषज्ञ र सर्वसाधारणहरूको यस्तै मान्यता रहेको मैले पाएँ । युरोजोन पनि ब्रेक्सिटको प्रभावबाट अछुतो छैन । यद्यपि यहाँ बेलायतमा जस्तो आघात भने परेको छैन । तैपनि मन्दीको लक्षण देखिन थालेको छ । निजी खपत, लगानी तथा वैदेशिक व्यापारमा गिरावट आउँदा युरोपेली आयोगले युरोजोनको सन् २०१६ र २०१७ को जीडीपीको वृद्धिदरको लक्ष्यमा कटौती गरिसकेको छ । विश्वव्यापी आर्थिक विश्लेषण संस्था मार्किटका अनुसार जर्मनी, नेदरल्यान्ड, इटाली, स्पेन, फ्रान्स र ग्रिसको उत्पादन वृद्धिमा ह्रास आइसकेको छ । यसले बेलायतको सबैभन्दा ठूलो व्यापारिक साझेदार आयरल्यान्डलाई अत्यधिक क्षति पुर्याएको छ । युरोपेली बैंकले यतिबेला अत्यन्तै कठिन एवं अनिश्चित भविष्यको सामना गरिरहेको छ । गिर्दो मुनाफा, ब्याजदर एवं मध्यम आर्थिक वृद्धिले बैंकरहरूलाई बेचैन बनाएको छ । ब्रेक्सिटपश्चात् बेलायतले अन्य युरोपेली देशहरूसँग कसरी व्यापारिक साझेदारी गर्न सफल हुनेछ, हेर्न बाँकी नै छ । यसैमा उसको भविष्य पनि दाउमा लागेको छ । यो परिप्रेक्ष्यमा, आउँदा दिनहरूमा नेपालले पनि दूरदर्शिता र बुद्धिमत्ताको परिचय दिन जरुरी देखिन्छ । प्रधानमन्त्री पुष्पकमल दाहाल (प्रचण्ड) ले चाँडै छिमेकी मुलुक भारतको भ्रमण गर्दै हुनुहुन्छ । उक्त भ्रमणका दौरान व्यापार, वाणिज्य तथा पूर्वाधार विकाससँग जोडिएका अहं मुद्दाहरूमाथि चर्चा हुने नै छ । सम्भवतः दुई देशबीच विभिन्न सम्झौतामा हस्ताक्षर पनि हुन सक्नेछ । तसर्थ नेपालले खुला दिमागले सोचेर आफ्नो आर्थिक हितको रक्षा गर्न सक्नुपर्छ । हेक्का रहोस्, अन्तर्राष्ट्रिय सम्बन्ध परस्पर लेनदेनमै टिकेको हुन्छ । एकतर्फी सम्झौताको आयु क्षणिक हुन्छ । वसन्तकुमार कवि तथा चौधरी फाउन्डेसनका अध्यक्ष हुन् ।"
सेवामैत्री प्रशासनः संघीयतामा सुशासन,"निजामती प्रशासनलाई कसरी सेवामैत्री, जनमुखी र नतिजाबोधी बनाउने भन्ने विषयमा थुप्रै खोज र अनुसन्धान हुँदै आएका छन्, तर पनि सेवाग्राही सर्वसाधारणको विश्वास जित्न यो संयन्त्र सफल भएको छैन । बाह्य रूपमा विश्वव्यापीकरण र आन्तरिक रूपमा जनसशक्तीकरणको निरन्तर प्रक्रियाले सेवामैत्री, जवाफदेही, व्यावसायिक र शीघ्र निर्णय दिनसक्ने निजामती सेवा निर्माणको लागि राज्यमाथि निरन्तर दबाब परिरहेको छ । निजामती सेवाका परम्परागत कार्यसंस्कृति, शैली र संवाद क्षमतालाई बहुसीपयुक्त, मृदुभाषी, विश्वासिलो, मूल्यबोधी र निर्भिक विशेषताले विस्थापन गर्नुपर्ने भएको छ । प्रशासनको गतिशील चरित्र के पनि हो भने यसले यसअघिका प्रयासहरूबाट परिस्कृत हुँदै भविष्यपथ तयार पार्नुपर्छ । यो हरेक अर्थमा अघिल्लो पुस्ताभन्दा उम्दा हुनुपर्छ । यो निरन्तर सिक्ने संस्थाका रूपमा चिनिनुपर्छ, अन्यथा निजामती सेवाप्रतिको अपेक्षा पूरा हुन सक्तैन । निजामती सेवा समाजका उम्दा प्रतिभाहरूको समूह हो । रिक्त पदहरूमा प्रतिस्पर्धात्मक परीक्षा उम्दा प्रतिभा आमन्त्रणको प्रक्रिया हो । सेवाभित्र प्रवेश गरिसकेपछि निजामती सेवा निकै सुरक्षित र विस्तृत वृत्ति गतिशीलता भएको क्षेत्र भएकोले पनि युवा प्रतिभाहरूको लागि वृत्ति चयनको अब्बल विकल्प पनि हो । तर पछिल्ला वर्षहरूमा पर्न आएका आवेदन र सिफारिस स्थिति नियाल्दा विश्वविद्यालयका उत्कृष्ट प्रतिभाहरू सेवामा प्रवेश गरिरहेका छैनन् । सामाजिक तथा पारिवारिक सम्पर्कका माध्यमबाट निजामती सेवाका विषयमा बुझेका मध्यमस्तरीय शैक्षिक उपलब्धि भएका व्यक्तिहरू नै विज्ञापित पदका आवेदकका रूपमा दोहोरिएर, तेहोरिएर समेत देखिने गरेका छन् भने उत्कृष्ट उपलब्धि लिनेहरू निजामती सेवाप्रति जागरुक चाख दिन छोडेका छन् । यसरी निजामती सेवामा मध्यमस्तरीय उत्कृष्ठता मात्र देखिन थालेको छ । यसो हुनुको पछि अभिमुखीकरणको कमी, झन्झटिलो भर्ना छनोट विधि, सेवासुविधा एवम् प्रोत्साहनको न्यूनता, अवसर वितरणमा असमानता, कार्य वातावरण र निजामती सेवाको गिर्दो अवस्था जिम्मेवार देखिएका छन् । उम्दाहरू आन्तरिक तथा बाह्य बजारमा उपलब्ध अवसरप्रति आकर्षित बन्दै गएको र औसतहरूको सेवाभित्र वर्चस्व बढ्दै गएकाले प्रणालीमा भाइब्रेसन पनि ल्याउन सकिएको छैन । यसले आउदा दिन अरू चुनौतीपूर्ण हुने देखिन्छ । मेधावी र उत्कृष्ट प्रतिभालाई निजामती सेवाभित्र आकर्षणको लागि प्रथमतः यसको सामाजिक मर्यादा र गरिमा बढाउन जरुरी छ, जुन काम असम्भव नभए पनि सजिलो र छिटो भने पक्कै छैन । निजामती सेवा स्थायी र जीवित संयन्त्र भएकाले राज्यको प्रभावकारिताको लागि पनि सबैभन्दा निडर, अग्रसर, उच्च अभिपे्ररित र सकारात्मक कार्यसंस्कृति भएको व्यक्तिको विकल्प छैन । सेवाभित्र यी मूल्य निर्माण गरी त्यसलाई निरन्तरता दिन भनिए झैँ मेधावी प्रतिभाहरूबाटै सम्भव छ । यसको लागि कतिपय अल्पकालीन र केही दीर्घकालसम्म निरन्तरता दिनुपर्ने उपायहरू अवलम्बन गरिनु जरुरी छ । रिक्त पदको विज्ञापन गर्दाको सामान्य आह्वान शैली सुधार गरी आकर्षक विज्ञापन प्रकाशन गर्नुपर्छ, जसमा निजामती सेवाभित्र अमूक पदमा प्रवेश गरिसकेपछि पाइने सेवासुविधा, वृत्ति विकासको अवसर, सरुवाको सिद्धान्त र सम्भावित रूपमा कुनै जिम्मेवारीमा रहने अवधिको उल्लेख गरी प्याकेजमै विज्ञापन गरिनुपर्छ । साथै निजामती सेवामा रहँदा प्राप्त हुने राष्ट्रसेवा वृत्ति विकासको दोहोरो अवसरको प्रचारप्रसार पनि गरिनु आवश्यक छ । यो दोहोरो अवसर बजारमा उपलब्ध अन्य सेवाहरूमा एकदमै सीमित छ । निजामती सेवा राज्यको तर्फबाट जनतासामु पुग्ने सरकारसँग भएको एउटै माध्यम हो । यो विकल्परहित साधन हो । तर यस संस्थाको स्वचालित क्रियाशीलताका लागि यसले थुप्रै विसंगति भोग्दै आएको छ । यस्ता विसंगति कतिपयलाई राम्ररी नियाल्न सकिन्छ भने केही अनुभूत तह मात्र रहेका छन् । निजामती प्रशासनलाई संरक्षण र दिशाबोध गर्ने वर्ग राजनीतिबाट यसको स्वायत्तता, पेसावादिता र निष्पक्षता प्रोत्साहित कसरी गर्ने भन्ने चुनौती रहँदै आएको छ । आशयअनुरूप समावेशीता र आरक्षणको उपयोग नगरिँदा एकातर्फ वास्तविक विन्दुमा यो व्यवस्था केन्द्रित नभई खास जातवर्गका उपल्लाहरूले फाइदा पाएका छन् भने अर्कोतर्फ एकै व्यक्तिले निजामती सेवाका विभिन्न पदमा जहिले पनि आरक्षणका अवसर पाइरहने भएकाले कार्यस्थल र वृत्ति संरचना असमावेशी र अन्यायपूर्ण हुँदै गएको छ । राजनीतिक समुदायको प्राथमिकतामा निजामती सेवाका आधारभूत मूल्यप्रति पर्याप्त सजगता नरहँदा निजामती सेवा स्वयंमा कार्य उत्साही देखिएन । यी दुई वर्गबीच विश्वासको संकट पनि देखिएको देखिँदै आएको छ । राजनीति र प्रशासनबीचको अन्तरसम्बन्ध र सीमा पुनर्परिभाषाको पर्खाइमा छ । राजनीतिक कार्यकारीका लागि सचिव र उसको समूहभन्दा विश्वासिलो सल्लाहकार अरू हुन सक्तैन भने निजामती सेवाबाट पनि व्यावसायिक निष्पक्षता प्रदर्शन गर्नुपर्छ । प्रणालीभित्रका सीमित अवसरको न्यायोचित वितरण अर्को चुनौती हो, जसले क्षमता, योग्यता, समूह भावना र विश्वासलाई प्रभाव पारिरहेको छ । कर्मचारीहरूमा अतिशय वृत्ति प्र्रवृत्ति विकास हुन थालेकाले सेवाप्रति निष्ठा र राष्ट्रसेवाको भावना पातलिँदै गएको छ । निजामती प्रशासनमा कोही किन काम गर्न रुचाउँछ भन्ने विश्लेषण गरिएको छैन । परिणामतः राष्ट्र सेवा, वृत्ति विकास, सार्वजनिक दायित्व, कार्यप्रेरणा वा निजामती सेवाको गरिमा केका कारण प्रतिभा सेवाभित्र आकर्षित छ भन्न सकिने स्थिति छैन । अन्यत्र वृत्ति चयनको सम्भावना नभएकाले मात्र कोही सेवाभित्र प्रवेश गर्छ भने यस प्रवृत्तिले सेवा र व्यक्ति दुवैलाई हानि पुग्छ । विश्वव्यापीकरणको परिणतिस्वरूप निजामती सेवाले विविध क्षमता र पहिचानमा आफूलाई उभ्याउनुपर्ने दबाब दिएको छ भने अर्कोतर्फ निजामती सेवाको मनोबल र क्षमता गिर्दै गएको छ । बीसौं शताब्दीको अन्ततिर विश्वभरि नै प्रशासनको राजनीतीकरण गर्ने होड चल्यो । प्रशासनको राजनीतीकरण विगतको लुट प्रथाको पुनरावृत्ति नभई राजनीति र प्रशासनबीचको स्वार्थको विनिमयका रूपमा देखिन थाल्यो । राज्यसंयन्त्रलाई समावेशीताको अवधारणाअनुरूप सञ्चालन गर्न निजामती सेवा ऐन तथा अन्य क्षेत्रगत कानुनमा परिवर्तन गरी आर्थिक तथा सामाजिक रूपमा पछि परेका महिला, जनजाति, मधेसी, दलित, पिछडिएको क्षेत्र तथा अपांगता भएका व्यक्तिको लागि सार्वजनिक पदमा प्रवेश गर्ने विशेष व्यवस्था गरिएको छ (यौनिक अल्पसंख्यकको समावेशीतामा अझ ध्यान दिन नसकिएको गुनासो छ) । यस प्रकारको व्यवस्थाबाट छोटो समयमै सार्वजनिक पद तथा कार्यस्थललाई सामाजिक संरचनाअनुरूप समावेशी बन्ने अपेक्षा गरिएको छ । तर आशयअनुरूप समावेशीता र आरक्षणको उपयोग नगरिँदा एकातर्फ वास्तविक विन्दुमा यो व्यवस्था केन्द्रित नभई खास जातवर्गका उपल्लाहरूले फाइदा पाएका छन् भने अर्कोतर्फ एकै व्यक्तिले निजामती सेवाका विभिन्न पदमा जहिले पनि आरक्षणका अवसर पाइरहने भएकाले कार्यस्थल र वृत्ति संरचना असमावेशी र अन्यायपूर्ण हुँदै गएको छ । भावी दिनमा यसखाले व्यवस्थाले निजामती सेवाको स्तर, स्वरूप र क्षमतामा झनै प्रभाव पार्नेछ । खास जात र वर्गमा जन्मिदैमा आरक्षित पदमा कसैलाई विशेषाधिकार प्राप्त भइरहेमा यसले सामाजिक सहभावलाई पनि नबिथोल्ला भन्न सकिँदैन । आरक्षणका सिटहरूमा कुनै एक जनजाति वा वर्गको आधिपत्य देखिँदै गएबाट जनजातिहरूबीच अन्तरविरोध बढाएको छ । साथै यसबाट योग्यहरू प्रणालीबाट बाहिर रहने स्थिति नआउला भन्न सकिँदैन । अर्को जल्दोबल्दो सवाल संघीयता र संक्रमणको व्यवस्थापन हो । विभिन्न तहका सरकारबीच निजामती कर्मचारीको विनियोजन र व्यवस्थापनका व्यावहारिक उपाय खोजिएको छैन । जसले जे भने पनि संघीयताको डेलिभरी विङ भनेको प्रशासन हो । निजामती सेवाभित्र प्रशासन सेवाको वृत्ति विकासका अवसर सीमित भएर गएका छन् । समाजको आर्थिक पिरामिड र राज्य दर्शन परिवर्तन भएकाले पनि निजामती सेवाभित्र थप अवसर कसरी विस्तार गर्ने भन्ने सवाल ओजिलो देखिएको छ । अर्को चुनौती निजामती सेवाभित्रका ट्रेड युनियनलाई निजामती सेवाको गरिमा बढाउन कसरी परिचालन गर्ने भन्नेमा छ । ट्रेड युनियन आफ्ना सदस्यको मात्र हितरक्षक संयन्त्र मात्र नभई समग्र सेवाग्राहीको हितरक्षक संस्था कसरी बनाउने खोज पनि आजको आवश्यकता हो । 'जनतासँग ट्रेड युनियन' को अवधारणा व्यापक रूपमा अगि बढाउन सकिएमा सेवाग्राही र सेवाप्रदायकबीच सौहार्दता बढ्ने थियो, प्रणालीभित्र सहभाव बढ्ने थियो र निजामती सेवाको गरिमा पनि बढ्ने थियो । जनताले यसैलाई सुशासन भन्ने पाउने थिए । किनकि जनताले सुशासनको व्यावहारिक अर्थ खोजिरहेका छन् ।"
राष्ट्रिय विखण्डनको खतरा,"१८ अगस्त १९९१ मा केही सोभियत जनरलहरूले तत्कालीन राष्ट्रपति मिखाइल गोर्वाचोभलाई क्रिमियामा बिदा मनाइरहेको बेला पारी नजरबन्द गरी सत्ता पल्टाउने कोसिस गरेका थिए । तर त्यो प्रयास दुईतीन दिनभित्रमै असफल भएको थियो । त्यो असफलतासँगसँगै २१ अगस्तको दिनमा मस्कोस्थित सुप्रिम सोभियत भवनमा रूसको झन्डा फहराइएको थियो । यो घटनामा सोभियत संघअन्तर्गत नै रसियन गणतान्त्रिक राज्यका नेता बोरिस याल्तसिनले विशेष भूमिका खेलेर त्यो सत्ता विद्रोहलाई कुल्चिने काम गरेका थिए । उनको त्यही भूमिकाले सोही वर्षको डिसेम्बरमा उनले युक्रेन र बेलारुसका नेताहरूसँग मिलेर सोभियत संघको विघटन गर्ने घोषणा गरेका थिए र यसको सूचना पहिला उनले तत्कालीन अमेरिकी राष्ट्रपति जर्ज डब्लु बुसलाई दिएका थिए भने गोर्वाचोभलाई यसको जानकारी बेलारुसका नेताहरूले दिएका थिए । त्यसपछि गोर्भाचोभले सोभियत राष्ट्रपतिको रूपमा राजीनामा दिएका थिए । २१ अगस्त १९९१ मा सोभियत विल्डिङमा सोभियत संघको झन्डाको ठाउँमा रसियन झन्डा फहराएको दिनलाई रूसमा आजभोलि बिदाको दिनको रूपमा मनाइन्छ । रूसको यो प्रसंग यस कारणले मननीय छ, कसरी देशका नेताहरू विदेशमुखी भए भने राष्ट्र नै टुक्रिन्छ र देश बर्बादीको दिशामा लाग्छ । उदाहरणको लागि तत्कालीन रसियन नेता बोरिस याल्तसिनले सोभियत संघको विखण्डन गरिएको सूचना पहिला अमेरिकी राष्ट्रपतिलाई दिएका थिए । उनको त्यो कदमले यो कुराको पुष्टि गर्छ कि सोभियत संघको विघटनको पछाडि विदेशी हात थियो र त्यसको सफलताको लागि स्वदेशी नेताहरूले विदेशीको गोटीको रूपमा काम गरिरहेका थिए । एउटा महाशक्तिको रूपमा रहेको सोभियत संघजस्तो देश त स्वदेशी नेताहरूको बेइमानीले गर्दा टुक्रिन सक्दो रहेछ भने ससाना देशलाई पनि बोरिस याल्तसिन जस्ता नेताहरू भए भने टुक्र्याउन गाह्रो भएन । बोरिस याल्तसिनलाई त्यो कार्य पूरा गर्न सहज बाटो मिखाइल गोर्वाचोभले नै बनाइदिएका थिए र त्यसैको गुन तिर्न अमेरिकालगायत पश्चिमी देशहरूले गोर्वाचोभलाई नोबेल पुरस्कारसमेत दिएका थिए । आज उक्त घटनाको २५ वर्षपछि रूसमा जनमत संकलन गर्न गएका देशीविदेशी पत्रकारले के पाएका छन् भने त्यहाँका जनता सोभियत संघको विघटनबाट खुसी छैनन् र आजको दिनको तुलनामा सोभियत संघको पालाका दिनहरू बढी सुरक्षित र सहज थियो भन्छन् । आजको जीवनस्तर र जीवनशैलीभन्दा ती पुराना दिनहरू बढी सुखदायी भएको आज त्यहाँका बहुसंख्यक जनताले व्यक्त गरेका छन् । सोभियत संघजस्तै अन्य देशहरू पनि विदेशी षड्यन्त्रको सिकार भएर आज छियाछिया भएको अवस्था छ । ताजा उदाहरणको रूपमा इराक र लिबिया पर्छन् । सद्दाम हुसेनको पालामा इराक एउटा समाजवादी बाटो समातेको राष्ट्र थियो । उनको मन्त्रिमण्डलमा सिया, सुन्नी क्रिस्चियन सबै धर्मका सदस्य हुन्थे र एकअर्कालाई को कुन धर्म अथवा समुदायको हो भन्नेसमेत आभास हुँदैनथ्यो । सद्दाम हुसेनमा केही अधिनायकवादी प्रवृत्ति भए पनि उनी कट्टर देशभक्त थिए र उनले सधैं व्यक्ति र पार्टीभन्दा देशलाई माथि राखेर काम गरेका थिए । तर अमेरिकालगायतका पश्चिमी मुलुकहरूलाई उनको राष्ट्रवाद एउटा वाधक कारक बन्न गयो र उनीहरूकै षड्यन्त्रले गर्दा कुबेतलाई उक्साएर इराकसँग सीमा विवाद उत्पन्न गराइदिए । पश्चिमी देशको आडमा कुबेतले गरेको क्रियाकलापको प्रत्युत्तरमा इराकी सेनाले कुवेतमा प्रवेश गरेपछि अमेरिकी नेतृत्वमा पश्चिमी देशहरूको सैनिक गठबन्धनले सबै अन्तर्राष्ट्रिय नियम, कानुनको उल्लंघन गरी इराकमाथि हमला गर्यो र अन्ततः इराकलाई सधैंको लागि विभाजित बनाइदिएर छोडिदियो । लिबियाका तत्कालीन राष्ट्रपतिमा पनि केही अधिनायकवादी प्रवृत्ति भए पनि उनी पनि कट्टर देशभक्त थिए र उनको पालामा लिबिया एउटा सम्पन्न राष्ट्र थियो र त्यहाँ सबैलाई शिक्षा र स्वास्थ्य सुलभ थियो । आज त्यो राष्ट्र पनि पश्चिमी राष्ट्रहरूको स्वार्थको लडाइँको कारणले विनाश र विभाजनको अवस्थामा छ । यी दुई ताजा उदाहरणले एक्काईसौं शताब्दीमा पनि राष्ट्रिय स्वतन्त्रतामाथि खतरा कायमै रहेको पुष्टि हुन्छ । नेपालको सन्दर्भमा पनि प्रमुख समस्याको रूपमा केही अपवाद छोडेर अधिकांश नेताहरूमा रहेको विदेशमुखी प्रवृत्ति रहेको छ । यही प्रवृत्तिलाई समातेर विदेशी शक्तिहरूले नेपाललाई सधैं आफ्नो स्वार्थपूर्तिको क्रीडास्थल बनाउँदै आएका छन् । गत महिनामा नेपालमा सरकार परिवर्तनको पछाडि विदेशी शक्तिको भूमिकालाई लिएर निकै चर्चा भए । यो विषय नेपालको सन्दर्भमा केही नयाँ होइन । हाम्रो एउटा छिमेकी मित्रराष्ट्रले नेपालको सन्दर्भमा खुला रूपमै आफ्नो हस्तक्षेपलाई उजागर गर्ने गर्छ । यस सन्दर्भमा एउटा घटना सान्दर्भिक हुन्छ । सन् १९९० मा अमेरिकाले इराकमाथि आक्रमण गर्नुअघि आफ्नो नेतृत्वको फौजलाई मध्यपूर्वमा पठाएर अमेरिकाले तालिम दिइरहेको थियो । त्यही सन्दर्भमा तत्कालीन राष्ट्रपति सद्दाम हुसेनले कुबेत समस्याको हल गर्न आफ्ना तत्कालीन विदेशमन्त्री तारिक अजिजलाई विभिन्न मुलुक र राष्ट्रसंघका प्रतिनिधिसँग पनि वार्ता गर्न पठाएका थिए । चीनले जापानी औपनिवेशिक दासता अन्त्य गरी राष्ट्रिय स्वतन्त्रता प्राप्त गरेपछि आज आर्थिक दृष्टिकोणले विश्वको शक्तिशाली राष्ट्र हुन पुगेको छ । सबै उदाहरणबाट पनि राष्ट्रिय स्वतन्त्रताविना आर्थिक विकास सम्भव छैन । सद्दाम हुसेनले एकपटक अमेरिकालाई इराकले अमेरिकाको केही पनि नबिगारेको र इराक अमेरिकाबाट धेरै टाढा पनि भएकाले आक्रमण नगर्न आग्रह गरेका थिए, तर अमेरिकाले उनको कुरा सुनेन र खुलारूपमै आक्रमण गर्ने निर्णय गर्यो । त्यसको उत्तरमा सद्दाम हुसेनले भनेका थिए कि, 'आजको अमेरिकाले हिजोको दिनमा जस्तो छद्मभाषा प्रयोग गरी अरूको देशमा हस्तक्षेप नगरी खुलमखुला हस्तक्षेप र आक्रमण गर्ने गर्छ ।' अर्थात् उनको भनाइ थियो कि अमेरिकाले आक्रमण र हस्तक्षेपको लागि कुनै कूटनीतिक भाषा प्रयोग गरी घुमाउरो बाटो प्रयोग गर्दैन र आफूले मन नपराएको देशमाथि खुलारूपमा आक्रमण गर्छ र विश्व जनमतको कुनै वास्ता गर्दैन । नेपालको एउटा छिमेकी मित्रराष्ट्रले पनि कुनै सूक्ष्म कूटनीतिक शैलीको प्रयोग नगरी खुलारूपमा आफ्ना इच्छा पूरा गर्न आफ्नो मनसाय व्यक्त गर्छ र त्यहीअनुसार हस्तक्षेपकारी भूमिका खेल्छ । त्यसैले अब त्यो मित्रराष्ट्रले नेपालको सन्दर्भमा अपनाउने नीतिमा कुनै गोप्यता अथवा कूटनीतिक मर्यादा रहने गर्दैन । नेपालमा केवल एउटा छिमेकी राष्ट्रले मात्र आन्तरिक मामिलामा हस्तक्षेप गर्छ भन्ने होइन । अन्य शक्ति राष्ट्रहरूले पनि विभिन्न रूपमा हस्तक्षेप गरेका हुन्छन्, तर ती हस्तक्षेप त्यसरी सीधा र खुला हुने गर्दैनन् र तिनीहरू सूक्ष्मरूपमा हुन्छन्, खासगरी ती देशको आर्थिक स्वार्थसँग जोडिएका सवालहरूमा । तिनीहरूले आफ्नो आर्थिक हितलाई संरक्षण गर्न सूक्ष्मरूपमा कूटनीतिक बाटो अपनाई आम जनतालाई थाहा नहुने किसिमले हस्तक्षेप गरेका हुन्छन् । ती हस्तक्षेपहरू सीधै आन्तरिक मामिलासँग भन्दा पनि आर्थिक हितसँग जोडिएका हुन्छन् । तर टाढाका अथवा नजिकका छिमेकी मुलुकले हस्तक्षेप गर्दा प्रयोगमा ल्याइने नेताहरू भने नेपालकै हुन् र जबसम्म यस्ता राजनीतिक नेताहरू यो देशमा उपलब्ध हुन्छन्, त्यति बेलासम्म यो हस्तक्षेपको प्रक्रिया रोक्न कठिनाइ पर्छ । विदेशी हस्तक्षेप रोक्न आर्थिक विकास चाहिन्छ र त्यस्तो विकास देशको स्वतन्त्र हैसियतमा मात्र सम्भव हुन्छ । जबसम्म देशले आन्तरिक मामिलामा पूर्ण स्वतन्त्रताको अभ्यास गर्न सक्दैन, त्यतिबेलासम्म देशले कहिल्यै विकास गर्न सक्दैन । द्वितीय विश्वयुद्धपछि छियाछिया भएको जापान करिब सात वर्षसम्म अमेरिकाको अधीनमा रह्यो र त्यतिबेला त्यहाँ विकास र निर्माणका ठूलाठूला योजना ठप्प भएका थिए । अमेरिकाले प्रत्यक्ष हस्तक्षेप समाप्त भएपछिका वर्षहरूमा जापानले आर्थिक क्रान्ति नै गर्यो र संसारका विकसित देशहरूमध्ये एक हुन पुग्यो । आज द्वितीय विश्वयुद्धपछि बन्द भएका कतिपय कारखाना र बन्द भएको हवाईजहाज बनाउने उद्योग पनि त्यहाँ पुनः सञ्चालनमा आएका छन् । अमेरिकी सेनाहरू जापानको ओकिनावा जस्ता सहरहरूमा अझै विद्यमान भए पनि आन्तरिक मामिलामा अब अमेरिकाको प्रत्यक्ष हस्तक्षेप नहुँदा जापानले स्वतन्त्र प्रकारले विकास निर्माणका कार्य गरिरहेको छ । त्यसैगरी दक्षिण कोरियामा पनि कोरियन युद्धको स्थगनपछि त्यहाँ अमेरिकी सेनाहरू छन् र अमेरिकाले आफ्नो सामरिक स्वार्थको लागि ती सेनाहरूलाई मजबुत बनाउँदै लगेको छ । तैपनि आन्तरिक मामिलामा दक्षिण कोरियाले स्वतन्त्र नीति अपनाउन सक्ने हुँदा त्यो देशले पनि आर्थिक विकासको क्षेत्रमा ठूलो फड्को मारेको छ । त्यसैगरी चीनले जापानी औपनिवेशिक दासता अन्त्य गरी राष्ट्रिय स्वतन्त्रता प्राप्त गरेपछि आज आर्थिक दृष्टिकोणले विश्वको शक्तिशाली राष्ट्र हुन पुगेको छ । सबै उदाहरणबाट पनि राष्ट्रिय स्वतन्त्रताविना आर्थिक विकास सम्भव छैन । राणाशासन समाप्त भएको सात दसक पुग्न लागेको छ, तैपनि हामी गरिबी र पछौटेपनको अवस्थामा छौं । यसको पछाडि यहाँका नेताहरूले स्वतन्त्र राष्ट्रको रूपमा आफ्नो देशको विकासको चित्र आफैं कोर्न नसक्नु हो । देशमा विद्यमान राजनीतिक अस्थिरताले पनि यही कुरा देखाउँछ कि यहाँका अधिकांश नेताहरूमा आत्मसंरक्षणवादी प्रवृत्ति छ र सत्तामा गएर देश र जनताको अनुहार फेर्नुभन्दा पनि आफ्नो अवस्था बलियो बनाउनु उनीहरूको प्रमुख लक्ष्य हुन्छ । हुन त राजनीतिक अस्थिरता भएका कतिपय युरोपेली मुलुकहरूले पनि आर्थिक विकास गरेका छन्, तर ती देशको राजनीतिक अस्थिरताको पछाडि आन्तरिक कारणहरू हुन्छन् र जुन सरकार सत्तामा आए पनि विकास निर्माणले निरन्तरता पाइरहन्छ । नेपालको सन्दर्भमा देखिने राजनीतिक अस्थिरताको पछाडि पनि बाह्य कारण बढी प्रबल हुने गर्छन् । राजतन्त्र अवसान भएर गणतन्त्र स्थापना भएको एकदसक बितिसक्दा पनि देश अझै राजनीतिक संक्रमणमा रहेको मानिन्छ र देशले आर्थिक विकासको कुनै स्पष्ट दिशा लिन सकेको छैन । अझै पनि देश तदर्थवादमा चलिरहेको छ र देशको भविष्य बनाउने काममा हाम्रा अधिकांश नेताहरूको ध्यान र चित्त जाने गरेको छैन । जसरी आज सोभियत संघ विघटनको पच्चीसौं वर्ष मनाइरहँदा पूर्व सोभियत संघका जनताले आजको भन्दा विगतका दिनहरू नै राम्रा थिए भन्ने गर्छन्, ठीक त्यसैगरी नेपालका जनतालाई सोधेको खण्डमा पनि उनीहरूले हात लाग्यो शून्य भन्ने अवस्था छ । हो, पञ्चायती व्यवस्था गयो, राजतन्त्र समाप्त भयो, गणतन्त्र आयो, तर ती सबै कुरा साधनको रूपमा आउनुपथ्र्यो । जनताले आफ्नो जीवनस्तरमा सुधार आएको अनुभव गर्न पाएको भए ती परिवर्तनले साधनको काम गरेको मानिन्थ्यो । त्यसैले जनता चाहन्छन् कि विगतका राजनीतिक घटनाले देश र जनताको हित गर्ने काम अर्थात् साध्यको काम गरून् । जहाँसम्म सीमित वर्ग र तहका मान्छेहरूका लागि परिवर्तनको कुरा हो, त्यो त हिजो पनि सीमित वर्गका मान्छेहरूले हालीमुहाली गरिरहेका थिए र आज पनि सीमित वर्गका मान्छे नै सत्ता र सुविधाको भोग गरिरहेका छन् । आज पनि देशमा शान्ति, सुरक्षा, रोजगार, स्वास्थ्य र शिक्षा आम जनताको लागि उपलब्ध छैन र ती केवल सीमित वर्गको लागि पेवासरह भएका छन् । आज पनि देशका अधिकांश युवायुवती विदेशमा गई अपमानजनक र असुरक्षित अवस्थामा काम गर्न बाध्य छन् । देशले त्यस्ता व्यक्तिहरूको लागि वैकल्पिक अवसर र उपाय दिन सकेको छैन । आज राजनीतिले व्यवसायीकरणको रूप लिएको छ । यसको समाप्तिको लागि आम जनतामा पुनः देशभक्ति र राष्ट्रिय उत्तरदायित्वको भाव आउनु आवश्यक छ र राजनीतिमा इमानदार र देशभक्त मानिसहरूलाई मात्र प्रवेश दिनुपर्छ । राजनीति गर्ने व्यक्तिहरूको लागि निश्चित मापदण्डको निर्धारण गर्नुपर्छ र त्यस्ता व्यक्तिहरूलाई नियमित रूपमा जनसमक्ष गई हिसाबकिताब बुझाउनुपर्ने व्यवस्था गर्नुपर्छ । यो यस कारणले पनि आवश्यक छ कि आजको राजनीतिमा सिद्धान्त, आदर्श र त्यागको भाव लोप हुँदै गएको छ र राजनीति गर्नु भनेको छिटै धनी हुनु हो र सत्ता र सुखको रसास्वाद लिनु हो भन्ने भावनाले घर गरेको छ । यस्तो अवस्थामा राष्ट्रिय स्वाभिमानको भावना नआउँदासम्म हामी विदेशीको इच्छा र इशाराअनुसार नै काम गर्नेछौं । त्यसैले समस्याको जड हामी आफैंमा छ र हामी आफैंले त्यो समस्याको समाधान पनि गर्न सक्छौं भन्ने भावना ल्याउनु अपरिहार्य भएको छ । विदेशीले हाम्रो आन्तरिक मामिलामा हस्तक्षेप गर्ने कारण हाम्रो आफ्नै कमजोरी र बेइमानीले गर्दा हो । त्यसैले पहिला हामीले आफैंलाई नै सुधार्नुपर्छ र मात्र देश निर्माणको कार्य अघि बढ्नेछ । त्यसो भएमा गणतन्त्र, प्रजातन्त्र र धर्म निरपेक्षता जस्ता सकारात्मक परिवर्तन आफैंमा साध्य नभई साधनको रूपमा रूपान्तरित हुनेछन् ।"
