शीर्षक,विवरण
सुरक्षा सतर्कताको खाँचो,"सन् १९४५ पछि विश्वले थुप्रै समस्या र चुनौतीको सामना गर्नुपर्यो, चाहे त्यो चाइनाको ग्रेट लिप फोर्वार्ड होस् या भियतनाम युद्ध वा बियफ्रन क्राइसिस, खुमेर रोग, रुवान्डन जेनोसाइड् र अफगान र इराक युद्धले गर्दा असंख्य मानिसले ज्यान गुमाए । ७० वर्षको इतिहास मूल्यांकन गर्ने हो भने के अहिले विश्व साँच्चिकै सुरक्षित भएको हो त ? अपसोच होइन । अहिले विभिन्न आतंककारी समूह त्यसमाथि पनि इस्लामिक स्टेटका गतिविधिले गर्दा मानिसमा त्रास फैलाइरहेको छ । यो समूहले विभिन्न मुलुकमा आततायी घटना गराएर अमानवीय पराकाष्ठाको प्रदर्शन गरिरहेको छ । इस्लामिक स्टेटले एकपछि अर्को गर्दै आतंककारी हमला गरिरहेको छ । विडम्बना यसको सिकार निर्दोष जनता हुने गरेका छन् । रसियाको प्लेन सिनाइमा खसालेर २२४ निर्दोष जनताको हत्या, पेरिसमा १२९ निर्दोषको हत्या वा अंकरामा बम खसालेर १०२ जना मानिसको हत्या होस्, यी क्रूर र अमानवीय क्रियाकलापको पछाडि इस्लामिक स्टेटको हात छ । ९७ प्रतिशत मुस्लिम बसोवास भएको इराक कम्तीमा ७९ जना हताहती हुने गरी भएको कार बम विस्फोटले पूरै इराक र विश्वलाई नै डर, त्रासको सिकार बनायो । धार्मिक अतिवादी संगठन इस्लामिक स्टेट (आईएस) ले बंगलादेशको राजधानी ढाकास्थित होली आर्टिसन बेकरी क्याफेमा शुक्रबार रातिदेखि शनिबार बिहानसम्म बन्धक बनाई २० जनाको क्रूरतापूर्वक हत्या गरेर सिंगो मुलुकलाई शोकमग्न बनायो । आईएसले टर्कीको इस्तानबुलस्थित अतातुर्क विमानस्थलमा आक्रमण गर्दा १३ विदेशीसहित ४१ जनाको निर्मम हत्या भएको थियो । इस्तानबुल, ढाका बंगलादेशमा भएका यी घटना हेर्दा इस्लामिक स्टेटले क्रूर आतंकको सीमा र पहुँच युरोप, नर्थ अफ्रिका, मिडल इस्ट र एसियासम्म पुर्याएको छ । इस्लामिक स्टेटको उदयको पछाडि पश्चिमा मुलुक विशेष त अमेरिकाको ठूलो हात छ । सन् १९७९ मा अमेरिकाको खुफिया एजेन्सी सीआईएले अफगानिस्तानमा सोभियत युनियनविरुद्ध लड्न त्यहाँ बेरोजगार र गरिबीसँग जुधिरहेका सुन्नी युवालाई प्रयोग गर्यो र उनीहरूलाई सशस्त्र तालिम दियो । सीआईएले अधिकांश मुस्लिमलाई तालिम दियो र सशस्त्र समूह मुजाहिद्दिन खडा गर्यो । बिन लादेन, धनी परिवारका व्यक्ति भएकाले उनलाई यस अपरेसनमा आर्थिक रूपमा सहयोग गर्न लगाइयो । यो खुफिया एजेन्सीले जिहादको सिद्धान्त र भिजनलाई बढवा दिएर इस्लामलाई बाहिरी तत्त्वबाट बचाउने नाममा गरिबी, बेरोजगार र अशिक्षाबाट आक्रान्त युवा प्रयोग गरेर एक शक्तिशाली जत्था बनायो । यही सिद्धान्तमा आज पनि इस्लामिक स्टेटजस्ता संगठन प्रेरित छन् । सन् १९८० मा मुजाहिद्दिन अल काइदामा परिवर्तन भयो र यसको नेतृत्व ओसमा बिन लादेन र सीआईएले गरे । पछि सन् २००३ मा अमेरिकाले इराकमा आक्रमण गर्यो । पछि अमेरिका आफैँले सिर्जना गरेको अलकाइदा अमेरिकाको विरुद्ध लाग्यो । फलस्वरूप यसले अमेरिकाको पेन्टागनमा पनि आक्रमण गर्यो । त्यस्तै अमेरिकाले बेलायत र फ्रान्ससँग मिलेर लिबियाबाट महमद गद्दाफीलाई बहिर्गमन गरायो । अहिले सिरिया पनि अशान्त छ । रसिया र अमेरिकाको प्रोक्सी युद्धको सिकार बनेको छ । रसिया र उसका केही सहयोगी राष्ट्र सिरियाका राष्ट्रपति असादलाई सहयोग र समर्थन गर्छन् भने अमेरिका र उसका सहयोगी मुलुक असादको विरोधमा लडिरहेका विद्रोहीलाई समर्थन गर्छन् । रसियाले संयुक्त राष्ट्रसंघमा असादको सरकार रहनुपर्छ भन्ने पक्षमा चारपटक भिटोसमेत प्रयोग गरिसकेको छ । यी दुई देशबीचको शीतयुद्धले सिरियामा लाखौँ जनताले अनाहकमा ज्यान गुमाइसकेका छन् । यसरी सिरिया, लिबिया, इराकमा जसरी शक्तिशाली राष्ट्र विशेषगरी अमेरिका र अन्य सहयोगी राष्ट्रले आफ्नो स्वार्थपूर्तिका निम्ति प्रयोग गरे, यसले गर्दा त्यहाँको सरकार र आर्थिक अवस्था कमजोर र तहसनहस बनाइयो । आफूलाई अझ शक्तिशाली देखाउन इराक, सिरिया, लिबियालाई एकपछि अर्को तरिकाले प्रयोग गरे । अमेरिकाले नै आतंककारीविरुद्ध लड्न अरू देशभन्दा बढी रकम खर्च गर्छ । एक अध्ययनअनुसार बर्सेनि अमेरिकाले १६ बिलियन डलर खर्च गर्छ, जुन यसको २००१ को बजेटको भन्दा दोब्बर हो । जसरी अमेरिकाले विभिन्न देशजस्तै इराक, लिबियामा आक्रमण गर्यो र आफ्नो शक्तिशाली पहुँचको घेरा बढाउन खोज्यो । इस्लामिक स्टेटजस्ता क्रूर आतंककारी समूहलाई समयमै निस्तेज नपारे यसले निश्चय नै भविष्यमा भयावह स्थिति निम्त्याउने देखिन्छ । शक्तिशाली राष्ट्र एकजुट भएर आतंककारीविरुद्ध लड्नुपर्छ । यसले आतंककारी समूहको जन्म भयो । यही धारातल र पृष्ठभूमिमा इस्लामिक स्टेटको जन्म भयो । ती देशमा भएका कमजोर सरकार, अस्थिरता, तरलताबीच आफ्नो संगठनलाई थप मजबुत पार्दै लग्यो । यसलाई रोक्नुपर्छ । निर्दोष र निहत्था जनताले जसरी आफ्नो ज्यान गुमाइरहेका छन्, यो विल्कुल गलत हो । अमेरिका, रसिया, युरोपियन युनियनले आफ्नो विदेश नीतिमा परिवर्तन गर्न जरुरी छ । अमेरिकाको नीति क्रमशः असफल बन्दो छ सबैतिर । यसको उदाहरण लिबिया र सिरियालाई लिन सकिन्छ । इस्लामिक स्टेटजस्ता क्रूर आतंककारी समूहलाई समयमै निस्तेज नपारे यसले निश्चय नै भविष्यमा भयावह स्थिति निम्त्याउने देखिन्छ । शक्तिशाली राष्ट्र एकजुट भएर आतंककारीविरुद्ध लड्नुपर्छ । इस्लामिक स्टेटले आफ्नो पकड बढाउँदै छ । पछिलो समय बंगलादेशमा आक्रमण गर्यो । यसको पकड एसियामा बढ्दै गएको प्रतिबिम्बित हुन्छ । आईएसजस्तो सशक्त प्रोपगन्डा प्रविधि र संयन्त्रसहित क्षमताले सुसज्जित अतिवादी समूहले धार्मिक आस्थाको नाममा भर्खरका नौजवानलाई सजिलै आकर्षण गर्न सक्छन् र सफलसमेत भइरहेका छन् । दक्षिण एसियामा सबैभन्दा बढी संवैधानिक अस्थिरता र तरलता खेपेको नेपालले ६८ वर्षको इतिहासमा संविधानसभाबाट संविधान पाएको छ । तर देशमा व्याप्त अस्थिरता, कमजोर सरकार, बेथिति, बेरोजगार कायमै छ । देशले विकासको गति लिन सकिरहेको छैन । हरेक दिन यहाँको युवा बेरोजगारले बिदेसिन बाध्य छन् । यस्तो पृष्ठभूमिमा नेपालका युवालाई पनि आफ्नो पकडमा पार्ने सम्भावना धेरै छ । पीडाले मानिसलाई अपराध गर्न प्रेरित गर्छ । त्यसमाथि यहाँको सुरक्षा सन्यन्त्र पनि चुस्त दुरुस्त छन् । यसलाई अझै मजबूत गर्नुपर्ने जरुरी छ । यसलाई अत्याधुनिक र सुविधासम्पन्न बनाउनुपर्छ । राजनीतिक हस्तेक्षपबाट मुक्त गराई यसलाई स्वतन्त्र र सबल संगठन बनाउनुपर्छ । नेपालको अनुसन्धान आयोग, जो सबभन्दा बढी शक्तिशाली हुनुपर्ने तर यो केवल राजनीतिक भर्तीकेन्द्र भएको छ । हाम्रो अन्तर्राष्ट्रिय विमानस्थल पनि सुरक्षित छैन । यसलाई इस्लामिक स्टेट जस्ता संगठनले सजिलै प्रयोग गर्न सक्छन् किनकि यस्ता समूहमा कुनै दया र करुणा हुँदैन । आफ्नो स्वार्थपूर्तिको लागि जुन देश र जुन देशका नागरिकलाई पनि निशाना बनाउन् सक्छन् । त्यसैले हामी समयमै सतर्क हुन जरुरी छ ।"
नरम तानाशाहको अर्थ के हो ?,"नेपाली कांग्रेसका सांसद अमरेश सिंहले बुधबार बीबीसीमा दिएको अन्तर्वार्तामा संघीयताको कडा शब्दमा विरोध गरेका छन् । सामान्य र प्रकट रूपमा हेर्दा त्यो स्वागतयोग्य विचार हो । तर त्यससित सम्बन्धित सबै पक्षमाथि विचार गर्दा उनको अभिव्यक्तिले देशमा गम्भीर प्रकारको खतराको संकेत दिन्छ र त्यो नै त्यो अन्तर्वार्ताको प्रधान र वास्तविक पक्ष हो । त्यसैले संघीयताको विरोधलाई कायम राख्दै अहिले छद्मरूपमा आएको खतराप्रति पनि उच्च प्रकारको सतर्कता अपनाउने तथा त्यसविरुद्ध राष्ट्रिय ऐक्यबद्धता कायम गर्नेतिर पनि हाम्रो ध्यान जान आवश्यक छ । उनले आफूमा आएको परिपक्वताका कारणले आफ्नो संघीयतासम्बन्धी विचारमा परिवर्तन आएको बताएका छन् । तर यो कुरा बुझ्न गाह्रो पर्दैन कि उनको सोचाइमा आएको त्यस प्रकारको परिवर्तन उनको व्यक्तिगत विचार होइन । संघीयताबारे उनको विचारमा आएको परिवर्तन भारतीय विस्तारवादको दृष्टिकोणमा आएको परिवर्तनकै अभिव्यक्ति हो । उनले संघीयताको विरोध गर्ने क्रममा प्रकट गरेका विचारबाट त्यो स्पष्ट हुन्छ । स्वयं बीबीसी प्रतिनिधिले पनि उनको अभिव्यक्ति स्वयं उनको सोचाइमा भएको परिवर्तन नभएर अरू कसैको विचारको परिणाम त होइन भन्ने प्रश्न गरेर परोक्ष रूपले भारतीय निर्देशनअनुसार नै उनले आफ्नो नयाँ विचार अगाडि ल्याएको सम्भावनातर्फ संकेत गरेका थिए । तर त्यो सम्भावना मात्र होइन, वास्तविकता हो । संघीयताको विरोध गर्ने सिलसिलामा उनले प्रकट गरेका दुइटा विचार विशेष रूपले उल्लेखनीय छन्ः प्रथम, नेपालमा विद्यमान एउटा केन्द्रीय सरकारको कारणले पनि भारतले धेरै कठिनाइको सामना गर्नु परिरहेको छ । संघीयताअन्तर्गत देशमा धेरै सरकार बनेमा भारतको लागि झन् कठिन स्थिति पैदा हुनेछ । एकातिर भारतको सुरक्षा चासो र अर्कोतिर, भारतीय प्रधानमन्त्रीले नेपालबारे उठाउनुपरेका धेरै बोझ, परराष्ट्रमन्त्रीले आधा समय विश्व राजनीतितर्फ र आधा समय नेपालतर्फ लगाउनुपरेको उल्लेख गर्दै उनले त्यो स्पष्ट रूपमा बताएका छन् । द्वितीय, नेपालमा नरम प्रकारको तानाशाह आउनु नै बढी उपयुक्त हुनेछ भन्ने कुरा पनि उनले बताएका छन् । उनको उपरोक्त भनाइबाट भारतले नेपालमा संघीयताका सट्टामा बलियो केन्द्रीय सरकार बनाउनुपर्नेमा जोड दिएको पाइन्छ । त्यो प्रणालीलाई उनले पिरामिड प्रकारको प्रणालीको रूपमा व्याख्या गरेका छन्, जहाँ उच्चस्तरमा थोरै व्यक्तिहरूका हातमा सत्ता केन्द्रित होस् र त्यसद्वारा सम्पूर्ण शासन व्यवस्था सञ्चालित होस् । कुरा त्यहीसम्म मात्र सीमित छैन । उनले नरम तानाशाहीको आवश्यकता भएको तर्फ पनि संकेत गरेका छन् । यो विचारणीय प्रश्न हो, कुन प्रकारको परिस्थितिमा भारतले एकातिर संघीयताको विरोध र अर्कोतिर केन्द्रीकृत शासन प्रणाली र नरम तानाशाहीबारे विचार गर्न थालेको छ ? अहिले भारतीय डिजाइनअनुसार नै सरकारमा परिवर्तन हुन थालेको आमरूपमा थाहा भएको हो । त्यस सिलसिलामा भारतले मधेसवादीहरूका माग पूरा गर्ने, अपूर्ण रहेको संविधानलाई पूर्णता दिने र नयाँ बन्ने गठबन्धन सरकार स्थायी हुनुपर्नेमा जोड दिएको पाइन्छ । संविधानमा भएको अपूर्णतालाई पूरा गर्नु भन्नुको अर्थ मधेसवादीहरूले भनेजस्तो वर्तमान संविधानलाई पूरै खारेज गरेर त्यसको पुनर्लेखन गर्नु वा भारतले संविधानमा संशोधनका लागि अगाडि ल्याएका संशोधनहरूलाई संविधानमा सामेल गर्नु हुनेछ । त्यस प्रकारको संशोधनमा पहाडबाट अलग गरेर तराईमा दुइटा प्रदेश निर्माण गर्ने, जनसंख्याको आधारमा निर्वाचन क्षेत्र निर्धारण गर्ने, अहिलेको भन्दा खुकुलो नागरिकता नीति अपनाउने र अंगीकृत नागरिकलाई वंशज नागरिकसरह राष्ट्रपति, प्रधानमन्त्रीसहित देशका सबै सर्वोच्च संवैधानिक पदहरूमा निर्वाचित हुने वा मनोनीत हुने अधिकार आदि आउँछन् । उपरोक्त प्रकारको अवस्थामा संसद्मा मधेसवादी र भारतपरस्त तत्त्वहरूको बहुमत हुने र त्यसरी सरकारको स्वरूप पूरै भारतपरस्त हुने नै सम्भावना हुनेछ । त्यस प्रकारको स्थिति तयार हुनुका साथै संघीयताअन्तर्गत देशको सार्वभौम सत्ता वा देशलाई विभाजित गर्दै लैजाने उनीहरूको आवश्यकता कम हुँदै जानेछ । अहिले उनीहरूको योजनाअनुसार सत्ताको नयाँ समीकरण बन्यो भने त्यस प्रकारको परिस्थिति सिर्जना हुँदै गयो भने तराईलाई नेपालबाट अलग गराउन वा राष्ट्रिय विखण्डनको लागि संघीयताको उपयोगिता उनीहरूको लागि बाँकी रहने छैन । निश्चय नै, त्यसको अर्थ उनीहरूले तुरुन्तै संघीयता वा तराईलाई नेपालबाट अलग गराउने नीति त्याग्नेछन् भन्ने होइन । तर जति देशको सम्पूर्ण सरकारलाई भारतीय एकाधिकारअन्तर्गत ल्याउने आधार तयार हुँदै जानेछ, संघीयतासम्बन्धी अहिलेको नीतिमा पनि परिवर्तन हुँदै जानेछ । पहिले भारतको नीति तात्कालिक रूपमा तराईलाई मात्र नेपालबाट अलग गराउने दिशामै लक्षित थियो । त्यसैले मधेसवादीहरूद्वारा नेपालमा संघीय राज्यको निर्माणमा जोड दिएको थियो । तर माओवादी र नेपाली कांग्रेससमेतको नयाँ गठबन्धन सरकारको गठनको सम्भावना उत्पन्न भएपछि पूरै सरकारमै आफ्नो एकाधिकार कायम हुनेबारे उनीहरू बढी आशावादी र उत्साहित भएका छन् । केन्द्रीय सरकारमा आफ्ना एकाधिकार कायम हुने स्थिति उत्पन्न भएपछि केन्द्रीय सरकारलाई शक्तिशाली बनाउँदा नै आफ्ना विस्तारवादी स्वार्थहरू पूरा गर्नु बढी सजिलो हुनेछ । त्यही अवस्थामै अहिले अमरेश सिंहद्वारा संघीयताको विरोध गर्ने विचार अगाडि आएको बुझ्न गाह्रो पर्दैन । यो कुराले पनि कम महत्त्व राख्दैन कि अमरेशले नरम तानाशाहको कुरा उठाएका छन् । त्यसको पछाडि देशमा अहिले कायम भएजस्तो लोकतान्त्रिक प्रणाली कायम राख्नेभन्दा एक वा अर्को प्रकारको तानाशाही व्यवस्था कायम गर्ने उद्देश्यले काम गरेको प्रस्ट छ । भुटानको उदाहरण हाम्रा अगाडि छ । त्यहाँ लोकतन्त्र कायम राखेर होइन, निरंकुश राजतन्त्र कायम राखेरै भारतले आफ्ना विस्तारवादी उद्देश्य पूरा गर्ने प्रयत्न गरिरहेको छ । भुटानको शासन व्यवस्था नरम तानाशाहको एउटा उदाहरण हो । सायद त्यही कारणले हुन सक्छ, केही दिनपहिले नेपाल आएका भारतीय जनता पार्टीका पूर्व मुख्यमन्त्रीले नेपाललाई भुटानजस्तो बनाउने उनीहरूको विचार भएको प्रकट गरेका थिए । तर त्यो तानाशाही प्रणाली कुन रूपमा कायम गर्न प्रयत्न गरिनेछ ? त्यो भविष्यमा प्रस्ट हुँदै जानेछ । नेपालमा भारतपरस्त तत्त्वहरूको सरकार बनेपछि त्यसलाई लोकतान्त्रिक रूपमा कायम राख्नुभन्दा तानाशाही व्यवस्था अपनाउँदा नै त्यो बढी भारतीय विस्तारवादको स्वार्थमा हुनेछ । त्यही परिप्रेक्ष्यमै अहिले नरम तानाशाहको कुरा अगाडि आएको छ । बताइरहनुपर्ने आवश्यकता छैन कि त्यस प्रकारको सोचाइ लोकतन्त्र वा गणतन्त्रविरुद्ध लक्षित छ । भारतीय शासक वर्गले नेपाललाई हिन्दु राष्ट्र बनाउन लगातार र योजनाबद्ध प्रकारले प्रयत्न गरिरहेका छन् । तर त्यस प्रकारको प्रयत्नलाई भारतको धर्म निरपेक्ष संविधान, धर्म निरपेक्षताको पक्षमा भएका भारतका राजनीतिक पार्टीहरू वा भारतीय जनतालाई स्वीकार्य नहुने प्रस्ट छ । भारतीय शासक वर्गको मुख्य जोड पूरै भारतलाई नै हिन्दु राष्ट्र बनाउनेतिर हुनेछ । नेपाललाई हिन्दु राष्ट्र बनाउने प्रयत्न भारतलाई हिन्दु राष्ट्र बनाउने दीर्घकालीन योजनाको एउटा सहायक अंग नै हुनेछ । त्यो रणनीतिक उद्देश्य पूरा गर्न नेपालमा कायम हुने नयाँ गठबन्धन सरकारलाई पूरै उपयोग गर्ने वा दबाब दिने प्रयत्न गरिनेछ । भारतले नेपालका पूर्वराजालाई नै सत्तामा ल्याएर तानाशाही शासन कायम गर्ने प्रयत्न गर्ने सम्भावनालाई पनि अस्वीकार गर्न सकिन्न । तर त्यो एउटा मात्र विकल्प हो । त्यसका साथै कुनै नयाँ राजनीतिक दल वा नेतालाई अगाडि सारेर त्यस रूपमा अगाडि बढाउने सम्भावनालाई पनि अस्वीकार गर्न सकिन्न । राजा वा अन्य पक्षमध्ये कोद्वारा भारतीय विस्तारवादी स्वार्थलाई बढी राम्ररी पूरा गर्न सकिनेछ ? त्यसका आधारमै त्यो कुराको निर्णय हुँदै जानेछ । तर विद्यमान मोदी सरकार नै सधैँ त्यसबारे निर्णय गर्न सक्ने अवस्थामा हुने छैन । भारतमा हुने आम चुनावद्वारा भारतीय शासक वर्गको स्वरूपमा हुने परिवर्तनले पनि त्यो नीति निर्धारित गर्दै जानेछ । अहिले प्रचण्ड र शेरबहादुर देउवाका बीचमा भएको सहमतिअनुसार उनीहरू दुवैजना आलोपालो गरेर प्रधानमन्त्री बन्ने कुरा सार्वजनिक भएको छ । तर यो स्पष्ट छ, पहिलो चरणमा प्रचण्डलाई प्रधानमन्त्री बनाइए पनि यद्यपि त्यो कुराले ठोस र मूर्तरूप लिन अझै बाँकी छ । अहिले प्रचण्ड र शेरबहादुर देउवाका बीचमा भएको सहमतिअनुसार उनीहरू दुवैजना आलोपालो गरेर प्रधानमन्त्री बन्ने कुरा सार्वजनिक भएको छ । तर यो स्पष्ट छ, पहिलो चरणमा प्रचण्डलाई प्रधानमन्त्री बनाइए पनि उनलाई थोरै समयको लागि उपयोग गरेर अन्त्यमा रद्दीको टोकरीमा फ्याँकिनेछ । उनलाई थोरै समयको लागि उपयोग गरेर अन्त्यमा उनलाई रद्दीको टोकरीमा फ्याँकिनेछ । प्रचण्डलाई प्रधानमन्त्री बनाउने प्रस्ताव यसकारणले राखिएको छ कि अहिलेको गठबन्धन फुटाउन र नयाँ गठबन्धनको पक्षमा बहुमत गराउन उनको उपयोगिता वा निर्णायक मत आवश्यक छ । प्रचण्डले केही समयको लागि प्रधानमन्त्री पद प्राप्त गर्न अहिलेको गठबन्धन फुटाल्न र नयाँ गठबन्धनलाई बहुमत पुर्याउन कांग्रेसको हातमा खेल्न तयार भएको भए पनि भारतले जुन रणनीतिक योजनाअन्तर्गत नयाँ गठबन्धन सरकारलाई स्थापित गर्ने प्रयत्न गर्दैछ, त्योसित उनी पूरै सहमत हुने सम्भावनालाई स्वीकार गर्न मुस्किल पर्छ । भारतले गठबन्धन सरकारद्वारा पूरा गराउन खोजेको राष्ट्रिय विखण्डन, हिन्दु राष्ट्रको निर्माण र राजतन्त्रको पुनस्र्थापना जस्ता अवधारणामा पूरै समर्थन गर्नु उनलाई सजिलो हुने छैन । त्यो अवस्थामा उनी आफ्ना सबै पूर्व राजनीतिक मान्यताहरूविरुद्ध जानु हुनेछ । उनले सत्तालोभमा त्यस प्रकारको विचलनको बाटो पूरै अपनाउन तयार भए पनि उनको संगठन वा उनका सबै कार्यकर्ता त्यस प्रकारको स्थिति पूरै स्वीकार गर्न तयार हुनेछन् भन्न गाह्रो पर्छ । त्यो अवस्थामा भारतले उनलाई पन्छाउने नै नीति अपनाउनेछ । भारत र मधेसवादीहरूले प्रचण्डको तुलनामा शेरबहादुरलाई नै बढी विश्वास गर्ने प्रस्ट छ । तर भारतले तात्कालिक रूपमा देउवालाई जति अधिकतम उपयोग गर्ने नीति अपनाए पनि भारतीय विस्तारवादी स्वार्थका पक्षमा उनीभन्दा मधेसवादीहरू नै बढी उपयोगी हुनेछन् । त्यसैले भारतको प्रधान उद्देश्य स्वयं कांग्रेस वा शेरबहादुरलाई पनि मधेसवादीहरूलाई सत्तासीन गराउन परिस्थिति निर्माण गर्न उपयोग गर्नु नै हुनेछ । त्यही उद्देश्य पूरा गर्न नै भारतमा सोनिया गान्धीको सन्दर्भमा अस्वीकृत भएका अंगीकृत नागरिकहरूलाई पनि वंशज नागरिकसरह अधिकार दिने संशोधनलाई संविधानमा सामेल गर्न भारतले यति धेरै जोड दिएको छ । यसरी समग्र रूपमा अमरेश सिंहले जुन प्रकारका विचार बाहिर ल्याएका छन्, ती भारतीय विस्तारवादको रणनीति वा दीर्घकालीन योजनाकै अंगहरू हुन् । त्यो अवस्थामा अहिले हुन थालिरहेको नयाँ प्रकारको गठबन्धन वा सत्ता समीकरणभित्र तात्कालिक रूपमै गम्भीर प्रकारको खतरा भएको बुझ्न गाह्रो पर्दैन । त्यसबाहेक त्यसबाट दीर्घकालीन रूपमा पनि नेपालको राष्ट्रियता, सार्वभौमसत्ता, अखण्डता वा गणतन्त्र, धर्म निरपेक्षता र देशको स्वतन्त्र अस्तित्वसमेतका अगाडि जुन गम्भीर खतरा छ, त्यसप्रति सम्पूर्ण जनताको ध्यान जानुपर्ने आवश्यकता छ ।"
सत्याग्रही चरित्र र अपेक्षा,"आदरणीय डा गोविन्द केसीज्यू, सर्वप्रथम अनशन' मा रहनुभएका तपाईंको सुस्वास्थ्यको कामना गर्दछु । तपाईंको आठौँ अनशनबारे मुलुकमा, संचारमा र सामाजिक सञ्जालमा व्यापक चर्चा छ । पक्षविपक्षमा जनमत विभाजित छ । स्वाभाविक हो । अनशन' सत्याग्रहको एउटा साधन हो, समग्र पक्ष हैन । आफूलाई निषेध गरेर ठूलो या व्यापक स्वार्थको लागि प्राण उत्सर्ग गर्ने प्रतिबद्धता अनशनकारीमा निहित हुने हुनाले उनी सम्मानित हुन्छन् । त्यस अर्थमा तपाईं सम्मानित हुनुहुन्छ । सत्याग्रहीमा अर्को पक्षको हृदय परिवर्तन गर्ने क्षमता निहित हुन्छ भन्ने मान्यता पनि हुन्छ । गुफामा बस्ने ऋषिमुनीहरूबाट हुनेभएका ज्ञातअज्ञात तप, जप र निराहारी अभ्यासबाहेक व्यापक परिवर्तनको लागि सत्याग्रह' लाई आम आन्दोलनमा प्रयोग गर्ने श्रेय महात्मा गान्धीलाई जान्छ । उनले बुद्धबाट र पौल थोरोबाट प्रेरणा लिए । मौनता र अहिंसा निर्वलको अस्त्र या बाध्यता हो भन्ने मान्यतालाई चुनौती दिए उनले । गान्धीकै शैलीलाई तर आफ्नो मुलुक र समाजको प्रसंगलाई मार्टिन लुथर किङ जुनियरले अँगाले अमेरिकामा, गान्धीको हत्याको एक दसकपछि । उनी अनशनमा बसेनन्, तर सत्याग्रहका अन्य पक्षका सहारा लिए, समान नागरिक अधिकारका लागि अर्थात् गैरश्वेतहरूलाई मतदान' लगायत श्वेत' नागरिकसरहका सबै अधिकार उपलब्ध गराउनको लागि । अनशनबाहेक सत्याग्रहका अन्य पक्षमा सत्ता र शक्तिको अवज्ञाको प्रधानता हुन्छ । तर सत्याग्रहबाट अर्को पथको हृदय र मन परिवर्तन गराउन सकिन्छ भन्ने अदम्य विश्वास र धैर्य पनि हुनुपर्छ, सत्याग्रहीमा । ऊ फरक मत र धारणाप्रति पनि अत्यन्त सद्भावयुक्त र घृणामुक्त हुनुपर्छ । गान्धीले फरक मत राख्ने, उनका विरोधी र उनलाई दबाउने बेलायती सत्ताका हाकिमहरूप्रति आदर र सद्भाव देखाउन छोडेनन्, कहिल्यै । किङले उनको आन्दोलन दबाउन सरकारका तर्फबाट हिंसात्मक कुकुरहरू लगाउँदासमेत हिंसात्मक प्रतिरोधमा रोक लगाए, आफ्ना समर्थकहरूलाई । नौ वर्षको आन्दोलनमा उनले श्वेतहरूप्रति घृणा गर्ने छुट कसैलाई दिएनन् । उनको आन्दोलनमा सहभागी हुन जातीय या रङका आधारमा कसैले कसैप्रति घृणा गर्न नपाउने सर्त जस्तै थियो त्यहाँ । अर्थात् आन्दोलनका नाइकेले मात्र आन्दोलनको मूल्य, मान्यता र चरित्र बोक्नु पर्याप्त हुँदैनथ्यो । गान्धीका सत्याग्रहका प्रवक्ताहरू सत्याग्रहको अर्थ, मर्म र मान्यताप्रति सम्पूर्ण रूपले प्रतिबद्ध रहन्थे । किङको नेतृत्वको आन्दोलनमा त्यही नै नियम थियो । गान्धीलाई त बेलायती दलाल' भन्नेहरूको कमी थिएन भारतीय स्वतन्त्रता आन्दोलनमा आफ्नै ढंगले होमिएका क्रान्तिकारीहरूबीच । गान्धीकै अत्यधिक प्रभावमा रहेको भारतीय कांग्रेसभित्र अतिवादी या उग्र विचार राख्ने लाला लाजपत रायमाथि भएको राज्य आक्रमणबाट उनको मृत्यु भयो, सन् १९२८ मा बेलायत सरकारको विरोध गरेबापत । गान्धी अहिंस्रक सत्याग्रही हुनाले उनी मागमा विचारसँगै साधनको शुद्धताका पनि पक्षपाती थिए । लाजपत रायमाथिको आक्रमणको निन्दा गरेनन् उनले । मलाई विश्वास छ, डाक्टर सा'ब, तपाईं पनि सत्याग्रहको नियम, आचरण र मान्यताप्रति त्यत्तिकै समर्पित हुनुहुन्छ । आफ्नो नजिकको घेरामा रहनेहरूको व्यवहार, मान्यता चरित्र र समर्पण अनि सत्याग्रहको मूल्यप्रति उनीहरूको निष्ठाबारे पनि तपाईं त्यत्तिकै आश्वस्त हुनुहुन्छ । अनशनको ६ दिन बितिसकेको छ । सत्याग्रहीको साहस, आँट र स्पिरिट' पो त बलियो हुन्छ । शरीरको धर्मबाट त को मुक्त हुन्छ र ? तपाईं कमजोर हुँदै जाँदा तपाईंका समर्थकबीच फरक मत आउनेछन् पक्कै पनि । एकथरीले तपाईंलाई जसरी पनि बचाउने चाहना राख्नेछन् र अनशन तोड्न या तोडाउने वातावरण बनाउन सबै प्रयास गर्नेछन् । अर्काथरी तपाईंले जस्तोसुकै नियति भोग्नुपरे पनि अनशन जारी राख्नुपर्ने अडानमा रहनेछन् । शरीर दुर्वल भए पनि निर्णय त तपाईंले नै लिनुपर्नेछ । तर तपाईं शारीरिक रूपमा दुर्बल हुँदै जाँदा तपाईंको आन्दोलनका प्रवक्ताहरू को हुन, कमसेकम चारपाँचजनाको नाम तपाईंले तोक्नु राम्रो हुनेछ । आन्दोलनको आधिकारिक धारणा र मान्यता उनीहरूबाट आउनुपर्छ । उनीहरूमा तपाईंको सत्याग्रही चरित्र र मान्यता झल्किनुपर्छ । तपाईंको शक्तिसँग आफूलाई जोडेर तपाईंको सामीप्यमा रहेकै आधारमा कसैले घृणा र ब्लाकमेलको अभ्यास गरे तपाईंको अनशनप्रति फरक मत राख्नेहरूप्रति भने त्यसमा तपाईंको धारणा के बन्ला ? वास्तवमा त्यो अहिल्यै भइरहेको छ । तपाईंको सत्याग्रहमा साधन र शैलीको शुद्धतामा तपाईं र तपाईंका नजदिकी' हरूद्वारा ध्यान पुर्याइएन भने, सत्याग्रह र सत्याग्रही दुवै बद्नाम हुनेछन्। सत्याग्रहीको विश्वास अन्तरात्मा र परमात्मा दुवैमा हुन्छ । त्यसैले ऊ अरूभन्दा बढी शक्तिशाली हुन्छ । ऊ ईश्वरको अस्तित्वमा विश्वास राख्छ । उसले भगवान्लाई सृष्टिका हरेक कणमा देख्छ या हरेक प्राणीमा या हरके दीनदुःखीमा, यो अर्को विषय हो । के तपाईंले आफ्ना निकटहरूलाई तपाईंको सत्याग्रहका लक्ष र समर्थकहरूमा आवश्यक चरित्र र आचरणबारे कुरा गर्नुभएको छ ? नन्दप्रसाद अधिकारीले प्राण तोडे अनशनमा । उनका नजिकका नागरिक समाज अगुवाहरूले त्यसबेलाको सरकार या प्रधानमन्त्रीलाई आलोचनासम्म गरेनन् । सायद दलीय नाता थियो कि ? सत्याग्रहीको ज्यान जाँदा केही जवाफदेही नबन्नु, नबनाइनु आश्चर्य हैन र ? अधिकारीको माग एकदम जायज थियो । उनले उठाउनै नपर्ने माग उठाउनुपर्यो । उनका छोरा अर्थात् यो मुलुकको एउटा नागरकको हत्याका दोषीलाई पक्रने र सजाय दिने काम त सरकारको हो नै । त्यो उसले गरेन । अधिकारी अनशनमा गए, ज्यान गुमाए, तर अधिकारीको माग जायज हुँदाहुँदै पनि उनले सत्याग्रही शक्ति आफ्ना छोरा' को पक्षमा मात्र प्रयोग गरे । जनयुद्ध' मा ज्यान गुमाएका १७ हजारकै मामिला या सबैलाई न्याय दिन सरकारलाई दबाब दिएको भए त्यसले फरक र व्यापक अर्थ राख्यो होला सायद। त्यस अर्थमा डा सा'ब तपाईं एकदम फरक देखिनुभएको छ । तपाईंले मुलुककै लागि र चिकित्सा सेवाको स्तरीयता अनि त्यससम्बन्धी अध्ययन र सेवालाई भ्रष्टाचार तथा दलीय स्वार्थबाट मुक्त राख्नुपर्ने मागका साथ आफ्नो अमूल्य जीवनलाई आठआठपल्ट दाउमा राख्नुभएको छ । सरकारलाई बाध्य पार्नुभएको छ, तपाईंका केही माग मान्न सत्याग्रहीको नैतिक शक्तिसमक्ष सरकार झुक्छन् भन्ने प्रमाण हो यो । त्यति हुँदाहुँदै पनि तपाईंका केही मागसँग पहिला पनि विमती राखेको छु मैले । त्यो मेरो अधिकार हो । नेपालका हरेक क्षेत्र (विकास क्षेत्र) मा कमसेकम एकएकवटा सरकारी मेडिक कलेज हुनैपर्छ र तिनीहरूको कनसन्ट्रेसन' राजधानी या ठूला सहरमा मात्र हुनु हुँदैन । तर मानौँ भोलि कुनै उत्कृष्ट अन्तर्राष्ट्रिय संस्थाले काठमाडौँमा विश्वस्तरको कुनै मेडिकल कलेज' सबै नियम पूरा गरेर पारदर्शी रूपमा खोल्न चाहेमा के त्यसमा विचार नगर्ने ? त्यस्ता संस्थाले ग्रामीण तथा विकट क्षेत्रमा जनस्वास्थ्यसँग सम्बन्धित केके सेवा, भौतिक पूर्वाधार दिन सक्छन्, त्यसबारे खुला दिमाग राख्नु नराम्रो होला र ? डाक्टर सा'बसँग फरक मत राखेकै आधारमा ऊ कतैको हुन्डी' मा पालिएको पत्रकार या नागरिक घोषित हुने सम्भावना देख्दादेख्दै पनि म यो कुरा लेख्दैछु । आशा छ, यसमा डा सा'बले एउटा सत्याग्रहीको विवेक र निष्कर्ष निकाल्नु हुनेछ । डा सा'बको यसपल्टको अनशनका अन्य दुई पक्ष पनि छन् । एउटा त पहिलादेखिकै आन्दोलनसँग जोडिएको छ, जसमा मेडिकल शिक्षामा भ्रष्टाचार' को कुरा छ । अर्को अख्तियार प्रमुख लोकमानसिंह कार्कीको महाभियोगको माग छ । भ्रष्टाचारले अहिले व्यापक आकार लिएको छ । अर्को शब्दमा नेपालमा भ्रष्टाचारजति पारदर्शी केही छैन । महत्त्वपूर्ण राजनीतिक नियुक्तिहरू, संवैधानिक अंगका नियुक्तिहरू, कूटनीनिक नियुक्तिहरू र सर्वोच्चमा न्यायाधीश नियुक्ति पनि योग्यता, पात्रता र चरित्र अनि मुलुकप्रतिको बफादारीका आधारमा नभएर दलीय कोटा' का आधारमा भएका छन् । सुटेकेसले पनि भूमिका खेलेका होलान् । भ्रष्टाचार व्याप्त र त्यसबाट आक्रान्त ५६ हजार वर्ग मिलको यो मुलुकमा तपाईंले त्यसबाट मुक्त सानो एउटा टापु निर्माण गर्ने प्रयास गर्नुभएको छ मेडिकल वल्र्ड' । मेरो शुभकामनाको केही अर्थ राख्छ भने त्यो तपाईंसँग सधैँ छ डाक्टर सा'ब यसमा पनि । तर, भ्रष्टाचारको वागद्वार सफा नगरी बागमती सफाइ कति सफल होला ? तपाईं सामान्य अवस्थामा फर्केपछि छलफल गरौँला । भ्रष्टाचारको व्यापकता र परचालित हाम्रो राजनीतिबीच प्रत्यक्ष सम्बन्ध छ । त्यसले नेतृत्व वर्गको जवाफदेहिता समाप्त पारेको छ र भ्रष्टाचारलाई मलजल गरेको छ । सरकारको बजेटको दुरुपयोग मात्र हैन, भ्रष्टाचारका विविध तह र संस्था मौलाएका छन् । ठूला वैदेशिक दाताहरूले नेपालका बौद्धिक र मानव अधिकारवादीसहित नागरिक जमातका प्रमुख भन्नेहरूलाई केही अपवादबाहेक हायर' गरेका छन् । यस्ता अगुवा एनजीओमा मात्र हैन, राष्ट्रपति कार्यालय, प्रधानमन्त्री कार्यालय र अन्य नीतिनिर्धारण तहमा स्थापित छन् । रामवरण यादव या विद्यादेवी भण्डारी, झलनाथ खनाल, माधव नेपाल, सुशील कोइराला कोही अपवाद बन्न चाहेनन् । बाह्य शक्तिका प्रतिनिधिहरूमाथि विदेशी लगानी नेपालमा पहुँच किन्न र सत्ता र नीतिमाथि नियन्त्रण तथा प्रभाव जमाउन यसो गरिएको हो । डा गोविन्द केसीज्यू, तपाईंले भ्रष्टाचारविरोधी आन्दोलनलाई शिक्षा र स्वास्थ्यबाट केही बाहिर र संसद्कै अधिकार क्षेत्रमा प्रवेश गर्ने नगारिक हकको उपभोग गरिसक्नु भएकाले मैले यसलाई अझ व्यापकता दिन आग्रह गरेको हुँ । अर्को अर्थमा नेपालको नीतिनिर्धारक तह नेपाली जनताभन्दा विदेशी दातृ निकायहरूप्रति जवाफदेही बनून् भन्ने उनीहरूको चाहनामा नेपालको बौद्धिक मर्सिनरी' या बौद्धिक लठैत' हरू गोटी बनेका छन् । नीतिगत तहमा भएको यो भ्रष्टाचारलाई हामीले छानबिन गरेनौँ र सतही रूपमा भ्रष्टाचारको मामिला उठायौँ भने त्यसले तपाईंले चाहेको परिणाम ल्याउने छैन । २०६३ यता नेपालको राजनीति र सत्ताका नाइकेहरू कहाँबाट निर्देशित भए ? मन्त्रीदेखि राजदूत र संवैधानिक आयोगको बहालीमा नेपालीको स्वार्थले निर्णायक भूमिका खेल्यो कि विदेशीको हैकम बढ्यो ? लोकमानसिंह कार्कीको नियुक्तिलाई पनि अलि फराकिलो र तथ्यगत हिसाबले हेरौँ । नीतिसँगै नीति कार्यान्वयनमा प्रभाव राख्न रुचाउँछन् दाताहरू । त्यसमा उनीहरूको स्वार्थमा प्रधानता हुन्छ । उनीहरूको प्रभाव सञ्चार, नागरिक समाजसँगै नीतिनिर्धारक तह र उनीहरूप्रति समर्पित राजनीतिज्ञहरूमाथि हुने हुनाले अग्रगामी' र प्रतिगामी' को बिल्ला पनि उनीहरूले नै भिराउँछन् । मलाई थाहा छैन, राजनीतिक हिसाबले तपाईंलाई कुनै बिल्ला भिराइएको छ कि छैन, तर जवाफदेही शून्य राजनीतिका पक्षधर सावित भएका छन्, ती अग्रगामी' हरू । भ्रष्टाचारविरोधी देखिन तर त्यसको जरोमा नगई डा गोविन्द केसीरूपी गंगाको नजिक रहेर काया सफा गर्न पनि त लागेका होलान् नि कोही त । लोकमानसिंह कार्की श्री ५ को सरकारमा मुख्य सचिव थिए । अग्रगामी सरकार र व्यवस्थामा दूधको दूध' र पानीको पानी' गर्ने दायित्व बोकेका प्रधानन्यायाधीश विदेशी योजनामा प्रधानमन्त्री बने खिलराज रेग्मी । उनले कांग्रेस, माओवादी, एमाले र मधेस दलका नेतृत्वको सहमतिमा आधारित सिफारिसका आधारमा कार्कीलाई अख्तियार प्रमुख बनाए । राष्ट्रपति रामवरण यादवले पद र गोपनीयताको शपथ दिलाए उनलाई । भ्रष्टाचारविरुद्धको आन्दोलनका अगुवाहरूले सिफारिसकर्ता, नियुक्तिकर्ता र शपथ खुवाउने कसैलाई विरोध नगरी लोकमान सिंहको मात्र विरोध गर्नुमा मेरो सहमति छैन । उनको नियुक्तिका समस्त प्रकरण र त्यसमा सामेल सबैलाई छानबिनको दायरामा ल्याउन नागरिक समिति बनाऔँ, त्यसको नेतृत्व तपाईं स्वयंको रहोस्, मेरो पूर्ण समर्थन रहनेछ । तर सतही हिसाबले यो विषय उठाइँदा या महाभियोग तपार्इंको मागको सूचीमा पर्दा कार्कीलाई रोक्न सडकमा उत्रेकाहरूसँग सत्याग्रही डा केसीको के सम्बन्ध भन्ने प्रश्न उठ्दैन र ? तपाईंले भ्रष्टाचारविरोधी आन्दोलनलाई शिक्षा र स्वास्थ्यबाट केही बाहिर र संसद्कै अधिकार क्षेत्रमा प्रवेश गर्ने नगारिक हकको उपभोग गरिसक्नुभएकाले मैले यसलाई अझ व्यापकता दिन आग्रह गरेको हुँ । दाताहरूको रकम नेपाली हित र नियमअनुसार अनि पारदर्शी तरिकाले आउनुपर्छ भन्न सकिन्छ । त्यसका सर्तहरू निर्धारण गर्न सक्छ संसद्ले । यो व्यापक विषयमा आज हामी प्रवेश गरेनौँ भने तपाईंको यो अनशनले समस्याको सानो अंशलाई पनि सम्बोधन गर्न सक्ने छैन । र तपाईंले आफ्नो आन्दोलनमा कस्ता व्यक्ति सरिक हुन मिल्छ, मिल्दैन या कसको समर्थन तपाईं अपेक्षा राख्नुहुन्छ, त्यसको पात्रता र सर्त तोक्नुपर्छ । सत्याग्रहीले गर्नैपर्ने ती कठिन कामहरू हुन्, जुन तपाईंले गर्नुभएको छैन । अन्त्यमा, फेरि पनि मेरो शुभकामना तपाईंको सुस्वास्थ्यको लागि । तपाईंले आफ्नो अभियानलाई व्यापकता दिन त्यसको समीक्षा गर्नुहुनेछ भन्ने आशासहित ! युवराज घिमिरे, पत्रकार ।"
डोल्पालीको चुरो कुरा,"डोल्पाका विकास निर्माणका योजनाआयोजनाहरूको टेन्डर काठमाडौँमा खोलिन्छ, भागबन्डा गर्दै जाँदा कार्यान्वयन हुने ठाउँसम्म कति बजेट आइपुग्छ होला ? ', डोल्पाका एक प्रबुद्धले भने, कतिसम्म भने डोल्पाका योजनाआयोजनाहरूको पैसा जुम्लाबाट बुझ्ने अनि सुर्खेतबाट भुक्तानी गर्ने चलन अबचाहिँ विस्तारै हटाउन खोजेका छौँ ।' विकास जनतामुखी हुनुपर्छ । भइरहेछ अर्कै । जेजसरी हुनुपर्ने हो त्यो त्यसरी भएन भने परिणाम कस्तो होला ? व्यावहारिकका विकासप्रेमी एक डोल्पालीको यो गहन आपत्ति सिंहदरबार' ले कहिले बुझ्ला ? आर्थिक वर्ष २०६९७० मा डोल्पाको सदरमुकामसँग जोडिएको रह गाउँ विकास समितिमा एक करोड नौ लाख रुपैयाँको योजना बन्यो । त्यो आयोजनाको ठेक्का काठमाडौँबाट खोलिएकाले क' श्रेणीको एउटा ठेकेदारले पाए । उनले अर्कोलाई ठेक्का लगाएछन् । बिचौलिया उनले कर्णालीतिरको अर्कोलाई दिए । हामीले थाहा पाउँदा त्यो आयोजना ६० लाख रुपैयाँको थियो, बुझ्दै जाँदा कमिसन काटिँदै ठेक्कामाथि ठेक्का भएको रहेछ', रह गाविसका तत्कालीन अध्यक्ष रामप्रसाद महत भन्छन्, अलिकति काम भयो तर अन्तिमको ठेकेदारले पैसा नै पाएन रे । काम गर्नेलाई अध्यक्षको हैसियतमा मध्यवर्ती व्यवस्थापन समिति परिषद्बाट १० लाख रुपैयाँ मिलाएर वितरण गर्दिएँ । मुद्दा परेपछि ठेकेदार झिकाइयो अनिमात्र ठेकेदारको अनुहार देखियो ।' सडक विकासको मूल आधार हो । सडकविना विकास सम्भव छैन । सडक नै हो विकासको ढोका उघार्ने । डोल्पा मुलुककै एउटा यस्तो जिल्ला हो, जसलाई २१ औँ शताब्दीको आधुनिक समयसम्म सडक सञ्जालले छोएको छैन । क्षेत्रफलका दृष्टिकोणले मुलुककै ठूलो अञ्चल कर्णालीका डोल्पा र हुम्ला सडक सञ्जालबाट टाढै छन् । विश्व ग्लोबल भिलेज' को अवधारणामा चलिरहँदा कर्णालीका जनता आफ्नै गाउँहरूसँग जोडिएका छैनन् । डोल्पावासी जुफाल एयरपोर्ट बन्द हुँदा दिनभरि हिँडेर दुई दिनको सार्वजनिक यातायातबाट नेपालगन्ज पुग्न बाध्य छन् । कालोपत्र गर्ने योजना वर्षौंदेखि साकार नहुँदा ग्र्याबलमा चित्त बुझाउन बाध्य हुनु र उड्दा अनि बस्दा हवाईजहाजले उडाउने धुलोको मारमा पर्नु डोल्पालीलाई सामान्य भइसकेको छ । मौसम खराब हुँदा बढीमा २० दिनसम्म उड्न नपाएको र जहाज नउडेकै कारण बिरामी उपचार नपाएर अकालमा जीवन बिसर्जन गर्नैपर्ने विवशतामा रहेका डोल्पाली मुटुमाथि ढुंगा राखी हाँस्न' बाध्य छन् । सरकारकै तथ्यांकअनुसार पनि डोल्पाको सदरमुकाम दुनै सडकसञ्जालमा जोडिन अझै १६ किलोमिटर ट्र्याक खोल्न बाँकी छ । चट्टानी भीर फोडेर खोल्नुपर्ने उक्त ट्र्याकको काम पूरा गर्न बीचमा कुनै समस्या नआए दुई वर्ष लाग्नेछ । डोल्पालीले कहिले अपेक्षा गर्ने जिल्लाभरि गाडी चढेर पुगेको ? जिल्लामा २३ वटा गाविस छन् । एउटा गाविसबाट अर्को गाविस पुग्ने काम परै छोडौँ, कतिपय वडा यस्ता छन् जहाँ रातदिन हिँडिरहने डोल्पालीलाई नै एउटा वडा वारपार गर्न एक दिन लाग्छ । जिल्लाको तल्लो भेगबाट माथिल्लो (उपल्लो डोल्पा) भाग, जसले चीन छोएको छ, पुग्न अभ्यस्तलाई पनि कम्तीमा एक साता लाग्छ । सिंहदरबारबाट बनाइने योजनाआयोजनाहरू डोल्पाका विकट गाउँहरू र वासिन्दाका लागि कति अनुकुल' का होलान् ? जो एकपटक उपल्लो डोल्पाको कुरो नगरौँ, तल्लो डोल्पा नै पुगेको छैन, स्थानीय जनतासँग विकास र समस्याका कुरा गरेको छैन, उसले कति व्यावहारिक योजनाआयोजनाहरू बनाउला ? योजनाआयोजना बनाउनु र कार्यान्वयन गर्नु फरक विषय हुन् । पंक्तिकार डोल्पा पुगेपछि छर्लंग भयो, जिविसमा स्थानीय विकास अधिकारी भएर पुग्ने व्यक्तिसमेत पदावधि सकेर सदरमुकामबाटै फर्किन्छन् । मध्यवर्ती क्षेत्रमा पर्ने करिब चार हजार फिट उचाइमा रहेर पनि नेपालकै गहिरो ताल सेफोक्सुन्डोसम्म पुग्दैनन्, वर्षमा चार महिना हिउँले चुर्लुम्म हुने र लेक लाग्ने सात हजार मिटर उचाइको उपल्लो डोल्पा के पुग्लान् ? स्थानीय विकास अधिकारी मात्र होइन, प्रमुख जिल्ला अधिकारीसमेत पैदल हिँड्नुपर्ने असहजताका कारण सदरमुकामबाटै सरुवा हुन्छन् । सदरमुकामवासीका अनुसार उपल्लो डोल्पामा हिऊँ परेको मौसममा ती क्षेत्रका कार्यालय र विद्यालय आदिमा त कर्मचारी र शिक्षक हुँदैनन् नै, सदरमुकाममै पनि कर्मचारी भेट्न मुस्किल छ । एक दुनैवासीले मुखै फोरे, कुनै दिन पियन हाकिम बनेर चलाएको जिविस हो डोल्पा ।' विकाससम्बन्धी एक अन्तक्र्रियामा रह गाविसस्थित शुभकामना निम्नमाध्यमिक विद्यालयको व्यवस्थापन समितिका अध्यक्ष विच्छे कार्कीले भने, १० वर्षदेखि जिविसले रह गाविसलाई कुनै योजना छुट्ट्याएको छैन । २०५१ सालमा आफ्नो गाउँ आफैँ बनाऊँ कार्यक्रममा तीन लाख बजेट छुट्ट्याएको थियो ।' स्थानीयहरू खुलस्त भन्छन्, कतिपय योजनाआयोजनाहरू मिलोमतोमै सकिन्छन्, तीनचार दिन हिँडेर पुग्ने ठाउँमा कसले अनुगमन गर्ने ? ' डोल्पाली विकासको मामिलामा तैँ चुप मैँ चुप' देखिए । विगत वर्षहरूमा विकासबजेट' धेरै हदसम्म बाँडीचुँडी' मै सकिँदोरहेछ । कोही बाँडीचुँडीको झमेला' मा किन फस्ने भनेर चुप छन् त कोही अंशियार भएकै कारण चुप छन् । अनुगमन' को पाटो कमजोर' भएपछि विकास' कसरी हुन्छ ? हिउँ पर्ने र लेक लाग्ने उपल्लो डोल्पामा एकोहोरो सात दिन हिँडेर योजनाआयोजना लागू भयो भएन, बजेट केमा कसरी खर्च भयो र क्रमागत बजेट राख्नुपर्ने हो वा त्यो योजनाआयोजना त्यो ठाउँमा आवश्यक होहोइन ? कसले मूल्यांकन गर्ने ? विभिन्न सरकारी कार्यालयभन्दा बढी एनजीओ र आईएनजीओ छन्, कर्णालीको विकासको काममा अघि सरेका । वर्षेनी करोडौँ रुपैयाँको बजेट पनि विनियोजन हुन्छ नै । तर परिणाम बालुवामा पानी' झैँ लाग्छ डोल्पामा पुग्दा । वर्षौंदेखिको योगफल अर्बौं' नै हुन्छ होला, डोल्पाको विकासका नाममा छुट्टिएको रकम । खुट्टो खुस्किएर सयौँ मिटर तल पुगिने र माथिबाट ढुंगो वा ढुंगोको टुक्रो खसेर लागे ऐर्या' सम्म भन्न नपाउने अवस्थाका साँघुरा गोरेटो' बाटो मात्रै आजसम्मको सरकारी पूर्वाधार विकास' को प्रमाण बनेको छ ? केही ठाउँमा घोडेटो' सम्म छन् । पर्यटकीय दृष्टिले पनि कम्तीमा घोडेटो' अनिवार्य महसुस हुन्छ डोल्पामा । तर विकासबारे चेतना फैलिएको छ । आफ्नै श्रममा सदरमुकाम दुनैदेखि ९६ किलोमिटर दूरीको जुफाल विमानस्थलसम्म मोटरबाटो खने उनीहरूले । जनक बूढा र विष्णु बूढाले हेलिकोप्टरको सहायताले दुनैजुफालको लागि दुई वर्षअघि जिप भित्र्याए । दुईबर्से अवधिमा डोल्पामा सदरमुकाम केन्द्रित नै सही, १० वटा जिप, पाँचवटा ट्र्याक्टर र एउटा मोटरसाइकल सञ्चालनमा छन् । यी सवारी साधन डोल्पाको लागि शान' बनेका छन् । दुईचार लाखदेखि दसबीस लाखका योजना कनिका छरेजसरी अब विकट डोल्पाको विकास सम्भव छैन । डोल्पाको विकास गर्ने हो भने उपल्लो मुस्ताङमा पनि जुफालजस्तै ससाना विमानस्थल बनाउनुपर्ने हुन्छ । विमानस्थल सकिँदैन भने हेलिप्याड बनाएर भए पनि मानसरोवर जाने तीर्थालुको लागि सिमीकोटबाट हिल्सासम्म लैजाने व्यवस्थाजस्तै हेलिकोप्टर सञ्चालन गर्नुपर्छ । सेफोक्सुन्डो पुग्ने बेलामा देखिने सुन्दर सुलिगाड झरनाछेउमा रहेको फाँटमा पनि हेलिप्याड बनाउन मिल्ने भएकाले ताललाई लक्षित गरी आयोजना अघि बढाउन सकिन्छ । यो सम्भव नभए कम्तीमा सुनदह वा तापरिचा वा चुनुवारदेखि फोक्सुन्डो तालसम्म पुग्ने केबुलकारको व्यवस्था गर्न सकिन्छ । चुनुवारदेखि तालसम्मको ठाडो उकालोका लागि मात्र केवलकार बनाइदिने हो भने पनि आन्तरिक र बाह्य पर्यटकको ओइरो लाग्नेछ । उपल्लो मुस्ताङ पुग्न मात्र पाए पर्यटकहरू पैदलै सदरमुकामसम्म हिँड्न जाँगर चलाउने सम्भावना पनि उत्तिकै बलियो छ । पैदलबाट फन्को मार्न एक दिन लाग्ने ताल र कान्जीरोवा हिमालको काखमा थुपुक्क बसेको सेफोक्सुन्डो ताल धेरैको सपना हुन सक्छ, सरकारले यस्ता सम्भावनामा हात हालोस् । एकबर्से वा दसबीस लाखका होइन, दसबीसबर्से मध्य र दीर्घकालीन आयोजनाहरू तत्काल अघि बढाओस् । सरकारले संघीय मामिला तथा स्थानीय विकास मन्त्रालयमा कर्णाली क्षेत्र विकास एकाइ' नै स्थापना गरेर एक दसकदेखि काम गरिरहेको छ । अति विपन्न' लाई लक्षित गरेर ल्याइएको कर्णाली रोजगार कार्यक्रममार्फत् उद्देश्य राखेको दस वर्षमा अर्थात् चालू आर्थिक वर्षमा केवल ३५ दिनमात्र रोजगार दिन सकेको छ, जबकि लक्ष्य एक सय दिन प्रतिवर्षको थियो । बिहानदेखि बेलुकीसम्म आठ घन्टा ढुंगे भीरपाखा खनेर एकजनाले दिनमा चार सय ४० रुपैयाँ समाउँछ उक्त कार्यक्रमअन्तर्गत । कर्णालीका अन्य जिल्लावास सरह डोल्पाली पनि विकासका भोका छन् । डोल्पालीले अब विकासको चुरो कुरो' बुझिसकेका छन् । भन्न थालेका छन्, अब चखाउने विकास होइन, अघाउने विकास चाहिएको छ ।'"
विश्व फुटबलमा नेपाल ६ स्थान खस्कियो,"काठमाडौँ: फिफा वरीयतामा नेपाल ६ स्थान खस्कँदै एक सय ८८औं स्थानमा झरेको छ । विश्व फुटबल महासंघ (फिफा)ले बिहीबार सार्वजनिक गरेको पछिल्लो वरीयतामा नेपाल ६ स्थान खस्किएको हो । दक्षिण एसियाली राष्ट्रमा नेपाल पाँचौं स्थानमा छ । दक्षिण एसियाली देशको शीर्ष स्थानमा रहेको अफगानिस्तान समग्रमा एक सय ५०औं स्थानमा छ । दोस्रो स्थानमा रहेको भारत एक सय ५२औं, तेस्रो स्थामना आसीन माल्दिभ्स एक सय ७४औं स्थानमा छ । यसैगरी चौथो स्थानमा रहेको बंगलादेश एक सय ८३औं स्थानमा छ । छैटौं स्थानमा रहेको भुटान समग्रमा एक सय ९२औं स्थानमा छ । श्रीलंका एक सय ९३औैं स्थानका साथ सातौं र पाकिस्तान एक सय ९४औं स्थानका साथ आठौं स्थामना छन् । यसैगरी वरीयतामा वेल्सले महत्वपूर्ण छलाङ मर्दै समग्रमा ११औं स्थानमा उक्लिएको छ । हालै सम्पन्न युरोकपको सेमफिाइनलमा पोर्चुगलसँग पराजित भएको वेल्सले एक महिनाको दौरानमा १५ स्थान सुधार गरेको हो । वेल्स युरोकपमा पहिलो सहभागी टोली हो । यसैगरी युरोकपमा उपविजेता बनेको फ्रान्स १० स्थान सुधार गर्दै सातौं स्थानमा उक्लिएको छ । वेल्स र फ्रान्सलाई वरीयता सुधारका लागि युरोकपको प्रदर्शनले सहयोग गरेको हो । यसैगरी युरोकपको फाइनलमा आयोजक फ्रान्सलाई हराएको पोर्चुगलले पनि वरीयतामा दुई स्थान सुधार गरेको छ । पोर्चुगल समग्रमा छैटौं स्थानमा छ। स्पेन र ब्राजिल दुई स्थान तल झरेका छन् । स्पेन आठौं र ब्राजिल नवौं स्थानमा छन् । उरुग्वे १२औं स्थानमा छ भने दुई स्थान खस्किएको इङ्ल्यान्ड १३औं स्थानमा पुगेको छ । वरीयताको शीर्ष पाँचमा रहेको देशको कुनै पनि परिवर्तन भएको छैन । शीर्ष स्थानमा अर्जेन्टिना यथावत् छ । दोस्रोदेखि पाँचौं स्थानमा क्रमशः बेल्जियम, कोलम्बिया, जर्मनी र चिली छन् ।"
नेपालसामू इन्डियन जिमखाना २० रनले पराजित,"काठमाडौँ: अभ्यास खेलका लागि बेलायत भ्रमणमा रहेको नेपाली राष्ट्रिय क्रिकेट टोलीले इन्डियन जिमखाना क्रिकेट क्लबलाई २० रनले हराएको छ। बेलायतको लण्डनस्थित जिमखाना क्रिकेट मैदानमा गएराति भएको खेलमा घरेलु टोली जिमखानालाई हराएपछि नेपालले लगातार दोस्रो जित हात पारेको हो। नेपालका लागि सागर पुनले अर्धशतकीय पारी खेल्दै ५६ रन बनाए भने उपकप्तान ज्ञानेन्द्र मल्लले ३८ तथा राजु रिजालले अविजित २४ रन जोडे। टस हारेर ब्याटिङ गरेको नेपालले निर्धारित २० ओभरमा ७ विकेटको क्षतिमा १६२ रन बनाएको थियो। जवाफी ब्याटिङमा आएको घरेलु टोली जिमखानाले पूरै ओभरमा सबै विकेट गुमाएर १४२ रन मात्र बनाउन सक्यो। जिमखानालाई लक्ष्यमा पुग्न नदिन नेपालका लागि सागर, शक्ति गौचन, करण केसी र विक्रम सोबले समान दुई तथा कप्तान पारस खड्काले एक विकेट लिए। आगामी महिना नेदरल्यान्डसँग उसकै घरेलु मैदानमा विश्व क्रिकेट लिग च्याम्पियनसिप खेल्ने तयारीमा रहेको नेपाल अहिले अभ्यास खेलका लागि बेलायतमा छ। नेपाल मेरोलेबोन क्लबको निम्तोमा यसै साता लन्डन गएको हो। बुधबार भएको पहिलो खेलमा पनि नेपाली टोलीले फ्रिफोरेस्टर क्लबलाई १२९ रनको विशाल अन्तरले हराएको थियो। रासस"
