शीर्षक,विवरण
लोकमान अध्यायको पटाक्षेप,"सर्वोच्च अदालतको फैसलाबाट संवैधानिक निकाय अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्की पदमुक्त भएका छन् । उनी अयोग्यका साथै चरित्रहीन, कुख्यातसमेत दरिए । संवैधानिक परिषद्ले गरेको नियुक्ति सर्वथा गलत ठहर भयो । त्यस्तो व्यक्तिबाट जेजे भयो, त्यो सबै यत्तिकै भयो, त्यस्तो व्यक्तिलाई त्यो ठाउँमा पुर्याउने पनि जस्तातस्तै छन्, हाँसिरहेकै छन् । एउटा व्यक्ति एक समय एक्कासि नायक भयो, फेरि एक्कासि दानव पनि । यो घटनाक्रमबीच नेपाली प्रजातन्त्रमा अनुभूत विभिन्न कुरा एकदमै घतपर्दा छन्, राजीतिशास्त्रका विद्यार्थी र राजनीतिका सुझबुझधर्मीको लागि । त्यसो त अन्तिममा कामै गर्यो प्रजातन्त्रले नै । आधुनिक प्रजातन्त्रको शक्ति पृथकीकरणको मान्यताअन्तर्गत कुनै न कुनै अंगमा शुद्ध प्रवृत्ति बसेको हुनैपर्यो । नभए प्रजातन्त्र कसरी टिकोस् ? न्यायालयका आफ्ना समस्या छन्, त्यहाँ पनि राजनीतिका रूपकहरू नै चल्ने चर्चा हुन्छ । तर यसपटकको ऐतिहासिक फैसलामा सर्वोच्चले आफ्ना सर्वोच्चता सिद्ध नै गर्यो । संसद्मा रचित महाभियोग नामक रूपकका पात्रहरूसमेत यही फैसला कुरिरहेका थिए । कानुन आखिर जसलाई पनि चाहिने रहेछ । घोर अन्यायकर्ताहरूसमेत आफूलाई मानवीय धरातलमा प्राप्य न्याय कुरेर बस्छन् । पुसे ठण्डीमा सर्वोच्चको फैसलाबाट तातो वाफ प्रस्फुरित छ । सञ्चारमाध्यमलाई मीठो खजाना जो जुटिरहेको छ । कार्यपालिका दंग छ । राजनीति मख्ख छ । तर यसबीच थुप्रै प्रश्न जन्मिएका छन् । जसको जवाफ आजको नेतृत्व, विद्वत् वर्गले नखोजे पनि भोलिको पुस्ताले त्यसै नछोड्ला । मुलुकले फेरि यस्तै प्रकरण कुनै न कुनै रूपमा भोग्नु नपर्ला त ? रहस्यमय तवरमा कोही यसैगरी शक्तिमा आउनेल्याइने, बबन्डर मच्चाउने क्रम नदोहोरिएला भन्ने के छ ? लोकमान प्रकरणको हरहिसाब के सर्वोच्च अदालतको फैसलामा विजयोत्सव मनाएर मात्र मिल्छ ? चुनावको निहुँमा प्रधानन्यायाधीशलाई प्रधानमन्त्री बनाइयो, जसमार्फत लोकमानको पदार्पण भयो । एउटा गलत अभ्यासबाट अर्को बाइप्रोडक्ट निस्क्यो, जो त्यो अभ्यासबाट लाभ हेरिरहेका वा त्यसलाई मान्न विवश भएकाको कण्ठमा हाड बनेर अडकियो । जब हाड अडकिन्छ, त्यसपछि के खाइएछ भन्ने ज्ञान हुने नै भयो । खिलराजदेखि लोकमानसम्मको खेलको ऐतिहासिक रहस्य आज हरेक नेपाली मानिसले बुझेकै छन् । नेपाली जातिको एउटा अचम्मैको बानी छ, सहनशीलता र सहिष्णुता । षड्यन्त्र बुझ्ने कला नेपालीमा भए सायद आधुनिक कालको राजनीतिले आज मुलुकलाई एक तहको स्थिरता र समृद्धि दिइसक्थ्यो । आज नेपाली राजनीतिमा जनताको त्यही सोझोपनमाथि खेलबाड गर्ने प्रवृत्ति मच्चिँदै छ । चरम अवसरवाद र नैतिकहीनता मौलाइरहेको छ । त्यसैले नै शासन सत्ताका निर्णायक पदहरूमा खिलराज, लोकमानहरू आसीन गराइए । के अब भ्रम वा खेलको पर्दा उघ्रेको हो त ? नेताहरूले महाअभियोग प्रस्तावबाट लाठी पनि नभाँचिने, सर्प पनि मर्ने भन्ने किसिमको ध्येय पूरा गरेका हुन् त ? लोकमानलाई अहिले भस्मासुर, असनको साँढे भन्ने राजनीति अनि विश्वविद्यालयका विद्यावारिधिवालाहरूले कुनै बेला योग्य प्रशासक भनेर उपमा दिएका होइनन् ? आदर्श व्यक्ति एकाध वर्षमा भस्मासुर बन्न पुग्दासम्मको तीन सय ६० डिग्रीको परिवर्तनमा अब ती दिगम्बरहरू किन बोल्दैनन् ? प्रजातन्त्रको सबैभन्दा ठूलो मूल्य हो जवाफदेहिता । संक्रमणकालीन अवस्थाको मुलुकलाई गलत व्यक्ति र प्रवृत्तिबाट बन्दी बनाउन प्रजातन्त्रका रथी नेताहरू नै अघि सरेका होइनन् र ? कुन र कताको ऊर्जामा ती रथीहरू यस्तो भूल गर्न उम्लिए ? त्यसमा उनीहरूको उद्देश्य के थियो ? कसका के उद्देश्यमा उनीहरू प्रयोग भए ? नेपालका शीर्ष नेताहरू अब यी प्रश्नको जवाफ दिनबाट नैतिक रूपले उन्मुक्त छैनन् । राजनीतिक गल्तीको क्षतिपूर्ति हुन लामो कालखण्ड लाग्छ । तर जवाफदेहिताको संस्कार राजनीतिमा स्थापित गर्न नसकिँदा सधैं राजनीति गल्ती र प्रयोगमा निर्लिप्त हुने अवस्था रहन्छ । नेपालमा भएको यही हो । यसै कारण हुँदाहुँदा भ्रष्टाचार नियन्त्रण निकायकै प्रमुख अयोग्य र चरित्रहीन दर्ज हुनुपर्ने अवस्था आयो । योजत्तिको लज्जास्पद विषय अरू के हुन सक्छ ? हामी यहाँ नेताहरूको जवाफदेहिताको कुरा गरिरहेका छौं । घोषणापत्रमा लेखिएका कुरा पूरा नगरेको, आयोजनाहरूबाट कमिसन खाएको, सरुवाबढुवामा र्याल काढेकोलगायत रुटिन गुनासाको पुलिन्दा गर्नु अब नेपालमा निरस भइसक्यो । गैंडाको छालामा बरु केही काउकुती लगाउन सकिएला, यी यस्ता विषयले नेपाली राजनीतिलाई छुनेजस्तो देखिँदैन । अख्तियार, अदालतहरू नै त्यस्ता प्रवृत्तिका संरक्षक बनिरहेको अवस्था जो छ । सभ्य र सुसंस्कृत समाजमा त पिन खसेको आवाज पनि सुनिन्छ । कसैले कसैलाई छुरा प्रहार गरे पनि अखबारको मुख्य समाचार बन्छ । भ्रष्ट व्यक्ति त समाजमा मुख देखाउन लायक हुँदैन । ऊसँग कसैले सँगै बसेर एक कप चियासमेत खान मन गर्दैन । तर यहाँ त सिंगो देशलाई नै क्रिपल' गर्ने एउटा अध्याय हुन गयो । आफ्नो तालुमा प्रलयकारी हातको स्पर्श पर्न लागेपछि मात्र नेताहरूले बल्ल भस्मासुर भन्ने चिने । लोकमानमा त्यस्तो आसुरी विशेषता थियो वा थिएन, विस्तारै देखिँदै, बुझिँदै जाला । तर भस्मासुर जन्माएर, हुर्काएर पनि चुइँक्क केही बोल्नुनपर्ने हाम्रा नेता भगवान् स्वरूप हुन् ? भगवान्ले माफ मागेको पौराणिक इतिहास छ । भगवान्ले सजाय भोगेका किस्सा छन् । कलियुगमा नेताहरूले सधैं सबै कुरामा उन्मुक्ति पाइरहने ? नेपाली जनतासामु उनीहरूले राष्ट्रिय एकताको दिवसको अवसर पारेर क्षमायाचना गरिदिएको भए कति राम्रो हुन्थ्यो । क्षमादानबाट सौर्य प्राप्त हुने र क्षमायाचनाबाट ऊर्जा मिल्ने हाम्रो सभ्यताको विश्वास हो । अहिले भोगिएको हदसम्मको निर्लज्जता र जवाफहीनताले नेताहरूको कुनै हैसियत रहनेछ भन्ने प्रस्ट हुनेछ । एउटा टिठ लागेको विषय के भने आधुनिक प्रजातन्त्रमा चौथो अंग मानिने सञ्चार जगत्ले समेत लोकमान प्रकरणमा सापेक्ष र सुरक्षित पोजिसन लिन चाह्यो । नेताजस्तै नभए पनि सञ्चारमाध्यमहरू आफू जोगिने प्रयत्नमा लागे । एक्काइसौं शताब्दीमा सञ्चार क्षेत्र सेवाभन्दा कर्पोरेट सेक्टरको रूपमा विकास हुनु एउटा चिन्ताको विषय हो । आफू कमसल हुने अनि अर्कालाई मात्रै दोष दिने प्रवृत्तिलाई हाम्रै नेताहरूले मलजल गर्दै आएका छन् । प्रस्ताव गर्ने प्रचण्ड, वकालत गर्ने बाबुराम, सही टाँचा लगाउने सुशीलशेरबहादुर, झलनाथवामदेव, स्वीकृति दिने रामचन्द्र, माधव, ओलीहरूले लोकमानका विषयमा कहिल्यै पनि जनतासामु जवाफ दिने नैतिक बल राखेनन् । कर्पोरेट सेक्टरले समाजलाई आपत् पर्दा त्याग र साहस प्रदर्शन गर्न सक्छ वा सक्दैन ? जनताको बोली बोल्नुपर्ने सञ्चार क्षेत्रले आफूमाथि सुरक्षा संकट परे जनतासामु जान सक्ने ठाउँ राखेर काम गर्न सक्नुपर्छ । महाअभियोग प्रस्ताव वा अदालतले केही गर्छ भनेर सञ्चारमाध्यम हेर्न थाल्नु नेपाली प्रजातान्त्रिक समाजको लागि दुःखको विषय हो । नेताहरूका नाममा कडा शब्दमा जनतासँग माफी माग भनेर समेत मूलधारका सञ्चारमाध्यमले लेख्न सकेनन् । के बीसौं पेज छापिने पत्रिकाहरू नेताहरू मनमनै हाँस्ने गन्थन लेखेर मात्र चल्न मिल्छ ? यो नमज्जा मज्जैले देखियो । केही व्यक्तिविशेषका आँट र इच्छाशक्तिले एक हदमा काम गर्न सकिने अवस्था जुन युद्धभुमिमा पनि रहन्छ । सर्वोच्च अदालतले यो काम यतिखेर गरेको छ । धेरै नेता र फाइदाखोर खेलाडीहरूलाई यो फैसलाले अल्पकालीन आरामी निद्रा दिएको छ । उनीहरूले महाभियोगको चटारो र खतरा दुवैबाट मुक्ति पाएका छन् । जोप्रति उनीहरू नतमस्तक छन्, तिनीहरूसामु उभिरहने निहुँ पाएका छन् । दूरगामी र सारभूत रूपले हेर्दा खासमा यो फैसलाले नेपाली जनतामा न्यायिक सर्वोच्चताको अनुभूति दिलाएको छ । नेपाली न्याय क्षेत्रमा यो फैसलाले अहिलेसम्मकै सबैभन्दा ठूलो प्रतीकात्मक नजिरका रूपमा काम गर्न सक्छ । हामी शुभकामना दिऊँ कि न्यायालयको आगामी नेतृत्वले पनि यो स्पिरिट कायम राख्दै नेपालको अस्तित्व बचाउने काममा अब्बलता हासिल गर्न सकोस् । नजर अन्त्यतिर ? लोकमान प्रकरणमा सुरुदेखि नै छिमेकी भारतलाई अवगाल दिने विषय चल्यो । आफू कमसल हुने अनि अर्कालाई मात्रै दोष दिने प्रवृत्तिलाई हाम्रै नेताहरूले मलजल गर्दै आएका छन् । मौका नपरेसम्म राष्ट्रवादी बनिरहने र लाभको मौका आए लम्पसार पर्ने राजनीतिक प्रवृत्ति लोकमान अध्यायमा जो देखियो । प्रस्ताव गर्ने प्रचण्ड, वकालत गर्ने बाबुराम, सही टाँचा लगाउने सुशीलशेरबहादुर, झलनाथवामदेव, स्वीकृति दिने रामचन्द्र, माधव, ओलीहरूले लोकमानका विषयमा कहिल्यै पनि जनतासामु जवाफ दिने नैतिक बल राखेनन् । पूर्वराष्ट्रपति महोदयले प्रधानसेनापति काण्डमै आफ्नो सबै तागत सक्नुभएछ क्यार । पेन्सन पकाएर घर बसेका खिलराजलाई बृहत्तर राजनीतिको के मतलब ! अनि भारतलाई गाली गर्ने ? गाली आफूले आफैंलाई जबसम्म गर्न सकिँदैन, तबसम्म आफ्नो हैसियत थाहा हुन्न । भारतले आफ्ना राष्ट्रिय स्वार्थका विभिन्न समीकरण बनाउला । हामी पनि हाम्रो आफ्नै अभेद्य समीकरण बनाऔं । झ्यालढोका ह्वाङ राख्ने अनि को कहाँबाट छिर्यो भनेर रोइलो गर्ने हाम्रै तरिका ठीक होइन कि ?"
"भन्ने संवाहक, उपेक्षा लगातार","महिला सहभागिता र नेतृत्वको विषय कुनै एउटा निकायमा मात्र सम्बन्धित नभई देश विकास र समाजका विविध पक्ष वा प्रक्रियासँग सम्बन्धित हुन्छ । समाजमा सुशासन, शान्ति कायम गर्न, महिलाको समान अस्तित्व, अवसर तथा आत्मसम्मानको लागिसमेत राज्यका सबै तहमा महिलाको समान सहभागिता अपरिहार्य छ । नेपालको संविधानमा कुनै पनि लिंग, जाति, धर्म, भाषा, संस्कृति, वर्ण आदिका आधारमा कसैलाई भेदभाव गर्न पाइँदैन भनी व्यवस्था गरिएको छ । संविधानको मौलिक हकअन्तर्गत महिला हक र समानताको हकको प्रत्याभूत गरिएको छ, जसमा महिला भएकै कारण कुनै पनि अधिकारबाट वञ्चित गर्न नपाइने स्पष्ट उल्लेख छ । संयुक्त राष्ट्रसंघको वडापत्रमा महिला र पुरुषबीच समानता एवं मानव अधिकारको सवालमा समानता कायम गर्नुपर्ने उल्लेख छ । नेपालले मानव अधिकारको विश्वव्यापी घोषणा १९४८ कार्यान्वयनको लागि प्रतिबद्धता जनाएको छ । यस्तै राष्ट्रसंघद्वारा जारी नागरिक र राजनीतिक अधिकारसम्बन्धी अन्तर्राष्ट्रिय प्रतिज्ञापत्र १९६६, आर्थिक, सामाजिक तथा सांस्कृतिक अधिकारसम्बन्धी अन्तर्राष्ट्रिय प्रतिज्ञापत्र १९६६, महिलाविरुद्ध हुने सबै प्रकारका भेदभाव उन्मूलन गर्ने महासन्धि १९६९ लगायत दर्जनौं मानव अधिकार र महिला अधिकारसम्बन्धी सन्धि, महासन्धिमा हस्ताक्षर गरे पनि त्यसलाई व्यावहारिक रूपमा अक्षरशः कार्यान्वयन गरेको भने पाइँदैन । नेपालको राजनीतिक इतिहास पल्टाएर हेर्ने हो भने महिलाको योगदान प्रशंसनीय छ । नालापानीको लडाइँदेखि प्रजातन्त्र प्राप्तिको लागि गरिएको राजनीतिक आन्दोलन, संघर्षमा होस् वा दोस्रो जनआन्दोलन ०६२६३ मा नै किन नहोस्, महिला सक्रिय रूपमा सहभागी हुँदै आइरहेको पाइन्छ । जब आन्दोलन सफल हुन्छ, त्यसपछि महिला हरेक तह र पक्षबाट उपेक्षित हुँदै आइरहेको अवस्था छ । नेतृत्व र सहभागिताको कुरा आउँदा सबै दल वा पार्टीले महिलाको अस्तित्व बिर्सेका हुन्छन् । नेपालको महिला आन्दोलन अन्तर्राष्ट्रिय महिला आन्दोलनबाट निकै प्रभावित भएको देखिन्छ । महिलाको प्रथम अन्तर्राष्ट्रिय सम्मेलनले महिलालाई लिङका आधारमा भेदभाव नगरी सबै क्षेत्रमा समान अधिकार प्रदान गरिनुपर्ने प्रस्ताव पारित गर्यो । राष्ट्रसंघले महिला र पुरुषबीचको समानतामा जोड दिँदै सन् १९४६ मा महिलाको स्थितिसम्बन्धी आयोगको गठन गरी उक्त आयोगले सम्पूर्ण सदस्यराष्ट्रलाई आआफ्नो देशको महिलाको स्थितिबारे जानकारी दिने प्रतिवेदन तयार पार्न निर्देशन दियो । महिलाको राजनीतिक अधिकारसम्बन्धी महासन्धि, १९५२ ले महिलालाई कुनै पनि भेदभावविना पुरुषसरह सबै प्रकारका निर्वाचनमा मतदान गर्न पाउने, उम्मेदवार बन्न पाउने, पद धारण गर्न पाउने, सार्वजनिक स्थलमा सहभागी हुन पाउनेलगायतका अधिकार प्रदान गरेको थियो । फलस्वरूप न्युजिल्यान्ड महिलालाई मताधिकार दिने पहिलो राष्ट्र बन्यो भने नेपाली महिलाले २००७ मा मताधिकार प्राप्त गरे । नेपालमा २००७ सालअघि राजनीतिमा महिलाको सहभागिता शून्य नै थियो । महिला सबै प्रकारका अधिकारबाट वञ्चित थिए । समाजमा विद्यमान महिलामाथिको विभेद र कुरीतिविरुद्ध सन् १९७४ मा योगमाया न्यौपानेको संयोजकत्वमा गठित महिला समितिले गरेको प्रयास उल्लेखनीय छ । महिला उत्थानको लागि योगमाया न्यौपाने, दिव्या कोइराला, कामाक्षा देवी, मंगलादेवी सिंहजस्ता केही महिलाले राणाशासनविरुद्ध आवाज उठाएका थिए । तत्पश्चात् साधना प्रधान, कमल राणा, द्वारिकादेवी ठकुरानीजस्ता महिलाले राजनीतिमा सक्रिय रूपमा भाग लिए । यद्यपि २०१५ मा भएको प्रथम संसदीय निर्वाचनमा १५ जना महिलाले उम्मेदवारी दिएकोमा द्वारिकादेवी ठकुरानी एकमात्र निर्वाचित भइन् । पञ्चायतकालमा केही महिला राजनीतिमा देखिए पनि त्यो संख्या नगण्य थियो । नेपाली महिला आन्दोलनले २०४६ सालबाट तुलनात्मक रूपमा अझ संगठित हुने अवसर पाएको देखिन्छ । नेपाल अधिराज्यको संविधान २०४७ ले महिलालाई मौलिक हकलगायत केही अधिकार प्रदान गरेको थियो, तर त्यो पर्याप्त थिएन । संघसंस्था खोल्न पाउने भएपछि महिला संगठित हुन थाले र महिलाविरुद्धको विभेद हटाउने कानुन निर्माणमा सरकारलाई दबाब दिइ नै रहे । २०४७ को संविधानमा समेत राजनीतिक दलका उम्मेदवारमध्ये पाँच प्रतिशत महिला उम्मेदवार हुनुपर्ने उल्लेख भए पनि व्यवहारमा लागू हुन सकेन । स्थानीय निकायसम्बन्धी ऐन संशोधन गर्न बनेको ऐन २०५४ ले प्रत्येक गाविस, नगरपालिकाको प्रत्येक वडामा एकजना महिला अनिवार्य निर्वाचित हुनुपर्ने, जिल्ला परिषद् र जिल्ला विकास समितिमा महिलाको अनिवार्य प्रतिनिधित्व गराउनुपर्ने व्यवस्था गरेको थियो । फलस्वरूप २०५४ को स्थानीय निकायको निर्वाचनमा महिला जनप्रतिनिधिको कुल संख्या ४,१२० पुग्यो । नेपालमा हालसम्म सातवटा संविधान बनिसकेका छन् । उल्लेखनीय के छ भने २०१९ सालको संविधान, २०६३ सालको अन्तरिम संविधान र २०७२ सालको संविधान निर्माण प्रक्रियामा मात्र महिलाले सहभागिता हुने अवसर पाएका छन् । दोस्रो जनआन्दोलनपश्चात् महिलाको राजनीतिक पहुँचमा केही वृद्धि भएको छ । स्थानीय स्तरमा स्थानीय स्वायत्त शासन ऐन २०५५ को प्रावधानले २० प्रतिशत महिलालाई स्थायी राजनीतिमा सहभागिता गर्ने काम गरेको थियो । भन्ने बेलामा महिलालाई परिवर्तनको संवाहक भन्ने तर नेतृत्व लिने बेलामा सधैं उपेक्षा गर्ने पुरानो प्रवृत्ति गणतन्त्रमा पनि दोहोरिँदा महिला सहभागितामा अपेक्षित परिणाम प्राप्त हुन नसकेको हो । केन्द्रीय स्तरमा भने २०६२ सालमा भएको दोस्रो जनआन्दोलनपछि मात्र महिलाको राजनीतिक प्रतिनिधित्व बढाउने प्रतिबद्धताअनुरूप माथिल्लो सदनमा ६० सदस्यमध्ये तीन प्रतिशत र प्रतिनिधिसभाको चुनावमा पार्टीहरूले दिने उम्मेदवारमध्ये पाँच प्रतिशत महिला हुनुपर्ने व्यवस्था गरेको थियो, तर २० देखि ४५ जना सम्मको मन्त्रिमण्डल हुदासमेत न्यून मात्र महिला सत्तामा पुगेको देखिन्छ । राजनीतिक पार्टीको कुरा गर्दा २०५८ सालसम्म पनि प्रमुख राजनीतिक पार्टीहरूको केन्द्रीय कार्यसमितिमा १० प्रतिशतभन्दा कम महिला सहभागिता रहेको देखिन्छ । शान्ति सम्झौतापश्चात् महिलाले ३३ प्रतिशत प्रतिनिधित्व सुनिश्चित हुनुपर्ने मुद्दा उठाएपछि संविधानसभा निर्वाचनअघि र व्यवस्थापिकासंसद्मा महिलाको संख्या ६ प्रतिशतबाट बढेर १७३ प्रतिशत हुन पुग्यो । यद्यपि १६ सदस्यीय अन्तरिम संविधान मस्यौदा समितिमा पुग्न महिलाले ठूलै संघर्ष गर्नुपरेको थियो फलस्वरूप चारजना महिला सदस्य अन्तरिम संविधान मस्यौदा समितिमा सामेल हुन सफल भए । अन्तरिम संविधान निर्माणको लागि संविधानसभामा (३२७८) महिला निर्वाचित हुँदा समाजमा जरा गाडेर रहेको लैंगिक असमानता अन्त्य हुने ठूलो आशा जागेको थियो तर दोस्रो संविधानसभा चुनावमा राजनीतिक दलले महिला उपस्थिति बढाउनुको सट्टा घटाएर २९ प्रतिशत बनाएकोे देख्दा सम्पूर्ण महिलामा निराशा छाएको छ । वर्तमान अवस्था हेर्दा राज्यको प्रमुख निकायमा महिलाको उपस्थिति देखिन्छ । तर महिलाको अवस्था सुधार हुन महिलाको अस्तित्व र क्षमता स्वीकार गर्न सक्ने मानसिकताको विकास हुनु जरुरी छ । राज्य निर्माणमा महिलाको योगदानलाई नकार्न सकिँदैन । राज्य निर्माण र परिवर्तनको क्रममा महिलाले देखाएको साहस, सहभागिता र प्रतिबद्धताको सम्मान गर्न जरुरी छ । भन्ने बेलामा महिलालाई परिवर्तनको संवाहक भन्ने तर नेतृत्व लिने बेलामा सधैं उपेक्षा गर्ने पुरानो प्रवृत्ति गणतन्त्रमा पनि दोहोरिँदा महिला सहभागितामा अपेक्षित परिणाम प्राप्त हुन नसकेको हो । जबसम्म महिलाको अस्तित्वलाई व्यवहारमा स्वीकार गरिँदैन तबसम्म नेतृत्व तहमा महिला पुग्न असम्भवप्रायः छ । निर्णायक तहमा आफ्नो उपस्थिति बढाउन महिला सक्षम र सबल हुनुपर्छ । त्यसको लागि समाजमा आफ्नो आवश्यकता महसुस गराउन सक्नुपर्छ । पुरुष एक्लैले समाज हाँक्न खोज्दा दुर्घटना हुन्छ भन्ने बुझेर महिलालाई नेतृत्व तहमा ५० प्रतिशत सहभागिता गराउनु आजको आवश्यकता हो, जसको लागि राज्यका हरेक तल्लो संरचनादेखि नै महिला सहभागिताको वातावरण तथा अवसर सिर्जना गरिनुपर्छ । कुनै पनि क्षेत्रमा नेतृत्व तथा सहभागिताका लागि संख्याका साथसाथै क्षमता पनि हुनु आवश्यक हुन्छ । त्यसैले राजनीतिमा महिला सहभागिता र नेतृत्व बढाउन महिलालाई सबल र सक्षम बनाउनु पनि राज्यको दायित्व हो । थापामगर अधिवक्ता हुन् ।"
संकट समाधानको बाटो,"संविधान संशोधनको विषयमा संसद् लामो समयदेखि अवरुद्ध रहिरहँदा सर्वोच्च अदालतले १८ गते गरेको फैसलाको पृष्ठभूमिमा राजनीतिक दलहरूबीचको बढ्दै गएको टकराव मत्थर हुने संकेत देखा परेको छ । पेलेरै भए पनि संविधान संशोधनको विधेयक टेबुल गराउने दिशातिर उन्मुख देखिएको सत्तापक्ष सो फैसलापछि आफ्नो आक्रामक रणनीति बदल्न बाध्य भएको हो कि भन्ने अनुमान गरिएको छ । प्रदेश सीमांकन हेरफेरको मुद्दा प्रदेश सभाबिना सम्भव नरहेको र अहिलेको रूपान्तरित संसद्ले जबर्जस्ती सीमांकन परिवर्तन गरेमा सर्वोच्च अदालतले संवैधानिक व्यवस्थाअनुसार त्यसलाई उल्टाउन सक्ने भन्ने निर्णय आएपछि सत्ता पक्षलाई नैतिक संकट आएको छ । अर्कोतिर संविधानविपरीत ल्याइएको सीमांकन हेरफेरसहितको संशोधन विधेयक टेबुल हुनेनहुने भन्नेमा सर्वोच्च अदालतले हस्तक्षेप गर्न नमिल्ने भन्ने अर्को फैसलाले प्रतिपक्षी दलहरूले गर्दै आएको संसद् अवरुद्धको विकल्पबारे सोच्न मार्गप्रशस्त गरेको देखिन्छ । यसखाले बदलिएको परिस्थितिमा अबको निकास के होला र देश कसरी अघि बढ्नुपर्छ भन्ने आम चासोको विषय बन्न गएको छ । ९० प्रतिशत जनप्रतिनिधिको स्वीकार्य बढाउने नाममा नेपालको कुनै पनि माटोबाट नउम्रेको बेमौसमका माग पूरा गरेर कसलाई खुसी पार्ने नियत लुकेको छ भन्नेमा अब कुनै सन्देह रहेन । शक्तिशाली प्रतिपक्षसहित नौवटा दलहरूको शक्तिविरुद्धमा रहँदा संविधान संशोधनको पक्षको शक्ति ६६ प्रतिशतभन्दा कम बन्न पुग्छ । ९० प्रतिशतको विशाल स्वीकार्यलाई थप व्यापक बनाउने सत्ता पक्षको अभियान लगभग ६६ प्रतिशतको विशालतामा ल्याएर खुम्च्याउने परिदृश्य अनौठो छ । नेपाल त्यस्तो देश हो, जहाँ राजनीतिमा अगाडि बढ्न विभिन्न कालखण्डमा विभिन्न दलका विभिन्न नेताहरूले देशको भन्दा बाह्य शक्तिकेन्द्रलाई निर्णायक भूमिकामा राख्दै आए । कतिपय अवस्थामा आफ्नो निहित स्वार्थसिद्ध गर्न बाह्य हस्तक्षेप निम्त्याउने काम गरे भने कतिपय अवस्थामा बाह्य शक्ति केन्द्र जबर्जस्त हस्तक्षेपको चरणमा उत्रियो । देशलाई प्रजातन्त्र र जनतालाई अधिकार चाहिन्छ, यसमा कुनै शंका छैन । सँगसँगै अर्को सत्य के हो भने बाह्य शक्तिकेन्द्रको सहयोगमा प्राप्त प्रजातन्त्रको घातकता र यसले जनताको अधिकारमा ल्याउने कुपोषण कति खतरनाक हुन्छ भन्ने त ०१७ सालको महेन्द्रको कदमले प्रस्ट पारेकै छ । ०७ सालको राजा त्रिभुवनको दिल्ली उडान र तत्काल भएको त्रिपक्षीय दिल्ली सम्झौताको वरिपरिबाट दक्षिणतिर सर्दै गएको नेपालको राजनीतिक शक्तिकेन्द्र ०६२६३ पछि नयाँ ढंगमा देखा पर्यो । २०७२ सालको संविधान घोषणाको सेरोफेरोबाट उक्त शक्तिकेन्द्र नेपाललाई खुलमखुला पूरै नियन्त्रण गर्ने तहमा उत्रियो । अहिलेको संविधान संशोधनको मुद्दाको चुरो कुरो यही हो । नेपालको आफू स्वतन्त्र ढंगले विश्व राजनीतिक मञ्चमा देखा पर्नुपर्छ भन्ने मान्यता र हाम्रो नजिकको मित्रकोनेपाल आफ्नो छत्रछायामा हुर्कनुपर्छ र विश्व मञ्चमा नेपालले भारतीय दृष्टिकोण बोल्नुका साथै आफूले लगाएबमोजिम गर्नुपर्छ भन्ने सोचबीचको टकराव संविधान संशोधनको विधेयकमा प्रकट भएको मात्र हो । यसले न कुनै मधेसी मूलका नेपालीहरूको अधिकारको प्रतिनिधित्व गर्छ न त नेपालको तराईको समृद्धिको सपना र कल्पना नै बोक्ने काम गरेको छ । पार्टी अध्यक्ष केपी ओलीले भनेजस्तै यो विधेयकले किस्ताकिस्तामा नेपालको तराई र पहाडबीच भयानक खाडल खन्दै जाने र अर्को राष्ट्रियताको एजेन्डा बलियो बनाउँदै जाने र अन्ततः पहाड र तराई आपसमा मिल्नै नसक्ने वातावरण तयार गर्दै अलग गर्ने नियत लुकेको धेरैतिरबाट पुष्टि भइसकेको देखिन्छ । यो अवस्थामा सत्तापक्ष किन एकोहोरो रूपमा संविधान संशोधन गर्नैपर्ने रटान लगाउँदै आएको छ भन्ने पनि अब दोधारको विषय भएन, किनकि सत्ता पक्षले नेपालको एजेन्डा नै बोकेको देखिएन । त्यसो भए के नेपालको स्वाधीनताको संकट टार्नै नसक्ने बिन्दुमा पुगेको हो ? के नेपालीले देशको अस्तित्व जोगाउनै नसक्ने अवस्था छ ? छैन । नेपालीको गौरवमय विगत र ओझपूर्ण वर्तमानले त्यसो हुन दिने छैन । त्यसको लागि मुख्य राजनीतिक शक्तिहरू छातीमा हात राखेर आफैंले आफैंलाई सोध्ने बेला आएको छ कि आफ्ना कदमहरू साँच्चै राष्ट्रहितको पक्षमा छन् वा कोही अमूक पात्रलाई खुसी तुल्याउने खालका छन् ? राजनीतिक जीवनमा आइसकेपछि सयौंपटक सयौंलाई साक्षी राखेर खुला तथा बन्द रूपमा खाएको देशप्रतिको शपथको मर्म खोज्नुपर्ने बेला आएको छ । संविधान संशोधनको बेलामा एक भएका मुख्य राजनीतिक शक्तिहरू फेरि एकपटक एक ठाउँमा उभिने दायित्व इतिहासले मात्र होइन, सर्वोच्च अदालतको फैसलाले समेत सुम्पेको छ । सीमांकन अहिलेको संसद्ले हुनै नसक्ने भनिदिएपछि सत्ता पक्षले यही विधेयकलाई अगाडि बढाउन खोज्नु राजनीतिक, नैतिक र संवैधानिक हिसाबले समेत बेइमानीबाहेक अर्को हुने छैन । सर्वोच्चको फैसलाको मर्मअनुसार सीमांकनबाहेकको मुद्दामा छलफल गर्न सक्ने भनी मुख्य प्रतिपक्ष दलले निर्णय गरेको स्थितिमा सत्ता पक्ष अहिलेकै विधेयकलाई अगाडि बढाउने मूर्खता गर्यो भने त्यो नयाँ संकटको बीउ बन्नेछ । नेपाललाई निकास दिनु, घोषित संविधानको कार्यान्वयनलाई तीव्रता दिनु, दसकौंदेखिको जनप्रतिनिधिविहीनको स्थानीय निकायको अवस्थाको अन्त्य गर्नु र देशलाई निर्वाचन प्रक्रियामा लैजाने बाटोमा देखा पर्ने सबैखाले चुनौती र हस्तक्षेपको विरुद्धमा दह्रो ढंगले आफ्नै खुट्टा टेक्नु मुख्य राजनीतिक शक्तिहरूको प्रधान दायित्व हो । यो राष्ट्रिय दायित्वबाट पछि हट्ने कुनै पनि राजनीतिक दललाई जनताले राम्रोसँग चिन्नेछन् र उचित समयमा जनताले राष्ट्रिय हित र स्वार्थको पक्षमा फैसला गरी राष्ट्र बचाउनेछन् भन्नेमा कुनै शंका छैन । आवेगको मात्रालाई कम गर्दै सबै पक्ष विवेक प्रयोगको दिशामा अघि बढ्नुपर्छ । सत्ता पक्षले प्रयोग गर्ने विवेक भनेको अहिलेको संविधान संशोधनको विधेयकबाट सीमांकनको विषय थाँती राखेर बाँकी कुरा संसद्मा पेस गर्ने भन्ने हो । प्रतिपक्षको विवेक भनेको सीमांकन मुद्दालाई कुनै पनि हालतमा अघि बढ्नबाट रोक्ने र बाँकी मुद्दा संसद्को छलफलमा लैजान दिने भन्ने हो । मधेसी दलहरूको विवेक भनेको सारा जनताले अस्वीकार गरेको, प्रतिपक्षले संसद् र सडकमा शक्ति प्रदर्शन गरिरहेको र सर्वोच्च अदालतले समेत भोलि उल्टिन सक्ने भनी सचेत गराएको सीमांकनको विषय थाँती राखेर अन्य विषयमा संसद्बाट आउने जस्तोसुकै परिणामलाई निःसर्त स्वीकार गरी चुनावमा जाने प्रतिबद्धता जाहेर गर्ने भन्ने हो । राजनीतिक शक्तिहरू आआफ्नो विवेकबाट पछि हटे भने त्यसले तिनीहरूको राजनीतिक यात्रा थप दुषित बन्ने मात्र होइन, राष्ट्र नै कहिल्यै नटुंगिने गोलचक्करमा फस्दै जानेछ र अन्ततः यो राष्ट्रको अस्तित्वमा समेत प्रश्नचिन्ह खडा हुने परिस्थिति पैदा गरिनेछ । सीमांकनबाहेक बाँकी विषयले पनि देशको राष्ट्रिय सुरक्षामा दीर्घकालीन असर पार्ने र यसको परिणाम आउँदा दसकहरूमा झन् बढी अप्रिय हुन सक्ने सम्भावना भएकोले संशोधन विधेयक पूर्णरूपमा असफल पार्नु र पर्नुमा नै देशको हितमा हुनेछ । शाह एमाले केन्द्रीय सदस्य हुन् । हाइलाइट सर्वोच्चको फैसलाको मर्मअनुसार सीमांकनबाहेकको मुद्दामा छलफल गर्न सक्ने भनी मुख्य प्रतिपक्ष दलले निर्णय गरेको स्थितिमा सत्ता पक्ष अहिलेकै विधेयकलाई अगाडि बढाउने मूर्खता गर्यो भने त्यो नयाँ संकटको बीउ बन्नेछ ।"
अवसरको भूमि तराईमधेस,"नेपालको पूर्व मेचीदेखि पश्चिम महाकालीसम्मको चुरे पहाड दक्षिण र भारतको उत्तरी सिमानामा अवस्थित समथर भूभागलाई तराईमधेस भनिन्छ । चुरे पहाड उत्तरको समथर भागलाई भित्री मधेस भनिन्छ । सुगौली सन्धिबाट आधुनिक नेपालको सिमाना यकिन हुनुअगाडि तराईमधेस क्षेत्र घना जंगलले ढाकिएको र मानव बसोवासविहीन नै रहेको र भित्री मधेसमा थारूहरूको बसोवास रहेको पाइएको छ । सुगौली सन्धिपछि नेपाल र ब्रिटिस भारतबीचको सिमाना जंगेपिलरले छुट्ट्याइएपछि नेपाल र भारत क्षेत्रमा बसोवास गर्नेको अलग पहिचानको सुरुआत हुन गयो । भारतमा प्रभुत्व कायम गरेको इस्टइन्डिया कम्पनीले व्यापार विस्तारको क्रममा उत्तरी भारतमा रेल वेको सञ्जाल स्थापना गर्ने क्रममा नेपालको तराईमधेस क्षेत्रबाट साल (सखुवा) काठ रेल्वे स्लिपर ओसार्न नेपालको दक्षिण सीमासम्म रेल विस्तार हुन गयो । भारतको गंगा नदी किनारको मलिलो भागमा अवस्थित जनसंख्यामा वृद्वि हुनुको साथै उत्तर नेपालको सिमानानजिक जनघनत्व बढ्दै गएको पाइएको छ । त्यस्तै नेपालको पहाडी क्षेत्रमा जनसंख्याको चाप बढ्दै गएपछि क्रमशः दक्षिणतर्फ बसाइको क्रम सुरु गरेको पाइएको छ । जसरी कोलम्बसले अमेरिका पत्ता लगाएपछि युरोपका वासिन्दा अमेरिका बसाइँ सर्ने क्रम सुरु भयो, त्यस्तै जनसंख्यामा भएको वृद्विले नेपालको पहाडी क्षेत्रबाट र उत्तर भारतको खास गरेर बिहार र यूपीबाट तराईमधेसको उत्तरी भाग र दक्षिणी भागमा बसोवासको सुरुआत भएको पाइएको छ । जहाँबाट गए पनि अमेरिका प्रवेश गरेका सबै अमेरिकी भएजस्तै उत्तरदक्षिण जहाँबाट आए पनि तराईमधेसमा बस्ने सबै तराईमधेसी मानिन्छन् । चिनी बनाउने क्रममा उखु खेती गरिन्छ । उखु कालो पनि हुन्छ र ग्यामरा वा सेतो पनि हुन्छ । रस बनाएपछि त्यसको रंग एकै हुन्छ । त्यसलाई पकाएपछि गूँद वा सक्खर भनिन्छ । त्यसको अन्तिम रूप नै चिनी हो । अब चिनीलाई कालो र ग्यामरा उखुमा विभाजन गर्न सम्भव हुँदैन । त्यस्तै तराईमधेसबाट नेपाल बनिसकेपछि पुरानै अवस्थामा जानु सम्भव छैन । अहिले तराईमधेस नेपाल भनेको केही समयअगाडि पहिले जनजातिले पहिले जाति त्यसपछि पार्टी र नेपाल भनेजस्तै हो । जबकि पहिला नेपाल र नेपाली त्यसपछि पार्टी र जनजाति हुनुपर्ने हो । तराईमधेस अवसरको भूमि हो । जसरी संसारका सबै देशका जनता अमेरिका गएर अमेरिकी भएका छन् । त्यस्तै तराईमधेसमा नेपालकै हिमाल, पहाड, भित्री मधेस, भारतको बंगाल, बिहार, यूपी, हिमाचल प्रदेश, आसाम, सिक्किम, राजस्थान, पन्जाब र अन्य देश भुटान, बर्मा, बंगलादेश, पाकिस्तान, श्रीलंका, तिब्बतचीन जहाँबाट आए पनि तिनीहरू तराईमधेसमा स्थायी बसोवास गरेपछि ती सबै तराईमधेसी हुन् । अमेरिकाका रेडइन्डियन अस्ट्रेलियाका एभोर्जनिस्ट आदिवासी भएजस्तै भित्री मधेसमा बस्ने थारू नै तराईमधेसको आदिवासी मानिएको छ । तराईमधेस भन्नाले ब्रिटिसहरूले आधुनिक भौगोलिक प्राकृतिक नक्सा बनाउने सन्दर्भमा नेपालका दक्षिणी समथर मैदान जुन हिमालको फेदी सिलवालिक पहाड जसलाई नेपालमा चुरे पहाड भनिन्छको फेदीसम्मको भागलाई तराई नामकरण गरियो । मधेस नामकरणको सम्बन्धमा पनि अनेकौं किंवदन्ती सुनिन्छ । नेपालको पहाडी क्षेत्रमा बसोवास गरेकाहरू जीविकोपार्जन सजिलो बनाउन मधेसतर्फ झर्ने क्रममा मधेस जानेलाई मर्न जान लागेको देश भनिन्थ्यो । औलो र हावापानीको हिसाबले मधेसलाई कालापानी पनि भनिन्थ्यो । कम्पनी एक रुपैयाँले चामल किनेपछि बाँचुन्जेल खान पुग्ने र मरेपछि काजकिरिया गर्न पनि पुग्छ भनिन्थ्यो । मर्न जान लागेको देशको छोटकरी रूप मधेस पहाडबाट झरेकाको परिभाषा रह्यो । त्यस्तै उत्तरी भारतबाट आउनेहरूलाई आफू कहाँबाट आएको भन्दामै देस से आया हुँबाट मैदेसी र मधेस भएको भनिन्छ । नेपाली कांग्रेसबाट अलग भएर २०१७ अगाडि वेदानन्द झाले तराई कांग्रेसको गठन गरेका थिए भने राणाकालदेखि मधेस गोश्वारा ऐन लागू भएर मधेस पनि भनिन्थ्यो । यसरी तराईमधेसको बसोवास सुरु हुँदा नागरिकताको सुरुआत नै भएको थिएन । नागरिकता ऐन आउनुअगाडि तराईमधेसमा बस्नेमा नेपाली र भारतीय भन्ने नभई सबै तराईमधेसी मात्र थिए । हिलोपटक नागरिकता ऐन २०२० लागू भएपछि सरकारी जागिर खानेहरूले नागरिकता बनाउने कार्यको सुरुआत भयो । जनताको चेतना स्तर कार्यान्वयन निकायको कमजोरी, हामी पुस्तौंदेखि बसोवास गर्नेलाई किन चाहियो नागरिकता भनेर हिमाल, पहाड, तराईमधेसका रैथानेहरूले नागरिकता प्रमाणपत्र लिनमा उत्सुकता देखाएनन् । पछि वृद्वभत्ता, घरजग्गा किनबेच, शिक्षा, स्वास्थ्य, राजनीति र विदेश भ्रमणमा जानको लागि नागरिक प्रमाणपत्रको आवश्यकता हुन गयो । अर्कोतर्फ आप्रवासीहरूले तदारुकताका साथ नागरिकता बनाए । २०३३ सालमा नेपालको हिमाल, पहाड, तराईमधेस सीमाभित्र भएका बसोवास गरेका सबै नेपाली जनतालाई नागरिकता उपलब्ध गराउने अभियान सुरु गरियो । यसो गर्नुको प्रमुख लक्ष त्यो बेला नेपालमा स्थायी बसोवास गर्ने सबैलाई विनाभेदभाव नागरिकता वितरण गर्ने र नागरिकता समस्या सदाको लागि अन्त्य गर्नै थियो । नेपालको दक्षिणी भागको समथर भागलाई मधेस भनिँदै आएको ब्रिटिसहरूले मधेसलाई उत्तरी भारतको समथर भागलाई तराई भनेजस्तै उत्तरी भारतबाट आएका भारतीय मूलका नेपाली नागरिकले मधेसलाई तराई पनि भन्न लागे । अहिले त एउटा राजनीतिक पार्टीले तराईमधेस लोकतान्त्रिक पार्टीले दल नै दर्ता गरेको छ । त्यो पार्टीका प्रमुख बेलाबखत तराईमधेसलाई अलग बनाउने चेतावनी र घुर्की लगाउन पनि पछि नपरेको पाइएको छ । तराईमधेसमा मानव बसोवास बनाउनको लागि नेपाल अमेरिकी सहयोगमा सञ्चालित औलो उन्मूलन गर्ने डीडीटी पाउडर छरेर लामखुट्टे नियन्त्रण गर्ने र पुनर्वास गर्ने महत्वपूर्ण भूमिका रहेको छ । सन् १९६०८० को २० वर्षमा नेपाल र भारतमा जनसंख्या वृद्वि अत्यधिक हुन गयो । तराईमधेसको उन्नति, प्रगति र समृद्विको लागि कुन समयमा कसले कति कार्य गर्यो, नेपाली तराईमधेसी जनताले सबै कार्यको बही खाता राखेका छन् । कुनै दिन यी सबैको लेखाजोखा नेपाली तराईमधेसी जनताबाट हुने नै छ । औलो नियन्त्रण, पियल ४८० अमेरिकी गहुँको सहयोग, भारतमा भएको अनिकाल र खाद्यान्न अभावले उत्तर भारतबाट नेपालको तराईमधेसको दक्षिणी भागमा जनसंख्याको बसाइँसराइ तीव्र हुन गयो । नेपालको पहाडी क्षेत्रमा भएको जनसंख्या वृद्विको चाप र पूर्वपश्चिम राजमार्ग निर्माणले राजमार्गवरपर पहाडबाट झरेकाको अत्यधिक बसोवास भएको पाइएको छ । मधेसी मोर्चा र चुरेभावर राजनीतिक दल यसैका उपज मानिएका छन् । विगतमा तराईमधेसमा स्थापना गरिएका औद्योगिक कलकारखाना, खास गरेर चिया, जुट, चुरोट, कागज, कपास, खयर, कत्था, रोजिन, टर्पेन्टाइन जस्ता उद्योग र कृषि, सिँचाइ, सडक, शिक्षा, स्वास्थ्यमा भएका पूर्वाधारहरू जोगाएर बेलाबेलामा भएको राजनीतिक परिवर्तनले त्यसमा थपथाप गर्न सकेको भए तराईमधेस अझ चाँडो विकास र समृद्वितर्फ लाग्ने थियो । विगतमा तराईमधेसमा स्थापित सबै उद्योग, कलकारखाना र नगदे बाली नाश गरेर कौडीको भाउमा बेचेर भागशान्ति जय नेपाल कसले गर्यो, सबैले देखेकै छन् । सम्पन्न तराईमधेसलाई विपन्न तराईमधेसमा कसले पुर्यायो ? अरूलाई दोष लगाउनेले आफूले त्योभन्दा राम्रो काम गरेर देखाउन सक्नुपर्दथ्यो । अहिले तराईमधेसमा देखिएको समृद्वि नेपाली तराईमधेसी जनताले खाडी र अन्य मुलुकमा बगाएको रगतपसिनाले कमाएको रेमिटेन्सले हो, त्यसमा सरकार र व्यवस्थाको केही हात छैन । विगतको जनकपुर र अहिलेको जनकपुरको भौतिक अवस्थाको उदाहरण नै काफी छ । तराईमधेसको उन्नति, प्रगति र समृद्विको लागि कुन समयमा कसले कति कार्य गर्यो, नेपाली तराईमधेसी जनताले सबै कार्यको बही खाता राखेका छन् । कुनै दिन यी सबैको लेखाजोखा नेपाली तराईमधेसी जनताबाट हुने नै छ । सूर्यलाई हत्केलाले कतिन्जेल छेक्न सकिएला र ? जब अल्पसंख्यकहरूको कुनै एक क्षेत्रमा बाहुल्य हुन्छ अनि त्यहाँ बहुमतलाई हाँक दिने घमण्ड उत्पन्न हुँदो रहेछ । क्यानाडाको क्युबेक भन्ने प्रान्तमा फ्रेन्चभाषीको बाहुल्य भएपछि क्युबेक प्रान्त वा प्रदेश क्यानाडाबाट अलग स्वतन्त्र राष्ट्र बन्ने आन्दोलन चल्यो । त्योबेलाका फ्रान्सका राष्ट्रपति चाल्र्स देगालले क्यानाडाको राजकीय भ्रमणको अवसरमा क्युबेकलाई समर्थन गरेकोमा क्यानाडा सरकारले उनको भ्रमण रद्द गरिदियो । पछि क्युबेक प्रान्तमा जनमतसंग्रह गराउँदा फ्रेन्चभाषीले नै क्यानाडामा रहने पक्षमा भारी मतले जिताए । निर्वाचन हुँदा अहिले उत्तर भारतको तराईबाट बसाइँ सरेर नेपालको नागरिकता लिएका भारतीय मूलका नेपाली नागरिकले नै नेपाल राज्यको पक्षमा मतदान गर्नेछन् । वीरगन्जबाट सुरु भएको भारतीय मूलका नेपाली नागरिकको यो नेपाल बचाओ आन्दोलन सम्पूर्ण तराईमधेसमा फैलिइसकेको छ । सारा नेपाली तराईमधेसी जनता स्थानीय निकाय र संसद्को निर्वाचनको लागि अधैर्यका साथ प्रतीक्षामा रहेका छन् । गत निर्वाचनमा पराजित मधेसी मोर्चाका नेताहरू निर्वाचन नगराउन अनेक बखेडा झिकिरहेका छन् । निकट भविष्यमा हुन गइरहेको निर्वाचनले क्यानाडामा क्युबेकको समस्या समाधान भएजस्तै नेपालमा मधेस समस्याको समाधान हुने विश्वास गरिएको छ । अवसरको भूमि तराईमधेसले सम्पूर्ण नेपाली तराईमधेसीहरूलाई स्वाभिमानपूर्वक सुख र समृद्विको समान अवसर प्रदान गर्नेछ । हिमाल, पहाड र तराई कोही छैन पराई' भन्ने नारा सार्थक हुन गई प्रचुर अवसरको भूमि तराईमधेसले नेपाल राष्ट्र र नेपाली जनताको हित र कल्याण हिमाल, पहाडले जस्तै महत्वपूर्ण भूमिका निर्वाह गरी राष्ट्रिय एकताको सन्देश दिनेछ ।"
फिफा वरियतामा नेपालको ६ स्थानको छलाङ,"काठमाडौं : विश्व फुटबल महासंघ (फिफा)द्वारा बिहीबार घोषित पछिल्लो वरियतामा नेपालले ६ स्थान सुधार गरेको छ। नयाँ वरियतामा नेपाल समग्रमा एक सय ७५ औं स्थानमा छ । दक्षिण एसियामा भने नेपाल चौथो स्थानमा छ । दक्षिण एसियामा शीर्ष स्थानमा रहेको भारत समग्रतामा ६ स्थान सुधार गर्दै एक सय २९ औं स्थानमा उक्लिएको छ । नौ स्थान सुधार गरेको माल्दिभ्स एक सय ४५ औं स्थानमा छ । फगानिस्तान एक सय ५१ औं स्थानमा छ । अफगानिस्तानको पाँच स्थान खस्किएको हो । यसैगरी भुटान समग्रमा एक स्थान सुधार गर्दै एक सय ७६ औं स्थानमा पुगेको छ । पाँच स्थान खस्किएको बंगलादेश समग्र वरियताको एक सय ९० औं स्थानमा छ । दक्षिण एसियाका अन्य दुई राष्ट्र श्रीलंका र पाकिस्तान क्रमशः एक सय ९६ औं र एक ९७ औं स्थानमा छन् । समग्र वरियताको शीर्ष स्थानमा अर्जेन्टिना छ।ब्राजिल दोस्रो, जर्मनी तेस्रो, चिली चौथो र बेल्जियम पाँचौं स्थानमा छन् । शीर्षदेखि ३५ औं स्थानसम्म अघिल्लो महिनाकै नतिजा यथावत् छ । यसअघिको खेल समाचारमा अन्यथा भएकोमा सच्याइएको छ ।"
मेसीको फ्रि किक गोलमार्फत् बार्सिलोना क्वार्टरफाइनलमा,"म्याड्रिड : लियोनल मेसीले फ्री किकमार्फत आकर्षक गोल गरेपछि साविक विजेता बार्सिलोना दोस्रो लेग खेलमा एथलेटिक बिल्बाओलाई ३१ गोलले हराउँदै कोपा डेल रे फुटबल प्रतियोगिताको कवार्टरफाइनलमा प्रवेश गरेको छ । बार्साले बिल्बाओलाई समग्रमा ४३ गोल अन्तरले पराजित गर्न सफल भयो । बार्सा पहिलो लेगमा भने बिल्बाओसँग २१ ले पराजित भएको थियो । घरेलु मैदानमा बार्सालाई आवश्यक नतिजा दिलाउन स्ट्राइकर लुइस स्वारेज, नेमार र मेसीले गोल गरे । बार्सालाई ३५औं मिनेटमा स्वारेजले १० ले अघि बढाएका थिए । नेमारको क्रसमा भली सट्मार्फत स्वारेजले गोल गरेका थिए । त्यसपछि नेमारले तीन महिनादेखिको आफ्नो गोलको खडेरी टार्दै ४८औं मिनेटमा पेनाल्टीमार्फत गोल गरे । त्यसको तीन मिनेटपछि सबोरिटले बिल्बाओका लागि गोल गरेपछि बार्सा फेरि दबाबमा परेको थियो । तर ७८औं मिनेटमा मेसीले फ्रिकिकमार्फत आकर्षक गोल गरेपछि बार्सा प्रतियोगिताको अन्तिम आठमा पुग्न सफल भयो । मेसीले बार्साका लागि पछिल्लो तीन खेलमा लगातार निर्णायक फ्रिकिक प्रहार गरेका हुन् । मेसी टोलीका लागि सधैं निर्णायक प्रदर्शन गर्छन्, बार्साका लागि २६औं फ्रिकिक गोल गरेका मेसीका बारेमा प्रशिक्षक लुइस एनरिकले भने, म उनी अझै धेरै वर्ष हामीसँगै रहून् भन्ने चाहन्छु । उनीभन्दा उत्कृष्ट खेलाडी अरू छैनन् । नेमारले भने ११ खेलपछि टोलीका लागि गोल गरेका हुन् । तीन वर्षअघि बार्सामा आबद्ध भएयता पहिलोपटक लामो समय गोल गर्न नसकेका नेमारले पेनाल्टी प्रहारमै भए पनि गोल गरे । नेमार गत अक्टोबरमा च्याम्पियन्स लिगअन्तर्गत इङ्लिस क्लब म्यानचेस्टर सिटीविरुद्ध गोल गरेयता गोलविहीन बन्दै आएका थिए । यसै खेलबाट नेमार, स्वारेज र मेसीले बार्साका लागि समग्रमा तीन सय गोल कटाएका छन् । यी तीन स्ट्राइकरले सँगै खेल्न सुरु गरेयता बार्साका लागि तीन सय दुई गोल गरेका छन् । बार्सा यो सिजन कोपा डेल रेको लगातार तेस्रो र समग्रमा २८औं उपाधिको तयारीमा छ । रियल सोसिएडाड, आल्भेस र दोस्रो डिभिजनको अल्कोर्कोन पनि प्रतियोगिताको क्वार्टरफाइनलमा पुगेका छन् । एजेन्सी"
