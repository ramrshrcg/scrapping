शीर्षक,विवरण
"चुनाव एक, चुनाव दुई र चुनाव तीन !","देशको शासनसत्ता यतिखेर तिनको हातमा छ, जो निर्वाचनको नाम पनि लिन चाहँदैनन् । उनीहरूलाई ०७४ माघ ७ अगाडि निर्वाचन हुनैपर्छ भनेर संविधानमा लेखिएका बाक्य बालीचोर गाइभैंसीलाई लगाइदिएको मुग्रो झैं सावित भएको छ । नौमहिने सत्ता साझेदारीअन्तर्गत कांग्रेसमाओवादी सहमतिमा पहिलो किस्तामा प्रचण्ड सरकार बनेको थियो । यो सरकारको म्याद सकिन अब दुई महिना मात्र बाँकी रहँदा पनि प्रधानमन्त्री प्रचण्डले चुनावलाई नारायणहरि बनाइरहेकै छन् । उनका साझेदार भावी प्रधानमन्त्री शेरबहादुर देउवाले हालै भने, प्रचण्डले चैतमा स्थानीय निर्वाचन गराएपछि वैशाखमा प्रधानमन्त्री बन्ने मै हुँ । हामीबीचको सहमति यही हो । लोककथाका सुरे र मैतेको स्वाभावसँग ठ्याक्कै मिल्ने प्रचण्ड र देउवाका भनाइ, खासमा अगुल्टो लागेको के जाति बिजुली देख्दा तर्सिए झैं मानिन्छन्, निर्वाचनको सन्दर्भमा । पहिलो संविधानसभाबाट देशको सबैभन्दा ठूलो पार्टी बनेको नेकपा माओवादी दोस्रो चुनावमा तेस्रो नम्बरमा झर्यो । त्यो पनि तीनजनाको दौड प्रतियोगितामा धेरै ग्यापमा तेस्रो विजयी झैं बनेको माओवादीका अध्यक्ष हुन्, प्रचण्ड । त्यसैले उनकै पार्टीकाहरू भन्छन्, प्रचण्डलाई त्यसपछि चुनाव फोविया भएको सर्वत्र जगजाहेर छ । निकट भविष्यमा प्रधानमन्त्री बन्ने भनिएका अर्का पूर्वप्रधानमन्त्री शेरबहादुर देउवा खासमा चुनावलाई दरबारमा लगेर बुझाउने मुख्य पात्र हुन् । त्यसैबाट यिनी अक्षम घोषित भएर भ्रष्टाचारको आरोपमा झ्यालखानासम्म पुगे । गोरखाका राजा ज्ञानेन्द्रबाट 'न्याय' पाएपछि मात्र टिके प्रधानमन्त्री बनेका हुन् उनी । त्यसैले यिनी देशका त्यस्ता 'वेटिङ' प्रधानमन्त्री मानिन्छन्, जसले आफैंले मिति तोकेर गराउन लागेको चुनावलाई स्थगित गरेर राजाकहाँ बिन्ती चढाउन पुगे । उनको त्यही बिन्तीपत्र प्रजातन्त्रलाई प्रतिक्रियावादी कित्तामा पुर्याउने आधार बन्यो । अहिले फेरि विभिन्न राष्ट्रिय अन्तर्राष्ट्रिय परिबन्दले यिनै दुई नेताहरू (नेकपा माओवादी अध्यक्ष र नेपाली कांग्रेसका सभापति) को हातमा सार्वभौम नेपाली जनताले बनाएको लोक गणतान्त्रिक संविधानले तोकेको निर्वाचन अडकिन पुगेको छ । यी दुवै नेताहरू निर्वाचन मिति सार्न प्रयत्नरत रहेको घोषणा नगरेबाटै पुनर्पुष्टि भइरहेको छ । उनीहरू मधेस र भारतको स्वार्थ देखाएर देशभित्र अन्तरविरोध चर्काउँदै विभिन्न बहानामा चुनाव नगराउने र सत्तामा टिकिरहने अस्त्र प्रयोग गरिरहेका छन् । के यिनको सत्ता स्वार्थको तानाबाना यसैगरी पूरा भइरहला ? के नेपालको संविधानले तोकेको मिति अर्थात् ७ माघ ०७४ भित्र स्थानीय, प्रदेश र राष्ट्रिय चुनाव भएर संघीय लोकतान्त्रिक संविधानको कार्यान्वयन होला ? लोकतान्त्रिक गणतन्त्र संस्थागत होला ? एक वर्षभित्र चुनाव भएर संविधानअनुसार देश अगाडि बढेन भने अनिश्चयको भुमरीमा पर्ने निश्चित छ किनभने संविधानले निर्वाचनको माध्यमबाट मात्र अगाडि बढ्न सकिने बाटो देखाएको छ । त्यसैले अविलम्ब निर्वाचन देशको लागि अनिवार्य मात्र होइन, अपरिहार्य छ । निर्वाचन नै अहिले त्यस्तो एकमात्र बाटो हो, जसले पूरै देशलाई मार्गप्रशस्त गर्न सक्छ । त्यसैले अहिलेको आवश्यकता भनेकै निर्वाचन, निर्वाचन र फेरि पनि निर्वाचन नै हो ! राजनीतिशास्त्रका एक पूर्वप्राध्यापकले भने, लोकतन्त्रको पर्याय नै निर्वाचन हो । जनआन्दोलनबाट देशमा लोकतन्त्र स्थापना र संविधान बनेको हो तर निर्वाचन भएपछि मात्र यसको चक्र पूरा हुन्छ र लोकतान्त्रिक गणतन्त्रले आफ्नो प्रभावकारिता देखाउन थाल्छ । समयमा निर्वाचन गर्न नदिएर राष्ट्रिय र अन्तर्राष्ट्रिय प्रतिक्रियावादी शक्तिहरू नेपाललाई भताभुंग बनाएर निहित स्वार्थ पूरा गर्ने दुस्प्रयत्न गरिरहेका छन् । तिनकै मतियार बनेर सत्तासीन पार्टीहरू सत्ताको चरम दुरुपयोग गरिरहेका छन् । चुनाववाट भाग्न गरिएको प्रपन्चले आखिरमा तिनैलाई सिध्याउनेछ । ती प्राध्यापकले लोकगणतन्त्रमा निर्वाचनको महत्त्व उच्च रहेको बताउँदै भने, जुनसुकै पार्टीनेतालाई पनि वैधानिक बन्न जनताबाट अनुमोदित हुनैपर्छ र त्यो निर्वाचनबाट मात्र सम्भव छ । जनताले, जनताका लागि, जनताबाटै शासनसत्ता सञ्चालन हुने पद्धति नै लोकतन्त्र हो । चुनाव त्यस्तो प्रक्रिया र पद्धति हो, जसले सत्तामा बसेकाको वैधानिकतालाई पनि अनुमोदन गर्छ । विपक्षी नेताहरूले जनता परिचालन गरी आफ्नो लोक गणतन्त्रप्रतिको प्रतिबद्धता पुनर्पुष्टि गर्ने पनि निर्वाचनमार्फत नै हो । यसबीच भएगरिएका राष्ट्रिय महत्त्वका काम र संरचनालाई वैधानिकता दिने पनि निर्वाचनले नै हो । अर्थात् मुलुकमा भएको परिवर्तनलाई संस्थागत गर्न पनि छिटोभन्दा छिटो चुनाव जरुरी छ । संविधानले समयसीमा तोकेको पनि ताजा जनादेशबाट अगाडि बढ भनेरै हो । परिवर्तित संसद् निर्वाचन गराउन संविधानले बनाएको तदर्थ समिति मात्र हो । दुई वर्षको समयसीमा तोकिएको पनि चाँडो निर्वाचन गर भनेर नै हो तर सत्तालुप्त नेताहरूले अन्तिम मितिको मात्र उच्चारण गरिरहेका छन् । जबकि यो जतिसक्दो चाँडो गर्न समयावधि तोकिएको हो । परिवर्तित संसद्का सदस्यहरूले त्यसलाई फगत जागिरको समयसीमा बढेको ठानेर हालीमुहाली गर्न चाहिरहेका छन् । यस्तो नठान्दा हुन् त तदर्थ संसद्ले ६ महिनाभित्रै आवश्यक ऐननियम बनाएर निर्वाचनमा गई जनताबाट अनुमोदित हुने कामलाई अगाडि बढाउँथे होलान् । तर सरकारमा कब्जा जमाएका कांग्रेस र माओवादी नेताहरू आलेटाले गरेर निर्वाचनलाई टाढा धकेलिरहेका छन् । त्यसो नहुँदो हो त सर्वप्रथम निर्वाचन आयोगलाई नै पूर्ण बनाउने थिए । पाँच सदस्यीय आयोगमा अहिले प्रमुख निर्वाचन आयुक्त डा अयोधीप्रसाद यादव र सदस्य इला शर्मा मात्र रहेकी छन् । तीन सदस्यहरू नियुक्त नै भएका छैनन् र सरकार निर्वाचन सञ्चालन गर्ने आयोगप्रति मूकदर्शक बन्दै टाङ अड्याएर बसिरहेको छ । के कुरा दोहोर्याइरहनु आवश्यक छैन भने जनशक्तियुक्त निर्वाचन आयोगले मात्रै संविधानले अपेक्षा गरेको स्वतन्त्र, निष्पक्ष र धाँधलीरहित निर्वाचन सम्पन्न गराउन सक्छ । सरकार मात्र होइन, परिवर्तित सांसद निर्वाचनप्रति बेवास्ता गरिबसेका छन् । त्यस्तो नगर्दा हुन् त सदन नै सशक्त बनेर निर्वाचनप्रति संवेदनशील हुने थियो । राज्य व्यवस्था समिति आएका नौमध्ये अत्यावश्यक पाँच विधेयकहरू छलफल गरी पारित गराउन रातदिन भनी लाग्ने थिए । तर राजनीतिक दल, निर्वाचन आयोग, मतदाता, स्थानीय तह र निर्वाचन कसुर सजायसम्बन्धी विधेयकहरूलाई पारित गरेर निर्वाचन गराउने वातावरणमा तीव्रता दिने थियो । यसबाट के सावित हुन्छ भने भाषणमा निर्वाचन गराउँछु भन्ने प्रचण्ड सरकार गम्भीर भएको भए ऊ एजेन्डासाथ निर्वाचनमा होमिने थियो । जबकि केपी ओली सरकारले मंसिरमै चुनाव गराउन कार्यसूची तयार गरिसकेको थियो । तर ओलीलाई यही कारणले सत्ताबाट थुतियो । विदेशी शक्तिले नेपालको शासन व्यवस्थालाई चुस्त र स्वाधीन बन्न दिइरहेको छैन । यसमा नेपालकै कतिपय नेतालाई प्रभावित गरिरहेको पुनर्पुष्टि हुँदैछ । कांग्रेस माओवादीको अपर्झट सत्ता साझेदारको मक्सद साँच्चै निर्वाचन गराउने हुन्थ्यो भने प्रचण्ड सरकार निर्वाचनप्रति मूकदर्शन बनिरहने थिएन । लोकतान्त्रिक प्रणालीमा चुनाव भनेको पाकेको त्यस्तो धान हो, जसलाई काटेर फेरि नयाँ धान रोपिन्छ । अर्को बाली लगाउनु भनेको नयाँ जनअनुमोदन हुनु हो । लोकतन्त्रमा पुरानो अनुभवी भनेर मात्र त्यसको गुन्जाइस हुँदैन । जति पुरानो र परिपक्व भने पनि उसले जनताको अनुमोदन लिनैपर्छ तर यसै कुराबाट कांग्रेस र माओवादीका नेता तर्सिरहेका छन् । भर्खरै देखियो, अमेरिकामा चुनाव गर्ने दिनलाई नै त्यहाँको संविधानको अंग बनाइएको छ । जसले गर्दा हरेक चार वर्षको नोभेम्बर महिनाको दोस्रो मंगलबार अमेरिकाका राष्ट्रपतिलगायत दुवै सदनको निर्वाचन निश्चित हुन्छ । तर नेपालमा मिति नतोकिएको बहानामा देशलाई भद्रगोलबाट मुक्ति नदिने षड्यन्त्र चरम छ किनभने नेपाली लोकतन्त्रलाई बलियो बन्न नदिने प्रतिक्रियावादीहरूको प्रयत्नलाई निर्वाचनले नै उदांग पारिदिनेछ । लोकतन्त्रलाई निर्वाचनले नै बलियो बनाउँछ । छिमेकी भारतको बिहार र यूपी पहिलाको तुलनामा अब बिहार र उत्तरप्रदेश रहेनन् । किनभने त्यहाँ भइरहेका आवधिक निर्वाचनले न लालुको बिहार रह्यो न त यूपी नै ! निर्वाचन लोकतन्त्रका खराब कुरा फिल्टर गरेर जनपक्षीय बनाउने प्रभावकारी औजार हो । निर्वाचन लोकतन्त्रको त्यस्तो डाइलासिस गर्ने मेसिन हो, जसले लोकतन्त्रको रगतमा मिसिएका अपराधी, भ्रष्ट, डन, नातावाद कृपावादरूपी दोषहरूबाट छानिदिन्छ । मिसिन दिँदैन । यूपी र बिहारको डाँकुराजदेखि फटाहागिरीसम्मलाई विस्थापित गरी समयसमयमा भइरहेको निर्वाचनले नै बौद्धिक र जनताका पक्षमा लाग्ने नीतिश कुमारलाई स्थापित गरिदियो । अहिले ती राज्यमा क्रमशः सुशासन फस्टाउँदैछ । भारतकै दिल्लीमा चुनाव जित्ने आम आदमी पार्टी छोटो समयमा चुनावले सत्तामा पुगेको नयाँ जनपक्षीय शक्ति हो । त्यसैले समयमा भइरहने चुनाव यस्तो अचुक विधि र औजार हो, जसले खराब चिजको फिल्टर गर्छ, गर्छ । यही कारण विश्वभर निर्वाचन निश्चित समय र मितिमा गरिन्छ । नेपालमा सँघारमा रहेको चुनाव किन महत्त्वपूर्ण छ भने एक निर्वाचनविद्ले भने, यसका पाँच कारण छन् १ चुनावले गणतन्त्रलाई संस्थागत गर्छ । रूपान्तरित संसद् चुनाव गर्नकै लागि रहेको हो । यसको अरू म्यान्डेट पनि छैन । २ चुनावले गणतन्त्र संस्थागत गर्छ । गणतन्त्रका अंगहरू भनेकै स्थानीय निकाय, प्रदेश, राष्ट्रिय सभा, संसद् हुन् । अहिले यी सबै खाली छन् । यसले गर्दा गणतन्त्र पूरै शरीरवाला बन्न नपाएकाले आफ्नो क्षमता प्रदर्शन गर्न सकेको छैन । यो निर्वाचन प्रक्रियाबाट मात्र चुस्त बन्न सक्छ । ३ निर्वाचित निकायहरू भएपछि स्रोतसाधन परिचालन प्रचुर मात्रामा हुन सक्छ । यो वर्ष विकास बजेटको १० प्रतिशत पनि खर्च हुन सकेको छैन । किनभने सरकारी बजेट खर्च गर्न सुशासन, पारदर्शिता, सार्वजनिक लेखाजोखा आवश्यक पर्छ । कुनै निकायमा पनि निर्वाचित प्रतिनिधि नभएकाले गणतान्त्रिक संयन्त्र र प्रणालीले प्रणालीअनुरूप काम गर्न पाएको छैन । ४ लोकतान्त्रिक संस्था कर्मचारीबाट कहिल्यै परिचालन गर्नु हुँदैन । तर यहाँ जनप्रतिनिधिले गर्नुपर्ने काम चार कार्यकालदेखि कर्मचारीबाट भइरहेको छ, जो एकदमै गलत हो । जनप्रतिनिधिको विकल्प कर्मचारी हुन सक्दैन किनभने कर्मचारी तनखा तोकेर काममा भर्ती गराइएका श्रमिक हुन्, जसको अनुहार र स्वरूप हुँदैन । जननिर्वाचित नभएकाले ऊ जनताप्रति उत्तरदायी पनि हुँदैन । ५ निर्वाचनले लोकतान्त्रिक अभ्यास र नेतृत्व विकास देशव्यापी रूपमा गराउँछ । तर आजको मितिमा निर्वाचनको अभावमा ५० लाख युवाहरू विदेश पलायन भएका हुन् । उनीहरूले मुलुकमा आफ्नो भविष्य देखेनन् किनभने नेतृत्व, सीप विकासको अवसर दिने लोकतान्त्रिक अभ्यास र अवसरको संस्कृति नै चुनावको अभावमा यहाँ सिर्जना हुन सकेन । फलस्वरूप गाविस अध्यक्ष वा वडाध्यक्ष हुने व्यक्तिहरू सांसदको लोगो लगाएर त हिँडे तर तिनले आफ्नो नालायकी चुनाव रोकेर प्रदर्शन गरिरहेका छन् । चुनाव भयो भने त्यसले नेतृत्व विकास, प्रजातान्त्रिक अभ्यास गराउँछ । प्रतिस्पर्धाबाट क्षमतावान्हरू माथि आउन सक्छन् । सामाजिक रूपमा नेताको रूपमा स्थापित हुन सक्छन्, अहिलेका नेताजस्ता चिनाएपछि मात्र पदले ठूला ठानिने होइन । क्षमता र कामले ख्याति कमाउने बन्न सक्छन् । चुनाव भएन भने के हुन्छ ? राजनीतिशास्त्रका ती निर्वाचन विज्ञले भने, देशको राष्ट्रिय र अन्तर्राष्ट्रिय वैधता खस्किँदै जान्छ । निर्वाचन नगरी सरकार चलाउँदा त्यो राजतन्त्र, सैनिकतन्त्र वा अन्य अलोकतान्त्रिक अधिनायकवादमा परिणत हुन्छ । निर्वाचन नगरी दलहरू सत्तामा बसिरहँदा, राजनीतिक निर्णयहरू गरिरहँदा जनतामा वितृष्णा जाग्छ र समाजमा अस्थिरता उत्पन्न हुन्छ । अनिर्वाचित चण्डाल चौकडीहरू सत्तामा दोहोरिइरहँदा प्रतिभावान् जनता देश छोडेर अन्यत्रै हिँड्न थाल्छन् र समाजमा अपसंस्कृतिको विकास हुन थाल्छ । देश कमजोर र खोक्रो बन्दै जान्छ । यस्तो बेलामा प्रतिपक्ष तथा देशका जागरुक र चेतनशील नागरिकको कर्तव्य हुन्छ, एक निर्वाचन दुई निर्वाचन र तीन निर्वाचनको रट लगाउँदै जनतालाई सचेत गराइरहनु । तर्क, विचार, प्रमाणहरू प्रवाहित गरेर सरकार चाहिँदो होइन, नचाहिँदो काममा लागिरहेको भण्डफोर गरिरहनु । सभाजुलुसहरू गरेर सत्तापक्षलाई उदांग पार्दै निर्वाचन गराउन बाध्य पारिरहनु । प्रतिपक्षी दलका नेता तथा कार्यकर्ता मात्र होइन, समाजका बुद्धिजीवी, पेसाकर्मी, नागरिक समाज र सत्तारुढका जेन्युइन नेता तथा कार्यकर्ताले बिहान पनि चुनाव, दिउँसो पनि चुनाव र साँझ पनि चुनावकै अभियान सञ्चालन गरिरहनुपर्छ । यसले जनताको मनमा उनीहरू स्थापित हुनेछन् र आउँदो चुनावमा त्यसको प्रतिफल पाउनेछन् ।"
संशोधन विधेयक र देशभक्तको दायित्व,"झन्डै सवा अर्ब जनसंख्या भएको विशाल देश भारतसँग पूर्व, पश्चिम र दक्षिणतर्फ खुला सीमा जोडिएको नेपाल सदैव सार्र्वभौमसत्ता र क्षेत्रीय अखण्डता रक्षाको चिन्ताले छट्पटाइरहेको छ । करिब १५ हजार किलोमिटर टाढा दक्षिण प्रशान्त महासागरीय तटमा रहेको सुन्दर र सभ्य देश फिजीको स्वतन्त्रतामाथि भाँजो हाल्ने भारतको विस्तारवादी बाघेपन्जाबाट सँगै टाँसिएको नेपाल कसरी जोगिन सक्छ र ? सत्ताको निम्ति तल्लो दर्जाको सम्झौता र राष्ट्रविरोधी हर्कत गर्न तम्सिने नेपाली राजनीतिज्ञको कारण पनि हजारौं वर्षदेखिको हाम्रो गौरवशाली अस्तित्व जोखिममा परेको हो । अमेरिकी पूर्व राष्ट्रपति रिचर्र्ड निक्सनरणनीतिका चाणक्य मानिने नोबेल पुरस्कार प्राप्त तत्कालीन अमेरिकी विदेशमन्त्री हेनरी किसिञ्जरको भनाइ यहाँ सान्दर्भिक होला, 'कुनै पनि देश शक्तिशाली वा कमजोर हुनुको पछाडि त्यहाँको सरकार कत्तिको आत्मनिर्भर वा परनिर्भर छ भन्ने कुराले विशेष महत्त्व राख्छ ।' सन् १९४७ पछि स्वतन्त्र भएको भारतले उत्तराधिकारमा प्राप्त ब्रिटिस होजिमोनीको लिगेसी पछ्याउँदै दक्षिण एसियाभरि क्षेत्रीय प्रभुत्ववादी दादागिरी मच्चाइरहेको छ । लोकतन्त्रपछिका हरेक सरकारलाई मुठीको झिँगा झैं खेलाइरहेको उसलाई चक्मा दिँदै ओली सरकार मौरी झैं भुरुरु स्वतन्त्र उड्न खोज्दा तर्सिएर त्यसलाई अपदस्थ गराइयो । राष्ट्रियताको मामिलामा सर्वाधिक बदनाम दाहालदेउवा सरकार आँखा चिम्लिएर 'इन्डोवेस्ट' एजेन्डाको भारी बोकी यतिबेला खतरनाक नेपालविरोधी यात्रातर्फ लम्किएको छ । राष्ट्र विखण्डनको कुत्सित मनसाय लुकेको संविधान संशोधन विधेयकलाई भोटिङमा लाने सरकारी दुष्ट चालबाजीभित्र सिक्किमे लेन्डुप दोर्जेको दुर्गन्ध महसुस गर्न सकिन्छ । उदीयमान विश्व महाशक्ति चीन र क्षेत्रीय महाशक्ति भारतको बीचमा 'बफर जोन' स्टाटसमा रहेको नेपालको भूराजनीतिक संवेदनशीलतालाई हेक्का राखी शान्ति र समृद्धितर्फ फुकीफुकी पाइला चालिनुपथ्र्यो तर डलर, युरो र भारुमा आत्मा बेचिसकेका यहाँका शासक वर्गले मित्रराष्ट्र चीनसँग टाढिने र भारतसँग लपक्कै टाँसिने असन्तुलित दलाल परराष्ट्र नीति अपनाए । नेपाललाई हमेसा गरिब, अशान्त, अविकसित र आफूप्रति परनिर्भर देख्न चाहने भारतले भूपरिवेष्ठित नेपालका शासक एवं नेताहरूका नाकमा नत्थी लगाएर आफ्नो स्वार्थ पूरा गर्ने नीति अवलम्बन गर्यो । संयुक्त राष्ट्रसंघलगायत महत्त्वपूर्ण विश्व तथा क्षेत्रीय मञ्चहरूको सदस्य रहेको नेपालको सार्वभौमिकतालाई भारतले व्यवहारतः कहिल्यै कदर गरेन । नेपालप्रति उसको कूटनीतिक सम्बन्धमा कुनै उपनिवेशप्रति गरिने हेपाहापन प्रस्टै झल्किन्छ । नेपालको उत्तरी सीमामा चीनको बलियो उपस्थिति र विश्व शक्ति सन्तुलनको कारण नेहरू, बल्लबभाई पट्टेल, इन्दिरा गान्धीहरूको नेपाललाई भारतमा मिलाउने दुस्वप्न अधुरो रह्यो । यस्तो लाग्छ मोदी प्रशासन त्यही अधुरो सपनाको उत्तराधिकारी बनेर सके सिंगो नेपाल, नसके तराई निल्ने रणनीतिमा जुटेको छ । त्यसको लागि उसले सबैखाले कूटनीतिक मूल्यमान्यताको धज्जी उडाउँदै नेपालको संविधानविरुद्ध अन्तर्राष्ट्रिय मोर्चाबन्दी सुरु गर्यो । युद्धभन्दा कठोर नाकाबन्दी थोपरेर नेपालको अर्थराजनीतिक लाइफ लाइन ध्वस्त पार्न खोज्यो । प्रायोजित स्वतन्त्र मधेस आन्दोलनमा विखण्डनकारी सिके राउत, ज्वाला सिंह, गोइतलगायत भूमिगत गिरोहलाई सक्रिय गरायो । वैधानिक शक्तिको रूपमा महन्थ, राजेन्द्र, उपेन्द्रको मधेसी मोर्चा र बाबुरामको नयाँ शक्तिको लगनगाँठो कस्दै छ । प्रचण्डविबमलेन्द्रलगायत सरकारी ताबेदारमार्फत आफूअनुकुलको एजेन्डा सेटिङ गर्दैछ । उदार नागरिकता नीतिमार्फत नेपालमा खुला सीमा दुरुपयोग गरी अंगीकृत नागरिक भर्ने भारतीय षड्यन्त्रले नेपाललाई दोस्रो फिजी बनाउने खतरा छ । प्रचण्डले मोदीसँग गरेको पच्चीसबुँदे सम्झौताको कारण स्वतन्त्र परराष्ट्र नीति गुमाउँदै भुटानको समकक्षमा नेपाल पुगेको छ । अब पहाडसँग अलग मधेस प्रदेश, जनसंख्याको आधारमा निर्वाचन क्षेत्र निर्धारण, उदार नागरिकता नीतिले सिक्किमीकरणको पूर्वाधार तयार गर्नेछ । त्यसको निम्ति साम, दाम, दण्ड, भेद सबै प्रयोग गरी संविधान संशोधन गराइँदैछ । हालै एमाले उपाध्यक्ष भीम रावलले प्रधानमन्त्री र राष्ट्रपतिको सामुन्ने नेपालविरुद्ध भारतमा भएको बैठकको पोल खोलिदिए । मधेसी मोर्चाका प्रतिनिधिहरू, सिकेगोइतज्वालालगायत भूमिगत सशस्त्र गिरोह, सीताराम यचुरीसहितका नेताहरूले भारतमा बैठक गरी आगामी वैशाखजेठ महिनादेखि तराईका विभिन्न जिल्लामा स्वतन्त्र मधेस प्रदेश (अन्ततः स्वतन्त्र मधेस देश) को माग राख्दै सशस्त्र हिंसा मच्चाउने निर्णय गरेछन् । रावलको यो सन्सनीपूर्ण खुलासाविरुद्ध मधेसी मोर्चाका नेताहरूले चुइँक्क बोलेका छैनन् । पाकिस्तानका संस्थापक राष्ट्रपति मोहम्मद अलि जिन्ना र बंगलादेशका संस्थापक राष्ट्रप्रमुख सेख मुजिबर रहमानको लक्ष्य पछ्याइरहे झैं देखिने महन्थ ठाकुर डा बाबुरामले हाइलाइट गरेको कथित बहुराष्ट्रिय राज्यको कट्टर पक्षपाती हुन् । महन्थमहतो नेतृत्वको मधेसी मोर्चा नेपालभित्र पहाडी राष्ट्रवाद र मधेसी राष्ट्रवादको झूटो मान्यता स्थापित गर्न खोज्दैछन् । उनीहरू उहिल्यै मधेस स्वतन्त्र राज्य थियो, पहाड (काठमाडौं) ले मधेसलाई उपनिवेश बनायो भन्दै देशभित्र साम्प्रदायिक एवं विखण्डनकारी भावना भड्काउँदैछन् । नेपालको सत्ता राजनीतिमा निर्णायक भूमिका खेल्ने भारतले यत्रो अन्तर्राष्ट्रिय कूटनीतिक मूल्य चुकाएर किन यहाँका विखण्डनकारी तत्त्वलाई पालनपोषण गर्दैछ ? कांग्रेस नछोडेको भए राष्ट्रपतिका प्रबल दाबेदार मानिएका महन्थको कुण्ठित महत्त्वकांक्षा भड्काइँदैछ । देशको नसके मधेसको राष्ट्रपति बन्ने महन्थको दमित राष्ट्रघाती सपनामा लगाम लगाउन सकिएन भने नेपालले ठूलो मूल्य चुकाउनुपर्नेछ । 'ब्लड, स्विट एन्ड टियर' (रगत, आँसु र पसिना) बारे चर्चित भाषण दिने बेलायती प्रधानमन्त्री विन्स्टन चर्चिलले दोस्रो विश्वयुद्धताका भनेका थिए, 'देशलार्ई गौरवशाली तुल्याउन म जस्तोसुकै व्यक्तिगत बदनामीको जोखिम उठाउन तयार छु ।' तर हाम्रो देशका सत्ता ठेकेदारहरू चर्चिलको ठीक विपरीत व्यक्तिगत फाइदाको निम्ति देशको बद्नामी गरिरहेका छन् । पाँच नम्बर प्रदेशबाट पहाडी जिल्ला हटाउनैपर्ने, हिन्दी भाषालाई चोर ढोकाबाट छिराएर संविधानमा रष्ट्रिय भाषा बनाउनैपर्ने, अंगीकृत नागरिकलाई राष्ट्रको कार्यकारी एवं संवैधानिक प्रमुख पदमा पुर्याउनैपर्ने, जनसंख्याको आधारमा निर्वाचन क्षेत्र निर्धारण गर्नुपर्ने, वैवाहिक वंशजको मान्यता स्थापित गर्नुपर्नेलगायतका माग मधेसी मोर्चाका मौलिक माग हुन् कि टाइम्स अफ इन्डियामा प्रकाशित संविधान संशोधनसम्बन्धी सातबुँदे एजेन्डाका स्वीकारोक्ति हुन् ? यसबारे हरेक देशभक्त नेपाली घोत्लिनैपर्ने भएको छ । अहिले मधेसमा दुई प्रदेश बनाउने र अन्ततः पहाड नमिसिएको एक मधेस एक प्रदेश बनाएर नेपालबाट अलग्याउने खतरनाक रणनीतिअन्तर्गत यहाँ चलखेल भइरहेको देखिन्छ । स्यामुअल पी हन्टिङ्टनको 'द क्लास अफ सिभिलाइजेसन' को सूत्र घोकेका पश्चिमाहरू नेपाललाई जातीय आन्दोलन र क्रिश्चियन मिसिनरीको केन्द्र बनाउन प्रयत्नरत छन् । नेपालविरोधी षड्यन्त्र र प्रतिशोधले ओतप्रोत विद्वान् ऋषिकेश शाहका सच्चा चेला डा बाबुराममार्फत माओवादी आन्दोलनमा जातीय स्वशासन, आत्मनिर्णयको अधिकार, पहिचानसहितको संघीयताजस्ता घातक एजेन्डाहरूले प्रवेश पाए । प्रचण्डको संगठन र बाबुरामको विचारले झाँगिएको माओवादी जनयुद्ध अन्ततः वर्गीय मूल्यमान्यताबाट च्युत भएर जातीय साम्प्रदायिक आन्दोलनमा परिणत भयो । माओवादी केन्द्र र नयाँ शक्तिमा अशंबन्डा भएको मूल प्रवाहवाला माओवादी आन्दोलन प्रकारान्तरले वैदेशिक शक्तिकेन्द्रको देशविरोधी हतियार प्रमाणित भएको छ । क्रिसमसमा सार्वजनिक बिदा दिने प्रचण्ड सरकारले बाबुरामसिटौलाले खोसेको पृथ्वी जयन्तीमा बिदा दिन अस्वीकार गर्नुको कारण उनीहरूको पश्चिमाकरण नै हो । बदलिँदो विश्व परिस्थितिमा मोदी सरकारले आफ्नो स्थान बदल्यो । इन्दिरा गान्धीको पालादेखि सोभियत संघको खेमामा रहेको भारत अन्ततः अमेरिकापश्चिम युरोप क्यम्पमा छिर्यो । रूस र चीनको रणनीतिक लगनगाँठो कस्सिँदै जाँदा आतंकित भारत जब पश्चिमा जगत्को पार्टनर भयो, तब नेपाल मामिलामा इन्डोवेस्ट ज्वाइन्ट भेन्चर अति सक्रिय देखिन थाल्यो । अहिले यहाँ बढिरहेको धर्म परिवर्तन (क्रिश्चियानिटी), फ्रितिब्बत गतिविधि, जातीय, क्षेत्रीय, साम्प्रदायिक मोर्चाबन्दी र आन्दोलन त्यसैको प्रतिफल हुन् । चीनलाई सुपरपावर हुनबाट रोक्न पश्चिमा र भारतले नेपालमा हात मिलाएपछि यहाँ प्रोइन्डियन र प्रोवेस्टर्न पार्टीहरूको मोर्चाबन्दी बाक्लिँदै गएको छ । माओवादीकेन्द्र र कांग्रेसको संयुक्त सरकारदेखि मधेसी मोर्चानयाँ शक्तिको सम्भावित मोर्चाबन्दी त्यसैको परिणाम हो । इन्डोवेस्ट आशीर्वादमा निर्मित यो पथभ्र्रष्ट दक्षिणपन्थी सरकार तत्कालीन केपीसीपी सरकारले चीनसँग गरेका सम्झौता कार्यान्वयन नगर्न मात्र होइन, चीनलाई जतिसक्दो चिढ्याउन चाहन्छ । नेपालको सार्वभौमिक अखण्डतालाई भव्य सम्मान गर्ने हर मौसमको मित्र चीनविरुद्ध खुलेआम गतिविधि गर्दै हिँडेका दलाई लामा समर्थित निर्वासित तिब्बती सरकारका प्रमुख लोप्साङ साङ्गेसँग 'प्राइम मिनिस्टर इन वेटिङ' शेरबहादुर देउवाले मञ्च सेयर गर्नु के एक चीनविरोधी कुकर्म हैन ? चीन नेपालको शान्ति, विकास र स्थिरताको लागि अर्बौं डलरको सहायता गर्न चाहन्छ, तर प्रचण्ड सरकार त्यसबाट किन भाग्दैछ ? महामहिम चिनियाँ राष्ट्रपति सी जिनपिङको सम्भावित नेपाल भ्रमण किन टार्न खोजिँदैछ ? नेपालमा अस्थिरता, जातीय भाँडभैलो र विखण्डन ल्याउन निर्माण गरिएको प्रचण्डविमलेन्द्र सरकारले तीन तहको चुनाव सम्पन्न गरी संक्रमणकाल टुंग्याएर संविधान कार्यान्वयन गर्नु र खिर्राको बोटमा जाइफल फल्नु एउटै हो । नेकपा (माले) का महासचिव सीपी मैनालीले प्रतिपादन गरेको नेपाल चिन्तनको सार पछ्याउँदा यहाँ हामीले अन्तर्राष्ट्रिय क्रान्तिको अन्धनक्कल नगरी नेपाली माटोसुहाँउदो माक्र्सवादको सिर्जनात्मक प्रयोग गर्नुपर्ने हुन्छ । यतिबेला दुनियाँभरि राष्ट्रवादी आन्दोलनको पुनर्जागरण एवं देशभक्त उम्मेदवारहरूको विजय लहरले यहाँका विदेशी खेताला आत्तिएका छन् । रूसमा भ्लादिमिर पुटिन, चीनमा सी जिनपिङ, जापानमा सिन्जो आबे, निकारागुवामा डानियल अर्टेगा, टर्कीमा रेसेप तैयप यर्दोगान, फिलिपिन्समा रोर्डिगो डुडुर्गे, बेलायतमा (बे्रक्जिटपछि) थेरेसा मे र हालै अमेरिकामा नवउदारवादी डोनाल्ड ट्रम्पको विजय संसारभरिका राष्ट्रघातीहरूको निम्ति हजार बिच्छीको टोकाइभन्दा असह्य भएको छ । पूर्वराजा ज्ञानेन्द्रले देशप्रति चिन्तित भएर विज्ञप्ति जारी गर्दा प्रचण्डबाबुरामविमलेन्द्रको निद्रा बिथोलिनुको कारण राष्ट्रवादप्रतिको फोविया नै हो । अहिले संसद्देखि सडकसम्म एमालेमालेनेमकिपाराजमोलगायतका देशभक्तवामपन्थी प्रतिपक्ष दलहरूको सशक्त आन्दोलनलाई नेपालका लाखौं जनताको प्रत्यक्ष समर्थन छ । काठमाडौं, बुटवल, दाङलगायत देशभर 'पाँच नम्बर प्रदेश टुक्र्याउन पाइँदैन, राष्ट्रघाती संविधान संशोधन चाहिँदैन' भन्दै मानव सागर उर्लिंदा पनि यो सरकारले चेतेको छैन । सर्वोच्च अदालतले 'प्रदेश सभाको अनुमतिविना सीमांकन बदल्न सकिँदैन' भन्ने बेहोराको फैसला सुनाइसकेको छ । दुई नम्बर प्रदेशका अधिकांश जनता उक्त प्रदेशमा मकवानपुर र सिन्धुलीलगायतका पहाडी जिल्ला मिसाउनु पर्यो भन्दै आन्दोलनमा उत्रिन तम्तयार छन् । यो अवस्थामा सरकार, मधेसी मोर्चा र नयाँ शक्ति कसको इशारामा नेपालविरोधी क्याम्पेनिङ गर्दैछन् ? कम्युनिज्म त्यागेर नवउदारवादको ढाकर बोकेका डा बाबुरामको रहस्यमय लिँडेढिपी के छ भने कथित राज्य पुनर्संरचना आयोगको प्रतिवेदनको आधारमा ताम्सालिङ, लिम्बुवान, मगरात, किराँत, नेवा, तमुवानलगायत १० वटा जातीयक्षेत्रीय प्रदेश निर्माण गरिनुपर्यो । जय मातृभूमि भन्ने तर जय मातृभूमि नेपाल नभन्ने, जय मधेसको नारा लगाउने तर जय नेपालको उच्चारण नगर्ने कथित मधेसी नेताहरूले वंश (नेपाली) घोषणा नगरी अंश (राज्य) दाबी गर्नु आपत्तिजनक छ । संविधानले उनीहरूलाई पहाडी जनताको हातै काटेर अधिकार दिँदा पनि शिर मागिरहेका छन् । देशरूपी टाउको जोगाउन के मधेसी, के पहाडी, के हिमाली सम्पूर्ण नेपाली जनता मैदानमा उत्रिएको दिन विदेशी जुठोपुरोमा हुर्किएका दलालहरूको पत्तासाप हुनेछ यहाँ । तिनको जलिरहेको आत्मामा एक लोटा पानी खन्याइदिने शुभचिन्तकसमेत भेटिने छैनन् । प्रधानमन्त्री छँदै देशको तालाचाबी अन्यत्रै रहेको अनैतिक तर्क गर्ने डा बाबुरामले मधेस टुक्र्याउने धम्की दिएलगत्तै महन्थ ठाकुरसँग सहकार्यको याचना गर्र्नु घोर विडम्बना हो । देशभक्तहरूलाई महेन्द्र्रीय राष्ट्रवादीको बिल्ला भिराउने उनी राजनीतिक पतनको तारेभीर अर्थात् 'पोइन्ट अफ नो रिर्टन' मा लड्खडाउन थालेका छन् । जातीय मोर्चाले मोर्चाबन्दीको प्रस्तावमा ग्रिन सिग्नल नदिएपछि उनी तीजमा माइत नडाकिएकी चेलीजस्तै खिन्न देखिन्छन् । सानो उपलब्धिमा दसैंको केटाकेटी जस्तै फुर्किने र दसैंमा आमासँग मावल जान नपाएको बच्चा झैँ खिस्रिक्क हुने डा बाबुरामको सदावहार विशेषता हो । नेपालको सार्वभौमसत्ता, क्षेत्रीय अखण्डता र राष्ट्रिय सुरक्षाविरुद्ध रहेको संविधान संशोधन विधेयकलाई टेबल गर्नबाट रोक्न सकिएन, तर अब सबै राष्ट्रवादी सांसदहरूले यसलाई मतदानमा लैजान दिनै हुँदैन । अहिले दुईतिहाइ नपुगेर असफल हुने देखिएको राष्ट्रघाती संशोधन प्रस्तावलाई अप्र्राकृतिक रूपमा पास गराउन करोडौंको किनबेच हुने टड्कारो सम्भावना छ । प्रस्ताव परिमार्जनमा सरकार र मधेसी मोर्चाबीच गुप्त सहमति हुनु थप राष्ट्रघातको नमुना हो । नेपालमा एक प्रतिशतभन्दा कम जनसंख्याले बोल्ने हिन्दी भाषालाई सरकारी कामकाजको राष्ट्रिय भाषा बनाउने, विवाहित अंगीकृतलाई वंशजको नागरिकता दिलाउने, भूगोल हैन जनसंख्याको आधारमा राष्ट्रिय सभामा सिट संख्या निर्धारण गर्ने, पाँच नम्बर प्रदेशबाट पहाड अलग्याएर मधेस प्रदेश बनाउने विखण्डनकारी दाउपेच असफल पार्न सदन र सडकमा देशभक्तहरू एक ढिक्का भई आन्दोलित हुनुबाहेक अर्को विकल्प छैन । गौतम नेकपा (माले) का पोलिटब्युरो सदस्य हुन् ।"
माछो माछो भ्यागुतो !,"एक समय थियो, जतिबेला नेपालमा 'परिवर्तन' भन्ने कुरा आकर्षक र परिवर्तनका वाहक राजनीतिक दलका नेताहरू सम्मानजनक मानिन्थे । जनतामाझ राजनीतिक दलका नेताहरू निश्चित आदर्शको लागि लागिपरेका छन्, जुन आदर्शको प्राप्तिपछि देशमा राजनीतिक, आर्थिक एवं सामाजिक परिवर्तन सम्भव हुनेछ भन्ने विश्वास थियो । यसो किनभने ती दिनहरूमा राजनीतिक दलका नेताहरू त्याग, बलिदान र समर्पणका उदाहरण मानिन्थे । झन्डै उनान्तीसबर्से पञ्चायती कालभर राजनीतिक दलका नेता एवं कार्यकर्ता पञ्चायती निरंकुशताको अन्त्य गर्ने उद्देश्य प्राप्ति हेतु व्यक्तिगत स्वार्थको पर्वाह नगरी जनताका घर र झोपडीसम्म पुग्दै संगठन गरिरहेका हुन्थे । यसबीच उनीहरू जनताका सुखदुःखका साथी बन्दै जनताबाट जे उपलब्ध हुन सक्यो, त्यही उपभोग गर्दै आफूहरूलाई जनताको वास्तविक मित्रको रूपमा प्रस्तुत गरिरहेका हुन्थे । जनता पनि राजनीतिक नेता एवं कार्यकर्तालाई निःस्वार्थ सहयोग गरिरहेका हुन्थे । यसरी राजनीतिक नेताहरूको जनतासँगको सम्बन्धलाई पानी र माछाबीचको सम्बन्धलाई जस्तो गरी अथ्र्याइने गर्दथ्यो । त्यसैले जनतामाझ पञ्चायती व्यवस्थाको अन्त्य भई आउने परिवर्तन सदैव एउटा आकर्षक सपनाको रूपमा रहिरह्यो । जुन सपनाबाट लोभिएका जनताले राजनीतिक नेताहरूलाई हरएक किसिमको समर्थन र सहयोग प्रदान गरिरहे । दलका नेताहरूले पनि कहिले भारतीय भूमिमा स्वनिर्वासन त कहिले स्वदेशमै भूमिगत रूपमा असुरक्षा र अभावबीच आफ्ना क्रियाकलाप जारी राखे । यस अवधिमा उनीहरूले प्रशस्त अभाव बेहोर्नु पर्दथ्यो । उनीहरूले लगाउने कपडा मात्र स्तरहीन हुँदैनथ्यो, कतिपयले प्रयोग गर्ने चप्पलका फित्तासम्म फरक खुट्टामा फरक रङका हुने गर्दथे । यतिविघ्न अभावबीच राजनीति गरिरहँदा उनीहरूलाई देशभित्र हरहमेसा खतरा रहन्थ्यो । त्यसैले कतिपय नेताहरू विदेशमा निर्वासित जीवन बिताउन बाध्य हुन्थे । यसो नभई देशभित्र रहनुपर्दा उनीहरूलाई कुनै पनि समय पक्राउ पर्ने र पक्राउपश्चात् जेल, यातना र मृत्युसम्म बेहोर्नुपर्ने खतरा रहन्थ्यो । यसरी राजनीति गर्नु भनेको त्याग, बलिदान र समर्पणको उदाहरण प्रस्तुत गर्नु हुने गर्दथ्यो । यस किसिमको खतरा मोलेर व्यवस्था एवं समाज परिवर्तनको लागि राजनीति गर्नेहरू वास्तवमै त्यागी एवं आदर्श व्यक्तिको रूपमा गनिन्थे । यसरी राष्ट्र एवं समाज परिवर्तन गरेर जनताको जीवनस्तर उकास्नको लागि लाग्ने नेताहरूलाई जनताले सक्दो सहयोग पुर्याउनु स्वाभाविकै थियो । उनीहरूले नेताहरूको सुरक्षा, खानपिनदेखि लिएर पार्टीलाई आर्थिक एवं संगठन निर्माण जस्ता कार्यसम्म सहयोग गरिरहन्थे । नेताहरूलाई संरक्षण र राजनीतिक गतिविधिमा साथ दिएकै कारण कतिपय क्षेत्रका जनताले सरकारी दमन खेप्नुपरेका प्रशस्त उदाहरण छन् । यति हुँदाहुँदै पनि जनताले दलका नेता, कार्यकर्ता एवं तिनका गतिविधिलाई साथ दिन छोडेनन् । फलतः २०४६ मा देशबाट पञ्चायतीतन्त्रको अन्त्य भई बहुदलीय व्यवस्था स्थापना हुन पुग्यो । कांग्रेस र तत्कालीन वाममोर्चाको पहल र अन्य दलहरू (संयुक्त राष्ट्रिय जनआन्दोलन) द्वारा समर्थित जनआन्दोलनपश्चात् पुनस्र्थापित संसदीय व्यवस्थाअन्तर्गत कांग्रेस र एमाले पार्टीले पालैपालो सत्ता र प्रतिपक्षको भूमिकामा रहँदै सरकार सञ्चालन गरे । २९ वर्षसम्मको दमन र थिचोमिचोविरुद्ध त्याग, बलिदान र समर्पणको इतिहास रच्ने दल र तीनका नेताहरू सत्ता सञ्चालनको हैसियतमा पुग्नु भनेको निश्चय पनि जनताका सुदिन फर्कनु थियो, तर व्यवहारमा त्यस्तो देखा परेन । कांग्रेस एमाले नेताहरूले सत्तामा पुगेपछि उनीहरूले जनसमक्ष गरेका प्रतिबद्धता बिर्सेर सत्ता स्वार्थको खेल प्रदर्शन गरे । उनीहरूले एकातिर पञ्चायती शासकहरूलाई बिर्साउने गरी भ्रष्टाचार एवं राष्ट्रघातको सिलसिला जारी राखे भने अर्कोतिर ती कार्यको विरोध गर्नेहरूमाथि झन्डै पञ्चायती शैलीमा दमन अभियान सञ्चालन गर्न पछि परेनन् । ती दलहरूको व्यवहार देखेर जनता भने विस्मित एवं किंकर्तव्यविमूढ हुन पुगे । उनीहरूसामु 'नखाऊँ भने दिनभरिको सिकार, खाऊँ भने कान्छा बाबुको अनुहार' भन्ने अवस्था सिर्जना हुन पुग्यो । यसरी किंकर्तव्यवविमूढ भइरहेका जनतामाझ नयाँ विकल्प प्रस्तुत गर्ने कार्य ०४६ को जनआन्दोलनको तेस्रो पक्ष संयुक्त राष्ट्रिय जनआन्दोलनमा आबद्ध समूहहरू सम्मिलित पार्टी नेकपा (एकताकेन्द्र (पछि माओवादी) ले गर्यो । त्यसले संसदीय दलहरूद्वारा जारी भ्रष्टाचार एवं राष्ट्रघातको विरोध र नयाँ जनवादी व्यवस्थाको स्थापनार्थ भन्दै २०५२ फागुन १ गतेदेखि सशस्त्र संघर्ष (जनयुद्ध) नै प्रारम्भ गरिदियो । उक्त 'जनयुद्ध' लाई जनताले संसदीय विकृतिविरुद्धको आन्दोलनको रूपमा लिए । १० वर्षसम्म जारी त्यस संघर्षका क्रममा हजारौं व्यक्तिले सहादत प्राप्त गरे । हजारौं व्यक्ति घाइते, बेपत्ता र विस्थापित हुन पुगे । अर्बौंको सम्पत्ति नोक्सान हुन पुग्यो । पुरातात्विक महत्त्वका कयौं संरचना ध्वस्त भए । देशमा ०४६ को जनआन्दोलनकारी पक्ष (कांग्रेस, वाममोर्चा र संयुक्त राष्ट्रिय जनआन्दोलन) मध्येबाटै एउटा पक्षले सशस्त्र युद्ध गर्ने अर्को पक्ष त्यसको दमनमा उत्रिने कार्यलाई विदेशीहरूले आफ्नो स्वार्थसिद्धिको माध्यम बनाए । उनीहरूले एकातिर विद्रोहीलाई उकास्ने त अर्कोतर्फ विद्रोहीलाई दबाउन सत्ता पक्षलाई सघाउने नीति लिए । यसरी जनतासमक्ष आदर्शको प्रतीक मानिएका दलका नेताहरू विदेशी स्वार्थपूर्तिको साधनका रूपमा प्रयोग भए । देशमा यही सिलसिला जारी रहेकै अवस्थामा विदेशी षड्यन्त्रबाट राजा वीरेन्द्रको वंशविनाश जस्तो घटना हुन पुग्यो । राजा वीरेन्द्रको हत्यापश्चात् उनको उत्तराधिकार सम्हाल्न पुगेका राजा ज्ञानेन्द्र र संसदीय दलहरूबीच सिर्जित द्वन्द्वले माओवादी र संसदीय दलहरूलाई फेरि एक ठाउँमा ल्याइपुर्यायो । यस कार्यका पछाडि विदेशीहरूको समेत भूमिका रहेको समेत अब आएर प्रमाणित हुन पुगेको छ । ०६२ मा भारतको दिल्लीमा सात दल र माओवादीबीच सम्पन्न बाह्रबुँदे समझदारी यस कुराको एउटा प्रमाण हो । यसै समझदारीका आधारमा देशमा ०६२६३ को जनआन्दोलन सम्पन्न भई देश संविधानसभाद्वारा संविधान निर्माणको चरणमा प्रवेश गर्यो । देशमा ०७२ असोज ३ गते संविधानसभाद्वारा निर्मित संविधानसमेत जारी गरियो । देशमा निरंकुश निर्दलीय पञ्चायती व्यवस्था अन्त्य गरी प्रजातान्त्रिक व्यवस्थाको स्थापनाको बिन्दुबाट प्रारम्भ गरिएको परिवर्तनको प्रक्रियाले यतिबेलासम्म बहुदलीयता मात्र नभएर धर्म निरपेक्षता, गणतन्त्र, संघीयता र समावेशीतालाई सम्भव तुल्याएको छ । सैद्धान्तिकरूपमा यी चान्ने चुन्ने कुरा नभएर महान् उपलब्धि हुन् । तर नेपाली समाजले तय गरेको परिवर्तन प्रक्रियालाई उल्लिखित कुराको घोषणासम्म मात्र सीमित गरेर हेर्नु हुँदैन । ती कुरा व्यवहारमा कति हदसम्म लागू भए भन्नेतर्फ पनि ध्यान दिनुपर्ने हुन्छ । घोषित कुराको व्यावहारिक पाटो हेर्ने हो भने उपलब्धि शून्यभन्दा फरक पर्ने छैन । कारण नेपालमा दलीय राजनीति अब प्रजातन्त्रको आधार नभएर अप्रजातान्त्रिक परिपाटीको स्रोतको रूपमा परिणत हुन पुगेको छ । यतिबेला जनतालाई दलगत आधारमा साँघुरो घेरामा बाँध्दै उनीहरूलाई शक्तिविहीन तुल्याउने कार्य गरिएको छ । जसले गर्दा जनता सार्वभौम नभएर दलीय नेतृत्वको स्वार्थपूर्तिको साधनको रूपमा परिणत हुन पुगेका छन् । वस्तु भएका छन् जनता । यसैगरी देशमा परिवर्तनको नाममा स्थापित विषयहरू संस्थागत हुन नसक्दा तिनले जनस्वीकार्य समेत प्राप्त गर्न सकिरहेका छैनन् । उदाहरणको लागि संघीयता देशको लागि 'भालुको कन्पट' साबित हुन पुगेको छ । एवंरीतले समानुपातिक समावेशीतालाई अनैतिक भागबन्डाको आधार बनाउन खोजिएको छ । गणतन्त्र नवसामन्तहरूलाई थेग्ने माध्मम बनेको छ, भने धर्म निरपेक्षता धर्म परिवर्तनको औजार भएको छ । थप कुरा देशविदेशी स्वार्थको क्रीडाभूमिमा परिणत हुन पुगेको छ । यसरी नेपाली जनताले लामो समयको त्याग, बलिदान र समर्पणद्वारा प्राप्त उपलब्धि जनउपयोगिताको हिसाबले शून्य महत्त्वका हुन पुगेका छन् । यी दलीय नेतृत्वका लागि ठगी खाने भाँडो भएका छन् । यी विषयलाई सही किसिमले व्यवस्थापन गर्न नसक्ने हो भने यी कुरा घाँडोमा परिणत हुँदै जानेछन् । देश थप संकटतर्फ उन्मुख हुनेछ । यसको लागि प्रमुख जिम्मेवार भनेकै बेइमान, स्वार्थी, भ्रष्ट, अदूरदर्शी र राष्ट्रघाती नेतृत्वपंक्ति नै हो । किनभने सत्ता स्वार्थमा नराम्रोसँग रुमल्लिएको विद्यमान दलीय नेतृत्वलाई यी कुराको जगेर्नातर्फ कुनै चासो छैन । ऊ जुनसुकै उपाय अवलम्बन गरेर भए पनि आफूले विगतमा गरेको योगदानको साँवा र चर्को ब्याज असुल्न मात्र लागिपरेको छ । दलीय नेतृत्वले बुझ्नुपर्छ, विगतमा उनीहरूले गरेको योगदान एक्लो लगानी होइन । त्यसपछाडि जनताको समेत उत्तिकै साथ र सहयोग छ । । त्यो लगानी केही व्यक्तिहरूलाई सत्तामा पुर्याएर कुलीनतन्त्र स्थापनाको लागि होइन । जनउत्तरदायी व्यवस्थाको स्थापनाको लागि हो । तर दलीय नेताहरूले जनताका यस किसिमका भावनालाई सदैव उपेक्षा मात्र गर्ने गरेका छन् । यसो गरेर उनीहरूले जनताका विश्वासमाथि घात गरेका छन् । उनीहरूले जनतासामु उच्च आदर्श पस्किएर आफूहरूले छुद्र व्यवहार गरिरहेका छन् । जनतालाई 'माछो माछो भ्यागुतो !' को अवस्थामा पुर्याएका छन् । यसबारेमा जनताले पनि बुझ्नुपर्छ, यी सबै कुरा उपचारविहीन होइनन् । यसको समाधानका लागि जनताले 'एकपटक ठग्ने, ठग्ने चोर, पटकपटक ठगिने, ठगिने चोर' भन्ने उखानलाई गम्भीरतापूर्वक मनन गर्दै दलीय नेतृत्वलाई थप मनोमानी गर्ने छुट दिनु हुँदैन । सके उनीहरूलाई सुधार्ने र त्यसो गर्न तयार नभए यसको विकल्प खोज्न विलम्ब गर्नु हुँदैन ।"
सहारा रारा गोल्डकपको फाइनलमा,"पोखरा: पोखरा रङ्गशालामा सञ्चालित पन्ध्रौ संस्करणको आहा रारा गोल्डकप फुटबल प्रतियोगिताअन्तर्गत विहीबार सम्पन्न पहिलो सेमिफाइनल खेलमा जित निकाल्दै आयोजक सहारा क्लव पोखरा फाइनलमा प्रवेश गरेको छ। सहाराले ४३ गोलको अन्तरले विभागीय टिम त्रिभुवन आर्मी क्लवलाई पराजित गरेको हो। निर्धारित एवम् अतिरिक्त समयमा दुवै टिमबाट गोल हुन नसकेपछि खेला ट्राइबेकर धकेलिएको थियो। सहारा क्लव पोखराका तर्फबाट सुसन गुरुङ, शिव सुवेदी, प्रदीप गुरुङ र कप्तान उत्तम गुरुङले गोल गरेका थिए भने लक्ष्मण जिसीले प्रहार गरेको पेनाल्टी आर्मीका गोलरक्षक विकास कुथुले छेकेका थिए। प्रतियोगतामा त्रिभुवन आर्मी क्लवका तर्फबाट जितेन्द्र कार्की, सन्तोष तामाङ र दीपकुमार लामा गोल गर्न सफल भए । दीपक गुरुङ र गोलरक्षक विकास कुथुले गोल गर्न नसकेपछि आर्मीले हार बेहोर्न बाध्य भयो। भोलि दोस्रो सेमिफाइनल खेल मनाङ मस्र्याङदी क्लव र सङ्कटा क्लवबीच हुनेछ। रासस"
तनावग्रस्त एनओसी (भिडियाेसहित),"काठमाडौः अदालतबाट वैधानिक र अवैधानिक ठहरिएका दुवै समूहले शक्ति प्रदर्शन गरेपछि सातदोबाटोस्थित नेपाल ओलम्पिक कमिटी (एनओसी)को कार्यालय मंगलबार दिनभर तनावग्रस्त बनेको छ । सुरक्षाकर्मीको संयमताका कारण दुई पक्षबीच झडप भने हुन पाएन । तर, सर्वोच्च अदालतको फैसला कार्यान्वयन निर्देशनालय र गृह मन्त्रालयको आदेशपछि जिल्ला प्रशासन कार्यालय ललितपुरले लिएको अग्रसरताका बीच अदालतबाट वैधानिक ठहरिएको रुक्मशमशेर राणा नेतृत्वको टोलीले मंगलबार पनि कार्यालय प्रवेश गर्न पाएन । ललितपुर जिल्ला प्रशासनले सोमबार नै रुक्मशमशेर नेतृत्वको टोलीलाई बोलाएर कार्यभार सुरु गर्न भनेको थियो । ललितपुरका प्रमुख जिल्ला अघिकारी दीपक काफ्लेले रुक्म नेतृत्वको टोलीलाई सोमबार बिहान आफ्नो कार्यालयमा बोलाई कार्यभार सुरु गर्न र त्यसका लागि आवश्यक सम्पूर्ण सुरक्षाव्यवस्था गरिदिने आश्वासन समेत दिएका थिए । त्यसपछि सोमबार नै रुक्म नेतृत्वको समितिका पदाधिकारी सातदोबाटोस्थित एनओसी कार्यालय पुगी तालाबन्दी गरेर फर्किएका थिए । उनीहरूले मंगलबार पत्रकार सम्मेलन गरी कार्यभार सुरु गर्ने जनाएका थिए । तर, मंगलबार दृश्य अर्कै देखियो । अदालतबाट अवैधानिक ठहरिएको जीवनराम श्रेष्ठ नेतृत्वको टोली बिहानैबाट एनओसी कार्यालय परिसर प्रवेश गरी रुक्म नेतृत्वको टोलीलाई कार्यालयभित्र प्रवेश गर्न अवरोध गरेको थियो । खेलकुद क्षेत्रबाहिरका सहित केही दर्जन सहयोगी लिएर बिहान ७ बजे नै कार्यालय परिसर प्रवेश गरेको जीवनराम नेतृत्वको टोलीले राणा नेतृत्वको टोलीलाई कार्यालय प्रवेश गर्न अवरोध गरेको थियो । एनओसी परिसरमा जीवनराम नेतृत्वको टोली तथा त्यससँगै जोडिएको राष्ट्रिय खेलकुद परिषद् (राखेप) परिसरमा रुक्म नेतृत्वको टोली बसेका थिए । रुक्म नेतृत्वको टोली अपराह्नमात्रै एनओसीको मुख्य गेटमा पुगेको थियो । यद्यपि दुई पक्षबीच झडप हुने सम्भावना बढेपछि सुरक्षाकर्मीले श्रेष्ठ पक्षलाई गेटभित्र र राणा पक्षलाई गेटबाहिरै रोकेको थियो । अदालतबाट वैधानिक ठहरिएको टोलीमा अध्यक्ष राणासहित उपाध्यक्ष किशोरबहादुर सिंह, प्रसन्नमान श्रेष्ठ, कमल चित्रकारलगायत पुगेका थिए । अवैधानिक ठहरिएका पक्षका पनि सबै पदाधिकारी उपस्थित थिए । सुरक्षाकर्मीले गेटबाहिरै रोके पनि अपराह्न ४ बजेतिर राणासहित वैधानिक समितिका किशोरबहादुर, प्रसन्नमान र कमल कार्यालय प्रवेश गरेका थिए । उनीहरूलाई दुई पक्षबीच वार्ता गर्ने भनी प्रहरीले भित्र छिराएको थियो । यद्यपि वार्ता गर्ने स्थानमा कमल चित्रकारलाई प्रवेश गर्न नदिएपछि वैधानिक समितिका पदाधिकारीहरू बाहिरिएका थिए । उनीहरूले प्रशासनले अदालतको आदेश कार्यान्वयन गराउने वातावरण बनाउन नसकेको आरोप लगाए । सर्वोच्च अदालत र गृह मन्त्रालयको आदेशपछि ललितपुर जिल्ला प्रशासनले हामीलाई पद बहाली गर्न भनेपछि हामी यहाँ आएका हौं । आज तपाईंहरूसँग आफ्नो भावी कार्यक्रम प्रस्तुत गर्ने र कार्यभार सुरु गर्ने हाम्रो योजना थियो', अध्यक्ष रुक्म शंसेरले भने, तर वातावरण त्यस्तो भएन । हामी चाँडै नै तपाईंहरूसँग हाम्रो भावी योजना ल्याउनेछौं ।' उपाध्यक्ष किशोरबहादुरले अदालतको निर्देशन कार्यान्वयन गर्ने सन्दर्भमा प्रहरी प्रशासनले पनि सहयोग नगरेको प्रतिक्रिया दिए । अदालतको निर्देशनमै भनिएको छ की अदालतको निर्णय मान्नु सबै कर्तव्य हो । तर, यहाँ त्यस्तो देखिएन', उनले भने, अदालतको आदेश कार्यान्वयन गराउने सम्बन्धमा प्रहरी प्रशासनले पनि सहयोग गरेको देखिएन । अदालतले वैधानिक मानेको हामीलाई बाहिरै तर अवैधानिक ठहर्याएकोलाई भित्र राखेर प्रहरीले पनि हामीलाई असहयोग गरेको महसुस भएको छ ।' त्यसअघि जीवनराम पक्षले पनि पत्रकार सम्मेलन गरेको थियो । सो पत्रकार सम्मेलनमा अध्यक्ष जीवनरामले ०७२ सालमा अदालतको अर्को आदेशले आफूहरूलाई वैधानिक ठहर्याएको जिकिर गरे । उनीहरूले प्रशासनले दिएको पछिल्लो आदेशमा कार्यालय हस्तान्तरण गर्नुपर्ने कुनै निर्देशन नभएकाले पनि आफूहरूले बस्न पाउनुपर्ने दाबी गरेका थिए । वैधानिक समूहले भने अदालतको ०७२ सालको आदेशले पनि जीवनराम नेतृत्वको टोलीलाई अवैधानिक नै ठहर्याएको दाबी गरेको छ । भिडियाे हेर्नुहाेस् नेपालमा पछिल्लो ६ वर्षयता दुई एनओसी अस्तित्वमा छन् । निर्वाचनको वैधानिकताका सम्बन्धमा परेको रिटमा सर्वोच्च अदालतको पूर्ण इजालसले २०६७ असोज १८ गत्ते रुक्म नेतृत्वको समितिलाई वैधानिक ठहर्याएको थियो । तर, त्यसअघि नै निर्वाचनमार्फत तत्कालीन महासचिव ध्रुवबहादुर प्रधानको नेतृत्वमा अर्को समितिी निर्वाचित भइसकेको थियो । अदालतले सोही समितिलाई अवैधानिक ठहर गरेको हो, जसको नेतृत्व अहिले जीवनराम श्रेष्ठले गरिरहेका छन् ।"
