शीर्षक,विवरण
जनमत संग्रह: एक मात्र विकल्प,"देश राजनीतिक, आर्थिक, सामाजिक सबै क्षेत्रमा लथालिंग र अराजक स्थितिमा पुगेको छ । सदनमा संविधान संशोधन प्रस्तुत हुन सकेको छैन । प्रधानमन्त्री संशोधन दुईतिहाईले पारित हुन्छ भनेर ठाउँठाउँमा हरेक दिन भाषण गर्दै हिँड्छन् । प्रमुख प्रतिपक्षी दल एमालेका अध्यक्ष यो संशोधन पारितै हुँदैन भन्दै हिँडिरहेका छन् । उनीहरूका अनुसार यो संशोधन प्रस्ताव राष्ट्रघाती छ, देश टुक्र्याउने मनसायले कसैको इशारामा ल्याइएको छ । मधेसी मोर्चा संशोधन प्रस्तावमा केही परिमार्जन भए हामीलाई स्वीकार्य छ भन्न थालेको छ । कांग्रेस र माओवादी केन्द्रकै कतिपय नेता संशोधनको विरोधमा भाषण गर्दैछन् । प्रदेश नम्बर ५ मा अहिले ठूलै आन्दोलनको स्थिति देखिँदैछ । धेरै दिनको आन्दोलनले त्यहाँका जनताले कठिनाइ भोग्नुपरेकाले पाल्पामा त स्थगित भएको छ । तर अरू ठाउँमा विरोधको आगो निभेको छैन । संविधानअनुसार स्थानीय तह, प्रादेशिक तह र राष्ट्रिय तहको चुनाव पनि एक वर्षभित्र गरिसक्नुपर्ने संवैधानिक बाध्यता छ । त्यसको लागि आवश्यक विधेयक सदनका दराजभित्र थन्किएका छन् भने कतिपय विधेयकको मस्यौदासम्म भएको छैन । यही २०७४ को माघभित्र निर्वाचन नहुने हो भने संविधान असफल भएको मानिने डर छ । चुनाव फेरि टर्ने पो हो कि भन्ने डर पनि छ । पाँचौं प्रदेशबाट केही जिल्ला चौथो प्रदेशमा सारिँदा कोलाहल मच्चियो भने अरू प्रदेशमा पनि यस्ता विवाद आउनेछन् । अहिलेलाई पुरानै पाँच विकास क्षेत्रलाई नै प्रदेशका रूपमा रूपान्तरण गरेर मिलाउन सकेको भए हुन्थ्यो भन्ने आवाज पनि सुनिँदै छ । संविधान लागू हुँदा झिकिएको हिन्दु राष्ट्र र धर्म निरपेक्षताका बारेमा पनि विवादै छ । संघीयता अर्को विवाद छ । नेपालमा संघीयता हुँदै हुँदैन भनेर ठोकुवा गर्नेहरू पनि सदनमा छन् । राष्ट्रिय जनमोर्चाका अध्यक्ष चित्रबहादुर केसीले त्यो पक्षको नेतृत्व गर्नुभएको छ । संविधानमा परापूर्वकालदेखि देवीदेवता र ऋषिमुनीको अध्ययनस्थल मानिएको नेपाललाई धर्म निरपेक्ष गराउन युरोपेलीहरूले नेताहरूलाई ठूलै रकम खुवाएको प्रसंग पनि नसुनिएको होइन । यसको सत्यतथ्य भोलि इतिहासकारहरूले खोजी गर्ने नै छन् । माओवादीको जनयुद्धमा पनि हिन्दु राष्ट्र हटाउने एजेन्डा थिएन, न त राजसंस्था नै हटाउने निर्णय थियो । राजा ज्ञानेन्द्रले त्यसबेलाको परिस्थिति बुझेर प्रेस सम्मेलन गरेर आफ्नो राजमुकुट 'नासो' का रूपमा सरकारलाई हस्तान्तरण गर्दै बिदा भएर नागार्जुन बस्न पुगेका थिए । सुनिन्छ दिल्लीमा बाह्रबुँदे सम्झौता हुँदा राजालाई पनि कहीं स्थान दिने छलफल भएको थियो । नेपाल निर्माणमा राजाहरूको पनि योगदान रहेको छ । तर हिन्दु धर्म र राजसंस्थाको पहिचान मेटेर नेपालीहरूबीच युगौंदेखि बलियो हुँदै आएको एकता चुँडाइयो । नेपाली भाषा र संस्कृतिलाई पनि विदेशीको जामा लगाइँदै छ । पहाड र तराई टुक्र्याएर तराई भूभागलाई 'बफर स्टेट' बनाउने नेहरू युगको प्रस्तावलाई ब्युँझाउने र क्षत्रीयताको लागि अलग्गै राज्य बनाउन प्रोत्साहन दिने काम भइरहेकै छ । ६० वर्षपछि नेपाली आफैँले संविधान लेख्ने अवसर पाए । पहिलो संविधान लेख्न नपाई संविधानसभा भंग भयो । दोस्रो संविधानसभाले दिएको नेपालीहरूको पहिलो आफ्नो संविधानलाई पनि सफल हुन नदिन बाह्य शक्तिहरू लागिपरेका छन् । नेपालप्रति भारतको कहिल्यै सुदृष्टि रहेन । भन्नेचाहिँ दुई मुलुकको सम्बन्ध संसारमा अन्यत्र कतै छैन भन्ने तर पृथकतावादीहरूलाई साथ दिएर भारतले नेपालमा विकास हुन नदिने गरेको प्रस्ट भएको छ । यसमा हाम्रा अहिलेका नेताहरूको पनि साथ छ । नेपालमा कसलाई प्रधानमन्त्री बनाउने भन्ने कुराको निर्णय पहिले दरबारमा हुन्थ्यो भने अहिले दिल्ली दरबारबाट हुन्छ । भारतले जब कसैलाई प्रधानमन्त्री बनाउने निर्णय गर्छ, तिनलाई दिल्ली बोलाइन्छ र अथ्र्याएर पठाइन्छ । यसको पछिल्लो उदाहरण वर्तमान प्रधानमन्त्री प्रचण्ड र कांग्रेस सभापति शेरबहादुर देउवा हुन् । हाम्रो विकास स्तर हेर्ने हो भने नेपालजस्तो मुलुकलाई संघीयता सुहाउँदैन । यसमा हाम्रा सांसद चित्रबहादुर केसीको तर्क सुन्दर छ । उहाँको दल सानै भए पनि यस मुद्दामा अविचलित छ । धेरै देशमा संघीयता विफल भएका उदाहरण छन् । सुडान, अफ्रिका, बुरुन्डी, रुवान्डामा भएका घटना बुझ्दा पर्याप्त हुन्छ । हामी सबै नेपाली १२५ जातमा बाँडिए पनि त्यो जात र धर्म हाम्रो घरायसी र परिवारभित्र मात्र फरक छ, राष्ट्रिय स्तरमा हामी एउटै धर्म, एउटै संस्कृति र संस्कारले बाँधिएका छौं । अहिले मुलुकमा रहेका समस्याको समाधान सहमति र समझदारीका आधारमा हल हुन नसक्ने आडम्बरी शब्दजालमा खेलाइरहनुभन्दा संघीयता, हिन्दु राष्ट्र, राजसंस्था, विदेशी हस्तक्षेपका मुद्दा लिएर जनतासमक्ष जानु सबैभन्दा उत्तम विकल्प हुन सक्छ । देशले कति खप्ने दुःख ! समान रूपमा नेपाल र नेपालीको विकास गर्ने हो भने अहिले देखिएका विवादको टुंगो लाग्नेछ । मुलुकमा राजनीतिक स्थिरता ल्याउन शान्तिपूर्ण वातावरणमा देशको विकास र निर्माण गर्न अनि दलहरूबीचको असहमति र द्वन्द्व अनि आरोपप्रत्यारोपको राजनीति समाप्त गर्न पनि विवादित विषयहरूमा जनमत गर्नु एउटा उत्तम र प्रजातान्त्रिक कदम हुन सक्छ । मुलुकमा राजनीतिक स्थिरता ल्याउन शान्तिपूर्ण वातावरणमा विकास र निर्माण गर्न अनि दलहरूबीचको असहमति, द्वन्द्व, आरोपप्रत्यारोप समाप्त गर्न पनि विवादित विषयमा जनमत गर्नु अहिलेको एक मात्र उपाय हो ।"
अधिकार अछूत व्यवहार,"नेपालको मानव अधिकारको अवस्था कस्तो छ ? सरकारलाई प्रश्न गर्नुस् । उत्तर आउँछ राम्रो छ, सुधारोन्मुख छ, धेरै काम भएका छन् । यही प्रश्न मानव अधिकारको क्षेत्रमा कार्यरत गैरसरकारी क्षेत्रलाई सोध्नुस्, उनीहरूको उत्तर आउँछ मानव अधिकारको अवस्था दिनप्रतिदिन झन्झन् खस्कँदो छ । सरकारको बोली सब ठीकठाक, गैरसरकारी बोली सबै बर्बाद । एउटै अवस्थाको आकलनमा दुई ध्रुवीय उत्तर किन ? आखिर ढाँटिरहेको छ कसले ? सरकारले राम्रो दाबी गर्ने तर नागरिक समाजले कहिल्यै राम्रो नभन्ने रटान विगत केही दसकदेखि निरन्तर चलिरहेको छ । कसैको पनि आरूनो दाबीमा हरेक वर्ष केही परिवर्तन छैन । न त सरकारी निकायको भाषामा परिवर्तन छ, न त गैरसरकारी क्षेत्रको भाषामा परिवर्तन छ । यस्तो लाग्छ, एक वर्ष गरिएको विश्लेषण रेकर्ड गरेर राख्यो भने हरेक वर्षको लागि काम लाग्छ । किन यस्तो सतही विश्लेषण ? कारण के हो ? नागरिकसँग प्रत्यक्ष सरोकार राख्ने मानव अधिकारको विश्लेषणमा गैरसरकारी तथा सरकारी क्षेत्रले एउटै भाषा बोल्ने कुनै साझा बिन्दु किन भेटिँदैन ? यो सम्भव छ कि छैन ? नेपालले मानव अधिकारसँग सम्बन्धित तीन दर्जनभन्दा बढी अन्तर्राष्ट्रिय महासन्धिको अनुमोदन गरेको छ । संविधान तथा कानुनमा मानव अधिकारसम्बन्धी व्यवस्था गरेको छ । मानव अधिकार राष्ट्रिय कार्ययोजनाको निर्माण पनि गरेको छ । सरकार यी कामलाई उपलब्धि ठान्छ । गैरसकारी क्षेत्रचाहिँ कार्यान्वयनबिनाको सन्धि अनुमोदन होस् वा कार्ययोजनाको निर्माण यसको के अर्थ भनेर उपलब्धिहीन भन्छ । शान्तिप्रक्रियाका धेरै काम सकिइएकाले सरकार त्यसलाई उपलब्धि ठान्छ । शान्ति प्रक्रिया अझै निष्कर्षमा नपुगेकाले नागरिक समाज यसमा पनि असन्तुष्टि राख्छ । शान्तिप्रक्रियाका अरू काम बाँकी भए पनि लडाकु समायोजन र संविधान निर्माण हुनुलाई सरकार मह९वपूर्ण दाबी गर्छ । संविधान बने पनि कार्यान्वयनमा देखिएको चुनौतीले मानव अधिकारको संरक्षण र परिपूर्तिमा समेत चुनौती थपिएको भनेर नागरिक समाज त्यसको आलोचना गर्छ । राजनीतिक अस्थिरता यथावत् रहनुले नागरिक तथा राजनीतिक अधिकारमा नकारात्मक प्रभाव पर्नुका साथै आर्थिक, सामाजिक तथा सांस्कृतिक अधिकारहरू पनि ओझेलमा परेका छन् भनेर नागरिक समाज सरकारको आलोचना गर्छ । सरकार त्यसलाई संक्रमणकालीन अवस्थामा केही जटिलता हुन्छन् भन्दै आफ्नो बचाउ गर्छ । यस्तै आआरूनो डम्फू बजाइको चेपुवामा मानव अधिकार पर्छ । गैरसरकारी संस्थाहरूले भने जस्तो बर्बाद र खत्तम नै नभए पनि देशको मानव अधिकारको अवस्था सरकारले दाबी गरेजस्तो सब ठीकठाक पनि छैन । दलहरूबीच देखिएको असहमतिका कारण उत्पन्न समस्याले नागरिकको मानव अधिकारको उपभोगमा अवरोध उत्पन्न भएको छ । तर दलहरूबाट यसलाई पनि प्रजातान्त्रिक अभ्यासमा जोड्ने काम हुन्छ । देशको दुर्गमका सर्वसाधारण नागरिकको लागि आधारभूत अधिकारहरू गाँस, बास, कपासको समेत अभाव छ भने अरू अधिकार त पछिका कुरा भएका छन् । तर यसमा पनि सरकार निरन्तर काम गरेको र अवस्था त्यस्तो नभएको दाबी गरिरहन्छ । वैदेशिक रोजगारमा गएकाहरूमाथि भएको श्रम शोषण, बढ्दो घरेलु हिंसा, बन्द हड्तालजस्ता गतिविधिले सर्वसाधारणको जनजीवनमा पारेको असर, कारागारका बन्दीहरूको दयनीय अवस्था, द्वन्द्वपीडितले न्याय पाउन नसक्नु, दण्डहीनताले निरन्तरता पाउनुजस्ता मानव अधिकारका समसामयिक जल्दाबल्दा विषय वर्षौँदेखि ज्यूँका त्यूँ छन् । हरेक वर्ष अवस्था सुध्रेन भनेर रटान लाउनुपरेको छ । यसको कारण मानवअधिकारको अवस्था दयनीय देखिएको छ । तर सरकार यो अवस्था छ भन्ने कुरालाई स्वीकार गर्दैन । यस्तै समाजमा जातीय भेदभाव कायमै रहनु, दुर्गममा खाद्यान्न समस्या यथावत् रहनु, शैक्षिक क्षेत्रमा राजनीतिक हस्तक्षेप र बालबालिका शान्ति क्षेत्र भन्ने नारा कार्यान्वयन नहुनु, स्वास्थ्य सेवामा सबैको पहुँच नहुनु, आदिवासी जनजाति, अपांगता भएका व्यक्ति, दलित, महिला, ज्येष्ठ नागरिक, आप्रवासी कामदार, लैंगिक तथा यौनिक अल्पसंख्यकका अधिकार तथा मानव अधिकार रक्षकको सवालमा राज्यले उचित ध्यान दिन नसक्नुजस्ता कुरा पनि हरेक वर्ष दोहोरिइरहने कुरा हुन् । तर काग कराइरहन्छ, पीना सुक्दै गर्छ भनेझैँ नागरिक समाज सुधार भएन भनेर कराइरहन्छ, सरकार नसुनेको नसुनेकै गर्छ । खासगरी सीमान्तकृत समुदायका अधिकार जोखिममा छन् । यसतर्फ पनि राज्य उदासीन देखिएको छ । दण्डहीनताको अवस्था र संक्रमणकालीन परिवेश मानव अधिकारको प्रत्याभूतिका लागि चुनौतीका रूपमा रहेका छन् । मानव अधिकारका दोषीहरूलाई कारबाही गर्ने, पीडितलाई न्याय प्रदान गर्ने, दण्डहीनताको अन्त्य गरी कानुनी शासनको सम्मान गर्ने, शान्तिसुरक्षा र सुव्यवस्थाको वातावरण सिर्जना गर्ने, द्वन्द्वपीडितलाई न्याय दिलाउने जस्ता कार्यमा सरकारको तदारुकता देखिनुपर्नेमा यसतर्फ पनि राज्य उदासीन देखिएको छ । शान्तिप्रक्रियालाई टुंगो लगाउने सन्दर्भमा महत्त्वपूर्ण भूमिका निर्वाह गर्नुपर्ने बेपत्ता पारिएको व्यक्तिहरूको छानबिन आयोग र सत्य निरुपण आयोगको काम द्रूतगतिमा अगाडि बढ्न सकेको छैन । यस्तोमा पनि सरकारको दाबीचाहिँ फेरि मानव अधिकारको अवस्था सुधार भएकै छ भन्ने हुन्छ । मानव अधिकारको अवस्थामा सुधार आउनुपर्नेजति नआएको पक्कै हो । निरपेक्ष रूपमा हेर्दा मानव अधिकारको अवस्था सन्तोषजनक छैन । खासगरी आर्थिक, सामाजिक, साँस्कृतिक अधिकारको उपभोगमा सुधार भएन । तर केही पनि नभएको भने होइन । द्वन्द्वकालको मानव अधिकारको अवस्थासँग वर्तमानको तुलना गर्ने हो भने आज मानव अधिकारको अवस्था निकै राम्रो पाउँछौँ । यद्यपि बिनासूचक आकलन गरिँदा अवस्थामा सुधार भएको हो वा नभएको हो भन्ने भरपर्दो र विश्वासिलो तथ्य देखिएन । न देशको मानव अधिकार अवस्था सध्रियो न त मानव अधिकारको अवस्था सुधार गर्न सरकारी गैरसरकारी क्षेत्रबीच अर्थपूर्ण सहयकार्य नै हुन सक्यो । सरकारले पनि बिनासूचक र तथ्यांक सुध्रेको दाबी गर्दा नागरिक समाजले त्यसलाई पत्याउँदैन । त्यसैले अबको मानव अधिकारको विश्लेषण तथ्यांक र सूचकमा आधारित हुनुपर्छ । त्यो गर्न राज्यपक्ष र नागरिक समाज दुवै चुकेका छन् । फलतः न सकारको दाबी नागरिक समाज पत्याउँछ न त नागरिक समाजको दाबी र दबाबलाई नै सरकारले स्थान दिन्छ । नेपालमा मानव अधिकारको विश्लेषणको काम बिरालो बाँधेर श्राद्ध गर्नेजस्तो भएको छ । अन्तर्राष्ट्रिय समुदाय पनि नेपालको मानव अधिकारको विश्लेषणमा यो अवस्थाबाट माथि उठ्न सकेनन् । नागरिक समाजले बोल्ने भाषासँग मिल्दोजुल्दो विश्लेषण नै अन्तर्राष्ट्रिय समुदायबाट पनि हुने गरेको छ । केही कुरा भन्नैपर्ने मानसिकताबाट नागरिक समाजले बोल्ने र त्यसको बचाउ गर्नैपर्ने मानसिकताबाट सरकार निर्देशित हुँदा नेपालको मानव अधिकार वास्तवमा कस्तो हो त भन्नेमा सर्वसाधारणलाई भने भ्रम सिर्जना हुने स्थिति छ । नागरिक समाजको काम सरकारलाई खबरदारी गर्ने नै हो । खबरदारीको अर्थ राम्रो कामको प्रशंसा नगर्नु भनेको चाहिँ होइन । तर सरकारले गरेको राम्रो काममा योचाहिँ सरकारले ठीक गर्यो भनेर नागरिक समाजले भनेको सुनिएन । त्यसैले कहिलेकाहीँ नागरिक समाजले आलोचना गर्नैपर्नेमा सरकारको आलोचना गर्दा पनि नागरिक समाजको काम कराइरहने हो कराइरहन्छन् भन्ने सरकारको बुझाइ हुन्छ । सरकारले पनि नागरिक समाजको कुरालाई ध्यान दिएर कहिल्यै सुनेन । सधैँ एक कानले सुनेर अर्को कानले उडाइरह्यो । फलतः न देशको मानव अधिकार अवस्था सध्रियो न त मानव अधिकारको अवस्था सुधार गर्न सरकारी गैरसरकारी क्षेत्रबीच अर्थपूर्ण सहयकार्य नै हुन सक्यो । बरू एकअर्काबीच अछूतको व्यवहार भयो । त्यसैले नेपालको मानव अधिकार सधैँ चेपुवामा रह्यो । यो स्थितिबाट माथि उठ्न सहकार्य र समन्वयको खाँचो छ । नेपालको मानव अधिकारको अवस्था सुधार्न अबको कदम सहकार्य र समन्वयतर्फ अपेक्षित छ ।"
शिक्षामा लगानी बालुवामा पानी,"केही दसकयता लगानी र पहुँचको आधारमा नेपालले शिक्षा क्षेत्रमा उल्लेखनीय प्रगति हासिल गर्न सकेका छैन । विभिन्न प्रयास हुँदाहुँदै पनि सबैका लागि गुणस्तरीय शिक्षा प्रदान गर्न राज्य असमर्थ देखिन्छ । अहिले प्राथमिक विद्यालयमा विद्यार्थी भर्नाको संख्या ९५ प्रतिशत पुगेको छ । अर्कोतिर उत्साहजनक प्रगति भनेको बाहुन, छेत्री र दलित, जनजातिका बालबालिकाको संख्या लगभग बराबर नै छ । गएको ६ वर्षको तुलनामा शिक्षा क्षेत्रमा लगानी तीन गुनाले बढेको छ, जसले नेपालको कुल बजेटको १६ प्रतिशत ओगेट्छ । तर पनि सरकारी शिक्षाको गुणस्तरमा परिवर्तन आउन सकेन । धेरै विद्यार्थी विद्यालयको प्राथमिक शिक्षा पूरा गर्नुअगावै विभिन्न कारणले पढाइ छोड्छन् । सरकारले गरेको लगानी शिक्षाको गुणस्तरको हिसाबले बालुवामा पानीसरह देखिन्छ । विद्यार्थीको पहुँच विद्यालयमा बढाएर मात्र पुग्दैन, गुणस्तरीय शिक्षाको सुनिश्चितता पनि उत्तिकै आवश्यक हुन्छ । तर सरकारी विद्यालय त्यसमा चुकेको छ । धेरै अभिभावक महँगो भए पनि आफ्ना बालबालिकालाई निजी विद्यालयमै पढाउन रुचाउँछन् । विगत दुइ दसकमा निजी विद्यालयको भूमिका उल्लेख्य मात्रामा बढेको छ । उनीहरूको सोच छसरकारीभन्दा निजी विद्यालयको पढाइको स्तर राम्रो हुन्छ । एक प्रतिवेदनअनुसार नेपालमा अझै ८० प्रतिशत विद्यार्थी सरकारी विद्यालयमै जान्छन् । सरकारी विद्यालयमा अध्ययन गर्ने प्रायः गरिब समुदायका, पिछडिएका र बालिका नै बढी छन् । शिक्षामा बालिकाको पहुँच बढाउने सरकारी प्रयास भेदभावपूर्ण सामाजिक सोचाइका कारण असफल हुन पुगेको छ । अझै पनि अधिकांश अभिभावक छोरीलाई सरकारी र छोरालाई निजीमा पढाउँछन् । अहिले शिक्षामा निजी क्षेत्र बढ्दो छ भने सरकारी क्षेत्र खस्कँदो छ । खस्कँदो शैक्षिक अवस्था देखेर धेरै मानिस आफ्ना बालबालिकाको भविष्यको निम्ति बरु दुःखै गरेर भए पनि निजी विद्यालयमा भर्ना गर्छन् । अरू देशमा शिक्षा क्षेत्र सरकारले सम्हालेको हुन्छ, तर हामीकहाँ अधिकांश निजी क्षेत्रले ओगटेको छ । अमेरिकामा ९० प्रतिशत विद्यार्थी सरकारी विद्यालयमा पढ्छन्, त्यस्तै ब्रिटेनमा ९४ प्रतिशत र सिंगापुरमा ९८ प्रतिशत विद्यार्थी सरकारी विद्यालयमा पढ्छन् । उनीहरूको शिक्षाको गुणस्तर निकै राम्रो हुन्छ । शिक्षाले नै दक्ष जनशक्ति उत्पादन गर्छ र यसले विकासमा मद्दत गर्छ । एक प्रतिवेदनअनुसार कक्षा १ मा भर्ना भएका आठ प्रतिशतले बीचमै पढ्न छोड्छन् । भर्ना भएका विद्यार्थीमध्ये पनि जम्मा ३० प्रतिशत विद्यार्थी मात्र कक्षा १० सम्म पुग्छन् । अधिकांश विभिन्न कारणले बीचमै पढाइ छोड्छन् । यहाँ सरकारी विद्यालयमा उचित तहमा उचित शिक्षाको कमी छ । यो समस्या विश्वव्यापी नै हो । युनेस्कोको एक प्रतिवेदनअनुसार विश्वभर १२४ मिलियन बालबालिका तथा युवा विद्यालय शिक्षाबाट वञ्चित छन् । दक्षिण र पश्चिम एसियामा मात्रै ८० प्रतिशत बालिका शिक्षाको अवसरबाट वञ्चित छन्, जब कि त्यसको तुलनामा १६ प्रतिशत पुरुष शिक्षाबाट वञ्चित छन् । आधुनिक शिक्षा प्रणालीले ठूलो फड्को मारिसक्यो, तर हामी भने पुरानै मोडेलमा पढाइरहेका छौँ । यसले हाम्रा बालबालिकाको भविष्य अन्धकार छ । हामीकहाँ आधुनिक शिक्षाको प्रयोग र कदरै हुँदैन । त्यसैले अधिकांश युवायुवती बिदेसिनै रुचाउँछन् । हातमा मास्टर्स डिग्री बोकेर जागिर खोज्ने मानिसको कमी छैन । कारण हामीले प्रयोगात्मक शिक्षा अँगाल्न सकेनौँ । अझै पनि किताबी ज्ञान र घोकन्ते विद्यालाई नै प्रोत्साहन दिइरहेका छौँ । सरकारी तवरमा मात्र होइन, जनस्तरमै शिक्षाको महत्त्वबारे सबै सचेत हुनुपर्छ । नारी र पुरुष समान हुन् भन्ने सोच सबैमा विकास हुनुपर्छ । 'छोरीलाई पढाए के हुन्छ र ? ' भन्ने सोच हाबी भएको हाम्रो यो समाजमा नारीलाई अर्काको घर जाने जातको रूपमा हेरिन्छ । मानिसमा चेतनाको अभिवृद्धि नभएसम्म सरकारको लगानी र मेहनत बालुवामा पानी खनाएसरि हुन्छ । हामीकहाँ विद्यार्थीको प्रतिभा कुन विषयमा छ हेरिँदैन, मार्क र डिग्री महत्त्वपूर्ण हुन्छ । सपना, क्षमता र रुचिलाई एउटा कुनामा थन्क्याएर राख्न बाध्य हुन्छन् विद्यार्थी र अरूको सपना पूरा गर्न लागिपर्छन् । अभिभावकले पनि आफ्ना बालबालिकाको रुचि र इच्छा बुझ्नुपर्छ । सोचाइमा परिवर्तन आवश्यक छ । अलि राम्रो अंक ल्याएको उसलाई डाक्टर, इन्जिनियर नै बनाउनेतिर अधिकांश लाग्छन् । यसको निम्ति उनीहरू जति पनि पैसा खर्च गर्न तयार हुन्छन्, जसको एक कारकतत्त्व शिक्षा क्षेत्रमा हुने गरेको भ्रष्टाचार नै हो । गरिखाने शिक्षाको कमी छ । अहिले धेरै विद्यार्थी गुणस्तरीय शिक्षाको लागि विदेश जाने क्रम बढ्दो छ । पढाइ सके पनि जागिर पाउन मुस्किल छ । कि सोर्सफोर्स हुनुपर्यो कि आफ्नो मान्छे हुनुपर्यो नत्र जागिर पाउन मुस्किल छ । प्रवेशिका परीक्षामा अधिकांश विद्यार्थी यही अंग्रेजी, विज्ञान, हिसाबजस्ता आधारभूत विषयमा अनुत्तीर्ण हुन्छन् । यहाँ एक त पढाइ राम्रो छैन, पढे पनि रोजगार पाउन मुस्किल छ । त्यसैले अहिले धेरै विद्यार्थी विदेश जानै खोज्छन् । विडम्बना के छ भने यहाँ पढेर पनि उचित रोजगार पाउन मुस्किल छ । स्नातक र स्नातकोत्तरको पढाइ सकेकाहरू पनि रोजगारको निम्ति बाहिर जान बाध्य छन् । सरकारी शिक्षाको गुणस्तर खस्किनुमा यहाँ हुने गरेको भ्रष्टाचार, बेथिति, राजनीतिक चलखेल, ढिलासुस्ती प्रमुख कारकतत्त्व हुन् । अख्तियार अनुसन्धान आयोगले दायर गर्ने भ्रष्टाचारको मुद्दामध्ये ६० प्रतिशत सरकारी शिक्षा क्षेत्रबाट मात्र पर्छन् । समस्या छ भनेर समाधान नखोजी बस्ने हाम्रो प्रवृत्तिले कुनै परिणाम दिँदैन । सरकारले नीति तथा कार्यक्रममै आमूल परिवर्तन ल्याउनु जरुरी छ । पाठ्यक्रम पूर्णरूपमा परिमार्जन गर्नु जरुरी छ । किताबी ज्ञानभन्दा पनि व्यावहारिक शिक्षामा जोड दिनुपर्ने बेला आएको छ । पाठ्यक्रममा आधुनिक प्रविधि समावेश गर्नु उचित हुन्छ । नीति तथा कार्यक्रम तर्जुमा गर्दा निजी क्षेत्र तथा आम मानिसको विचारलाई समावेश गर्न सकिन्छ । यसले गर्दा विद्यार्थीको आजको आवश्यकता सही सम्बोधन गर्न थप मद्दत गर्छ । सरकारले पनि सरकारी विद्यालयको नियमित अनुगमन गर्नुपर्छ । यसले गर्दा बेथिति रोकथाम गर्न थप मद्दत गर्छ । महत्त्वपूर्ण कुरा शिक्षा क्षेत्र विकासको लागि राजनीतिक दृढता र इच्छाशक्ति हुनुपर्छ अनि मात्र यो सम्भव छ ।"
भारतीय गोर्खा र १९५० को सन्धि,"भारतमा नेपाली भाषालाई मातृ भाषा मानेर बोल्ने र बसोवास गर्ने दुईथरी समुदाय छन् । प्रथम भारतमै दसकौंअघि जन्मेका र यहीँका नागरिक भएर भारतीय राष्ट्रियता भएका जसलाई धेरैले भारतीय गोर्खा वा भारतीय नेपाली भन्छन् । दोस्रो नेपालबाट आएका नेपाली नागरिक र नेपाली राष्ट्रियता भएका जसलाई प्रायः नै नेपाली भनी सम्बोधन गरिन्छ । प्रायः नेपाली नागरिक सन् १९५० को नेपाल भारत शान्ति एवं मैत्री सन्धिअन्तर्गत भारतमा आउने गर्छन्, कतिपय यहीँ बसोवास गर्छन् र धेरैजना आफ्नो जन्मथलो नै फर्केर जान्छन् । भारतीय गोर्खाहरूका आधुनिक भारत निर्माणमा गहिरो एवं गहकिलो योगदान छ । साहित्य, शिक्षा, संस्कृति, खेलकुद, राष्ट्रिय सुरक्षा, राजनीति, संगीत प्रायः सबै क्षेत्रमै भारतीय गोर्खाहरूले व्यापक योगदान दिएका छन् । भारत स्वतन्त्रता संग्राममा भारतीय गोर्खाहरूले दिएको योगदानलाई महत्त्व दिँदै भारतको संसद्परिसरमा सहिद दुर्गा मल्लको मूर्ति राखिएको छ । भारतीय राष्ट्रिय कांग्रेसको सन् १९६० को दसकमै पण्डित नेहरूसँग नजिक रहेर र कांग्रेसको एक महामन्त्री भएर थियोडर मेननले कार्यभार सम्हालेका थिए । राष्ट्रिय सुरक्षा क्षेत्रमा परमवीर चक्र प्राप्त गर्ने धनसिंह थापादेखि लिएर ओएस भण्डारी, शक्ति गुरुङसम्म धेरैले जनरल र ब्रिगेडियर भएर राष्ट्रको सेवा पुर्याए । यसरी नै उच्च सेवाहरू आईएएस, आईपीएस सबैसबैमा भारतीय गोर्खाहरू अघि आए । उच्च न्यायालयहरूका न्यायाधीश बने, विश्वविद्यालयका कुलपति, ओलम्पिक खेलाडी, साहित्य एकेडेमी पुरस्कारले पुरस्कृत, राष्ट्रिय सुरक्षा सल्लाहकार समितिका सदस्य, राज्यका मुख्यमन्त्री, संसद् सदस्य, फिल्म अभिनेता र निर्माता, व्यापार वाणिज्य उद्योगधन्धाका मालिक सबैसबै क्षेत्रमा भारतीय गोर्खाहरूले अघि आएर राष्ट्रिय ध्वजा सम्हाले । भारत सरकारले पनि भारतीय गोर्खाहरूलाई धेरै दिए । भारतीय गोर्खाहरूभित्र पर्ने कोही जातलाई अनुसूचित जाति, कसैलाई अनुसूचित जनजाति र कसैलाई पछिल्लो वर्गको सूचीमा हाले । भारतीय संविधानमा नेपाली भाषालाई राष्ट्रिय भाषाको स्थान दिँदै आठौं अनुसूचीमा अन्र्तभुक्त गरे । कसैलाई राष्ट्रिय पुरस्कारहरूले शृंगार गरे र कसैलाई सरकारको उच्च राजनीतिक ओहोदासम्म दिए । यी सबै हुँदाहुँदै भारतीय गोर्खाहरूले आफ्नो चिनारीको लडाइँ एवं संघर्ष जारी राखेका छन् । भारतीय गोर्खाहरूका चिनारीका दुई पक्ष छन् । प्रथमतः भारतमा अरू जाति, समुदायले पाएका राजनीतिक अधिकार र राष्ट्रिय स्थान पाउनुपर्छ भन्ने एउटा गहिरो सोच, जसमा आफ्नै अलग राज्य हुनुपर्छ भन्ने माग । उडिया, बंगाली, तमिल, पन्जाबी, मराठी, गुजराती आदिले आफ्नै भाषा, जाति, समुदायको नाममा अआफ्ना राज्यहरू बनाए । भारतीय गोर्खाहरूको पनि आफ्नै राज्य हुनुपर्छ भन्ने माग संघर्ष जारी नै छ । तर चिनारीको खोजमा अति नै महत्वपूर्ण दोस्रो पक्ष हो । कसरी भारतीय गोर्खा र नेपालका नागरिकलाई भारतमा अलग्गै राख्ने ? सन् १९५० मा हस्ताक्षर गरिएको नेपाल भारत सन्धिअन्तर्गत भारतमा आवतजावत गर्ने नेपाली नगारिकसँग भारतीय गोर्खाहरूका प्रायः सबैसबै कुरो नै मिल्छ । भाषा, भेषभूषा, लवाइखवाइ, संस्कृति, अनुहार र सामाजिक आचरण । तर राजनीतिक र राष्ट्रियताको आधार भने अति नै भिन्न छ । खुला सिमाना रहेकाले नेपाली र भारतीय नागरिकहरू एकअर्काको राष्ट्रमा रोकटोकबिना नै जान सक्छन् । यस किसिमको गहिरो आदानप्रदानले एकापट्टि दुई राष्ट्रहरूको सम्बन्धलाई सदृढ एवं सबल बनाउँछ । तर अर्कोतिर भारतीय गोर्खाहरूको आफ्नो राष्ट्रिय चिनारीहरूमा भने निकै ठूलो आघात पुर्याउँछ । भारतीय गोर्खाहरूले सामना गर्नुपरेमा चिनारीको प्रश्नलाई पाँच मुख्य बुँदामा केलाउन सकिन्छ । प्रथमत, भारतीय गोर्खा र नेपाली नगारिकका भाषा, संस्कृति, अनुहार आदि एकै भएकाले भारतमा रहेका अन्य जाति, समुदायले सोच्छन् यिनीहरू सबै नेपालबाट आएका नेपाली नगारिक हुन् । अनि सबैलाई बहादुर, कान्छा र दरबानको उपाधि दिएर एउटै डोकोमा हालिदिन्छन् । भारतभरि नै भारतीय गोर्खाहरू छरिएर बसेका तथ्य र सत्य विषय प्रायः साधारण भारतीय र अन्य जातजातिका नागरिकहरू अनभिज्ञ छन् । दोस्रो भारतका विभिन्न कुनामा विशेषतः पूर्वोत्तर क्षेत्रमा जब पनि विदेशीको विरोधमा आवाज उठ्छ, त्यहाँ अरू विदेशीहरूसँगसँगै भारतीय गोर्खाहरू पनि मुछिन्छन् । डेढदुई सय वर्षअघिदेखि बसोवास गरेका भारतीय गोर्खाहरूलाई हिजोअस्ति आएर बसोबास गर्ने नेपाली नागरिकसँगसँगै उठिबास लगाइदिन्छन्, घर खेत जलाइदिन्छन् । आसाम र मेघालयमा सन् १९८० र सन् १९९० को दसकमा यस्तै भयो । नेपालका नागरिकहरूसँगसँगै भारतीय गोर्खाहरू खेदिए, हिंसाको सिकार बने । तेस्रो कतिपय राज्यहरूमा भारतीय गोर्खाहरू निकै जमेर बसेका छन् । ठूलाठूला राजनीतिक र प्रशासनिक ओहोदाहरूमा आफूलाई राखेका छन् । उदाहरणार्थ आसाममा विधानसभाको अध्यक्ष, मिजोरममा राज्य जनसेवा आयोगका सचिव, मेघालयमा पुलिसको अधिक्षक एवं आन्ध्र प्रदेशका मुख्य सचिव सबै भारतीय गोर्खाहरू थिए र छन् । तर यी सबै राज्यहरूमा स्थिति द्रूत गतिमा परिवर्तन हुँदैछ । भारतीय गोर्खाहरूलाई भूमिपुत्र नमान्ने अप्रिय घटना हुँदैछन् । नोकरी धन्धा आदिमा भेदभाव सुरु भइसकेको छ । यसको एउटा मूल कारण यही हो । उनीहरू सोच्छन् यी भारतीय गोर्खाहरू पनि नेपालबाटै केही वर्षअघि आएर हाम्रो भाग खोसेका छन् । चौथो नेपाल भारत सन्धि राष्ट्रिय स्तरमा हस्ताक्षर गरिएको भए पनि धेरै राज्यहरूमा र त्यहाँका सरकार अधिकारी आदिमा यस सन्धिबारे ठीक जानकारी नहुँदा विभिन्न राज्य सरकारहरूले भारतीय गोर्खाहरूलाई राष्ट्रको नागरिकले पाउनुपर्ने सुविधाहरूबाट वञ्चित राखेका तथ्य र घटनाहरू प्रशस्तै मात्रामा अगाडि आउने गर्छ । जब पनि कुनै प्राकृतिक प्रकोप हुन्छ, जस्तै गुजरातको भूजको भुइँचालो, उत्तरखण्डको बाढी र पहिरो र मेघालयको असिनापानी यी सबैमा क्षति पुगेका आफ्ना राज्यका वासिन्दाहरूलाई जो राहत र सुविधा दिइन्छ, त्यो भारतीय गोर्खाहरूले धेरैवटा स्थितिमा प्राप्त गर्दैनन् । किनकि त्यहाँका अधिकारीले सोच्छन् यिनीहरू विदेशी हुन् र उसकै आफ्नो सरकार विदेशले हेरचाह गर्नुपर्छ । यस्तो कुराले धेरै भारतीय गोर्खाहरू सताइएका छन् । पाँचौं कतिपय राज्य सरकारले नै यस्ता कुरा गर्छन् । मणिपुर राज्य सरकारले तीनवटा कानुन ल्याउने तरखर गर्यो, जसमा प्रत्यक्ष रूपमा त्यहीकै वासिन्दा भारतीय गोर्खा र हिजोअस्ति आएका अन्य विदेशीलाई एउटै खोरभित्र हाली भेदभाव गर्ने । भाग्यवश, भारत सरकारले यो कानुन पारित गर्न दएन । यही सन्धिबाट उब्जेको अन्योलताको फाइदा उठाएर जब पनि दार्जिलिङमा छुट्टै राज्यको मागको आवाज उठ्छ, तल सिलिगुढीका आमरा बंगाली जस्तै साम्प्रदायिक संस्थाले माइक लगाएर भन्छन्, 'यी नेपाली सबै नेपालबाट आएका हुन् र यिनीहरूलाई नेपाल फर्काइदिनुपर्छ र फर्कन लाउनुपर्छ ।' खुलमखुला यति भयानक आरोप लगाउँदा पनि बंगालका पुलिस र सरकार चुपचाप बस्छन् । यो संस्था बारम्बार सन् १९५० को सन्धिको कुरा गर्छ र यसलाई चाँडो शेष गरिनुपर्छ भन्छ । सिलिगुडी नै एकपटक भारतीय गोर्खाहरूको थियो । पढेलेखेको स्तरमा भारतीय गोर्खाहरूले यस्तो भेदभाव कम देखे या पाए पनि तल्लो स्तरमा तुम कहाँ सेनेपाल से' भन्ने आपत्तिपूर्ण आक्षेपले भारतीय गोर्खाहरू सदैव सताइन्छ । धेरैले यसलाई अनभिज्ञता हो भन्छन् तर अझै धेरैले यस चिनारीको प्रश्नलाई नेपाली नगारिकको खुला सिमानासँग सम्बन्धित आवतजावतको कारणले नै हो भन्छन् । अब के गर्ने ? सन् १९५० को सन्धिबाट उब्जेका चिनारीको प्रश्नलाई र राजनीतिक अस्तित्वको खोजलाई समाधान दिन भारतीय गोर्खाहरूले विभिन्न मार्ग अपनाए । सन् १९८७ मा गोर्खा राष्ट्रिय मुक्ति मोर्चाको नेतृत्वमा सन् १९५० को सन्धिलाई जलाउँदा नै कैयन् मानिसहरूमाथि बर्बरता देखाउँदै सुरक्षाकर्मीहरूले गोली चलाए । धेरै मरे, धेरै जीवनभरका लागि विकलांग भए । कालिम्पोङको यो घटनामा कुनै जाँच नै भएन, पशु मर्यो कि मान्छे सिकार भयो, कसैले पर्वाह नै गरेन । यस्ता भेदभावका कुरा भारत स्वतन्त्र हुनुअघि पनि आएको थियो । अखिल भारतीय गोर्खा लिगका तिनताकाका अध्यक्ष एवं भारतको संविधानसभाका सदस्य डम्बरसिंह गुरुङले १८ डिसेम्बर १९४६ मा संविधानसभामा यी कुरा उठाएका थिए । सन् १९५० को नेपाल भारत शान्ति एवं मैत्री सन्धि दुई राष्ट्रबीचको हितको विषयमा आधारित छ । यसैले दुवै देशमा यस सन्धिको सर्वोच्च स्थान छ । तर एउटा अद्वितीय स्थिति केवल भारतीय गोर्खाहरूका निम्ति यस सन्धिका कतिपय धाराले आघात पुर्यायो । त्यो आघातलाई भारत सरकारले राष्ट्रिय स्तरमै नीति बनाएर सुल्झाउनुपर्छ । नेपाल र भारतको सन्धि राष्ट्रिय स्तरको हो । यी दुई राष्ट्रहरूबीचको यो सन्धि दुवै राष्ट्रको हितमा गरिएको हो । यसमा भारतीय गोर्खाहरू पूर्ण सहमति जनाउँछन् । तर यस सन्धिको कतिपय धाराले भारतीय गोर्खाहरूका भारतीय चिनारी, भारतीय राष्ट्रियता र भारतीय नागरिकतामाथि निकै आघात पनि पुर्याएका छन् । गाउँगाउँ, सहरसहर, राज्य र नगरहरूमा भारतीय गोर्खाहरूले विदेशी भनेर यातनाका सामना गर्नुपरेको छ । यसले उनीहरूको मनोविज्ञानमा आघात पुर्याएको छ र नै भारतीय गोर्खाहरू जहाँ गए पनि नेपाली नागरिकबाट छुट्टै चिनारी राख्न माग गर्छन् । आफ्नै संघसंस्थाहरू बनाउँछन्, आफ्नै प्रकारले माग राख्छन् । नेपालमा माओवादीले गरेको आन्दोलनमा, भारतीय गोर्खाका संस्थाहरू अन्य भारतीय संस्थाहरूझैं अमूक भएर बसे पनि धेरै क्षेत्र, संस्थाहरूमा भारतीय सुरक्षाकर्मीहरूले तीखो नजर राखेर बसेका थिए । फेरि त्यही प्रश्न कहीँ यिनीहरू पनि माओवादी आन्दोलनमा ओतप्रोत भएका त छैनन् ? भारतीय गोर्खाहरू के चाहन्छन् । सन्धि दुई राष्ट्रबीचको हो र राष्ट्र हितको विषय हो । सन्धिको सर्वोच्च स्थान छ । तर एउटा अद्वितीय स्थिति केवल भारतीय गोर्खाहरूका निम्ति यो सन्धिको कतिपय धाराले अघि ल्यायो । भारतीय गोर्खाहरू चाहन्छन् यी धाराबाट निस्केको प्रभाव, आघातलाई भारत सरकारले राष्ट्रिय स्तरमै नीति बनाएर सुल्झाउनुपर्छ । अनि यो नीति बनाउने प्रक्रियामा भारत सरकारले तीनचारवटा पाइलाहरू चाल्नुपर्छ । प्रथम हो भारतीय गोर्खाहरूका लागि छुट्टै राज्य जसका निम्ति लगभग एक सय २० वर्षदेखि यिनीहरू लड्दै आएका छन् । सबैले पाए, किन भारतीय गोर्खाहरूले पाउँदैनन्, व्यापक रूपमा योगदान दिएर पनि । दोस्रो, सबै भारतीय गोर्खाहरूलाई अनुसूचित जनजातिको दर्जा सबै राज्यहरूमा दिइएको खण्डमा अहिलेसम्म भएका भेदभाव फेरि नदोहोरिएला । तेस्रो, भारतीय गोर्खाहरूलाई नेपाली नागरिकसँग छुट्ट्याउन, एउटा विशेष पहिचानपत्र दिएको खण्डमा यस किसिमको भेदभाव फेरि नहोला । भेदभाव भएको खण्डमा यसलाई विशेष न्यायालयमा अघि राखेर सुल्झाउनुपर्नेछ वा भेदभाव गर्नेहरूलाई सजाय दिइनुपर्नेछ । अनि चौथो, संविधानअन्तर्गत नै भारतीय गोर्खाहरूलाई एउटा भाषिक अल्पसंख्यकको दर्जा दिइनुपर्नेछ । आधुनिक भारत निर्माणमा भारतीय गोर्खाहरूले दिएको बलिदान र योगदानको मूल्यांकन हुन बाँकी छ । यसको एउटा प्रमुख कारण हो, भारतीय गोर्खाहरू धेरैवटा राज्यहरूमा छरपस्टै भएर बसेका छन् र जहाँ अधिकांश वा बहुसंख्यक छन्, त्यहाँका राजनीतिक दलले राष्ट्रिय स्तरमा यस विषय केही गर्न नसक्नु हो । अर्को कारण हो, भारतीय गोर्खाहरू अझै पनि शिक्षा क्षेत्रमा अति नै पछाडि छन् । नीति निर्धारण गर्ने संस्था नै छैन र राष्ट्रिय नेतृत्व नै छैन । नेताहरू सबै टुक्रे, सोच, बोक्रे काम र धोक्रे आडम्बर बोकेर हिँड्ने भएरै अर्को अझै घिनलाग्दो र भयानक प्रकोपले गोर्खाहरूलाई खान लाग्यो । त्यो हो जातजात टुक्रा हुनु । दार्जिलिङसिक्किम आसामदेहरादुन यस रोगले विस्तारै प्रभावित बन्दैछ ।"
संवैधानिक रिक्तताको निर्माणमा ठूला दल,"संविधान कार्यान्वयन नगर्दा संविधान असफल हुने साझा निष्कर्ष खासगरी संसद्का चार ठूला राजनीतिक दलहरूले निकालेका हुन् । अझ केपी ओली नेतृत्वको सरकारमा रहेको तथा संसद्कै तेस्रो ठूलो पार्टी त्यसबेला एकीकृत नेकपा माओवादी तथा हाल माओवादी केन्द्रले संविधान कार्यान्वयनमा गम्भीर नभएको आरोप लगाउँदै सत्ता गठबन्धनबाट बाहिरिएन मात्र, संविधान निर्माणसँगै पुनर्निर्माणलाई मुख्य एजेन्डा बनाई कांग्रेसको समर्थनमा पुष्पकमल दाहालको नेतृत्वमा सरकार बन्यो । संविधान कार्यान्वयनलाई विभिन्न राजनीतिक शक्ति, पक्ष र सचेत नागरिकहरूले आआफ्ना हिसाबले परिभाषित गरेका छन् । सत्ताका दुई प्रमुख दल माओवादी केन्द्र र नेपाली कांग्रेस २०७४ माघ ७ सम्म स्थानीयलगायत प्रान्तीय र संघीय संसद्को चुनाव सम्पन्न हुनुलाई संविधान कार्यान्वयन भएको मान्दछन् । त्यसको लागि संसद्मा हाल विचाराधीन संशोधन विधेयक पारित हुनु उसको लागि प्रतिष्ठा' को विषय बन्न पुगेको छ । तर प्रतिपक्षी एमालेले त्यही रूपमा विधेयक पास हुँदा राष्ट्रिय हित कुण्ठित हुने र मधेसमा पराजित केही नेताहरू मात्र लाभान्वित हुने मान्यता राख्दै त्यसलाई फिर्ता लिए मात्र सरकारसँग स्थानीय तहको चुनावको मितिबारे सहमतिमा पुग्ने निर्णय लिएको छ । उता मधेसी मोर्चामा वंशज' को आधारमा र पछि नागरिकता लिएका नेताहरूबीच नै आन्दोलन' का मागबारे फरक मत छन् । पछिल्ला बैठकहरूमा उपेन्द्र यादव र महेन्द्र यादवको अनुपस्थिति अनि यता आएर उपेन्द्र यादव र बाबुराम भट्टराईबीच बढ्दो सामीप्यले त्यत्तिकै महत्वपूर्ण अर्थ राख्दछ र संविधान' कार्यान्वयनमा यो नयाँ समूह आफ्नो हिस्सा' खोज्न उद्यत् छ । अर्थात् संसद्मा सानो हैसियत भए पनि त्यसले अर्को हिसाबले ठूलो भाग खोज्नेछ । एकीकृत राप्रपा सम्भवतः संविधान कार्यान्वयनमा त्यति एकीकृत छैन । यसैबीच संविधान कार्यान्वयनको हतारमा रहेका मुख्य दुई दलले पुरानै संरचनाअन्तर्गत या २४० संसदीय क्षेत्रअन्तर्गतका स्थानीय तहमा निर्वाचन गराएर क्रमशः प्रान्तीय तथा केन्द्रीय संसद्को निर्वाचन संविधानले निर्दिष्ट गरेको भाखाभित्र सम्पन्न गर्न सकिन्छ भन्ने सन्देश दिने तयारी गरेका छन् । तर त्यसमा पनि एमाले तथा उसका सहयोगी दलहरू प्रदेश चार र पाँचको सीमा हेरफेरका साथ प्रस्तावित संविधान संशोधन विधेयक पहिले फिर्ता हुनैपर्ने मागमा अडिग छ । सम्भवतः केही दिनमा सरकारसँग अर्को विकल्प नरहन सक्छ । किनकि संसद्मा एमाले मात्र हैन, सडकमा माओवादी र कांग्रेस पनि ओर्लिएका छन्, प्रान्तीय सीमा हेरफेरविरुद्ध । संघीयताको विरुद्धमै पनि आवाजहरू पहिलेभन्दा बढी स्पष्ट, प्रखर र संगठित हुन थालेका छन् । स्वाभाविक पनि हो, कृत्रिम जातीय र भौगोलिक गठबन्धन अनि जातीय शासन र स्वायत्तता तथा समृद्धिको नारा बोकाएर संस्कृति, भूगोल, जातजाति र धर्मका विविधताबाट बाँधिएका नेपालीलाई विभाजित गराउने खेलमा अनुहार नेपालीको देखिए पनि ठूलाठूला दाताहरू र राष्ट्रसंघ देखा परे । संसद् या संविधानसभासमेत ती दाताहरूको विस्तारित एकाइ बन्न पुग्यो । नेपाली जनताका नाममा निर्णयहरू लिइए, तर उनीहरूलाई सामेल गराइएन ती निर्णयमा । अनि एउटा निश्चित मितिमा संविधान जारी नभएमा प्रतिगामी' फिर्ता हुने रहस्यपूर्ण निर्णयका साथ ३ असोज २०७२ मा संविधान जारी गरियो । प्रान्त कति र सीमा के, स्थानीय निकाय र सीमा परिभाषित नगरी संविधानमा तीनवटै तहमा निर्वाचन मिति तोकियो । संसद्को माथिल्लो सदन प्रान्त र स्थानीय निकायको निर्वाचनबिना गठन हुन सक्तैन, त्योविना राष्ट्रिपतिको निर्वाचन मात्र हैन, कुनै संघीय र केन्द्रीय सूचीमा परेका नियम पारित हुन सक्तैन, अर्कोतर्फ प्रान्तीय सभाबिना प्रान्तीय विषय टुंगो लाग्न सक्तैन । अधुरो संविधानले प्रान्तीय र स्थानीय निकायलाई स्पष्ट रूपमा हल नगरेपछि यो परिस्थिति उत्पन्न भएको हो । यता सरकारले पुरानै संरचनाअन्तर्गत स्थानीय निर्वाचन गरिनै हाल्यो भने पनि त्यसको वैधानिकता के होला ? प्रान्तीय सीमा र संख्या अनि संसदीय क्षेत्रसँग स्थानीय तहको जनसंख्या र सीमाको आनुपातिक सम्बन्ध हुन्छ कि हुँदैन ? सत्ता गठबन्धनको राजनीतिक अनुकूलता मात्र एउटा आधार बन्न सक्तैन, यस्ता निर्णयको पछाडि । अहिलेसम्म संघीयता निर्माणमा खालि राजा वीरेन्द्रको समयमा निर्माणमा विकास क्षेत्रलाई उत्तरदेखि दक्षिण जोड्ने मौलिक आधारलाई समाप्त गर्नुमा सीमित देखिन्छ । नेपाली पात्रहरूले यो किन र कसको डिजाइन' मा गरे, अब प्रायः सबैले बुझिसकेका छन् । त्यसैले पुरानै संरचनाअन्तर्गत स्थानीय निर्वाचनको सम्भावना बढ्दा, त्यसले संघीयताको औचित्यमाथि प्रश्न उठाउने पूरा आधार दिएको छ । किनकि यी सबै संरचना एकात्मक विकेन्द्रित शासन व्यवस्थाअन्तर्गत ग्रासरुट डेमोक्रेसी' लाई प्रोत्साहित गर्न निर्माण गरिएका थिए । २०६३ यताका संवैधानिक अभ्यास र संघीयता कार्यान्वयन लगातार असफल भएपछि पुरानै प्रयोगमा जानुले पक्कै पनि एउटा सन्देश दिएकै छ । कमसेकम संघीयताबारे गम्भीर र सहभागितामूलक बहस अनि आवश्यक संयन्त्र निर्माण भएमा अझै पनि राष्ट्रको स्थायित्व, विकास र जनसहभागितालाई हरेक तहमा सुनिश्चित गर्ने प्रणाली विकास गर्न सकिन्छ । तर नेपालको संविधान २०७२ को कार्यान्वयनको नाममा त्यसो गर्न सम्भव छैन । अर्को वर्ष माघ ७ गते तीन तहको निर्वाचत हुने सम्भावना नहुँदा कि त वर्तमान संसद्को आयु थप्नुपर्यो कि त्यसलाई भंग गरी नयाँ संविधान निर्माणको लागि विज्ञहरूको आयोग गठन गर्नुपर्यो, सर्वपक्षीय सहमति तथा समझदारीमा । त्यो भनेको २०७२ को अभ्यासको या संविधानको विधिवत् अन्त्यको सुरुआत हो । ०४७ सालको संविधानअन्तर्गतका सबै शक्ति (राजसंस्थाका प्रतिनिधिलगायत) त्यसविरुद्ध आन्दोलन गर्ने तथा मधेसी दल अन्य प्रमुख दलहरूसँगै बसेर निकास खोज्ने व्यावहारिक विवेक र साहस देखाउनु आवश्यक छ । त्यसले मात्र परम्परा र परिवर्तन अनि इतिहास र भावी राजनीतिको संगम निर्माण गर्न सकिन्छ । यो समग्र प्रकरण र यत्रामा फेरि एउटा प्रश्न उठ्छ के नेपाली जनता र दुईदुईवटा संविधानसभा अक्षम भएकाले संविधानसभा आउन नसकेका हुन् त ? पक्कै पनि हैन । बाह्रबुँदेमा हस्ताक्षर भएपछि नेपाली जनताको सार्वभौम हैसियत त्यसमा हस्ताक्षरकर्ता नेताहरूले उपभोग गर्दै आएका थिए र नेपालको हितमा संविधान बनाउने अधिकार उनीहरूसँग थिएन । त्यसै क्रममा धर्म निरपेक्षता, गणतन्त्र, संघीयता अनि जातीय विभाजनमा विदेशी दाताहरूले बढी नै चासो र सक्रियता देखाउन थाले । दक्षिणको राजनीतिक दबाबसँगै पश्चिमको आर्थिक सहयोगमा संविधानसभाले आफ्नो बाटो बिरायो, लक्ष गुमायो । २०७२ को संविधान खेल एउटा औपचारिक दस्ताबेज थियो । त्यसको शीघ्र मृत्यु एउटा स्वाभाविक निष्कर्ष हो । एमालेको अगुवाइमा भएको सोह्रबुँदेले राजनीतिलाई नेपाली स्वायत्त क्षेत्रमा ल्याउन खोजे पनि उसले के बुझेन भने बाह्रबुँदे नेपाली राजनीतिक परिवर्तन र संवैधानिक यात्राको निर्देशक दस्ताबेज भएसम्म त्यो लक्ष सफल हुन सक्तैन । ओलीले यो कुरा बुझेर पनि खुलेर भन्न र तदनुरूप पार्टीलाई अगाडि बढाउने हिम्मत गर्न सकेका छैनन्, अहिलेसम्म । प्रधानमन्त्रीका रूपमा उनी लोकप्रिय हुनुमा सोह्रबुँदे नभएर नाकाबन्दीका बेला नेपाली जनताको मनोकांक्षा' या मान्यतालाई उनले प्रतिनिधित्व गरेका थिए । तर त्यो एउटा तात्कालिक प्रतिक्रिया बन्न पुगेमा मुलुकको सार्वभौम हैसियतमा तात्विक फरक आउने छैन । एमालेले संविधान संशोधन विधेयक रोक्ने प्रयासको अहिले एउटा अर्थ लाग्ला, तर संविधान निर्माणदेखि त्यसमा महत्वपूर्ण प्रावधानमा जनताको सहभागिता तथा अपनत्व नहुँदा संविधानको एउटा या दुइटा बुँदाको संशोधनमा जनतालाई खासै चासो हुने छैन । अहिले बुटवलको भीड एमालेको आह्वानमा कदम र जनताका नाममा सत्ता र संसद्ले उनीहरूसँग परामर्श नगरी उनीहरूको प्रान्त' तोक्ने प्रयासविरुद्ध हो । स्थानीय संरचनाको प्रयासले त्यो आक्रोशमा हिंसा मिसिने निश्चित थियो, तर बालानन्द पौडेल समितिलाई निरर्थक या असान्दर्भिक बनाएर भए पनि सरकारले पुरानै संरचनातर्फ पाइला अगाडि बढाएको छ । यो ०४७ सालको संविधानलाई फ्याँक्नु र त्यसका संरचनाहरूलाई वैकल्पिक व्यवस्था तथा उचित प्रक्रियाबिना ध्वस्त पार्नु गल्ती थियो भन्ने महत्वपूर्ण सन्देश पनि हो । तर त्यति आत्मबोध भइसकेपछि गम्भीर समीक्षाको लागि ०४७ सालको संविधानअन्तर्गतका सबै शक्ति (राजसंस्थाका प्रतिनिधिलगायत) त्यसविरुद्ध आन्दोलन गर्ने तथा मधेसी दल अन्य प्रमुख दलहरूसँगै बसेर निकास खोज्ने व्यावहारिक विवेक र साहस देखाउनु आवश्यक छ । त्यसले मात्र परम्परा र परिवर्तन अनि इतिहास र भावी राजनीतिको संगम निर्माण गर्न सकिन्छ । त्यसले राजनीतिक स्थायित्व, शान्ति, प्रजातन्त्र र राष्ट्रियतामा अपनत्व सुनिश्चित गर्छ ।"
सकियो नेपालको यात्रा (भिडियोसहित),"काठमाडौं: नेपाल इन्टरनेसनल ब्याडमिन्टन सिरिजमा नेपाली खेलाडीको यात्रा क्वार्टरफाइनलमा सकिएको छ । राष्ट्रिय खेलकुद परिषद्को कभर्ड हलमा जारी प्रतियोगितामा बिहीबार नेपालका सबै खेलाडीले हार खेपे । नौ देशको सहभागिता रहेको प्रतियोगितामा नेपालका २१ खेलाडीले प्रतिस्पर्धा गरेका थिए । प्रतियोगितामा पुरुषमहिला एकल, डबल्स र मिक्समा गरी पाँच स्पर्धा समावेश छ । पाँचै स्पर्धामा नेपालको सहभागिता थियो । पुरुष एकलमा भारतका सिद्धार्थ ठाकुरले नेपालका रत्नजित तामाङलाई २११८, २११७, भियतनामका काउ कुङ फामले बंगलादेशका मोहम्मद सल्मान खानलाई २१८, २१५, भारतका अभिषेक येलेगरले पाकिस्तानका रिज्वान अजामलाई २१११, २११४ तथा भियतनामका दुक फाट लीले बंगलादेशका तुसारकृष्ण रोयलाई २११०, २१११ ले पराजित गर्दै सेमिफाइनलमा पुगे । महिला एकलमा भियतनामकी थुई लिन नुयेनले नेपालकी शिक्षा श्रेष्ठलाई २१६, २११२, भियतनामकी थी फुङ थुई त्राणले नेपालकी मेघा चन्दलाई २१८, २१७, इरानकी अघई हाजियाघा सोरायाले पाकिस्तानकी पल्वसा बसिरलाई २११२, २११३ तथा इन्डोनेसियाकी देवी युनिता इन्दाह सरीले पाकिस्तानकी महुर साहजादलाई २११४, २११५ को सीधा सेटमा हराउँदै सेमिफाइनलमा स्थान बनाए । भिडियो हेर्नुहोस पुरुष डबल्समा भारतका एम अनिलकुमार राजु र भेन्कत गौरभ प्रसादको जोडीले माल्दिभ्सका हुसैन जयन साहिद र नसुउ सराफुद्दिनको जोडीलाई २११२, २१८, भारतका अर्जुन एमआर र रामचन्द्रन स्लोकको जोडीले भियतनामका क्वेङ हुई दाङ र दुक जियङ गुयेनको जोडीलाई २१११, २१७, पाकिस्तानका रिज्वान अजाम र सुलेहरी कासिफ अलीको जोडीले नेपालका दीपेश धामी र रत्नजित तामाङको जोडीलाई २११६, २११८ तथा भारतका अरुण जर्ज र सौरभ शर्माको जोडीले बंगलादेशका मोहम्मद सल्मान खान र तुसारकृष्ण रोयको जोडीलाई २११६,२११३ को सोझो सेटमा पाखा लगाउँदै सेमिफाइनलमा पुगे । मिक्स डबल्समा बंगलादेशका मोहम्मद अनामुल हक र अक्तर साप्लाको जोडीले भारतका आर नभनिथा कृष्णन र बी बालुपुदीको जोडीलाई २११५, १३२१, २११९, भारतका सौरभ शर्मा र अनोष्का पारेखको जोडीले रत्नजित तामाङ र नङसल तामाङको जोडीलाई २११३, १९२१, २११०, बंगलादेशका मोहम्मद सल्मान खान र एलिना सुल्तानाको जोडीले नेपालका विष्णु कटवाल र अमिता गिरीको जोडीलाई २११२, २११४ तथा भारतका भेन्कत गौरव प्रसाद र जुही देवागनको जोडीले नेपालका विजित थापामगर र शिक्षा श्रेष्ठको जोडीलाई २१८, २१११ ले निराश पार्दै सेमिफाइनल प्रवेश गरे । महिला डबल्समा भारतकी जक्कम्पुडी मेघना र पुर्भिसा एस रामको जोडीले नेपालकी पूजा श्रेष्ठ र नङसल तामाङको जोडीलाई २१७, २१५, भारतका अनोस्का पारेख र हारिका भेलुदर्थीको जोडीले पाकिस्ताका पल्वसा बसिर र साइमा मन्जुरको जोडीलाई २११३, १८२१, २११३ तथा बंगलादेशका अक्तर साप्ला र एलिना सुल्तानको जोडीले नेपालका शोभा गौचन र अनुमाया राईको जोडीलाई २१७, २११३ को सेटमा पाखा लगाउँदै सेमिफाइनलमा स्थान बनाए ।"
यू१९ एसिया कपः नेपाल भारतसँग ६ विकेटले पराजित,"काठमाडौंः श्रीलंकामा जारी एसीसी यू१९ एसिया कप क्रिकेट प्रतियोगितामा नेपालले दोस्रो हार व्यहोरेको छ । बिहीबार भएको खेलमा नेपालले टेस्ट राष्ट्र भारतसँग ६ विकेटले पराजित गर्यो । लगातार दोस्रो हारसँगै नेपालको अघिल्लो चरण प्रवेशको सम्भावना लगभग समाप्त भएको छ । टस जितेपछि पहिला ब्याटिङ गरेको नेपालले निर्धारित ५० ओभरमा नौ विकेट गुमाएर एक सय ७२ रन जोडेको थियो । नेपालको पालीमा रोहितकुमार पौडेलले अविजित ६८ रन जोडे । दीपेन्द्र ऐरीले ३४, आसिफ सेखले १८ र विकेटकिपर प्रकाश केसीले १३ रन बनाए । सन्दीप सुनारले सात र शुभांकर उरावले नौ रन जोडे भने अदिल खान र भीम सार्कीले खाता खोल्न सकेनन् । नेपालले मध्यम सुरुवात गरेर पनि लगातार विकेट गुमाएर दबाबमा आएको थियो । भारतका बलर राहुल चाहरले चार विकेट लिए । कमलेस नगरकोटी, यस ठाकुर, आयुष जम्बाल र हिमांशु रानाले एकएक विकेट लिए । भारतले ३३४ ओभरमा चार विकेट गुमाएर लक्ष्य पूरा गरेको थियो । भारतको पालीमा सुवमन जिलले ५७ र हिमांशु रानाले ५१ रन बनाए । प्रियार्न गार्ग ३६ र सलमान खान १९ रनमा अविजित रहे । पृथ्वी सा पाँच र कप्तान अभिषेक शर्मा दुई रनमा अविजित रहे । पाँच रन जोड्दा पहिलो विकेट गुमाएको भारतले दोस्रो विकेटका लागि ८६ रनको साझेदारी गरेको थियो । भारतले पाँचौं विकेटका लागि अविजित ४३ रनको साझेदारी गर्यो । सुवमनले ६३ बलमा दुई छक्का र चार चौका प्रहार गरे । हिमांशुले ६१ बलमा पाँच चौका हिर्काए । नेपालका बलर पवन सर्राफले तीन र सन्दीप लामिछानेले एक विकेट लिए । यसअघि पहिलो विकेटका लागि ३६ रनको साझेदारी गरेको नेपालले ३८ रन जोड्दा चार विकेट गुमाइसकेको थियो । नेपालको शीर्ष चार ब्याट्सम्यानलाई चाहरले आउट गरेका थिए । नेपालले छैटौं विकेटका लागि ३५ र नवौं विकेटका लागि ३८ रनको साझेदारी गरेका थिए । भारतले ५० औं ओभरमा २४ रन खर्चिएको थियो । उक्त ओभरमा रोहित भारतीय बलर कमलेस नगरकोटीविरुद्ध आक्रामक देखिएका थिए । रोहितले ९३ बलमा दुई छक्का र सात चौका हिर्काए । यसअघि बुधबार भएको खेलमा श्रीलंकाविरुद्ध ९० रन जोडेका दीपेन्द्र ऐरीले यस पटक ६२ बलमा चार चौका हिर्काए । नेपाल यसअघि श्रीलंकासँग एक रनको झिनोअन्तरले पराजित भएको थियो । दुई सय २८ रनको लक्ष्य पछ्याएको नेपाली टोलीले तीन बल बाँकी रहँदा दुई सय २६ रनमा समेटिएको थियो। नेपालले समूहको आफ्नो तेस्रो तथा अन्तिम खेलमा मलेसियाको सामना गर्नेछ । समूह एमा दुई खेलपछि भारत र श्रीलंकाको समान दुईदुई अंक छ । मलेसिया र नेपालले जित हात पार्न सकेका छैनन् । चार टोली रहेको समूहको शीर्ष दुई टोली सेमिफाइनल पुग्नेछन् । बिहीबार भएका अन्य खेलमा बंगलादेशले सिंगापुरलाई सात विकेटले रश्रीलंकाले मलेसियालाई आठ विकेटले हरायो । अफगानिस्तानले पाकिस्तानलाई हरायो प्रतियोगिताअन्तर्गत शुक्रबार भएको अर्को खेलमा अफगानिस्तानले पाकिस्तानलाई २१ रनले हराएको छ । समूह बीको खेलमा पहिला ब्याटिङ गरेको अफगानिस्तानले निर्धारित ५० ओभरमा तीन विकेट गुमाएर दुई सय ७३ रन जोडेको थियो । फगानिस्तानका डार्विस रसूलीले अविजित ९२, तारिकले ५९ र इब्राहिम जद्रानले ५१ रन जोडे । पाकिस्तानले ४९१ ओभरमा सबै विकेट गुमाएर दुई सय ५२ रनमात्र जोड्न सक्यो । पाकिस्तानका अब्दुल्लाह सफिकले ६० तथा साद खान र सहिन साह अफ्रादीले समान ४८ रन जोडे । अफगानिस्तानका बलर जाहिर खानले तीन, मुजिबले दुई तथा अन्य चार बलरले एक एक विकेट हात पारे ।"
"एसीसी एसिया कपमा नेपाल र भारत भिड्दै, नेपालको खराब प्रदर्शन",काठमाडौं: एसीएसी एसिया कप क्रिकेटमा नेपालले अहिले भारतसँग प्रतिस्पर्धा गरिरहेको छ । आफ्नो दोस्रो खेल अन्तर्गत भारतसँग खेलिरहेको नेपालको प्रदर्शन त्यति सन्तोषजनक छैन । टस जितेर व्याटिङ रोजेको नेपालले ४२ ओभरको खेल सकिँदा नेपालले आठ विकेट गुमाएर एक सय ३३ रन बनाएको छ । बिहीबार श्रींलकासँगको खेलमा राम्रो प्रदर्शन गरेको नेपालले भारत विरुद्धको खेलमा पनि त्यतिकै दमदार प्रदर्शन गर्ने अपेक्षा राखिएको थियो । बिहीबारको खेलमा नेपाल श्रीलंकासँग एक रनले पराजित भएको थियो ।
भारतलार्इ नेपालले दियो १७३ रनको चुनौती,काठमाडौं: श्रीलंकामा जारी एसीसी यू१९ एसीया कप क्रिकेटको आजको खेलमा नेपालले भारतसँग १७३ रनको लक्ष्य प्रस्तुत गरेको छ । निर्धारित ५० ओभरको खेलमा नेपालले नौ विकेट गुमाउँदै १७२ रन बनाउन सफल भयो । नेपालका लागि रोहित कुमार पौडेलले दुई छक्का र सात चौकाको मद्दतले ६८ रन बनाए । रोहितले अन्तिम ओभरमा २४ रन जोडेर अर्धसतक पूरा गरेका छन् । दीपेन्द्र सिंह ऐरिले ३४ रनको योगदान दिए । त्यस्तै आरिफ शेखले १८ रन बनाउँदा प्रकाश केसीले १३ रन बनाएका छन् । अन्य व्याट्स म्यानले भने दोहोरो अंक जोड्न सकेनन । भारतले अव केही बेरमा जवाफी व्याटिङ गर्नेछ ।
