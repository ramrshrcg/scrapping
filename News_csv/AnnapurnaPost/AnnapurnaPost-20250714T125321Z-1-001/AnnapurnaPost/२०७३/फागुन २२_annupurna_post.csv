शीर्षक,विवरण
खोक्रो राष्ट्रवाद र लम्पसारवाद,"यो आलेखमा त्यस्तो दुर्दमनीय घटनाको चर्चा गर्नेछु, जुन घटनाले हाम्रो आन्तरिक राजनीतिमा दूरगामी प्रभाव पारेको थियो । अहिले पनि हामी त्यसैको वरिपरि घुमिराखेका छौं । त्यो घटनाबाट नेपाली कांग्रेसका सभापति शेरबहादुर देउवा, वरिष्ठ नेता रामचन्द्र पौडेललगायत अहिलेका धेरैजना नेताहरू प्रथम श्रोता अनि कर्ता र घटनाबाट आहत भएका थिए । अहिलेका कम्युनिस्ट र अन्य नेताहरू त्यो काण्डमा साक्षी होइनन् । उनीहरूलाई थाहा नहुन सक्छ वा घटनापछिको प्रतिक्रियाबाट तिनले थाहा पाएका थिए । २०३७ सालको जनमत संग्रहपछि बीपी कोइरालाको स्वास्थ्य पुनः खराब भयो । घाँटीको क्यान्सरबाट पीडित बीपीको ०७ सालअघि पनि रेडिएसन (सुकाउने काम) मुम्बईस्थित टाटा क्यान्सर अस्पतालमा भएको थियो । अहिलेजस्तो प्रविधिको विकास भइनसकेको त्यो जमानामा चिकित्सकले राम्रो उपचार गरेका रहेछन् । त्यसपछिको राजनीतिक उथलपुथलमा पनि करिब ३२३३ वर्षसम्म बीपीले अग्रपंक्तिमा रहेर संघर्ष गर्नुभयो । ०१७ साल पुस १ गतेबाट आठ वर्ष सुन्दरीजल जेलमा रहँदा र त्यसपछि आठ वर्ष भारतमा रहँदा पनि क्यान्सरले खासै दुःख दिएन । २०३३ सालमा मेलमिलापको नीति लिएर स्वदेश फर्केपछि पुनः सुन्दरीजल जेलमा बस्दा क्यान्सर फैलिएकोले अमेरिकामा उपचार गराउनुपरेको थियो । उमेर र राजनीतिक घटनाक्रमको दबाबले पनि हुन सक्छ, २०३५ सालमा अमेरिकामा गराएको उपचार २०३७ सालमा फैलिएर पुनः उपचार गर्नुपर्ने भयो । सुप्रसिद्ध चिकित्सक डा सुन्दरमणि दीक्षितले बीपीको स्वास्थ्य परीक्षणपछि भने बीपी अब तपाईंको रोग (क्यान्सर) धेरै फैलिइसकेको छ, तपाईंले गर्नुपर्ने जेजे काम छन् गर्नुहोला ।' डा दीक्षितको यो सल्लाहपछि बीपी पहिले उपचार गरेको टाटा क्यान्सर अस्पतालमा जचाउन जानुभयो । त्यहाँका डाक्टरले पनि डा दीक्षितको भनाइलाई नै समर्थन गरे र यो पनि भने कि अमेरिकामा गएर उपचार गर्नुभयो भने बढीमा तीन वर्ष बाँच्न सक्नु हुन्छ, यहीं उपचार गर्ने हो भने ३४ महिनाभन्दा बढी बाँच्न सक्नु हुन्न । मुलुकको राजनीतिक समस्या समाधान गर्न गरिएको जनमत संग्रहले पनि समस्या समाधान भएन । धाँधलीका अनेक प्रपञ्च रचेर गराएको चुनावमा पञ्चायतको पक्षमा २४ लाख र बहुदलको पक्षमा २० लाख मत पर्यो । चार लाखको अन्तरले बहुदल हारेको देखाइयो । निःसर्त जनमत संग्रहमा भाग लिनु हुँदैन, कम्तीमा पनि राष्ट्रिय सरकार भएपछि मात्र जनमत संग्रहमा भाग लिनुपर्छ भन्ने अडान गणेशमान र किसुनजीको थियो । बीपीले भन्नुभयो, हामीले पनि सर्त राख्यौं भने जनमत संग्रह नै हुँदैन, मुलुक पुनः द्वन्द्वको चक्रव्युहमा फस्छ, बाह्य शक्तिले त्यही चाहेको छ ।' बीपीको यो तर्क मन नपर्दा पर्दै पनि नेताहरू चुनावमा सहभागी हुन सहमत भए, अनि जनमत संग्रह भयो । निर्वाचन परिणामले गणेशमान र किसुनजीको आशंका सही भयो । धाँधलीका अनेक कुकर्म गरेर बहुदल हराइयो र अन्तर्राष्ट्रिय जगत्लाई यो देखाइयो कि बीसौं शताब्दीमा पनि नेपाली जनता प्रजातन्त्रको पक्षमा छैनन् । निरंकुश निर्दलीयताको पक्षमा छन् । जतिसुकै धाँधली गरेर पञ्चायत जिताइए पनि जनमत संग्रहले धेरै कुरा खुला गरेको थियो । युवामा आक्रोश थियो, पुनः मुलुक द्वन्द्वमा जाने प्रबल सम्भावना पनि त्यति नै थियो । यस कुरालाई ध्यानमा राखेर बीपीले जति दिन बाँच्छु यहीं उपचार गर्छु, देश छोड्दिन भन्ने भीष्मप्रतिज्ञा गरेर बस्नुभयो । बीपी काठमाडौंमा नभएको दिनबाहेक प्रत्येक दिन बिहान सातदेखि नौ बजेसम्म बीपीनिवास चाबहिलमा प्रजातन्त्रवादी युवा, तरुण र प्राध्यापकहरूको जमघट हुन्थ्यो, देशविदेशका घटनामा बीपीको धारणा के छ भनेर । काठमाडौंबाहिर पनि त्यत्तिकै उत्सुकता हुने गर्दथ्यो । चाबहिलमा भएका ती मानिसले आआफ्नो माध्यमबाट देशव्यापी रूपमा बीपीको सन्देश प्रवाह गर्दथे, अहिले जस्तो रेडियो, टेलिभिजनको सुविधा थिएन त्यतिबेला । अनुयायीहरूको निम्ति मात्र होइन, बीपीको विचार जान्न पञ्च र कम्युनिस्टहरू पनि त्यत्तिकै उत्सुक रहन्थे । २०३९ साल वैशाख अन्तिम वा जेठको सुरुमा सदा झै हामी चाबहिल बीपीनिवासमा थियौं । करिब नौ बजे बिदा भएर निस्कन खोज्दा सधैं चाबहिलमा बस्ने शिवध्वज बस्नेतले भन्नुभयो, सान्दाजुले माथि आउन भन्नुभएको छ ।' शेरबहादुर देउवा, रामचन्द्र पौडेल, विपिन कोइराला, पंक्तिकार र अरू दुईतीनजना त्यहाँ थियौं । माथिल्लो तलाको बरन्डामा एकदुईवटा बेन्च र दुइटा बेतका कुर्सी हुन्थे । हामी बेन्चमा बसेपछि बीपी आउनुभयो र सोध्नुभयो, तिमीहरूका सोसल फ्रेन्ड्स छन् कि छैनन् ? सोसल फ्रेन्ड्स नभई राजनीतिमा टिक्न सकिन्न । भारतमा मेरा दुईचारजना सोसल फ्रेन्ड्स भएकाले म राजनीतिमा टिक्न सकें, तिमीहरूले पनि सोसल फ्रेन्ड्स बनाउनु नत्र गाह्रो हुन्छ, राजनीतिमा टिक्न ।' मेरो अब धेरै दिन छैन, रोगले च्याप्दै ल्याएको छ । ०१७ साल पुस १ गतेबाट छरिएको कांग्रेस अब एक भएको छ । मपछि यी तीन नेता गणेशमान, किसुनजी र गिरिजालाई फोड्ने ठूलो कोसिस हुनेछ । तिमीहरू सतर्क भएर फुट्न नदिनु । किसुनजी अलि मुडी हुनुहुन्छ, तर प्रजातन्त्रभन्दा अर्को कुनै कुरा स्वीकार गर्नु हुन्न । अहिले सभापति हुनुहुन्छ, गणेशमानजीलाई सुरुमा सम्झाउन अलि गाह्रो हुन्छ, सम्झिसकेपछि उहाँबाट धोका हुँदैन । गणेशमानजीकहाँ चिसो व्यवहार हुन सक्छ, तिमीहरू जान नछोड्नू । यति गर्यौं भने प्रजातन्त्र अवश्य आउँछ । अँ, मपछि पार्टीलाई आन्दोलनमा लैजान अनेक कोसिस हुनेछ । आन्दोलन गर्नुभन्दा पहिले तिमीहरूले गम्भीर विचार गर्नू । विचार नपुर्याई आन्दोलन सुरु भयो भने त्यही आन्दोलनभित्र घुसेर हामी र राजतन्त्र समाप्त गर्ने कोसिस हुनेछ, बाह्य शक्तिलाई राजासँगको हाम्रो मेलमिलाप मन परेको छैन । यसलाई समाप्त गर्न अनेक प्रलोभन देखाइनेछ, तिमीहरू सतर्क रहनू ।' बीपीले नै अब मेरो धेरै दिन छैन भनेपछि खिन्न मन लिएर हामी निस्कियौं । त्यसबेलासम्म हाम्रो मात्र होइन, धेरै तरुणहरूलाई लाग्थ्यो, बीपी मर्ने हो र ? भावुकता त्यस्तो थियो । बीपीको एक आह्वानमा हजारौं युवा संघर्षको बलिवेदीमा होमिन्थे, कतिले सहादत प्राप्त गरे । दसौं हजार संघर्षमा होमिएर आफ्नो जवानी र श्रीसम्पत्ति समाप्त गरेका थिए । त्यस्तो मानसिकता भएका हामी बीपीले नै अब मेरो धेरै दिन छैन भनेपछि दिमागमा ठूलो झड्का लाग्यो । हाम्रो भावुक मन यो सत्य स्वीकार गर्न तयार थिएन, तर मान्छे जन्मेपछि मर्छ यो सत्य स्वीकार गर्नुको विकल्प थिएन । भारी मन लिएर त्यो दिन हामी फर्कियौं । बीपी एक प्रकारले कोमामा गइसकेपछि वीर अस्पतालको सघन उपचार कक्ष (आईसीयू) मा राखियो, त्यताबाट बैंकक लगियो, तर केही सुधार भएन । २०३९ साउन ६ गते उहाँको निधन भयो । शवयात्रामा बाहिरबाट पनि ठूलो संख्यामा सर्वसाधारण मानिस काठमाडौंमा आए, मानव सागर नै शवयात्रामा देखियो । योभन्दा पहिले जनताको कुनै छोराको पनि शवयात्रामा यत्रो मानव सागर देखिएको थिएन । शवयात्रामा मानिस देखेर डा डिल्लीरमण रेग्मीको भनाइ थियो, विश्वेश्वरले बाँचुञ्जेल हामी सबै नेतालाई जितेको थियो, मरेपछि पनि सबैलाई जित्यो ।' बीपीको निधनपछि पञ्चहरूमा उन्माद सुरु भयो, अब कांग्रेस सिध्याउन सकिन्छ भनेर । राजा अलिकति पनि टसमस भएनन् । पञ्चायत अब चुनौतीविहीन भयो भन्ने निष्कर्षमा दरबार पनि पुग्यो । कांग्रेसले ०३९४० सालमा कुनै खास कार्यक्रम ल्याएन । युवा विद्यार्थीका छट्पटी बढ्दै गयो । २०४१ सालमा कपिलवस्तु जिल्लाको जितपुरमा पार्टी संगठनको सिलसिलामा महामन्त्री गिरिजाप्रसाद कोइराला पुग्दा मण्डलेहरूले आक्रमण गरे । आक्रमणबाट सँगै गएका शेरबहादुर देउवा र अन्य युवाहरू घाइते भए, त्यतिबेला कुनै कार्यक्रम हुन पाएन । २०४१ सालमा रूपन्देहीको विभिन्न ठाउँमा कार्यक्रम गरेर सुरजपुरास्थित पार्टी सभापति पुष्पानन्द गिरीको घरमा खाना खाएर नवलपरासी र चितवनमा कार्यकर्ता भेट गरी काठमाडौं फर्कन लाग्दा अचानक सयौंको संख्यामा हतियारधारी मण्डलेहरूले घर घेरे । गिरिजाबाबुलाई लक्षित गरेर हानिएको गोलीले उहाँलाई त लागेन, तर पार्टीका कार्यकर्ता अधिवक्ता यादवनाथ आलोकलाई लाग्यो । उहाँको निधन भयो । गिरिजाबाबु काठमाडौं फर्कनुभयो । घटना सम्बन्धमा गणेशमानजी र किसुनजीलाई जानकारी गराउनुभयो, त्यो आततायीहरूको कति डरलाग्दो आक्रमण थियो भनेर । बीपीको निधन भइसक्यो । गणेशमान र किसुनजी संगठनमा सक्रिय भएर हिँड्न सक्दैनन् । यसअघि प्रभावशाली नेताहरू योगेन्द्रमान शेरचन, दिवानसिंह राई र सरोजप्रसाद कोइरालाको हत्या भइसकेको थियो, अब गिरिजाप्रसादलाई सिध्यायो भने कांग्रेस नै सिद्धिन्छ । यस्तो विश्लेषणको आधारमा सुरजपुरामा गोली चलाइएको थियो ।आलोकको शव निधन भएको तेस्रो दिन मात्र काठमाडौं ल्याइयो । सहर परिक्रमा गरी आर्यघाटमा लगेर दाहसंस्कार गर्न भनी सडकमा जम्मा भएको जुलुसलाई महांकाल भन्दामाथि वीर अस्पतालअगाडि पुलिसले घेरा हाल्यो र अघि बढ्न दिएन, त्यहीं सडकमा बसेर २०४२ फागुन ७ गते सत्याग्रह गर्ने घोषणा भयो । पूर्व घोषित कार्यक्रमअनुसार २०४२ फागुन ७ गतेबाट सत्याग्रह सुरु गर्न देशव्यापी संगठन परिचालन हुन थाल्यो । माघको दोस्रो सातादेखि नै केही प्रमुख कार्यकर्ता पक्राउ परे । त्यसबाट झन् सक्रिय भएर कार्यकर्ता लागेर सत्याग्रहको तयारी भयो र २०४२ फागुन ७ गतेबाट गणेशमानजीको निवास चाक्सीबारीबाट सत्याग्रह सुरु भयो । सयौंको संख्यामा कार्यकर्ताले गिरफ्तारी दिए, देशभरि नै धरपकड सुरु भयो । सत्याग्रह सुरु भएको करिब तीन हप्तापछि गणेशमानजीको बक्तव्य आयो, सत्याग्रहमा १० हजारले गिरफ्तारी दिए भनेर । गणेशमानजीले १० हजार भने पनि ५६ हजार पक्राउ परेका थिए । पञ्च कम्युनिस्ट प्रतिक्रियाविहीन थिए, देश सत्याग्रहमय भयो । देशमा आइपरेको विकराल परिस्थितिको सामना न एमालेले भनेजस्तो खोक्रो राष्ट्रवादबाट गर्न सकिन्छ न त लम्पसारवादले समाधान दिन्छ । त्यसको लागि प्रमुख दलका नेताहरू एक ठाउँमा बसेर समाधान खोज्नु आवश्यक छ । यति धेरै मात्रामा धरपकड हुँदा प्रशासन ठप्प भयो । विश्वका शक्तिशाली सञ्चारमाध्यमहरू बीबीसी, सीएनएन टेलिभिजन र अन्य पत्रपत्रिकाले समाचार दिन थालेपछि दरबारमा राजाले निकटहरूसँग छलफल गरेर भने जनमत संग्रहबाट पनि मुलुकको राजनीतिक समाधान भएन । अहिले कांग्रेसले गरेको सत्याग्रहमा जसरी जनसहभागिता देखियो, यसलाई सम्बोधन गर्न कुनै कदम चाल्नुपर्ने स्थिति देखियो । राजाले विश्वासपात्र ठानेका व्यक्तिहरूबाटै यो सूचना चुहियो । त्यसको तीनचार दिनपछि २४सै घन्टा सेनाको सुरक्षा घेराभित्र रहने राष्ट्रिय पञ्चायत सभाहलको माननीयहरूको सूचना तथा चिठीपत्र राखिने पिजन होलमा अज्ञात व्यक्तिद्वारा राखिएको बम विस्फोट भएर एकजना रापंसको घटनास्थलमै निधन भयो । त्यहीबेला दरबारका सदस्यको स्वामित्वमामा रहेको होटेल अन्नपूर्णमा पनि बम विस्फोट भयो र एकजना महिला कामदारको निधन भयो । यसैगरी मध्यपश्चिमको बाँके र बर्दिया जिल्लाका विभिन्न ठाउँमा भएको विस्फोटबाट अरू दुईतीनजना मरे । बम विस्फोट भारतमा बसेका रामराजाप्रसाद सिंहले गराएको भनी अन्तर्राष्ट्रिय प्रेसलाई भनियो । त्यो विस्फोटनको डिजाइन कहाँबाट भएको थियो त्यो बुझेर शान्तिपूर्ण सत्याग्रहभित्र आतंककारी घुसे र बम विस्फोट गराए भनी नेपाली कांग्रेसले सत्याग्रह स्थगित गर्यो । त्यसपछि गिरफ्तार नेता तथा कार्यकर्ता क्रमशः रिहाइ भए । पञ्चायत झन् अनुदार बन्दै गयो । राजाबाट कुनै कदम चालिन्छ कि भनेर कांग्रेसले ०४३४४ र ०४५ सालभर विरोधको कुनै कार्यक्रम राखेन । कार्यकर्ताको तीव्र दबाबपछि २०४६ मा पञ्चायतलाई अन्तिम धक्का दिने भनी कांग्रेसले आन्दोलनको कार्यक्रम घोषणा गर्यो, गर या मर ।' आन्दोलन विधिवत् रूपमा सुरु गर्नुभन्दा पहिले आन्दोलनलाई सहयोग गर्न भारतका विभिन्न पार्टीका नेताहरूसँग कुरा गर्न गिरिजाबाबु दिल्ली जानुभयो र प्रमुख राजनीतिक दलका नेताहरूसँग भेटेर पञ्चायतविरुद्ध कांग्रेसले गर्न लागेको आन्दोलनमा सहयोग गर्न आग्रह गर्नुभयो । गिरिजाबाबुको आग्रहअनुसार सहयोग गर्ने भारतीय नेताहरूले आश्वासन दिएपछि उहाँ फर्कनुभयो । विभिन्न समूहमा विभाजित नेपालका कम्युनिस्टहरूले पनि सहाना प्रधानको नेतृत्वमा वाममोर्चा बनाएर आन्दोलनमा भाग लिने निर्णय गरे । ०४६ फागुन ७ गते विधिवत् रूपमा आन्दोलन गर्नुभन्दा पहिले गणेशमानजीको बगैंचा चाक्सीबारीमा कांग्रेसको सम्मेलन सुरु भयो । चन्द्रशेखरको नेतृत्वमा भारतीय कांग्रेस आईबाट हालका उत्तराखण्डका मुख्यमन्त्री, भाजपाबाट डा सुब्रह्मण्यम स्वामी, सीपीएमबाट सीताराम यचुरी, डीपी त्रिपाठीलगायतका नेताहरूले सम्बोधन गरेर नेपाली जनताले गर्ने आन्दोलनमा भारतको पूर्ण सहयोग रहने आश्वासन दिए । विधिवत् आन्दोलन सुरु भयो । कांग्रेसकम्युनिस्टका दसौं हजार कार्यकर्ता गिरफ्तार भए । कहींकतै हिंसात्मक घटना भएन । दुईअढाई महिना आन्दोलन चलेपछि पञ्चायत व्यवस्थाले घुँडा टेक्यो । बहुदलीय व्यवस्था घोषणा गर्न राजा बाध्य भए । २०४२ सालको सत्याग्रह कांग्रेसको आन्तरिक निर्णयबाट भएको थियो । नेपालको हरेक राजनीतिक परिवर्तनमा हाम्रो सहयोग लिने, तर ०४२ सालको सत्याग्रहमा हामीलाई उपेक्षा गरेर राजा र तिमीहरू मिलेर निकास निकाल्ने ? हाम्रो जानकारीविना यो कसरी सम्भव हुन्छ । कुनै संगठन नभएका रामराजालाई अघि सारियो । बम विस्फोटपछि कांग्रेस राजापछि हटे । अहिले मुलुकको राजनीति पुनः घुमिफिरी रुम्जाटारमा आइपुगेको छ । हामी आफैंले हाम्रो राजनीतिको भविष्य निर्धारण गर्ने कि दिल्लीमा १० वर्षअघि भएको बाह्रबुँदे सम्झौतालाई निरन्तरता दिने ? बीपीले भनेजस्तै यतिबेला हो देशको माटो मुठीमा लिएर नेताहरूले निर्णय गर्ने बेला आएको छ । अहिले सरकारले स्थानीय तहको निर्वाचन वैशाख ३१ गते गर्ने घोषणा गरेको छ । चुनावको निम्ति न्यूनतम वातावरण बनेको छैन । एकथरी मधेसवादी दलहरू आपूहरूले चाहेजस्तो संविधान संशोधन नगरी चुनावमा सहभागी हुँदैनौं भनिरहेका छन् । प्रमुख प्रतिपक्षी दल एमालेलगायत साना दल र सत्ताधारी दलभित्र र ठूलो संख्यामा त्यस क्षेत्रका जनता सरकारले संसद्मा प्रस्तुत गरेको संविधान संशोधनको विपक्षमा छन् । मधेसवादी दलहरू संविधान संशोधन नगरी चुनावमा गए आपूहरू आन्दोलनमा जाने धम्की दिइरहेछन् । संविधान कार्यान्वयनको लागि चुनाव आवश्यक छ, तर चुनाव गर्दा मुलुक द्वन्द्वमा गयो भने अर्को अस्थिरताको चक्रव्युहमा फस्नेछ । चुनाव अनिवार्य छ र परिणाममुखी चुनाव आवश्यक छ । अहिले संविधान संशोधन गर्नु पाण्डुराको बाकस खोल्नु हो । अहिलेका ६ प्रान्त विभाजित गरी सात बनाइयो भने बक्साबाट तुरुन्तै आवाज निस्कनेछ, ७ ले पुग्दैन ८, ९, १० र ११ प्रान्त हुनुपर्छ । यो भनाइ तर्कको लागि तर्क होइन । अहिले मधेसी मोर्चाभित्रकै कतिपय घटकले भनिरहेका छन्, जबसम्म ११ प्रान्त बन्दैन हाम्रो आन्दोलन रोकिने छैन । मैले माथि उल्लेख गरेका ०४२ र ०४६ का घटना पुरानो भन्ने हो भने पनि गत साल मात्र ९० प्रतिशतभन्दा बढी जनताका प्रतिनिधिले पारित गरेको संविधानपछि हामीले भोग्नुपरेको अकथनीय पीडा स्मृतिमा अझै ताजा छ । संविधान जारी गर्नुभन्दा पहिले सबैको भावना समेटेर संविधान जारी हुनुपर्छ । बाह्य शक्तिको भनाइ थियो । तिनै सबैलाई नसमेटेको बहानामा हामीले मात्र होइन, आउने पुस्ताले पनि नबिर्सने नाकाबन्दी सहनुपर्यो । अहिले चुनावमा जाने निर्णय हुनासाथ गत सालकै शब्द मात्र होइन, तिनै कमा र फुलिस्टप पनि दोहोरिएको छ । सबैलाई समेटेर संविधान संशोधन होस् र चुनाव होस्, शब्द कर्णप्रिय छन्, त्यसभित्रको अर्थले मुटु चस्स छुन्छ । आफूहरूले भनेजस्तो गरी संविधान संशोधन भएन भने संघर्षमा जान्छौं, त्यसको परिणाम अहिलेका ठूला दलहरूले भोग्नुपर्नेछ । धम्की आइरहेको छ । आशा गरौं, यो भाषाको अन्तर्य दलका नेताहरूले अवश्य बुझेको हुनुपर्छ । देशमा आइपरेको यस्तो विकराल परिस्थितिको सामना न एमालेले भनेजस्तो खोक्रो राष्ट्रवादबाट गर्न सकिन्छ न त लम्पसारवादले समाधान दिन्छ । त्यसको लागि प्रमुख दलका नेताहरू एक ठाउँमा बसेर समाधान खोज्नु आवश्यक छ । पटकपटकको ठक्करबाट सबै नेतामा चेतना भया हामी पनि भन्न सक्ने छौं, तिम्रो कुनै भूभागमा २१ प्रतिशत मात्र मत खस्दा त्यो वैध हुने, हाम्रो ९० प्रतिशतभन्दा बढीले गरेको मतदान कसरी अपूर्ण र अवैध भयो ? आजको मुलुकको जटिल परिस्थितिमा इतिहासको यो पाठ के हाम्रा नेताहरूले सिक्लान् ?"
"समस्या त्यो होइन, यो हो","नेपालमा एक सय वर्षको हुकुमी शासनको छायाले होला त्यसपछिको ६७ वर्षको शासनकालमा संवैधानिक शासन फस्टाउन सकेको छैन । ऐतिहासिक रूपमा हेर्दा अर्को एक सय वर्ष पुर्याउन के हामीले अर्को ३३ वर्षसम्म यस्तै अगतिलो संवैधानिक शासन नै बेहोरिहनुपर्ने हो ? हुन पनि २००७ सालपछि आएका संविधानहरूको मूल्यांकन गर्दा नेपालीले नराम्रा संविधान पाएको भन्न मिल्दैन । अन्तरिम संविधानको त के कुरा गर्ने ? पूर्णरूपको संविधानलाई सम्झँदा पनि नेपालमा राम्रै खालको स्तरीय संविधानहरू बनेकै हुन् । २०१५ सालको संविधान पूर्णरूपेण संसदीय प्रणालीमा आधारित थियो । नहोस् पनि किन ? बेलायतकै संवैधानिक विशेषज्ञ सर आइभोर जेनिङ नेपाल आएर बनाइदिएका थिए । संवैधानिक प्रक्रिया सुरु भएको पनि थियो । तर राजा महेन्द्र र प्रधानमन्त्री बीपी कोइरालाको व्यक्तित्वको टकरावले त्यो संविधान धेरै वर्ष बाँच्न सकेन । संविधानबाट प्रदत्त राजामा निहित आपत्कालीन अधिकारको प्रयोगबाट यो संविधान संवैधानिक प्रक्रियाबाटै समाप्त भयो । राजनीतिक दृष्टिबाट राजा महेन्द्रले यस कार्यको लागि धेरै आलोचना खेप्नुपर्यो, तर संवैधानिक प्रक्रियामा संविधानको अवहेलना भएको थिएन । हुन त राजा महेन्द्रले आफ्नो शासनकालमा धेरै ऐतिहासिक र दीर्घकालीन काम गरे र त्यसको महत्वव समयको दौरान झन्झन् बढेको देखिन्छ । तर संसदीय प्रणालीले नेपालमा जग राख्न खोजेको बेला नै यसको उन्मूलन गराएको दोषारोपण लाग्ने गरेको छ । तर विगत २५२६ वर्षसम्म सञ्चालन भइरहँदा पनि यही संसदीय प्रथाले नेपालमा जरा हाल्न सकेको छैन । राजा महेन्द्रले संसदीय प्रणाली हटाउनुपरेका जुन कारण दिएका थिए, आज पनि ती कारण झन् टड्कारो रूपमा देखा परेका छन् । दलहरूको मनमानी, नेताहरूको भ्रष्ट व्यवहार र देश विकासमा अवरोधका क्रियाकलाप आज पनि उत्तिकै चरितार्थ देखिएका छन् । राजा महेन्द्रका सार्वजनिक भाषण अवलोकन गर्दा मिति मात्र बदलेर आजको अवस्थामा लागू हुन्छन् । २०१५ को संविधानको अन्त्यपछि नेपालमा ३० वर्ष सम्म पञ्चायती व्यवस्था कायम भयो । त्यो संविधानको मूल उद्देश्य नै राजाको नेतृत्व कायम गर्नु थियो । त्यस अर्थमा त्यसलाई संसदीय प्रणालीअनुरूपको संविधान भन्न मिल्दैन । तर पञ्चायत व्यवस्थाको अन्त्यपछि २०४७ सालमा आएको संविधान भने संसदीय प्रणालीको नै पुनरुत्थान थियो । त्यसलाई १५१६ वर्षको जीवनकालमा नै फालियो । यो केही समयमा फालिन्छ भन्ने एउटा व्यक्ति म पनि हुँ । राजाको घोषणाबाटै ल्याइएको भए पनि यो संविधान राजा, प्रजातन्त्रवादी र साम्यवादीको सम्मि श्रणबाट बनाइएको थियो । यसको सुरुआत हुँदा अभूतपूर्व तारिफ गरियो। संसारकै सर्व श्रेष्ठ संविधान भनेर वर्णन गरियो । तर यसको सञ्चालन पनि अनुचित, अनैतिक र अपरिपक्व किसिमले गरियो । यसै संवैधानिक कार्यकालमा माओवादी हिंसा जन्मियो । वाक् र प्रेसको पूर्ण स्वतन्त्रता भएको, राजनीतिक दलहरू सत्तामा रहने भएको र जनप्रतिनिधिहरूले नै शासनभार सम्हालेको बेलामा हिंसा जन्मनु, माओवादीको प्रभाव देशभर फैलिनु र राजनीतिक दलहरूको जनताका नजरमा पतन हुनु अस्वाभाविक लाग्ने भए पनि वास्तविक भएर निस्क्यो । यसै संविधानको १२७ धाराले यसको धराशायी भयो । संवैधानिक निकासको लागि यो धारा राखिएको थियो । यसैअनुसार निकास त निस्क्यो र राजा ज्ञानेन्द्रले शासनभार आफ्नो काँधमा लिए । यसबेला पनि २०१७ सालमा झैं संवैधानिक उल्लंघनभन्दा राजनीतिक सत्ताको दुरुपयोगको मुद्दा उठाइयो । भन्नुको तात्पर्य संसदीय संवैधानिक प्रणालीको दोस्रोपटक देहावसान भयो । किनभने संसदीय प्रणाली जुन मूल्यमान्यता, संसदीय परम्परा र आदर्शमा चल्नु पर्दथ्यो, सोअनुसार नचलेकाले थोत्रो घरलाई सानो धक्काले पनि भत्काउन सक्ने रहेको तथ्य खुल्न आयो । यसको सारांश हो, नेपालमा संसदीय प्रणाली अफापसिद्ध भएकै हो। देशको असुरक्षा र विकास शून्यताको लागि संसदीय प्रणाली नै जिम्मेवार छ । यो व्यवस्था रहँदासम्म नेपाल र नेपालीको कल्याण चिताउनु पर्दैन । २०६३ सालको दोस्रो जनआन्दोलनले धेरै किसिमका परिवर्तन ल्याए पनि आखिरमा संसदीय प्रणालीकै वरिपरि टुंगियो । आन्दोलनले मृतक संसद्लाई ब्युँझायो । त्यसमा माओवादीलाई जबर्जस्ती बिनाजनादेश घुसाइयो । जंगलको बासमा दुःख पाइरहेका लडाकुहरू संसदीय सुखसुविधामा रमाए । जे भए पनि उनीहरूले अगाडि सारेका सबै मुद्दा ढिलोचाँडो लागू गरिछोडे । संविधानसभाको दुईपटक निर्वाचन गराए । एक थान संविधान पनि निकालिछोडे । विदेशीकै आडमा हुर्केबढे पनि स्वतन्त्ररूपले नयाँ संविधान जन्माइछोडे । तर उही डाम्लो उही नाम्लो । उही संसदीय प्रणालीमा रुमलिए । आखिर परिवर्तन केमा भयो ? राजतन्त्रको ठाउँमा गणतन्त्र आयो । एकात्मक शासन प्रणालीको ठाउँमा संघीय प्रणाली अपनाइयो । हिन्दु राज्यको ठाउँमा धर्म निरपेक्षता भनियो, तर राजनीतिक व्यवस्था संसदीय प्रणालीमै ढालियो । वास्तवमा एउटा राजा फालेर हरेक चारपाँच वर्षमा नयाँ राजा जन्माउन थालियो । धर्म निरपेक्षताको माने न लेख्नेले बुझे, न त पढ्नेले बुझे । तर यसको लागि पैसा खर्च गर्नेले चित्त बुझाए । पाउनेले त झन् सन्तोष लिए । संघीय प्रणालीको सुरुवात नै अशुभ भयो । जनतालाई आपसमा लडाउने विधि मात्र सिद्ध भयो । आन्तरिक झगडा बढ्दाबढ्दा देश नै टुक्रिने आशंका भयो । तैपनि यो कार्यान्वयन हुने, गराउन सक्ने, कतै गएर यसको निकास निस्कन सक्ने संकेतसम्म देखिएको छैन । यो भुमरीमा विदेशी हस्तक्षेप, चलखेल र आदेश निर्देशन बढेको देखा पर्यो । यही ऐतिहासिक घटनाक्रमको सिलसिलामा संविधान संशोधनको चक्कर सुरु भएको छ । जनसंख्याका आधारमा निर्वाचन क्षेत्र बनाउनुपर्ने र संसद्मा प्रतिनिधित्व पनि पढाउनुपर्ने माग यही संसदीय प्रणालीसित जोडिएका छन् । एउटा स्वतन्त्र देशको व्यवस्थापिकामा जनताको सही प्रतिनिधित्व हुनुपर्छ भन्ने माग अनुचित होइन । तर जब यो नेपालकै स्वतन्त्रता र सार्वभौमिकतालाई नै समाप्त पार्ने विदेशी मुलुकको दीर्घकालीन योजनासित जोडिन जान्छ, त्यस बेलामा राजनीतिक व्यवस्थामै प्रश्न उठ्छ । यस्तो योजना तब मात्र सफल हुने देखिन्छ, जब नेपालमा संसदीय प्रणाली जिउँदो रहन्छ । के त्यसैको लागि यो प्रणालीलाई असफल हुँदाहुँदै पनि अपनाइएको हो ? के त्यही उद्देश्य पूरा गर्न माओवादीहरूले पनि संसदीय प्रणालीको खोइरो खने पनि अन्ततोगत्वा स्वीकार गरेको हो ? वामपन्थी दलहरू बलिया हुँदाहुँदै पनि उनीहरूले घृणा गरेको संसदीय प्रणालीलाई अंगीकार गरेको देखिएकाले उनीहरूको नियत र शक्तिमा शंका गर्ने ठाउँ रहेको हो । यस दोषारोपणबाट तब मात्र मुक्ति पाउन सक्छन् जब उनीहरूले यो प्रणालीलाई तिलाञ्जली देलान् । भन्नलाई त एउटा वामपन्थी दल (माओवादी) ले राष्ट्रपतीय प्रणाली राख्ने कुरा गरेका थिए । त्यसैगरी अर्को वामपन्थी दल (एमाले) ले निर्वाचित प्रधानमन्त्री प्रणाली अपनाउने जिरह गरेको थियो । तर दुवै उत्तिकै बलियो दल भए पनि यसलाई नयाँ संविधानमा समावेश गर्न सकेनन् । के तिनीहरू पनि सत्ताकै लागि मात्र राजनीतिमा आएका हुन् ? उनीहरूको उद्देश्य पनि परिवर्तनका ठूला नारा दिए पनि सत्ताकै खेलमा रुमलिन थालेका छन् । एमालेका नेता केपी शर्मा ओली र माओवादी प्रचण्डको नयाँ साँठगाँठ हुन लागेको र नेपाली कांग्रेसलाई सत्ताको खेलबाट पन्छाउन लागेको सार्वजनिक भएको छ । जुन किसिमको संसदीय प्रणाली अपनाइएको छ, त्यसअन्तर्गत यस्तो खेल खेलिनु स्वाभाविक मानिन्छ । त्यसैले यसलाई अन्यथा लिने कुरा आउँदैन । तर यसको असर नेपालको राजनीतिमा मात्र नपरेर नेपालको अस्तित्व र स्वतन्त्रतामै पर्ने देखिन्छ । त्यसैले देशको असुरक्षा र विकास शून्यताको लागि संसदीय प्रणाली नै जिम्मेवार छ । यो व्यवस्था रहँदासम्म नेपाल र नेपालीको कल्याण चिताउनु पर्दैन । त्यसैले नेपालीको समस्या संसदीय प्रणाली हो, जसलाई नफाल्दासम्म उनीहरू अगाडि बढ्न सक्दैनन् । नयाँ संविधानको कार्यान्वयनमा कचिंगल निस्किरहने कारण पनि यही हो । यसलाई राजनीतिक सहमतिको जगमा उभ्याइएकाले यसको तहसनहसको गति अरू तीव्र हुनेछ ।"
नागरिकताकै कारण सुरक्षा चुनौती,"राणाशासनविरुद्ध न्याय र सार्वभौमिकता रक्षा गर्न प्रजातान्त्रिक आन्दोलन इतिहासको आवश्यकता थियो । त्यही आवश्यकता परिपूर्ति गर्न टंकप्रसाद आचार्यको नेतृत्वमा प्रजा परिषद् गठन भएको हो । आन्दोलनको दौरान संघर्ष र बलिदानीको कृतिमानी कायम गर्न कुनै कसर बाँकी नरहेको गंगालाल श्रेष्ठ धर्मभक्त माथेमा, शुक्रराज शास्त्री, दशरथ चन्दजस्ता होनहार युवा नेतृत्वले गरेको कुर्बानी प्रस्ट छ । प्रजातान्त्रिक आन्दोलनमा राजा त्रिभुवनसमेतको खुला समर्थन रहनुले राष्ट्रियता र प्रजातन्त्रको लागि सकारात्मक अध्याय थियो । तत्कालीन प्रजातान्त्रिक आन्दोलको उद्देश्य राणाशासन अन्त्य गरी दल र राजाबीचको समन्वयात्मक सहकार्यसहित राष्ट्रियता, प्रजातन्त्र र जनजीविकाको रक्षा र विकास गरी मुलुकलाई स्वाभिमानसहित समृद्धिको यात्रामा डोर्याउनु रहेको देखिन्छ । प्रजातान्त्रिक आन्दोलनमा प्रजा परिषद्ले छेडेको ऐतिहासिक आन्दोलनको बलिदानीको जगमा कांग्रेस र कम्युनिस्टको जन्म हुन पुग्यो । यसरी दलहरू र राजाबीचको सहकार्यको प्रजातान्त्रिक आन्दोलनलाई तुहाउन साम्राज्यवादी हत्कण्डाका अनेकौं जाल बिछ्याइयो । साम्राज्यवादले बीपी नेतृत्वको कांग्रेसको आवरणलाई राणा, कांग्रेस र राजाबीचको त्रिपक्षीय दिल्ली सम्झौताको षड्यन्त्रको ड्राफ्टमा कैद गरियो । त्रिपक्षीय दिल्ली सम्झौताको आवरणमा सत्ताको चाबी दिल्लीमा राखी नेपालको प्रजातन्त्र पश्चिमा साम्राज्यवादको स्वार्थअनुकुल बन्धक बनाइयो । एकल राणाशासनको अन्त्यको घोषणा त भयो, तर गठित मन्त्रिपरिषद् इन्डोपश्चिमाकै योजनामा दिल्लीलाई केन्द्र मानी गठन हुन पुगेबाट मुलुक थप संकटग्रस्त अवस्थाबाट गुज्रिन विवश भयो । कतिसम्म भने राजा त्रिभुवनको निजी सचिवको रूपमा भारत उत्तर प्रदेशका गृहसचिव गोविन्दनारायण सिंहलाई राख्न दिल्लीले बाध्य पार्यो । २००७ सालपछिको हरेक मन्त्रिमण्डल राणा, कांग्रेस र दरबारको भाग शान्तिमा गठन भए । हरेक मन्त्रिपरिषद् बैठकमा भारत सरकारको प्रतिनिधि अनिवार्य बस्नुपर्ने प्रावधान कायम भयो । यस घटनाबाट नेपाल सरकारको राजनीति दिल्ली तथा पश्चिमा साम्राज्यवादको स्वार्थभन्दा बाहिरबाट चल्न सक्ने अवस्था रहेन । भारतको स्वतन्त्रतासँगै भएको त्रिपक्षीय दिल्ली सम्झौता तत्कालीन भारतीय गृहमन्त्री बल्लभभाइ पटेलको नेपाललाई भारतमा गाभ्ने पटेल डक्ट्रिन असफल भएपछि नेपाललाई नागरिकता अतिक्रमणमार्फत भारतीय नियन्त्रणमा राखी फिजीकरण, भुटानीकरण र अन्त्यमा सिक्किमीकरण गर्ने पश्चिमा साम्राज्यवादी स्वार्थसँग जोडिएको नवऔपनिवेशिक रणनीतिकै परिदृश्य हो । नागरिकताः नेपालमा नागरिकतासम्बन्धी कानुन २००९ सालमा लागू गरिएको हो । उक्त कानुन पनि भारतीय प्रभावबाट अछूतो रहन सकेन । नागरिकता भनेको संविधान र ऐनकानुनअनुसार आफ्नो देशको हित र स्वार्थलाई केन्द्रमा राखी त्यस राष्ट्रमा बस्ने व्यक्तिलाई वंशजका नाताले वा निश्चित अवधिदेखि बसोवास गरेका नाताले दिने नागरिक अधिकार हो । नागरिकता भनेको कुनै राष्ट्रले आफ्नो संविधानअनुसार त्यस देशमा बस्ने व्यक्तिलाई देशप्रति कर्तव्यपरायण भएमा उमेरको निश्चित तहमा पुगेपछि दिने नागरिक अधिकार हो । नागरिक जन्मसिद्ध र अंगीकृत गरी दुई प्रकारका हुन्छन् । अंगीकृत नागरिक भनेका अँगालिएको, स्विकारिएको वा जन्मसिद्ध नभई निर्धारित कानुनी प्रक्रिया विवाह आदिअन्तर्गत स्वीकार गरिएको व्यक्ति अंगीकृत नागरिक हुन् । तिनै अंगीकृतले संविधान, कानुनअनुसार त्यस देशमा प्राप्त गरेको नागरिक अधिकार अंगीकृत नागरिकता हो । बाबु वा आमामध्ये एक विदेशी नागरिक भएमा तिनका सन्तानले पाउने नागरिकता अंगीकृत हो । आमा, बाबु दुवै नेपाली नागरिकबाट जन्मेको व्यक्तिलाई वंशजको नागरिक भनिन्छ । बाबुआमा दुवै नेपाली नागरिकबाट जन्मेको वंशजको नागरिकको हैसियतमा प्राप्त गर्ने नागरिक अधिकारलाई वंशजको नागरिकता भनिन्छ । २०१९ सालको संविधानदेखि अंगीकृत नागरिकताको सवालमा नेपालीसँग विवाह गरेर आउने विदेशी महिला वा बुहारीले माइती देशको नागरिकता परित्याग गर्ने प्रक्रिया चलाएपछि वा त्यागेको सूचनापछि तत्कालै अंगीकृत नागरिकता पाउने व्यवस्थाले निरन्तरता पाउँदै आएको छ । नेपालको राजनीति विगत लामो समयदेखि अन्योलता र अस्थिरताको बीचबाट गुज्रँदै आएको छ । अझ वर्तमानको राजनीतिक परिदृश्य, अभूतपूर्व ढंगले अनिश्चयतातर्फ उन्मुख हुँदै गएको छ । नागरिकता, भाषा, राजनीति, संस्कृति, राष्ट्रिय उद्योगधन्दा कृषि, आर्थिक, सामाजिक, शैक्षिक इतिहास आदि विचलन र विर्सजनको दिशाउन्मुख छन् । समग्र पक्षमा निराशा र कुण्ठाको बादल मडारिएको छ । नागरिकताजस्तो अति संवेदनशील विषयमा भारतीय अतिक्रमण बढ्दै गएको छ । देशको सार्वभौमसत्ताको रक्षा र विकासको एजेन्डासँग अभिन्न ढंगले जोडिएको नागरिकताजस्तो संवेदनशील विषयमा नेपालका मूल नेपालीलाई अल्पमतमा पारी फिजीकरण, भुटानीकरण र अन्त्यमा सिक्किमीकरण गर्ने दुराशयपूर्ण सोचका साथ जनसंख्याको अतिक्रमण गरी नागरिकता हत्याउने राजनीतिमा साम्राज्यवादको आडभरोसा र स्वार्थमा भारतीय शासक वर्ग क्रियाशील हुँदै आइरहेको छ । सन् १९८२ मा भारतीय विदेश मन्त्रालयले सन् १९८० सम्म ३८ लाख भारतीय नेपालमा बसाइँसराइ गरी बसोबास गरेको र २३ लाख ८७ हजार नौ सय ७३ ले नेपाली नागरिकता लिइसकेको विवरण सार्वजनिक गरेको थियो । त्यस्तै सिनासको रिपोर्टअनुसार सन् १९९१ देखि सन् २००० सम्म भारतबाट २० लाख भारतीयलाई योजनाबद्ध रूपमा नेपालमा बसाइँसराइको विवरण सार्वजनिक गरेबाट पनि स्थिति भयानक रहेको पुष्टि हुन्छ । २०३७ सालको जनमत संग्रहको समय लाखौं भारतीयले नेपालको मतदाता नामावलीमा नाम लेखाउन सफल भएका थिए । महेन्द्रकालीन सचेत सन्तुलनयताका सबै सरकार भारतसामु लम्पसार पर्दै भारतीय शासककै स्वार्थमा तल्लीन हुँदै आएका छन् । राजा वीरेन्द्र पनि नागरिकताको सवालमा कठोर देखिए । खास गरेर २०४७ को कृष्णप्रसाद भट्टराई नेतृत्व अन्तरिम सरकारबाहेकको कांग्रेस नेतृत्वको सरकार नागरिकताको सवालमा भारतीय शासक वर्गसामु लम्पसार परेको घटनाक्रमबाटै पुष्टि हुँदै आएको छ । यस मामिलामा एमाले पार्टी पनि अछुतो रहन सकेन । २०५४ मा गृहमन्त्री वामदेव गौतमले स्थानीय निर्वाचन निर्देशिका जारी गरी नागरिकता नभएका तराईमा बसोवास गर्ने भारतीयलाई समेत स्थानीय निकाय निर्वाचनमा मतदान गर्न र उम्मेदवार बन्न पाउने व्यवस्था गरेका थिए । सर्वोच्चले उक्त राष्ट्रघाती निर्णयलाई खारेज गरिदिएको इतिहास साक्षी छ । त्यस्तै २०५७ सालमा प्रधानमन्त्री गिरिजाप्रसाद कोइरालाले समेत गैरनागरिक भारतीयलाई नागरिकता दिने गरी राष्ट्रघाती विधेयक बनाएका थिए, जसलाई सर्वोच्चले पछि खारेज गरिदिएको थियो । २०५८ को असोजमा भारतीय विदेशमन्त्री जसवन्त सिंह नेपाल भ्रमण गरी स्वदेश फर्केपछि उनले भारतीय लोकसभामा मन्तव्य दिँदै भनेका थिए, नेपालकोे तराईमा रहेको कुल जनसंख्यामध्ये ४८ प्रतिशत भारतीय छन्, तीमध्ये ४० लाखले नागरिकता नपाएका र उनीहरूलाई नागरिकता दिलाएर नेपालमै रणनीतिक रूपमै बसोवास गराउन भारतीय सरकारको योजनामा विदेश मन्त्रालयमा छुट्टै नयाँ शाखा खोली काम भइरहेको छ भनी जानकारी गराएका थिए । ०६२६३ को आन्दोलनपछि तत्कालीन राजनीतिक दलहहरूले तथाकथित राजनीतिक सहमतिको नाममा नयाँ कानुन जारी गरी गिरिजाप्रसादको प्रत्यक्ष अगुवाइमा २०४६ सम्ममा तराईमा जन्मिएकालाई नागरिकता दिने भन्ने राष्ट्रघाती निर्णय गराई ४० लाख भारतीयलाई नेपाली नागरिकता बाँडियो । यस घटनासँग माओवादी प्रचण्ड नेतृत्वको सरकार पनि चुकेको छ । जन्मको आधारमा नागरिकता दिन भनेर तीनजनाको सिफारिस समिति बनाउने भन्ने नौटंकी रचेर जन्मको प्रमाणबिना भारतीय एवं पश्चिमा योजनामै राष्ट्रप्रति गद्दारी गर्दै नागरिकता वितरण गरिएको आपत्तिजनक घटनाको इतिहासले अवश्य मूल्यांकन गर्नेछ । यसरी विगतमा नागरिकतासम्बन्धी नीतिमा सरकारले कडाइ गर्नुको साटो लम्पसारवादी चरित्र देखाउन पुगेबाट नेपालको तराईमा राष्ट्र विघटनको रिहर्सल मञ्चन हुँदै आएको छ । नेपालको संविधान २०७२ को धारा १०, ११, १२, १३, १४ मा नागरिकतासम्बन्धी व्यवस्था गरिएको छ । धारा १० को (१) मा कुनै पनि नेपाली नागरिकलाई नागरिकता प्राप्त गर्ने हकबाट वञ्चित गरिने छैन भन्ने प्रावधान राखिएको छ । धारा ११ मा नेपालको नागरिक ठहर्ने व्यवस्थाअन्तर्गत उपधारा १, २ (क), ३, ४, ५, ६, ७, ८, ९, १० मा वंशज र अंगीकृत सम्बन्धमा विरोधाभाषी व्यवस्था छ । धारा १२ मा वंशीय आधारमा तथा लैंगिक पहिचानसहितको नागरिकता सम्बन्धमा यो संविधानबमोजिम वंशजको आधारमा नेपालको नागरिकता प्राप्त गर्ने व्यक्तिले निजको आमा वा बाबुको नामबाट लैंगिक पहिचानसहितको नेपालको नागरिकताको प्रमाणपत्र पाउन सक्नेछ भन्ने जुन प्रावधान राखिएको छ, यो देशकाल परिस्थिति र सामाजिक संरचनाविपरीत छ । यस्तो प्रावधानले परिवारमा कलहको बीजारोपण गरी समग्र समाजलाई नै विघटनको सँघारमा पुर्याउँछ । त्यसकारण बाबुकै नामबाट वितरण गर्नु विश्वव्यापी मान्यताअनुकुल वैज्ञानिक र युक्तिसंगत हुनेछ । अंगीकृतलाई संविधानबमोजिमका कानुनी मापदण्ड पूरा गरेमा अंगीकृत नागरिकता दिनुपर्छ । अंगीकृत नागरिकले देशको संवैधानिक अंगमा प्रमुख हुन नपाउने संवैधानिक, विश्वव्यापी मान्यताविरुद्ध तराईका अंगीकृतवाला फिजीकरणको मोडेलको अभ्यासलाई संस्थागत गर्ने दिवास्वप्नमा कथित दशगजा अवरोध नाकाबन्दीसम्म उत्रिए । विश्वका कुनै पनि देशले अंगीकृत नागरिकलाई देशका संवैधानिक सर्वोच्च अंगमा प्रमुख हुन नदिने संवैधानिक व्यवस्था गरेका छन् । छिमेकी भारतको संविधानले समेत त्यहाँका अंगीकृत नागरिकलाई संवैधानिक अंगको प्रमुख पदमा निर्वाचित हुन नपाउने प्रावधान राखेको छ । यसैको कारण सोनिया गान्धी प्रधानमन्त्री बन्नबाट रोकिएको परिघटना ताजै छ। नेपालको सार्वभौमिकता र अखण्डता कमजोर पार्न मधेसवादी र राष्ट्रिय मूलधारका दलका नेतृत्वको समूह नै भारतीय एवं पश्चिमा योजनामा क्रियाशील हुनुबाट मुलुक थप जटिलतातर्फ उन्मुख छ भन्ने बुझ्न सकिन्छ । सोनिया गान्धीलाई जनमत हुँदाहुँदै पनि प्रधानमन्त्री बनाउन हुँदैन भनी वर्तमान भारतीय जनता पार्टीको नेतृत्व सशक्त रूपमा लागेको जगजाहेर छ । तर नेपालमा अंगीकृतलाई राज्यका संवैधानिक अंगका उपल्ला ३४ पद, राष्ट्रपति, उपराष्ट्रपति, मुख्यमन्त्री, प्रधान न्यायाधीश, सभामुख आदि पदमा नेतृत्व गर्न पाउनुपर्ने अनुचित माग राखी आन्दोलन गर्न उक्साउने भारतीय एवं पश्चिमा शासक र स्वयं तराईवासी अंगीकृत नागरिक सडकमा उत्रनु लज्जास्पद र खेदजनक छ । विश्वका ठूला र धेरै जनसंख्या भएका भारत र चीनको बीचमा अवस्थित नेपालजस्तो देशले नागरिकतासम्बन्धी नीतिमा विशेष कडाइ गर्नुपर्छ । तराईमा भारतीयहरूले ठूलो संख्यामा नागरिकता हत्याएपछि पछिल्लो सिकार त्यहाँका भूमिपुत्र बन्न पुगेका छन् । यसले राष्ट्रिय सुरक्षा, स्वातन्त्रता, अखण्डता र सार्वभौमिकतामाथि ठूलो आँच पुर्याएको छ । यस्ता विकृतिजन्य व्यवस्था वर्तमान संविधानमा रहेको र अझ विकृतीकरण गराउने दुस्साहस देशीविदेशी प्रतिगामी शक्तिहरूबाट गृहकार्य भइरहेको छ । यस्ता महत्ववपूर्ण विषयमा देशका मूलधारका राजनीतिक दलका नेतृत्वमा जिम्मेवारीपनको गम्भीर अभाव खट्किएको छ । मूलधारका दल तथा नेतृत्व एवं सरकारले छिमेक मैत्री बाह्य सन्तुलनमुखी विदेशी नीति अनुशरण गरी राष्ट्रिय स्वार्थमा केन्द्रित भई नागरिकताजस्तो संवेदनशील विषयमा कडाइ गर्नुको साटो भारतसामु आत्मसम्र्पण गर्नुलाई राष्ट्र विघटन गराउने रणनीतिकै रूपमा बुझ्नुपर्छ । नागरिकतालगायतका दीर्घकालीन प्रकृतिका राष्ट्रिय एजेन्डामा मुलुक अक्षुण्ण राख्न संविधान संशोधनलगायतका मुद्दामा नजरअन्दाज गर्दै विदेशी स्वार्थअनुकुल चल्नु देश र जनताको हितमा छैन । तराईमा बसोबास गराइएका भारतीय आप्रवासीलाई जथाभावी ढंगले बाँडिएका नागरिकता यथाशक्य खारेज गर्न सरकारले विलम्ब गर्नु हुँदैन । युगौंदेखि तराईमा बसोबास गरेका आदिवासी, भूमिपुत्र थारू, राजवंशी, यादवलगायतका समुदाय जो प्राविधिक कारणले वञ्चित भएको भए, तिनीहरूलाई यथासक्य सम्बोधन गर्नुपर्छ । तराईका रैथानेलाई मात्र होइन, सिंगो मुलुकलाई नै अल्पमतमा पार्ने गरी लाखौं आप्रवासीहरूले हत्याएका नागरिकताबाट राष्ट्रिय सुरक्षामा चुनौती थोपरिएको छ । जन्मको आधारमा नागरिकता बाँड्दा भारतीयको अलावा केही तिब्बतीयन, बंगलादेशी, भुटानीले पनि नेपाली नागरिकता लिएका छन् । भारतले हेक्का राखोस्, नेपालको खुकुलो नागरिकता नीति उसको मात्र स्वार्थमा सीमित रहने छैन । यसमा आर्थिक हैसियतको पनि ठूलो प्रभाव रहन्छ । भारतलाई सन्तुलन गर्न चीनले पनि उत्तरतर्फबाट यसरी नै खेल्ने रणनीति अख्तियार गरे हिमाली र पहाडी क्षेत्रमा रैथानेलाई अंगीकृतले अल्पमततर्फ धकेल्न सक्छन् र यस दूरगामी प्रभावबाट भारतले पनि महँगो मूल्य चुकाउनुपर्नेछ । तसर्थ नेपालको मौलिकता बचाउन नागरिकता नीतिको कठोरता हाम्रो मात्र नभएर दुवै छिमेकीको गम्भीर चासोसँग जोडएको विषय हो । नेपालको सार्वभौमिकता र अखण्डता कमजोर पार्न मधेसवादी र राष्ट्रिय मूलधारका दलका नेतृत्वको समूह नै भारतीय एवं पश्चिमा योजनामा क्रियाशील हुनुबाट मुलुक थप जटिलतातर्फ उन्मुख छ भन्ने बुझ्न सकिन्छ । त्यसैले राष्ट्रिय स्वार्थमा गम्भीर आँच पुग्ने गरी आप्रवासीहरूलाई वितरण गरिएका सम्पूर्ण नागरिकता खारेज गरी दिगो, शान्ति, स्थिरता र समृद्धि कायम गर्न दीघकालीन प्रकृतिका राष्ट्रिय एजेन्डा आत्मसात गरी शक्ति सन्तुलनसहितको राष्ट्रिय सहमति कायम गर्नु अहिलेको आवश्यकता हो । यही नै त्रिपक्षीय (नेपाल, चीन, भारत) साझेदारीको मर्म एवं यथार्थसमेत हो । न्यौपाने नेकपा माओवादी केन्द्रका केन्द्रीय सदस्य हुन् ।"
असन्तुष्टि असामान्यतिर,"विश्वका अनेकौं मुलुक युद्धपछिको शान्ति मार्गबाट पुनः द्वन्द्वमा फर्केको हजारौं दृष्टान्त भेटिन्छन्, तर नेपालजस्तो मुलुक त्यो दुर्भाग्यबाट सुरक्षित रह्यो, तर यसको सम्भावना भने टरेको छैन । विगत दस वर्षको मूल्यांकन गर्दा परिवर्तन सैद्धान्तिक मात्र देखिन्छ, व्यावहारिकमा शून्यप्रायः छ । यो अवधि लिखित रूपमा उपलब्धिपूर्ण छ, तर आम जनताले अनुभूत गर्न सकेका छैनन् । एक दसकले अढाई सय वर्षको राजतन्त्र अन्त्य गरेको छ । एक्काईसौं शताब्दीमा संविधानसभालाई सफल तुल्याई संविधान ल्याएको छ । एकात्मक राज्यबाट संघात्मक व्यवस्थामा मात्र प्रवेश गरेको छैन, सामावेशी प्रजातन्त्रको सुरुआत गरेको छ । घरघरमा चेतना बढाएको छ । युद्धलाई शान्तिमा रूपान्तरण गरेको छ र हजारौं नेता उत्पादन गरेको छ । सामावेशी प्रजातन्त्र आउनु, गणतन्त्र आउनु, संघीयता आउनु दीर्घकालीन उपलब्धि मात्र होइनन्, विभेद अन्त्यको सूत्र पनि हो तर यो सूत्रको अहिलेसम्म व्यवस्थित प्रयोग हुन सकिरहेको छैन । यसको व्यवस्थित प्रयोग पाका नेताहरूबाट असम्भवप्रायः छ । यसलाई युवा नेताले आफ्नो कार्यभार बनाउनुपर्ने हो, तर दुर्भाग्य भनौं युवा नेताहरू आफ्नो नयाँ सोच, शैली र भिजनका साथ अगाडि बढ्नुपर्नेमा बुढ्यौलीहरूकै पछ्यौरी समातेका छन् । राजनीति त्यस्तो पक्षको पकडभित्र जाँदैछ, जो शैक्षिक दक्षतामा पछाडि छन् । देश र जनताको भविष्य राजनीतिसँग जोडिएको छ । मुलुकको प्रमुख समस्या भनेकै राष्ट्रिय भिजन भएको र सम्प्रदायिक सोचरहितको नेताको अभाव हो । नेता सबैको हो र कसैको होइन, तर यहाँ राष्ट्रिय नेताहरू एउटा वर्ग, एउटा समुदाय र एउटा क्षेत्रका मात्र छन् । परिवर्तनले समग्र मुलुक र जनताको भलो गर्ने दूरदर्शी नेता चाहेको थियो तर त्यस्तो नेता अझै जन्मिएको छैन । दूरदर्शी नेताले मुलुकको हरेक समस्या र अवसरको पहिचान गरी समस्याको उचित समाधान गर्छ भने अवसरको सदुपयोग पनि गर्न सक्छ । संविधान निर्माणजस्ता कार्य आग्रहपूर्वाग्रह राखेर गरिएको पुष्टि हुन्छ । जुन ठूलो दुर्भाग्य हो । यस्तो मानसिकताले बनेको संविधानमाथि खासगरी मधेसबाट बढी असन्तुष्टि बढ्नु अस्वाभाविक होइन । वीरगन्ज जुन क्षेत्रले अर्थतन्त्रको मेरुदण्ड नै थामेको छ, त्यो क्षेत्रसँग परिवर्तनपछि पनि पहिलेको जस्तै विभेदपूर्ण हुनु उपलब्धिशून्य रहेको अवस्था हो । समावेशी प्रजातन्त्र भनिन्छ तर सानोभन्दा सानो पदमा कार्यकर्ता र पैसावाल मात्र जान्छन् । न्यायमूर्तिको चयनसमेत दलीय भागबन्डामा गरिन्छ । गणतान्त्रिक मुलुकमा देखा परेका असन्तुष्टिलाई सामान्य ठान्नु हुँदैन । वार्ता र संवादद्वारा ती असन्तुष्टिहरूलाई सम्बोधन गर्नेतिर राज्य गम्भीर बन्नैपर्छ । अख्तियार, न्यायालय, संवैधानिक निकाय, लोकसेवा आयोग, विश्वविद्यालयलगायत कुनै पनि स्थानमा दलको कार्यकर्ताबाहेक अरूलाई राखिँदैन । आफ्नो क्षमताका आधारमा कसैले अवसर पाएको छ भने त्यो कार्यकर्ताबाट विस्थापित हुन्छ । मुलुक आक्रान्त भएको बेलामा कालोबजारी तथा हातहतियार खरखजानालगायतका अपराधमा सजाय घटाउने कार्य गरेर आम जनतालाई आहत पार्ने गरिएको छ । एक्काईसौं शताब्दीमा भ्रष्टाचार, नातावाद, कृपावाद गणतन्त्रमा अझ बढ्नुले आम जनताको पीडामा मलम नलागेको प्रस्टै हुन्छ । अहिले पनि साम्प्रदायिक विभेद शासक वर्गबाट भइरहनुले वैधानिक परिवर्तनबाट मात्र वास्तविक बदलाव हुँदैन, मानसिक रूपले परिवर्तन हुनुपर्छ । यस्ता काम युवा वर्गबाट मात्र सम्भव भए पनि उनीहरू पनि यथास्थितिमै रुमलिएका छन् । यस्ता विकृतिहरू उपलब्धिका जोखिम हुन् । समावेशी र सिमांकन विवादले ६ महिना मुलुकलाई बन्दी बनायो । अहिले त नामांकन, राजधानी, साधनस्रोतको बाँडफाँट, कर्मचारी नियुक्ति, भौतिक संरचनाको निर्माण, निर्वाचन क्षेत्रको निर्धारण, संघीय कानुन एवम् आयोगको निर्माण तीन तहको कर्मचारी संरचनालगायतको बाँडफाँटलगायतका विवादित काम गर्न बाँकी छन् । राष्ट्रिय दलहरू कुनै क्षेत्र र समुदायको विरुद्धमा खुलेर लाग्नु उपलब्धि गुमाउने खेल हो । वास्तवमा परिवर्तन गर्ने शक्तिहरूले आफ्नो आन्तरिक सोच र भावना परिवर्तन गर्न नसक्दा नागरिकबीच विभाजन हुँदैछ । सम्प्रदायिक कुरा सानातिना विषयमा पनि उठ्ने गरेको छ । मुलुक विखण्डनसम्मको आवाजसम्म उठ्न थालेको छ, जुन उपलब्धि जोगाउनको लागि ठूलो चुनौती हो । कुनै समुदायसित चरम विभेद गरेपछि परिणाम सुखद कहिल्यै पनि हुन्न । यसर्थ समयमा सचेत हुनैपर्छ । सानोभन्दा सानो शक्तिलाई पनि बेवास्ता गर्नु जोखिम हुन्छ । आगोको झिल्कोले पनि सिंगो गाउँ डढाउन सक्छ । गणतान्त्रिक मुलुकमा देखा परेका असन्तुष्टिलाई सामान्य ठान्नु हुँदैन । वार्ता र संवादद्वारा ती असन्तुष्टिहरूलाई सम्बोधन गर्नेतिर राज्य गम्भीर बन्नैपर्छ । नयाँ संविधानको कार्यान्वयन र उपलब्धि संरक्षण गर्ने हेतुले दलहरूबीच सहमति नभई हुँदैन । सबै उपलब्धि संरक्षण गर्न हामीसँग आगामी माघ ७ सम्मको समयसीमा छ । यसर्थ चुनाव घोषणा भए पनि सोको पूर्णताको लागि संशोधन प्रस्तावलाई सहज रूपले गर्न सक्नुपर्छ । यसर्थ दलहरूबीच सहमति नभई हुँदैन । प्रभावशाली नेताहरू भन्छन् अब सहमतिको प्रवचन ननसेन्स मात्र हो । प्रतिस्पर्धाको राजनीतिमा उनीहरूको जोड संक्रमणकालमै छ, जुन अल्पमतमा रहेको शक्तिलाई पेलेर जाने नियत हो । लोकतन्त्रमा राजनीतिक प्रतिस्पर्धा एवम् बहुमतको वैधानिकता आवश्यक भए पनि अल्पमतको कदर पनि अपरिहार्य सर्त हो । अहिल्यै बहुमतको दम्भ देखाउनु मुलुकलाई पुनः अस्थिरतामा धकेल्नु हो, जसले उपलब्धि उपयोगमा अवरोध सिर्जना गर्छ । यसर्थ संशोधनजस्तो गतिशील विषयलाई अल्झाई मुलुकको अग्रगामी समृद्धिको पाइला नरोकौं । समयमा संशोधन गरी सबैले संविधानप्रतिको अपनत्व महसुस गराऔं । आगामी माघभित्र सबै चुनाव गराई लोकतान्त्रिक गणतन्त्र र संघीयता संस्थागत गराऔं ।"
तिलोत्तमा गोल्डकपको उपाधि संकटालाई,"बुटवलः १९औं तिलोत्तमा गोल्डकपको उपाधि सीएजी संकटा क्लबले जितेको छ । शनिबार भएको फाइनल खेलमा विभागीय टोली त्रिभुवन आर्मी क्लबलाई २१ गोलअन्तरले पराजित गर्दै संकटाले उपाधि जितेको हो । यो वर्ष पाँचौंपटक आमुन्नेसामुन्ने भएको आर्मीलाई स्तब्ध तुल्याउँदै संकटाले उपाधि जितेको हो । संकटालाई उपाधि दिलाउन मिडफिल्डर नीराजन खड्का नायक साबित भए । टोलीको दुवै गोल उनै नीराजनले गरेका हुन् । खेलमा अग्रता भने आर्मीले लिएको थियो । खेल सुरु भएको आधा घन्टा हुँदा राजीव गुरुङले विवेक बस्नेतको पासलाई सदुपयोग गर्दै आर्मीलाई १० ले अघि बढाएका थिए । तर, संकटा एक गोलले पछि परेको अवस्थाबाट खेलमा फर्कियो । गोल बेहोरेको १० मिनेटपछि नीराजनले संकटालाई ११ को बराबरीमा फर्काएका थिए । उनले सुशील केसीको पास सदुपयोग गर्दै टोलीका लागि बराबरी गोल गरेका थिए । त्यसपछि खेल सकिनु पाँच मिनेटअघि विदेशी खेलाडी मार्टिनको सहयोगमा गोल गर्दै नीराजनले टोलीको जित २१ ले पक्का बनाएका थिए । उपाधिसहित संकटाले पाँच लाख ५५ हजार पाँच सय ५५ रुपैयाँ प्राप्त गर्यो । यस्तै उपविजेता आर्मीले तीन लाख ५५ हजार पाँच सय ५५ रुपैयाँ प्राप्त गर्यो । विजेता खेलाडीलाई युवा तथा खेलकुद मन्त्री दलजित श्रीपाइलीले पुरस्कार वितरण गरेका थिए । आर्मीले प्राप्त केही राम्रा अवसर सदुपयोग गर्न नसक्दा लगातार दोस्रो वर्ष उपविजेतामै चित्त बुझाउन बाध्य बन्यो । आर्मी गत वर्ष पनि उपविजेतामै सीमित भएको थियो । खेलमा संकटाले पनि केही राम्रा अवसर चुकायो । खेलको १५औं मिनेटमा संकटाका मार्टिनको प्रहार पोस्ट माथिबाट आकासिएको थियो । प्रतियोगितामा रूपन्देहीका दिलीप क्षेत्री उत्कृष्ट चुनिए । त्यसबापत उनले एक थान स्कुटर हात पारे । प्रतियोगितामा संकटाका विनय श्रेष्ठ उत्कृष्ट गोलरक्षक ठहरिए । उत्कृष्ट प्रशिक्षक संकटाका सल्यान खड्की घोषित भए । आर्मीका हिरण्य मगर उत्कृष्ट डिफेन्डर घोषित भए भने दीप लामा सर्वाधिक गोलकर्ता बने ।"
केन्याविरुद्धको खेलका लागि नेपाली क्रिकेट टोलीको घोषणा,"काठमाडौंः आइसीसी विश्व क्रिकेट लिग च्याम्पियनसिप अन्तर्गत केन्याविरुद्धको खेलका लागि नेपाली टोलीको घोषणा भएको छ। आइसीसी प्रतिनिधिसहितको तीन सदस्यीय छनोट समितिले अाइतबार पारस खड्काको कप्तानीमा १४ सदस्यीय नेपाली टोलीको घोषणा गरेको हो। टोलीको उपकप्तानमा भने ज्ञानेन्द्र मल्ल छन्। यसैगरी टोलीमा शरद भेष्वाकर, शक्तिप्रसाद गौचन, बसन्त रेग्मी, सोमपाल कामी, सागर पुन, विनोद भण्डारी, करण केसी, सन्दिप लामिछाने, महबुब आलम, आरिफ शेख, सुनिल धमला र दिपेन्द्रसिंह ऐरी रहेका छन्। सुनिल धमला र दिपेन्द्रसिंह ऐरीले भने पहिलो पटक राष्ट्रिय टोलीमा स्थान बनाएका हुन्। राजेश पुलामी मगर, अभिनास कर्ण, भुवन कार्की र दिलिप नाथलाई वैकल्पिक खेलाडीमा राखिएको छ। अभ्यास खेलका लागि भारत भ्रमणमा जाँदा टोलीमा परेका आसिफ शेख भने टोलीमा पर्न असफल भएका छन्। आइसीसी प्रतिनिधि भेन्काटापथी राजु, नेपाली क्रिकेट टोलीका प्रमुख प्रशिक्षक जगत टमाटा र कप्तान पारस खड्का रहेको तीन सदस्यीय छनोट समितिले चार वैकल्पिकसहित १९ खेलाडी छनोट गरेको हो। नेपालले केन्याविरुद्धको खेल त्रिवि क्रिकेट मैदान कीर्तिपुरमा फागुन २८ र ३० मा हुनेछ।"
