शीर्षक,विवरण
अख्तियारको अख्तियारीमै प्रश्न,"यतिबेला सान्दर्भिकता सकिएको छ, लोकमानसिंह कार्कीको । तर न्यायिक निर्णयमा सधैंका लागि नजिरका रूपमा रहिरहनेछ, संसदीय सर्वोच्चता खण्डित गरी लोकमानको मुद्दामा सर्वोच्च अदालतले गरेको फैसला । हो, लोकमानसिंह कार्की निकै चर्चाका पात्र बने, व्यवस्थापिकासंसद्मा महाभियोग प्रस्ताव दर्ता भएदेखि अदालतको फैसला नआउन्जेल । पछिल्लोपटक पुनरावलोकन मुद्दामा तारिख बुझ्न सर्वोच्च पुगेका कार्कीलाई अदालतभित्रै कालोमोसो दलियो । एउटा निलम्बित संवैधानिक अंगको प्रमुख अदालतमा तारिख बुझन जाँदा मुद्दा फाँटमै कालोमोसो दलिएपछि देशको न्यायिक अवस्था र अदालतको सुरक्षा व्यवस्थाप्रति पनि गभ्भीर प्रश्न उठ्यो । त्यसैले त न्यायालयलाई राजनीतिक अखडासमेत भनियो । न्यायालयका जिम्मेवार पदाधिकारीका पछिल्ला गतिविधिले त झन् त्यसलाई मलजल गर्ने काम गरेको छ । लोकतान्त्रिक शासन व्यवस्थाको लागि यो शुभसंकेत होइन । संसद्मा महाभियोगको प्रस्ताव दर्ता भएपछि निलम्बनमा परेका अख्तियार दुरुपयोग अनुसन्धान आयोगका प्रमुख आयुक्त कार्की तिनैको सिफारिसमा संवैधानिक अंगका प्रमुख बनेका हुन्, जसले आज उनैविरुद्ध महाभियोगको प्रस्ताव दर्ता गरे । संसद्मै टुंग्याउनुपर्ने विषयलाई सर्वोच्चको आदेश कुर्न बाध्य हुनुपर्ने हैसियतमा झार्यो, गणतान्त्रिक व्यवस्थाका हिमायतीहरूलाई । हुन त व्यवस्थाको उपयोगिता नबुझ्नेहरूलाई यो नौलो विषय भएन । हो, लोकमानको छवि सफा थिएन, त्यो कुरा प्रमुख आयुक्तको जिम्मेवारी दिँदा प्रमुख दलहरूलाई थाहा नभएको होइन, तर किन बनाइए त उनी ? हामीले देखिरहेका छौं, लोकमानजतिको चर्चित बन्ने हैसियत उनलाई महाभियोग लगाउन उद्यत् भएकाहरूले समेत बनाउन सकेका रहेनछन् भन्ने प्रमाणित भएको सर्वोच्चले कार्कीलाई पदीय जिम्मेवारीमा रहन अयोग्य भनिदिएपछि । आज लोकमानको डरले सिंगो संसद्को मर्यादामा प्रश्नचिन्ह लागेको छ । अख्तियार प्रमुखको जिम्मेवार बहन गर्ने लोकमानको घोषणाबाट किन डराएको छ, राजनीतिक नेतृत्व ? कारबाहीको दायराभित्र पर्ने डरले लोकमानमाथि प्रहार भएको त होइन ? यो प्रश्नको उत्तर पनि खोज्नैपर्छ । अख्तियारलाई कारबाही गर्न मात्र उपयोग गर्ने र अरू बाध्यता यथावत् रहने हो भने यस्तो दिन पनि आउनेछ कि सबै भ्रष्ट एक भई अख्तियार खारेजीको प्रस्ताव ल्याउन सक्नेछन् । त्यतिबेला कस्तो न्यायको अपेक्षा गर्ने सर्वसाधारण नागरिकले न्यायालय र नेतृत्वबाट ? हिजो सूर्यनाथ उपाध्याय प्रमुख आयुक्तमा नियुक्त भएपछि अख्तियारलाई शक्तिसम्पन्न बनाउन दबाबस्वरूप नागरिक समाजका प्रतिनिधिलाई छलफलमा बोलाएका थिए । छलफलमा पंक्तिकारले भनेको थियो, 'सबैतिर भ्रष्टाचार छ, कारबाहीको लागि सशक्त कानुन चाहिएको हो, यदि सशक्त कानुन बनाइयो भने त्यसलाई लागू गर्ने हैसियत अख्तियारमा भएका आयुक्त र कर्मचारीले राख्लान् ? राज्यको कुनै न कुनै जिम्मेवार निकायमा रहेर काम गरिसकेका उनीहरू स्वयं भ्रष्टाचारमुक्त छन् त ? ' दुर्भाग्य, बाँच्नको लागि झन्डै सबैले भ्रष्टाचार अँगाल्नुपर्ने बाध्यता छ, त्यसैले त भ्रष्टाचार संस्थागत हुँदै गएको छ, फरक मात्राको मात्रै हो, त्यसैलाई देखाएर हामी उम्किन खोजिरहेका छौं । आयोगले भ्रष्टाचारमुक्त समाजको परिकल्पना गर्छ भने कारबाही होइन, भ्रष्टाचार हुन नसक्ने कारण पहिल्याउन सक्नुपर्छ । प्रजातन्त्र, लोकतन्त्र हुँदै गणतन्त्रमा प्रवेश गरेको नेपाल परिवर्तनको रफ्तारसँग अघि बढ्न सक्दैन भन्ने स्थिति यसले देखाएको छ । हो, परिवर्तन साध्य मात्रै हो, साधन त हाम्रा राजनीतिक दल हुन्, जसका क्रियाकलापका कारण हामी सधैं अस्थिरताको भुमरीमा रुमलिई रहनुपरेको छ । हरेक निर्णयमा दलीयता लाद्न खोज्ने नेतृत्वको रबैयाका कारण नेपाल निकै पछि परेको छ । जनताको नाममा गरिएको राजनीतिले जनताकै हित गर्दैन भने राजनीतिको सार्थकता कसरी प्रमाणित गर्ने ? हामीले त्यस्तो नेतृत्वबाट के अपेक्षा गर्ने ? भ्रष्टाचारका कारण नेपाल एसियाकै दोस्रो दरिद्र देशका रूपमा दर्ज भएको छ । भ्रष्टाचार देशको ठूलो रोग भएको छ । भ्रष्टाचार छानबिनकै प्रसंगले आज सिंगो मुलुक तरंगित भइरहेको छ । हरेक क्षेत्रमा भ्रष्टाचार छ । हो, आजको नेपाली जीवनशैलीअनुसार राष्ट्रसेवा गरेबापत पाइने रकमले कोही पनि बाँच्न सक्ने अवस्था छैन । पहिला यसको निदान खोज्नुपर्छ । आयोगमा आयुक्त भएर आएका व्यक्ति मात्र होइन, त्यहाँ कार्यरत कर्मचारी पनि त्यही प्रणालीका उपज भएकाले भ्रष्टाचार हुनुको कारण र बाध्यता उनीहरूलाई थाहा छ । त्यसैले के कारणले समाज नै भ्रष्ट हुँदै गएको छ र के गर्दा रोकिन्छ भन्ने प्रश्न आफैंलाई सोधेर भ्रष्टाचार निर्मूल पार्न के गर्नुपर्छ भन्ने नीति सरकारसमक्ष पेस गर्न सक्नुपर्छ, कारबाहीको दायरा बढाउने नीतिले मात्र भ्रष्टाचार रोकिन्छ भन्नु मूर्खताबाहेक केही होइन । लोकतन्त्रमा मानिस बदमास हुँदैन भन्ने होइन, ऊ बदमास हुनुको पछाडिका कारण पत्ता लगाउनुपर्छ । बदमासलाई कारबाही गर्दैमा बदमासी घट्दैन । त्यसको अन्त्यका लागि के गर्ने त ? कसैले भ्रष्टाचार गरेको प्रमाणित भए उसलाई जेल हाल्नु मात्रै समस्याको समाधान हो र ? सर्वप्रथम भ्रष्टाचार किन गर्यो त उसले भन्नेबारे अध्ययनअनुसन्धान हुनुपर्यो । त्यसको जरा पत्ता लगाउनुपर्यो । दोषी प्रमाणित गराएर कसैलाई सजाय दिँदैमा भ्रष्टाचार अन्त्य हुन्छ भन्ने सोचाइ गलत र अव्यावहारिक छ । कस्तो छ नेपाली समाज, समाजअनुसार बाँच्न, परिवारको शिक्षादीक्षा र पालनपोषणको लागि दिइएको रकम पर्याप्त छ कि छैन, बजारको अवस्था के छ, सबैथोकको अनुसन्धानपछि मात्र भ्रष्टाचारीको पहिचान गरी कारबाहीको दायरामा प्रवेश गर्नु उपयुक्त हुन्छ । भ्रष्टाचार नेपाली समाजको पर्याय बनेको छ । कसरी देशलाई यसबाट मुक्त गर्ने त ? यसबारे कसैको चासो गएको छैन । आफूले विवेकहीन र जवाफदेहीविहीन काम गरेको प्रमाणित हुने डरले अख्यियार नै घाँडो भएको अर्थ लगाउने हाम्रो नेतृत्वबाट गरिबी निवारणसहित देश विकासको अपेक्षा कसरी गर्न सकिन्छ ? त्यसैले त गरिबी मात्र होइन, नैतिकताविहीनहरूको बाहुल्य रहेको समाज भएको देशका रूपमा चिनिन थालिएको छ नेपाललाई । जसले आफ्नो व्यावहारिक जीवनमै लोकतन्त्रका आधारभूत मान्यता पालना गर्न सक्दैन भने उसले देशमा लोकतन्त्र सदृढ बनाई भ्रष्टाचारमुक्त समाज निर्माण गर्छ भनेर हामी कतिन्जेल कुरेर बसिरहने ? लोकमानको नाममा अख्तियारको औचित्यमाथि प्रश्न उठाउने काम भइरहेको छ, यतिबेला । हो, हामीले चाहेको समाज अख्तियारको आवश्यकता नभएको समाज हो, भ्रष्टाचारलाई बढावा दिन अख्तियारको अधिकार खोस्ने होइन । भ्रष्टाचार छानबिनको दायरा बढाउन लाग्दा लोकमानलाई आज गलत प्रमाणित गराइयो, त्यो ठूलो विषय होइन, तर अब आउने नयाँ लोकमानले अख्तियारको कार्यक्षेत्रको परिधिभित्र रहेर काम गर्न पाउने कि नपाउने ? कुनै दल या नेतृत्वले मर्यादा नाघेर अघि बढ्दा देशमा कानुन छ, त्यो कानुन सबैका लागि समान छ भन्ने भावनाको विकास गराउन सक्नुपर्छ । आफू दोषी हुने डरले मर्यादा नाघेर अघि बढ्दा त्यसको परिणामबारे पनि ख्याल गर्न सक्नुपर्छ । विरोधीलाई तह लगाउने औजारका रूपमा अख्तियार प्रयोग हुनु र गराउनुले न राष्ट्रको हित हुन्छ न व्यक्तिको । लोकमानसिंहको महाभियोगको प्रस्ताव व्यवस्थापिकासंसद्मा विचाराधीन रहेकै बेला सर्वोच्चले उनलाई अख्तियारको प्रमुखको लागि अयोग्य भएको फैसला गर्यो । सर्वोच्चको फैसलापछि सभासद्हरूले सिंगो संसद्को सर्वोच्चता गुमाएको आरोपसहित निर्णय लिन नसकेको आरोप खेप्नुपर्यो, यो असत्य होइन । कुचोले बढाउनुपर्ने कसिंगर हावाले उडाइदिएपछि महाभियोग प्रस्तावमा मतदान गर्नुनपरेकोमा केही दललाई सन्चो भएको होला, तर अख्तियारको अख्तियारी पतनोन्मुख भएकोतर्फ सोच्ने कि नसोच्ने ? अब लोकमान दोषी प्रमाणित भई पदमुक्त भए भनेर अहिलेसम्म डामिएका भ्रष्टाचारी चोखो प्रमाणित भए भन्ने होइन, देश र जनताका नजरमा उनीहरू सबै दण्डित र कलंकित भइरहनेछन् । संविधान घोषणा भएको १५ महिना बितिसकेको छ । त्यसको कार्यान्वयनका चरणमा देखिएका क्रियाकलापले राज्य असफल हुने सम्भावना बढ्दै गइरहेको प्रतीत हुन्छ । लोकतन्त्रका नाममा भएगरिएका तमाम अराजकताले कानुन मिच्नेलाई नै बल पुगिरहेको छ । विधिविधान उल्लंघन गर्नेहरू आफूलाई प्रतिष्ठित नागरिकको दर्जामा राखिरहेका छन् । यसमा राजनीतिक नेतृत्व मात्र होइन, अयोग्य घोषित लोकमान पनि पर्छन् । मुलुकको संवैधानिक पदमा बसेपछि कानुन मान्दिन भन्न मिल्दैन कसैले पनि । लोकमानले अदालतको आदेशलाई अवज्ञा गरेकै हुन् । आदेशको अवज्ञा गर्ने अवस्था कसरी प्राप्त भयो उनलाई भन्नेबारे पनि त्यत्तिकै प्रश्न उब्जिएका छन् । नीतिनियम बनाउनेलाई कानुन मान्नुपर्दैन भन्ने प्रश्न अहिले गम्भीर बहसको विषय बनेको छ । शक्तिशाली नेतालाई अदालतले कानुनको आधारमा न्याय दिएको र त्यसको आडमा पद र प्रतिष्ठा जोगिएको इतिहास छ । तर आज असुरक्षित बनिरहेको अदालत जोगाउन सघाउनुपर्ने तिनीहरूको कर्तव्य होइन ? अदालतलाई स्वतन्त्र र निष्पक्ष भएर काम गर्न नदिने हो भने कसरी कायम रहला, न्यायिक सर्वोच्चता ? कानुनभन्दा माथि कोही छैन भन्ने सिद्धान्त स्थापित गर्न गणतन्त्र ल्याएका हौं हामी मिलेर । संविधानमा लेखिएका शब्दको अर्थभित्र पनि यही लुकेको छ । यस्तो संविधानलाई चुनौती दिने काम हुन्छ भन्ने त्यस्ता गतिविधि रोक्न सिंगो संसद् एक हुनैपर्छ । संविधान आफैंमा केही पनि होइन, कागजमा लेखिएको शब्दले केही गर्न सक्दैन पनि । तर हामीले समाज रूपान्तरणको लागि यति ठूलो परिवर्तनपछि ल्याएको संविधानलाई कागजको खोस्टो मात्रै प्रमाणित गराउने कि त्यसअनुसार आचरण पनि गर्ने ? लोकतन्त्र र संविधानले मात्रै समाजमा विकास र समृद्धिको ग्यारेन्टी गर्दैन । राजनीतिमा पुनर्जीवन खोज्ने कि लोकतन्त्रलाई संकटमा राखिरहने ? भ्रष्टाचारमा छानबिनको लागि प्रक्रिया थाल्दा अख्तियारको अख्तियारीमै प्रश्न उठाउने नेतृत्वले कसरी लोकतन्त्रको विकास गर्ला ? यो अहिलेको नेतृत्वसमक्ष तेर्सिएको महत्त्वपूर्ण प्रश्न हो । डा श्रेष्ठ सहप्राध्यापक हुन् ।"
संविधान संशोधन होइन कार्यान्वयन,"अहिले नेपाली राजनीतिक क्षेत्रमा चर्किएको विषय हो, संविधान संशोधन । संविधानको धारा २७४ ले संविधान संशोधनको प्रावधानबारे उल्लेख गरेको छ र नेपालको सार्वभौमिकता, भौगोलिक अखण्डता, स्वाधीनता र जनतामा निहित सार्वभौमसत्ताको प्रतिकूल हुने गरी संविधान संशोधन गर्न नसकिने कुरा पनि स्पष्ट रूपमा लेखिएको छ । २०७२ असोज ३ गते ५९७ जना सांसदमध्ये ५३७, अर्थात् कुल संख्याको ९० प्रतिशतले हस्ताक्षेर गरेर जारी गरिएको संविधान एक वर्षभित्रै दुईपटक संशोधन गर्नुपर्ने विषयले किन स्थान पायो, यो प्रत्येक जनमानसमा अहिले जागेको कूतुहलता हो । जब राष्ट्रले तीन तहको चुनाव गर्नुपर्ने आवश्यकता छ, यस्तो बेलामा ल्याइएको संविधान संशोधनको प्रस्ताव जसरी पनि पास गर्ने भनेर लाग्नु राष्ट्र हितविपरीत हुन जान्छ । यस्तो अवस्थामा संघीयतालाई केही वर्ष थाँती राखेर स्थानीय तथा प्रतिनिधिसभाको निर्वाचन गराउनु उचित हुनेछ । चार हजार वर्ष पुरानो इतिहास बोकेको विश्वका थोरै राष्ट्रमध्ये एक राष्ट्र हो नेपाल । भारत र चीन दुई शक्तिशाली राष्ट्र र अझ भन्नुपर्दा अर्थतन्त्रको हिसाबले विश्वसामु उदाउँदै गरेका राष्ट्रको बीचमा पर्ने राष्ट्र हो नेपाल । तसर्थ भौगोलिक हिसाबले पनि महत्त्वपूर्ण छ । यस्तो ठाउँमा वैदेशिक चलखेल अस्वाभाविक हो । रोटीबेटीको सम्बन्ध रहेको मानिने छिमेकी राष्ट्र भारतले नेपालको संविधानप्रति चासो प्रकट नौलो होइन । आफूअनुकुलको संविधान नबनेको भनेरै उसले लगाएको अघोषित नाकाबन्दीको पीडा सायद अझै नेपाली जनताले भुलेका छैनन् । कुनै पनि राष्ट्र वैदेशिक हस्तक्षेपबाट तब मुक्त हुन सक्छ जब त्यस देशका नागरिक, बुद्धिजीवी, नेताहरू सम्भावित खतराबारे आफैं मनन गर्न सक्छन्, सोच्न सक्छन् । नेपालमा दुवै छिमेकी राष्ट्रको एकथरी स्वार्थ छ, पश्चिमा मुलुकको अर्कोथरी स्वार्थ । उनीहरूद्वारा सञ्चालित विभिन्न संस्था ०६३ यता पहाडी भेगतिर धर्म परिवर्तन गराउँदै हिँडेका छन् भने तराई भेगतिर मानवअधिकारको नाममा देशमा वर्षौंदेखि मिलेर बस्दै आएका नेपाली दाजुभाइलाई लडाउने काम गरिरहेका छन् । तर पनि हाम्रा नेता, हाम्रा बुद्धिजीवी यसबारेमा अनभिज्ञ छन् र दक्ष भनिएका जनशक्ति डीभीपीआर भन्दै बाहिरिएका छन् । ०६२६३ को दोस्रो जनआन्दोलनपश्चात् नेपालमा आएको संघीयताको मुद्दा अहिले राष्ट्रलाई कतै सेतो हात्ती सावित त हुने होइन भन्ने प्रत्येक जनमानसमा उब्जिएको हो । टीकापुर घटना, मधेसमा लामो समय चलेको आन्दोलन, सीमांकनको नाममा फेरि उठेको यो बहस, संविधान संशोधनको प्रस्ताव र देशका विभिन्न ठाउँमा संविधान संशोधनको विरोधमा भएको प्रदर्शन, यी यावत् पक्षले जनमानसमा उब्जिएको उक्त प्रश्नलाई थप बल प्रदान गरेको छ । २१ वर्षदेखि स्थानीय निकाय निर्वाचन हुन सकेको छैन । एउटा सिंगो पुस्ताले स्थानीय निकाय निर्वाचन देख्न पाएका छैनन्, विकास निर्माण कार्य हुन सकेका छैनन् र भ्रष्टाचार व्यापक रूपमा मौलाएको छ । यस्तो अवस्थामा राष्ट्रको प्राथमिकताको विषयमा संविधानको कार्यान्वयन गरी यथाशीघ्र निर्वाचन गराउनुपर्ने हो । संविधानको धारा २७४ को उपधारा २ मा 'संविधानको कुनै धारालाई संशोधन वा खारेज गर्ने विधेयक संघीय संसद्को कुनै पनि सदनमा पेस गर्न सकिनेछ' भनेर लेखिएको प्रावधानले पनि अहिलेको सन्दर्भमा संघीय संसद् नभएको कारण संविधान संशोधनले संविधानतः योग्यता राख्दैन भन्न सकिन्छ । संविधानको धारा ३०५ अनुसार राष्ट्रपतिद्वारा बाधाअड्काउ फुकाएर संविधान संशोधन प्रक्रिया अगाडि बढाए पनि सीमांकनको हेरफेर भने संविधान संशोधनबाट गर्न सकिँदैन । प्रदेश सभाको सिफारिसमा मात्रै प्रदेशको सीमांकन हेरफेर गर्न मिल्ने र त्यसो हुन नसके आयोगको सिफारिसमा संघीय संसद्ले गर्न सक्ने भन्ने प्रावधान संविधानमा नै प्रस्ट रूपमा उल्लेख भएको हुँदा सीमांकन हेरफेरसम्बन्धी यो संविधान संशोधनको प्रक्रिया विल्कुल असंवैधानिक छ । यसले गर्दा संविधान कार्यान्वयन प्रक्रिया एवं निर्वाचन प्रक्रिया पछाडि धकेल्नेछ । अर्को मुख्य पक्ष यो व्यवस्थापिकासंसद् संविधान निर्माण गरी कार्यान्वयन गराउनको लागि जनताले चुनेर पठाएका हुन्, संविधान संशोधनका निम्ति होइन । संविधानले नै यस संसद्को आयु २०७४ साल माघ ७ सम्मको लागि सीमित गरेको छ । समयमा निर्वाचन हुँदैन भने न अहिलेको व्यवस्थापिकासंसद् रहन्छ न नयाँ नै गठन हुन्छ, त्यसो हुँदा व्यवस्थापिकासंसद्बिना कार्यपालिकाको पनि अस्तित्व रहँदैन । जसले गर्दा राज्यमा अराजकता सिर्जना हुन्छ र राज्य एउटा भुमरीमा फस्ने निश्चित छ । तसर्थ अबको बाटो भनेको संविधान कार्यान्वयन र यथाशीघ्र निर्वाचन हुनुपर्छ, संविधान संशोधन होइन । नेपालको संविधान संशोधनमा भारतीय स्वार्थ रहिआएको कसैबाट लुकेको विषय होइन । केही समयअगाडि अधिकांश पत्रपत्रिकामा आएको अंगीकृत नागरिकलाई सर्वोच्च चारवटा पदबाहेक अन्य पद दिने कुरा अहिलेको संविधान संशोधनको प्रस्तावसँग अन्तरसम्बन्धित छ र यसलाई भारतीय स्वार्थसँग गाँसेर हेर्दा संविधान संशोधनको प्रस्ताव भारतीय स्वार्थमा अडिएको पुष्टि हुन जान्छ । २००७ यता भारतीय संस्थापनले नेपालमा सुरु गरेको हस्तक्षेपको एउटा मूलभूत उद्देश्य भनेको नेपाललाई सकिए सिक्किमीकरण र अन्तिम उपायको रूपमा फिजीकरण वा भुटानीकरण गर्ने हो भनेर इन्दिरा गान्धीले आदेश दिएको कुरालाई भारतीय गुप्तचर संस्था 'रअ' का पूर्व अधिकारीले आफ्नो आत्मवृत्तान्तमा लेखेको पाइन्छ । भारतले आफूअनुकुल पारेर खुला सिमानाको फाइदा उठाउँदै पहाडबाट अलग्याएर तराईलाई आफ्नो बनाउने दाउमा छ । यसको ज्वलन्त उदाहरणका रूपमा २५ सेप्टेम्बर २०१५ मा जापानबाट प्रकाशित हुने डिप्लोम्याट भन्ने अन्तर्राष्ट्रिय पत्रिकामा प्रकाशित एउटा भारतीय सुरक्षाविद्को लेखलाई लिन सकिन्छ । जसमा भारतले नेपालमा तराईको शासन स्थापित गर्नुपर्ने र पछि तराईलाई भारतमा गाभ्नुपर्ने र यदि कसैको विरोध भए रूसले क्रिमियामा गरेजस्तो जनमतसंग्रह गरी तराईलाई आफ्नोतिर ल्याउनुपर्ने उल्लेख गरिएको छ । यो तब सम्भव हुन्छ जब पहाडबाट तराई अलगिन्छ, किनकि पहाडबिना तराईको अस्तित्व रहँदैन न त तराईबिना पहाडको नै । तराईमा अंगीकृत नागारिकको जनसंख्या बढ्दै जान्छ र राज्यको प्रतिनिधि सभा र राष्ट्रिय सभा दुवै सदनमा अंगीकृत नागरिकको बाहुल्य रहन्छ । त्यसकारण केही समयअगाडि अंगीकृत नागरिकलाई राष्ट्रको सर्वोच्च पद दिने भन्ने खबर ख्यालठट्टाको रूपमा कसैले नलिनु होला । हावा नलागी पात हल्लिँदैन । पत्रपत्रिकामा प्रकाशित समाचार झूटो थियो त सरकारले किन त्यसलाई कानुनी दायरामा ल्याउन सकेन ? तसर्थ संविधान संशोधनको प्रस्ताव मधेसको होइन, केही राजनीतिक दलका ठालूहरूको मात्र हो । विगतदेखि आजसम्म आइपुग्दा मधेस पछाडि परेको छ, त्यसलाई सबैले स्विकार्नु नै पर्छ । तर मनन गर्नुपर्ने कुरा के पनि छ भन्दा मधेसबाहेक कैयन् हिमाली एवं पहाडी भेग मधेसभन्दा पछाडि रहेका छन् । २१ वर्षदेखि राज्यको निकायमा स्थानीय प्रतिनिधिको अभाव नै यी यावत् कुराको मुल कारण हो, तसर्थ संविधान संशोधनभन्दा पनि माथि उठेर संविधानको कार्यान्वयनमा सबै जुट्नुपर्छ किनकि संविधान संशोधन कसैको निजी स्वार्थ हो तर संविधान कार्यान्वयन र त्यसपछिको निर्वाचन राष्ट्रिय स्वार्थ हो । १० वर्ष जनयुद्धले र १० वर्ष संविधान निर्माण प्रक्रियाले देश २० वर्ष पछाडि धकेलिइसक्यो । अब पनि संविधान कार्यान्वयनको सट्टा संविधान संशोधनमा नै अल्झिने हो भने राष्ट्रले अर्को ठूलो क्षति व्यहोर्नुपर्नेछ । त्यसैले सबै राजनीतिक दल एकै ढिक्कामा आउनु जरुरी छ र आफ्ना निजी एवं दलगत राजनीतिक स्वार्थ त्यागेर राष्ट्रिय स्वार्थलाई मूर्तरूप दिनेतर्फ लाग्नुपर्छ । नत्र भोलि सन्ततिले सराप्नेछन्, वीर सहिदका आँसुले पोल्नेछ, इतिहासको पानामा एउटा कलंकको रूपमा स्थापित भइनेछ । संविधान जस्तोसुकै राम्रो भनिए पनि त्यसको प्रभावकारिता त्यसको कार्यान्वयनमा नै रहन्छ नत्र संविधान कागजको एउटा खोस्टा सावित हुन पुग्छ । ७० वर्षको अवधिमा राज्यले सातवटा संविधान पाइसक्यो, त्यसमा राज्यको धेरै शक्ति खर्च भइसक्यो अब फेरि पनि संविधान कार्यान्वयनप्रति ध्यान नदिने हो भने राज्यलाई निकट भविष्यमा अर्को संविधानसभाको निर्वाचन गराउनुपर्ने आवश्यकता आइपर्छ र देश अहिले दुई दसक पछाडि भइरहँदा पछि त्यसबेला एक शताब्दी पछाडि धकेलिनेछ । विगतका गल्तीबाट पाठ सिकेर आफ्नो र दलीय स्वार्थभन्दा माथि उठी राष्ट्रिय स्वार्थलाई मूर्तरूप दिनेतर्फ सबैजनाले सोच्नु आवश्यक छ, किनकि हाम्रो अस्तित्व मधेसी पहाडीभन्दा नेपाली हुनुमा छ, हामी नेपाली तब रहन्छौं, जब नेपाल राष्ट्र रहन्छ । घिमिरे काठमाडौं स्कुल अफ लमा अध्ययनरत कानुनका विद्यार्थी हुन् ।"
"अभियन्ता, पिता र रंगकर्मी","कलाकार विष्णुभक्त फुयाल गत पुस १९ मा यस संसारबाट बिदा हुनुभयो । ८० वर्षको उमेरमा पनि युवासरह ऊर्जावान् र क्रियाशील हुनुहुन्थ्यो । राष्ट्रिय नाचघर जमलको रंगमञ्चमा नाटक मञ्चन गर्दागर्दै अन्तिम संवादतिर आइपुग्दा मेजर ब्रेन स्ट्रोक अर्थात् मष्तिस्कघातको कारण उहाँ ढल्नुभयो र तत्काल बित्नु पनि भयो । कहिले ठट्टाको रूपमा त कहिले अलि भावुक बन्दै उहाँले पटकपटक भन्नुभएको थियो, 'हिँड्दाहिँड्दै, काम गर्दागर्दै, अझै नाटक खेल्दाखेल्दै बित्ने इच्छा छ ।' आफन्त, परिवार र निकटका मित्रहरूका लागि उहाँका यस्ता भनाइ अनपेक्षित लाग्थ्यो । संयोगवश उहाँको मरण पनि असामयिक हुन पुग्यो । संघर्षशील अभियन्ता भक्तपुर जिल्लाको माथिल्लो बागेश्वरीमा २३ भदौ १९९४ मा ब्राह्मण परिवारमा जन्मनुभएका मेरा बुबा विष्णुभक्तको बाल्यकाल दुःखदायी रह्यो । उहाँ जन्मेको केही महिनामै हजुरबुबा बित्नुभएछ । केही वर्षपछि हजुरआमा काठमाडौंको बौद्ध महांकालका सामान्य आर्थिक हैसियतका व्यक्तिसँग अन्तरजातीय घरजम गर्न जाँदा बुबा पनि साथै आउनुभएछ । त्यहाँ हजुरआमाले झन्डै वर्र्षैिपच्छे आठ सन्तान जन्माउनुभएछ । सानै उमेरका मेरा बुबालाई ती भाइबहिनीलाई हेरचाह गर्नुपर्नेलगायतका आर्थिक उपार्जनमा पनि लाग्नुपर्ने जिम्मेवारी आइपरेछ । घरायसी अस्तव्यस्तताका कारण बुबाले स्कुलमा खुट्टा टेक्ने अवसरै पाउनुभएनछ । पन्ध्र वर्षको उमेरमै साबेल बोकेर बाटो खन्ने काममा लाग्नुभएछ । ज्याला मजदुरी गरेर आएको रकमले घर धान्नुपर्ने बाध्यता बुबालाई आइपरेछ । ठूलो परिवार, गरिबी, अभाव, सौतेली मामला र न्यून चेतका कारण परिवारमा सधैं कचिंगल हुने रहेछ । त्यही क्रममा १६ वर्षको उमेरमा बुबा घर छोडेर मजदुरी गर्न कलकत्ता पुग्नुभएछ । त्यहाँ थुप्रै किसिमका श्रममा संलग्न भएर पाँच वर्ष बिताउनुभएछ । जीविकाको लागि निर्मम संघर्ष गर्दागर्दै उहाँको मनमा लेखपढ गर्ने तीव्र इच्छा पलाएछ । यसका लागि उहाँले विभिन्न व्यक्तिहरूसँग अनुरोध, सल्लाह गर्नुभएछ । उहाँ अनौपचारिक रूपमा नेपाली, बंगाली र हिन्दी भाषामा पढ्न र लेख्न थाल्नुभएछ । बाल्यकाल कष्टपूर्ण भए पनि नयाँ ज्ञान र सीप सिक्ने अदम्य इच्छाशक्तिका कारण उहाँले पढाइ बढाउँदै जानुभएछ । अन्यायविरुद्ध प्रतिरोध गरिहाल्ने उहाँको स्वभाव थियो । कलकत्तामा अन्तिम वर्षहरूमा उहाँले कुक काम सिक्नुभएछ । काठमाडौं फर्किएपछि त्यसैलाई पेसा बनाउनुभएछ । तत्कालीन रोयल होटेलबाट वेटरमा काम सुरु गर्नुभएका उहाँले त्यसपछि होटेल शंकर, होटेल ग्रिन, होटेल तारागाउँ (अहिलेको हायात), गोकर्ण सफारी पार्कलगायत होटेल अन्नपूर्णमा कुकका रूपमा काम गर्नुभएछ । उहाँको विवाह २०१९ सालमा भएको रहेछ । काठमाडौंमा डेरामा बस्दै आउनुभएकाले हामी दुई भाइ त्यहीं जन्मिएछौं । आमा र बुबाको अथक परि श्रम तर थोरै आम्दानी रहेछ । तर पनि केही बचत गरेर उत्पादनमूलक काममा लगानी गर्ने बुबाको चेतना रहेछ । त्यसैका कारण हाम्रो पारिवारिक अवस्थामा क्रमिक सुधार हुँदै गएछ । हामी स्कुल पढ्ने भएपछि आमा र बुबा हामीलाई लेखपढ गर्ने विषयमा प्रोत्साहन गर्नुहुन्थ्यो । कमजोर आर्थिक अवस्था, निरन्तर आयमूलक श्रममा लाग्नुपर्ने बाध्यता हुँदाहुँदै पनि बुबामा कला, संगीतप्रति रुचि र लगाव थियो । घरमा हार्मोनियम र तबला बज्ने गर्दथ्यो, गायक र संगीतकारहरूको आवतजावत भइरहन्थ्यो । छिमेकका केटाकेटी आउँथे र हाम्रो घरमा जम्मा भएर गाउन र नाच्न रमाउँथे । बुबाको अगुवाइमा यस्ता जमघट नियमितरूपमा भइरहन्थ्यो । आफ्नो पूर्णकालीन पेसाका अतिरिक्त बुबा बेलाबखत नाटकहरूमा पनि अभिनय गरिरहनुहुन्थ्यो । श्रमिक हकहितको सवाल र सामाजिक न्यायका मुद्दाहरूमा उहाँ सधैं अघि सर्नुहुन्थ्यो । जीवनपर्यन्त उहाँ एक अथक् अभियन्ता रहनुभयो । लोकप्रिय रंगकर्मी भाइ कमल र म पनि सानै उमेरदेखि काम गथ्र्यौं । काम गरेवापत पाएको पैसा घरपरिवारमा खर्च गथ्र्यौ । बुबा ४५ वर्षको उमेरमै कुक पेसाबाट रिटायर्ड हुनुभयो र स्वतन्त्र ढंगले पूर्णरूपमा कला क्षेत्रमा लाग्नुभयो । सापेक्षिक रूपमा पाको उमेरमा मात्र कला र नाटक क्षेत्रमा पूर्णकालीन रूपमा काम गर्न पाउँदा उहाँ धेरै खुसी हुनुभएको थियो । रंगकर्ममा डुब्नुभएको थियो । उहाँ आरोहण तथा गुरुकुलको स्थापनाकालदेखि नै नाट्यकर्ममा संलग्न हुनुभएको थियो । त्यसका अतिरिक्त उहाँ थुप्रै नाट्य समूह तथा सांस्कृतिक संगठनहरूसँग पनि जोडिनुभएको थियो । उहाँको रंगकर्मको यात्रा २०१९ सालमा एउटा नेवारी नाटकबाट सुरु भएको थियो । विगत ५४ वर्षदेखि नाटकमा अभिनय गर्दै आउनुभएका उहाँको अन्तिम नाटक सत्यमोहन जोशीद्वारा लिखित याज्ञवल्क्य हुन पुगेको छ, जुनमा उहाँ राजा जनकको भूमिका निकै प्रभावकारी ढंगले निभाउँदै हुनुहुन्थ्यो । काठमाडौंका ठूला नाटक हलहरू मात्र हैन, उहाँले नेपालका थुप्रै गाउँबस्ती, स्कुल र कलेजहरूमा पुगेर पाँच सयभन्दा बढी नाटकहरूमा अभिनय गर्नुभयो र धेरैवटा नाटक निर्देशन पनि गर्नुभयो । उहाँ नेपालबाहिर भारत र बंगलादेशमा पनि पुग्नुभयो । पिता र अभिभावक उहाँ सफल कलाकार र सामाजिक न्यायको निम्ति सदैव लागिरहने जुझारु अभियन्ताका साथै आफ्नो गच्छेअनुसार जिम्मेवार पिता र अभिभावक पनि हुनुहुन्थ्यो । उहाँले परिवारको अभिभावकत्व निर्वाह गर्न कहिल्यै चुक्नुभएन । म एक्सन एड लन्डनमा कार्यरत हुँदा बुबा ६ महिना हामीसँग रहनुभएको थियो । त्यस समय नै मेरो उहाँसँग सबैभन्दा बाक्लो उठबस र कुराकानी भइरह्यो । विगत २० वर्षको अवधिमा उहाँको रेखदेख, उपचारलगायत हेरचाहको मूल जिम्मेवारी भाइ कमल र बुहारी लक्ष्मीले लिएका थिए । कान्छो भाइ निर्मल र उसको परिवार केही वर्षदेखि अमेरिकामा बसोवास गर्दै आएकाले यतिबेला हामी सँगै हुन सकेनौं । २०४५ सालमा लिभर क्यान्सरको कारण आमा तारादेवीको ४३ वर्षको उमेर निधन भयो । यस घटनाले हाम्रो परिवारमाथि ठूलो बज्रपात पर्यो, जसको चोटले आजसम्म पनि हाम्रो मुटु दुखिरहन्छ । आमाकै माया, ममता, कडा मेहनत, विवेकशील मार्गदर्शन र भेटेजति मान्छेलाई भलो गर्ने स्वभाव र व्यवहारकै कारण बुबा र हामी आजको ठाउँमा आइपुगेका हौं । आमा र बुबा अब स्मृतिको लोकमा मात्र हुनुहुन्छ । सामाजिक न्यायको अभियान जहाँ हाम्रो संलग्नता हुन्छ, ती हरेक पलमा उहाँहरू जीवितै हुनुहुन्छ र रहनुहुनेछ । उहाँहरूप्रति हार्दिक श्रद्धाञ्जली !"
फेरि अनिश्चित पश्चिम सेती,"ऊर्जा बजारको अनिश्चितताले १६ वर्षसम्म अड्किएको पश्चिम सेती आयोजना चीनको थ्री गर्जेजले बनाउन चाहेको पनि पाँच वर्ष बितिसकेको छ । अहिले चिनियाँ टोली नेपाल आएर लगानी बोर्ड र ऊर्जाका अधिकारीहरूसित परामर्श गरिरहेका छन, संयुक्त उपक्रम सम्झौताका लागि । नेपालको संसदीय समितिले पश्चिम सेतीमा २५ प्रतिशत नेपाल सरकारको लगानी हुनुपर्ने निर्देशन दिएपछि पाँच वर्षदेखि यस्तो सम्झौताको प्रतीक्षामा लगानी बोर्ड रहँदै आएको छ । बीचमा हराएका चिनियाँहरू एकाएक आए तर सेती नदीमा पानीको बहाबमा निकै तलमाथि पारेर । अस्ट्रेलियन परामर्शदाता कम्पनी स्मेकले अध्ययन गरेको पश्चिम सेतीको पानीमा अहिले चिनियाँले करिब १६ प्रतिशत बहाब घटाइदिएका छन् । बहाब घटेसँगै यसको क्षमता पनि ७५० मेगावाटबाट ६ सय मेगावाटमा प्रस्ताव गरेको छ । यसको जडित क्षमता घटेपछि यसबाट उत्पादन हुने ऊर्जा पनि घट्ने नै भयो वार्षिक सात करोड युनिट । यससँगै चिनियाँ पक्षले यसको लागत पनि घट्ने भनेको छ, एक अर्ब ६ करोड अमेरिकी डलरबाट एक अर्ब एक करोड डलर (आकस्मिक खर्च ४ करोड डलरबाहेक) । नेपालको सरकारको तर्फबाट विद्युत् प्राधिकरणले चिनियाँ कम्पनीसित संयुक्त उपक्रम सम्झौता गर्दैछ । सम्झौता गर्नु आफैंमा ठूलो उपलब्धि होइन । तर चिनियाँ पक्षले गरेको प्रस्ताव नेपालले स्वीकार गरेमा त्यसको नेपालको विद्युत् प्रणालीमा के असर पर्छ भन्ने विश्लेषण गर्ने जमर्को गरिएको छ । ऊर्जा मन्त्रालय र चाइना थ्री गर्जेज इन्टनरनेसनल कर्पोरेसन (सीटीजीआई) बीच २०६८ फागुन १६ (२९ फेब्रुअरी २०१२) मा सम्झौता भएको थियो । सम्झौतामा पश्चिम सेती आयोजना आन्तरिक ऊर्जा खपतको उद्देश्यले गरिएको र नेपाल सरकार र सीटीजीआईले इक्विटीको आधारमा लगानी गर्ने भए पनि बहुउद्देश्यीय बनाउन पनि प्रयास गर्ने उल्लेख छ । यसको कुल लागत अनुमान एक अर्ब ६० करोड अमेरिकी डलर बराबर हुने, सीटीजीआईको अधिकतम सेयर ७५ प्रतिशत र नेपाल विद्युत् प्राधिकरणको सेयर २५ प्रतिशत हुने, सीटीजीआईको ७५ प्रतिशत सेयरमध्येबाट स्थानीय समुदायलाई दुईदेखि पाँच प्रतिशतसम्म सेयर उपलब्ध गराउने सहमति थियो । आयोजनाको विद्युत् राष्ट्रिय प्रसारण लाइनमा जोड्न प्रसारण लाइन राष्ट्रिय ग्रिड कम्पनी लिमिटेडले अध्ययन र निर्माण गर्ने र उक्त प्रसारण लाइन निर्माण गर्न आवश्यक पुँजी चाइनाको इक्जिम बैंकबाट प्राप्त गर्ने काममा चाइना थ्री गर्जेज इन्टरनेसनल कर्पोरेसनले सहयोग गर्ने सम्झौताको अर्को बुँदा हो । २०१४ जुलाईमा आयोजना आरम्भ गरी २०१९ डिसेम्बरमा निर्माण सम्पन्न गर्ने सम्झौता थियो । गत साता नेपाल आएको चिनियाँ टोलीले आफूले पश्चिम सेतीको जलविज्ञान र भौगर्भिक अध्ययन गरेको भन्दै पश्चिम सेतीको औसत बहाब १६७ घनमिटर प्रतिसेकेन्ड रहेको (स्मेकको अध्ययनमा दुई सय घनमिटर प्रतिसेकेन्ड थियो) भन्दै १६ प्रतिशत पानी नै कम रहेको तथ्यांक देखायो । चिनियाँहरूले ४०५० वर्षको अवधिमा हालसम्म सबैभन्दा ठूलो उच्च बाँध दुई सय ४० मिटर बनाएका छन् । पश्चिम सेतीको बाँधको उचाइ दुई सय सात मिटर छ । ऊर्जा मन्त्रालयसित सम्झौता गर्दा सात सय ५० मेगावाटको जलाशययुक्त मात्र नभई सकेसम्म बहुउद्देश्यीय बनाउन प्रयास गर्ने भनिएको छ । तर पानीको बहाब घटाएर ६ सय मेगावाटको प्रस्ताव गर्यो । अर्को विकल्पमा उसले पाँच सय मेगावाट बनाउन सकिने उल्लेख गरेको छ । यता विद्युत् शक्तिसँगै ऊर्जा पनि सात सय गेगावाट घन्टा (सात करोड युनिट) घटायो । स्मेकले अध्ययन गर्दा यसको कुल वार्षिक ऊर्जा उत्पादन ? ० गेगावाट घन्टा (तीन अर्ब ३३ करोड युनिट) थियो । नेपालको आवश्यकता सुख्खायाममा जलाशययुक्त बिजुली हो र त्यसै आवश्यकताका आधारमा सम्झौता गरिएको थियो । सुख्खायामको आवश्यकता सम्बोधन नहुने आयोजना नेपालको सन्दर्भमा अर्थ छैन । नेपाललाई सुख्खायामको मात्र होइन, अत्यधिक बिजुली खपत हुने विशेष गरेर साँझ (पिकिङ) को पनि खाँचो छ । अर्कोतर्फ, सुख्खायामभरि (डिसेम्बरदेखि मेसम्म) उत्पादन हुने ऊर्जा पनि चाहिएको हो । सीटीजीआईले सम्झौता गरेका बखत जलाशययुक्त आयोजनाको विद्युत् खरिद दर तय भएको थिएन । आपसी सहमतिमा तय गर्ने भनिएको थियो । ऊर्जा मन्त्रालयले गत साता जलाशययुक्त र पिकिङ आयोजनाको खरिद दर तय गर्यो । त्यसमा कुल ऊर्जामा ३५ प्रतिशत कम ऊर्जा उत्पादन भएमा त्यसलाई जलाशययुक्त होइन, पिकिङ रन अफ रिभर (पोखरीयुक्त) को दर पाउने उल्लेख छ । अहिले सीटीजीआईले ऊर्जा उत्पादन पनि घटाएको हुँदा उसले वार्षिक उत्पादन गर्ने खास जलाशययुक्त ऊर्जा भनेको ३१ प्रतिशत हुन आउँछ । यसरी बहाब घटाएर क्षमता र ऊर्जा घटाएपछि पश्चिम सेती जलाशययुक्त आयोजना रहेन । यसले नेपालको सुख्खायामको ऊर्जा आवश्यकता पूरा नगर्ने भयो । नेपालको आवश्यकता सुख्खायाम र पिकिङ (साँझ) दुवै हो, तर यी दुवै आवश्यकता पूरा नहुने भए, सरकारले सीटीजीआईको प्रस्ताव स्वीकार गरेको खण्डमा । सीटीजीआईले हाल सम्भाव्यता अध्ययन पूरा गरेको र त्यसको प्रतिवेदन तयार परेको छ र त्यसैको आधारमा विभिन्न विकल्पमध्ये उसले सबैभन्दा उत्तम विकल्प ६ सय मेगावाटलाई अघि सारेको छ । चिनियाँ पक्षको बुझाइ पश्चिम सेतीमा निकै फरक देखिन आयो । चिनियाँ पक्षले नेपालको विद्युत् प्रणाली १२ महिना एउटै हो भन्ने बुझे, जबकि वास्तविकता अर्कै छ । नेपालको विद्युत् प्रणालीमा सुख्खा र वर्षायाम गरी दुई पक्ष छन्, जसका आधारमा जलशययुक्त र पिकिङ आयोजनाको छुट्टाछुट्टै विद्युत् खरिद दर तय गरिएको छ । सीटीजीआईले अद्यावधिक गरेको प्रतिवेदनमा प्रतियुनिट विद्युत् खरिद दर (पीपीए) १०५ अमेरिकी सेन्ट्स (हालको मूल्यमा ११ रुपैयाँ ३४ पैसा) उल्लेख छ । यो पीपीए दरका आधारमा उसले रिपोर्टलाई अद्यावधिक गरेको हो । उनीहरूले यस्तो रिपोर्ट बनाएपछि नेपालको जलाशययुक्त आयोजनाको फरक दर देखे । नेपालले जलाशययुक्त बिजुली सुख्खायाम (मंसिर १६ देखि जेठ १५ सम्म) प्रतियुनिट १२४० रुपैयाँ र वर्षायाम (जेठ १६ देखि मंसिर १५ सम्म) प्रतियुनिट ७१० रुपैयाँ कायम गरेको छ । त्यसबाहेक नेपालको सुख्खायाम र साँझको बिजुली खपतको अवस्था बुझेपछि उनीहरू छाँगोबाट खसे झैं भए । उनीहरूको सोच थियो कि चिनियाँ कम्पनी सिनो हाइड्रोले बनाएको माथिल्लो मस्र्याङ्दी ए' (५० मेगावाट) को जस्तो पीपीए दर हुनेछ, जसको ३५ वर्षसम्म एउटै दर, १५ वर्षसम्म वार्षिक तीन प्रतिशतको दरले मूल्य वृद्धिको प्रावधान छ । नेपालको यो अवस्था थाहा पाएपछि सीटीजीआईले अहिले आफ्नो प्रतिवेदनलाई पुनः अद्यावधिक गरिरहेका छन् । हिजो पश्चिम सेतीमा स्मेकले पनि यस्तै ऊर्जाको बजार बुझ्दाबुझ्दै १६ वर्ष बितायो । नर्वेको एसएन पावरले पनि झन्डै १० वर्षसम्म अध्ययन गरेर ऊर्जा बजार विश्वस्त हुन नसक्दा ६ सय ५० मेगावाटको तामाकोसी तेस्रोबाट हात झिक्यो । अब नेपालको विद्युत् प्रणाली, ऊर्जा बजार र आवश्यकता नबुझी लाइसेन्स मात्र लिँदा पश्चिम सेतीमा सीटीजीआईको अवस्था पनि स्मेक र एसएन पावरको जस्तो पुनरावृत्त हुन बेर छैन । सीटीजीआईको अहिलेको प्रस्ताव हेर्दा गैरजलाशय (पोखरी बनाएर पानी जम्मा पार्ने पिकिङ) संरचना निर्माण हुन देखिन्छ, जसले नेपालको आवश्यकतालाई सम्बोधन गर्दैन । अनि नदी प्रवाही वा पिकिङको लागि अमेरिकी डलरमा विद्युत् खरिद गर्नुको पनि अर्थ छैन । जल तथा ऊर्जा आयोगले तयार पारेको प्रतिवेदनमा नेपालमा सन् २०४० मा ५१ हजार मेगावाट बिजुली आवश्यक पर्छ, जसको लागि चीन र भारतको पनि भन्दा बढी आर्थिक वृद्धि दर ९३ प्रतिशत हुनुपर्नेछ । यो आर्थिक वृद्धिदर हासिल गर्न नेपालमा रामराज्य भएको हुनुपर्नेछ । त्यसैले प्राधिकरणसित सीटीजीआईले संयुक्त लगानीको सम्झौता गरे पनि पश्चिम सेतीको भविष्य सुरक्षित देखिँदैन । यसले आयोजना लम्बिने मात्र होइन, निर्माणको अनिश्चितता पनि सँगै ल्याएको छ ।"
मेसीले बनाए ला लिगामा नयाँ रेकर्ड,"काठमाडौंः बार्सिलोनाका स्टार खेलाडी लियोनल मेसीले ला लिगा फुटबलमा नयाँ रेकर्ड बनाएका छन्। ला लिगा अन्तर्गत गएराति भएको खेलमा लास पाल्मसविरुद्ध गोल गर्दै मेसीले ला लिगामा नयाँ रेकर्ड बनाएका हुन्। ला पाल्मसविरुद्ध गोल गरेका २९ वर्षीय मेसीले ला लिगामा अहिले रहेका २० वटै क्लबविरुद्ध गोल गर्ने पहिलो खेलाडी बने। योसँगै मेसीले ला लिगाका फरकफरक ३५ क्लबविरुद्ध गोल गर्ने दोस्रो खेलाडी बने। यसअघि मेसी ला लिगामा रहेका क्लबमध्ये लास पाल्मसविरुद्धमात्रै गोल गर्न सकेका थिएनन्। यसअघि रियल मड्रिडका लिजेन्ड राउल गोञ्जालेजको नाममा रहेको कीर्तिमानी मेसीले शनिबार राति बराबरी गरे। गएराति भएको ला लिगा फुटबलमा बार्सिलोनाले लास पाल्मसलाई ५० गोल अन्तरले पराजित गरेको थियो। लास पाल्मसलाई पराजित गर्ने क्रममा लुइस स्वारेजले दुई, लियोनल मेसी, एलेक्स भिडाल र आड्रा टुरानले एकएक गोल गरेका थिए।"
आहा रारा गोल्ड कप फुटबलमा अमेरिकाको क्लब पनि सहभागी,"पोखराः आहा रारा गोल्ड कप फुटबल प्रतियोगिता माघ ४ देखि सुरु हुने भएको छ। सहारा क्लब पोखराको आयोजनामा पोखरा रङ्गशालामा हुने १५ औँ आहा रारा गोल्ड कप फुटबल प्रतियोगितामा अमेरिकाको एक क्लबसहित १२ टोलीको सहभागिता रहनेछ। सहारा क्लबले आइतबार पत्रकार सम्मेलन गरी अमेरिकाको अना युएसए फुटबल टिमसहित बंगलादेशको फरासगन्ज एससी र भारतको युनाइटेड सिक्किम फुटबल क्लब पनि सहभागी हुने जानकारी दिएको छ। यसैगरी तीन विभागीय टोली आर्मी, नेपाल पुलिस र सशस्त्र प्रहरीको एपीएफ क्लब, आयोजक सहारा क्लब, सुदूरपश्चिम ११ स्पोर्टिङ क्लब, धरान फुटबल क्लब, रमपम झापा ११ र सङ्कटा क्लब सहभागी हुने आयोजक एवं क्लबका महासचिव केशवराज बरालले जानकारी दिए। उनका अनुसार प्रतियोगिताको विजेता टोलीले पाँच लाख एक हजार एक रुपैयाँ र उपविजेताले दुई लाख ५१ हजार एक रुपैयाँसहित सिल्ड, पदक र प्रमाणपत्र पाउनेछन्। प्रतियोगिताको मुख्य प्रायोजक हिमश्री फुड्स प्रालि रहेको छ।"
दुई महिने ट्रायलका लागि बिमल स्पेन जाँदै,काठमाडौंः नेपाली राष्ट्रिय टोलीका युवा स्ट्राइकर बिमल घर्ती मगर दुई महिने ट्रायलका लागि स्पेन जाँदै छन्। स्पेनिस क्लबमा ट्रायल दिन बिमल सोमबार स्पेनको राजधानी मड्रिडका लागि उड्न लागेका हुन्। यसअघि बिमलले नेदरल्याण्डसको क्लब एण्डरलेचमा पनि ट्रायल दिएका थिए। गत वर्ष बेल्जियमको क्लब ब्रुग केभीबाट व्यवसायिक फुटबल खेलेका विमल स्पेन जान लागेका हुन्। स्पेनमा रहँदा बिमलले मार्बेला युनाइटेडमा करिब दुई महिना अभ्यास गर्ने छन्। मार्बेला क्लब स्पेनिस फुटबलको तेस्रो श्रेणीको क्लब हो। बिमलसँगै नेपाली राष्ट्रिय फुटबल टोलीका सदस्य अनन्त तामाङ र अन्जन विष्ट पनि स्पेन जाँदैछन्।
