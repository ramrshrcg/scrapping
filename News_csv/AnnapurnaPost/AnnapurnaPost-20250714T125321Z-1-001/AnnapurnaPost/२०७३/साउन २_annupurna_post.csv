शीर्षक,विवरण
वैकल्पिक सरकारको संवैधानिकता,"डा प्रमोद अर्याल नेपालमा सरकार परिवर्तनको पहल सुरु भएको छ । केहीले संसद् विघटन गर्न पाउने प्रधानमन्त्रीको नैसर्गिक अधिकारको कुरा पनि गरेका छन् । प्रधानमन्त्रीले उनका नैसर्गिक अधिकारको प्रयोग गर्दा सार्वभौमसत्तासम्पन्न नागरिकले तिनका अधिकार अख्तियारी दिएर राज्य सञ्चालन गराउन पाउने संसद् निर्वाचनको अधिकार सुनिश्चित रहेको हुनुपर्छ । एउटाको अधिकार प्रयोग गर्दा अर्काको अधिकार कटौती हुन् हुँदैन, अन्यथा तानाशाही हुन जान्छ । साथसाथै धेरै कानुनविद् तथा राजनीतिकर्मीहरूले सरकार परिवर्तनको संवैधानिक व्यवस्था भएको या नभएकोमा बहस गरेका छन् । सरकार परिवर्तन गर्न पाउने जनताको सार्वभौम अधिकार संसद्ले अख्तियारी गरेको हुन्छ र त्यो प्रावधान नरहेमा जनता आन्दोलनमा जान बाध्य हुनुपर्छ । तसर्थ, संसद्लाई सरकार परिवर्तन गर्न पाउने संवैधानिक अधिकार छैन भन्नुभन्दा संविधानका कुनकुन प्रावधानबाट निकास दिन सकिन्छ भन्ने औँल्याउनु शान्तिपूर्ण सत्ता परिवर्तनको माध्यम हुन सक्छ, जसमा कानुनविद् तथा राजनीतिज्ञले ध्यान दिन जरुरी देखिन्छ, देशलाई अराजकताबाट बचाउने हो भने । संक्रमणकाल अन्त्य भएर साधारण अवस्थाको राजनीतिक अवस्थामा सरकार गठनसम्बन्धी व्यवस्था भएको हुन्छ । तर संक्रमणकालमा सरकार गठनका जटिलता हुन्छन् नै । अझ संविधानसभाको निर्वाचन र संविधान प्रत्यायोजन भएर निर्वाचन नभएको अवस्थामा वैकल्पिक सरकार गठन संवैधानिक हुँदैन भन्ने होइन, तर संविधानमा व्यवस्था भएको छैन भने के गर्ने भन्ने सवाल आएको देखिन्छ । संविधानमा लिखित रूपमा नभएको भए पनि संविधानको सार र भावना के हो भन्ने कुरा र अन्तर्राष्ट्रिय मान्यता के छन् भन्ने हो । तसर्थ, वैकल्पिक सरकार गठन सम्बन्धमा संविधानको व्याख्या गर्दा यी शाश्वत यथार्थलाई पनि आत्मसात गर्न आवश्यक देखिन्छ । हालको ओली सरकार दुईभन्दा बढी दल मिलेर नेपालको संविधान २०७३ को भाग ३३ को संक्रमणकालीन व्यवस्थाअन्तर्गत रहेर धारा २९६ मा निहित संविधानसभा व्यवस्थापिकासंसद् रूपान्तरण हुने उपधारा (१) अन्तर्गत व्यवस्थापिकासंसद्मा स्वतः रूपान्तरण हुनेछ भन्ने आधारमा धारा २९८ बमोजिम मन्त्रिपरिषद् गठनसम्बन्धी व्यवस्थाको उपधारा (३) मा उल्लेख भएको उपधारा (२) बमोजिम सहमति कायम हुन नसकेमा व्यवस्थापिकासंसद्को तत्काल कायम रहेका सम्पूर्ण सदस्य संख्याको बहुमतका आधारमा प्रधानमन्त्री निर्वाचित हुनेछ' भन्ने आधारमा गठन भएको हो । यसले धारा २९८ उपधारा (२) को व्यवस्था लागू हुन नसकेको अवस्थामा उपधारा (३) अन्तर्गत निर्वाचित भएकाले संक्रमणकालीन व्यवस्थाको धारा २९८ को उपधारा (२) स्वतः निस्क्रिय भएको मानिन्छ । तसर्थ, वैकल्पिक सरकार गठनको संवैधानिक व्यवस्था भएको मान्न सकिन्छ । सरकार परिवर्तनको व्यवस्था नेपालको संविधान २०७३ को भाग ३३ को संक्रमणकालीन व्यवस्थाअन्तर्गत धारा २९८ उपधारा (२) या (३) अन्तर्गत गठन हुने मन्त्रिपरिषद्लाई उपधारा (७) मा यस धाराबमोजिम नियुक्त प्रधानमन्त्री र अन्य मन्त्रीहरू व्यवस्थापिकासंसद्प्रति सामूहिक रूपमा उत्तरदायी हुनेछन्' भन्ने व्याख्याले एकपटक बहुमत प्रदर्शन गरेको सरकारले आवश्यकताअनुसार बहुमत प्रदर्शन गर्नुपर्ने हुन सक्छ भन्ने परिकल्पना गरिएको छ । यसलाई प्रस्ट्याउँदै उपधारा (१२) मा यस धाराबमोजिम नियुक्त प्रधानमन्त्रीले कुनै पनि बेला व्यवस्थापिकासंसद्को विश्वास छ भन्ने स्पष्ट गर्न आवश्यक वा उपयुक्त ठानेमा विश्वासको मतको लागि व्यवस्थापिकासंसद्समक्ष प्रस्ताव राख्न सक्नेछ' भन्ने उल्लेख गरेको छ । साथसाथै, धारा २९८ उपधारा (१३) मा व्यवस्थापिकासंसद्का सम्पूर्ण संख्याको कम्तीमा एकचौथाइ सदस्यले यस धाराबमोजिम नियुक्त प्रधानमन्त्रीमाथि व्यवस्थापिकासंसद्को विश्वास छैन भनी लिखित रूपमा अविश्वासको प्रस्ताव गर्न सक्नेछन्' भन्नाले जसरी बनेको सरकार भए पनि प्रधानमन्त्री र अन्य मन्त्रीहरू व्यवस्थापिकासंसद्प्रति सामूहिक रूपमा उत्तरदायी हुनेछन् भन्ने पुष्टि गरेको छ । र, यसै धारा २९८ उपधारा (८) मा देहायको कुनै अवस्थामा यस धाराबमोजिम नियुक्त प्रधानमन्त्री आफ्नो पदबाट मुक्त हुनेछ' भन्दै उपधारा (८) (ख) मा उपधारा (१४) बमोजिम निजविरुद्ध अविश्वासको प्रस्ताव पारित भएमा वा विश्वासको प्रस्ताव पारित हुन नसकेमा' भन्ने उल्लेख गरिएकाले सरकार परिवर्तन गर्न सकिन्छ । जहाँसम्म नयाँ सरकार गठनको कुरा छ, धारा २९८ उपधारा (१०) मा उपधारा (८) बमोजिम प्रधानमन्त्री आफ्नो पदबाट मुक्त भए पनि अर्को मन्त्रिपरिषद् गठन नभएसम्म सोही मन्त्रिपरिषद्ले कार्य सञ्चालन गरिरहनेछ' भनेकाले अर्को सरकारको गठन परिकल्पना संक्रमणकालीन व्यवस्थामा पनि गरिएको छ । सरकार गठनसम्बन्धी व्यवस्था धारा २९८ उपधारा (२) मा यो संविधान प्रारम्भ हुँदाका बखत व्यवस्थापिकासंसद्को अधिवेशन चलिरहेको रहेछ भने संविधान प्रारम्भ भएको मितिले र अधिवेशन चलिरहेको रहेनछ भने धारा २९६ को उपधारा (६) बमोजिम आह्वान गरिएको व्यवस्थापिकासंसद्को अधिवेशन प्रारम्भ भएको मितिले सात दिनभित्र सहमतिका आधारमा प्रधानमन्त्री निर्वाचन सम्पन्न गरी निजको अध्यक्षतामा मन्त्रिपरिषद्को गठन हुनेछ' भन्ने प्रावधानअन्तर्गत ओली सरकार नबनेकाले यस धाराले राखेको सात दिनको म्याद हद स्वतः खारेज भएको मानिनेछ । धारा २९८ उपधारा (३) मा सात दिनको म्याद हद नराखिएकाले सरकार गठनमा यस उपधारा आकर्षण हुने खण्डमा म्याद हदको बाध्यात्मक अवस्था नरहने भएकाले नयाँ सरकार गठनमा बाधा पुग्दैन । साथसाथै, धारा २९६ संविधानसभा व्यवस्थापिकासंसद्मा रूपान्तरण हुने उपधारा (६) मा यो संविधान प्रारम्भ हुँदाका बेला व्यवस्थापिकासंसद्को अधिवेशन चलिरहेको रहेनछ भने राष्ट्रपतिले यो संविधान प्रारम्भ भएको मितिले सात दिनभित्र व्यवस्थापिकासंसद् आह्वान गर्नेछ । त्यसपछि राष्ट्रपतिले समयसमयमा व्यवस्थापिकासंसद्को अधिवेशन आह्वान गर्नेछ' व्यवस्था गरिएकाले व्यवस्थापिकासंसद्को कार्य संविधान प्रारम्भ भएपछि पनि रहनेछ भन्ने आत्मसात गरिएको छ । यस उपधाराले संविधान प्रारम्भ भएको समयमा समय हदसहित प्रथम व्यवस्थापिकासंसद्को अधिवेशनको परिकल्पना गरेको छ, तर त्यसपछि सो सात दिनको समय हद परिकल्पना गरेको छैन, बरु आवश्यकताको सिद्धान्त अंगीकार गरेको छ । यसै धारा २९६ उपधारा (६) को अवधारणामा सरकार गठन सम्बन्धमा धारा २९८ उपधारा (२) आएको छ, तर धारा २९८ उपधारा (३) अन्तर्गत यसै आवश्यकताको सिद्धान्तमा राष्ट्रपतिले व्यवस्थापिकासंसद्को आह्वान गरेको व्यवस्थाअनुरूप पनि सरकार गठनको अभ्यास गर्न सकिने देखिन्छ । किनभने, धरा २९६ संविधानसभा व्यवस्थापिकासंसद्मा रूपान्तरण हुने उपधारा (३) मा यस संविधानबमोजिम संघीय संसद्ले सम्पादन गर्नुपर्ने काम यस संविधानबमोजिम प्रतिनिधिसभाको निर्वाचन नभएसम्म उपधारा (१) बमोजिमको व्यवस्थापिकासंसद्ले गर्नेछ' भनेकाले संघीय संसद्को कार्य सम्पादन गर्न सक्नेछ । आगामी दिनमा प्रचण्डदेउवाले राजनीतिक अस्थिरता होइन, अक्षम सरकार हटाउन गरिएको पहल हो भन्ने प्रमाणित गर्न सर्वप्रथम अविश्वास प्रस्तावको पक्षमा बहुमत प्रदर्शन गर्न सक्नुपर्छ । संविधानको भाग ८ संघीय व्यवस्थापिकाअन्तर्गत धारा १०० को विश्वासको मत तथा अविश्वासको प्रस्तावसम्बन्धी व्यवस्थाको उपधारा (७) मा उपधारा (६) बमोजिम अविश्वासको प्रस्ताव पारित भई प्रधानमन्त्री पद रिक्त भएमा उपधारा (५) बमोजिम प्रस्ताव गरिएको प्रतिनिधिसभा सदस्यलाई राष्ट्रपतिले धारा ७६ बमोजिम प्रधानमन्त्री नियुक्त गर्नेछ' भन्ने उल्लेख गरेकाले राष्ट्रपतिले अविश्वासको प्रस्ताव पारित भएमा नयाँ सरकार गठन गर्नुपर्नेछ । अविश्वासको प्रस्तावको व्यवस्था संविधानको भाग ३३ संक्रमणकालीन व्यवस्थाको धारा २९८ उपधारा (१३) तथा त्यसको निक्र्योल उपधारा (१४) मा व्यवस्था गरेकाले राष्ट्रपतिले संघीय संसद्को संघीय व्यवस्थाको धारा १०० उपधारा (७) प्रयोग गर्दा त्यसको उपधारा (५) नभएर संक्रमणकालीन व्यवस्थाको धारा २९८ उपधारा (१४) अनुशरण गर्दै यसै धाराको उपधारा (८) बाट पदमुक्त भएका प्रधानमन्त्रीको विकल्पमा धारा ७६ अनुरूप सरकार गठन गर्नुपर्ने देखिन्छ । वैकल्पिक सरकार धारा २९६ उपधारा (३) बमोजिम संघीय संसद्को कार्य व्यवस्थापिकासंसद्ले गर्ने भनेकाले भाग ७ संघीय कार्यपालिका व्यवस्थाअनुसार धारा ७६ मन्त्रिपरिषद् गठन उपधारा (२) मा उपधारा (१) बमोजिम प्रतिनिधिसभामा कुनै पनि दलको स्पष्ट बहुमत नरहेको अवस्थामा प्रतिनिधिसभामा दुई या दुईभन्दा बढी दलहरूको समर्थनमा बहुमत प्राप्त गर्न सक्ने प्रतिनिधिसभा सदस्यलाई राष्ट्रपतिले प्रधानमन्त्री नियुक्त गर्नेछ' भन्ने व्यवस्था छ । तसर्थ, यस धारा तथा उपधारालाई धारा २९६ उपधारा (३) को अधीनमा रही वैकल्पिक सरकारको गठन गर्न सकिनेछ । यसरी संवैधानिक व्यवस्था भएको अवस्थामा संविधानका केही धारा या कार्यान्वयन नभएको धारालाई आधार मानेर काल्पनिक व्याख्या गर्दा संवैधानिक अभ्यासमा असर गर्ने देखिन्छ । लोकतान्त्रिक व्यवस्थामा संविधानको अक्षर र भावना दुवैलाई आत्मसात गर्न आवश्यक रहन्छ । लोकतन्त्रमा कसैलाई पनि एकाधिकार दिइएको हुँदैन र त्यसैले मन्त्रिपरिषद्लाई संसद्प्रति उत्तरदायी बनाइएको हुन्छ । यसलाई संक्रमणकालीन व्यवस्थामा पनि राखिएकाले वैकल्पिक सरकार गठनमा व्यवस्था नभएको भनी अभिव्यक्ति दिँदा लोकतन्त्रको सारमा नै अनभिज्ञता देखाइएको भन्ने आभास हुन सक्छ । लोकतन्त्रमा प्रधानमन्त्रीलाई संसद् विघटन गर्ने नैसर्गिक अधिकार प्रत्यायोजन गरिएको हुन्छ, नयाँ जनमत प्राप्त गर्न । तर अविश्वासको प्रस्ताव दर्ता भएको अवस्थामा प्रधानमन्त्रीले या त राजीनामा दिँदा राम्रो हुन्छ अन्यथा त्यस प्रस्तावको सामना गर्न आवश्यक रहन्छ । संसद् विघटन नयाँ जनमतको लागि गरिने हो जसमा संसद् निर्वाचनको प्रावधान रहन्छ । किनभने सार्वभौमसत्तासम्पन्न नागरिकले आफ्नो अधिकार सार्वभौमसत्तासम्पन्न सांसदलाई निर्वाचनमार्पत निधारित समयको लागि अख्तियारी गरेका हुन्छन् । तर निर्वाचनको विकल्प नरहेको अवस्थामा जनताको सार्वभौमसत्ता प्रतिबिम्बित गर्ने संसद् विघटन गर्न मिल्दैन । यसैलाई आत्मसात गर्दै भाग ३३ संक्रमणकालीन व्यवस्थाअन्तर्गत धारा २९६ संविधानसभा व्यवस्थापिकासंसद्मा रूपान्तरण हुने उपधारा (१) यो संविधान प्रारम्भ हुँदाका बेला कायम रहेको संविधानसभा यो संविधान प्रारम्भ भएपछि व्यवस्थापिकासंसद्मा रूपान्तरण हुनेछ र त्यस्तो व्यवस्थापिकासंसद्को कार्यकाल संवत् २०७४ साल माघ ७ गतेसम्म कायम रहनेछ' भनी आवधिक जनताको सार्वभौमसत्ता अख्तियारी गर्ने व्यवस्था गरिएको छ, जुन समयसम्ममा जनताको मताधिकार प्रयोग गर्न सक्ने व्यवस्था गर्न वाध्यात्मक व्यवस्था गरेको छ । यसै बाध्यात्मक व्यवस्थाको व्याख्या यसै उपधारामा तर त्यस्तो कार्यकाल पूरा हुनुअगावै यस संविधानबमोजिमको प्रतिनिधिसभाको निर्वाचन हुने भएमा त्यस्तो निर्वाचनको लागि उम्मेदवार मनोनयनपत्र दाखिला गर्ने अघिल्लो दिनसम्म व्यवस्थापिकसंसद् कायम रहनेछ' भन्नेले गर्छ । तसर्थ, अर्को विकल्प नदिँदासम्म वर्तमानको व्यवस्थापिकासंसद् विघटन गर्ने अधिकार वर्तमान प्रधानमन्त्रीलाई दिएको छैन । यस अवस्थामा सरकारले विश्वासको मत लिन नसकेको अवस्थामा या अविश्वासको प्रस्ताव पारित भएमा वैकल्पिक सरकारको परिकल्पना गर्न सकिन्छ । देउवा प्रचण्ड समीकरणको संवैधानिकता सरकारको कामकारबाहीप्रति असहमति जनाउँदै सरकारबाट बाहिर बस्ने अवस्था संविधानले परिकल्पना गरेको छ । धारा १०० उपधारा (२) मा प्रधानमन्त्रीले प्रतिनिधित्व गर्ने दल विभाजित भएमा वा सरकारमा सहभागी दलले आफ्नो समर्थन फिर्ता लिएमा ३० दिनभित्र प्रधानमन्त्रीले विश्वासको मतको लागि प्रतिनिधिसभासमक्ष प्रस्ताव राख्नुपर्नेछ' भन्ने व्यवस्था गरेकाले प्रचण्डको सरकारबाट बाहिरिने निर्णय संवैधानिक व्यवस्थाअनुरूप नै छ । धारा ७६ उपधारा (२) अन्तर्गत दुई या दुईभन्दा बढी दलहरूको समर्थनमा बहुमत ल्याएर प्रधानमन्त्री बन्न पाउने संवैधानिक व्यवस्था भएकाले देउवा प्रचण्ड समीकरण पनि संवैधानिक नै छ । आगामी दिनमा यी दुवैले राजनीतिक अस्थिरता होइन, अक्षम सरकार हटाउन गरिएको पहल हो भन्ने प्रमाणित गर्न सर्वप्रथम अविश्वास प्रस्तावको पक्षमा बहुमत प्रदर्शन गर्न सक्नुपर्छ । कार्यदिशासहितको सरकार तथा कार्यान्वयन सक्षम भएको प्रमाणित गर्न आवश्यक छ, अन्यथा संवैधानिक रूपमा यो समीकरण जायज भए पनि राजनीतिक तथा जनताका नजरमा अपवित्र गठबन्धनमा परिणत हुनेछ, दुवैलाई ज्ञान भएमा ।"
"खेमाबन्दी, हुँकार र दाउपेच","प्राकृतिक कारण वा आफ्नो काबुभन्दा बाहिरका कारणले निम्त्याउने दुर्दिनको निराकरण मानिसको अथक र निरन्तर प्रयासबाटै गर्न सकिन्छ । समयसमयमा यस्ता परिघटना हुने गर्छन् र मानिसहरूले त्यसको निराकरण गरेका पनि छन् । जब देश र समाज डोर्याउन नेतृत्व गरिरहेका व्यक्तिहरू नै सचेत रूपमा यस्ता दुर्दिनहरू निम्त्याउने काम गर्छन्, त्यसको निराकरण जनताको अथक मेहनत र अठोटबाट मात्र गर्न सकिँदैन । त्यस्ता दुर्दिन निम्त्याउने कारकतत्वहरूलाई पन्छाउनुपर्ने आवश्यकता रहन्छ । यो संसारको इतिहासले पटकपटक सिकाएको पाठ हो । यस्तै दुर्दिनहरूको मार नेपालले पटकपटक बेहोर्नुपरेको छ । हामीले न त्यस्ता कुपात्रहरूलाई स्पष्टतासाथ खोट्ट्याएर कठघरामा उभ्याउन सकिरहेका छौँ न त्यसको पछाडिको कारण खोजी त्यसको निराकरणको प्रयासै गर्न सकिरहेका छौँ । फलस्वरूप देश पटकपटक अवाञ्छित घटनाहरूको सिकार बन्न पुगेको छ र देशले पटकपटक दुर्दिन बेहोर्नुपरेको छ । यस्तै क्रियाकलापबाट अहिले देश पुनः एकपल्ट अनिश्चितता र अस्थिरताको दुश्चक्रमा पर्ने अवस्था सिर्जना हुने लक्षण छ र देश पुनः दुश्चक्रमा पर्ने खतरा बढेको छ । यसको पछाडि बाह्य कारकहरूको भूमिक कति प्रभावकारी र निर्णायक छ भन्न केही अप्ठेरो भए पनि आन्तरिक रूपमा, दृश्यअदृश्य रूपले त्यही पुराना पात्रहरू र त्यही स्वार्थहरू देखिएका छन् । यसको सुरुआत वर्तमान सत्ता गठबन्धनबाट माओवादीको अप्रत्याशित (यसबारे चर्चापरिचर्चा हुँदै गरेको भए पनि अन्तिम पटाक्षेपको अर्थमा) र असामयिक बहिर्गमनबाट सुरु गरिएको छ । यसबाट निकासको बाटो के ? र उपाय के ? भन्नेबारे चिन्ता बढेको छ । यस घटनामा (अन्य कारक जे भए पनि) प्रमुख पात्रको रूपमा अगाडि देखिएका प्रचण्ड र ओलीमध्ये को कति जिम्मेवार छन् भन्ने प्रश्नभन्दा पनि यसबाट संविधानका सहहस्ताक्षरकर्ता प्रमुख पार्टीहरूबीच उत्पन्न अमैत्रीपूर्ण अविश्वासको खाडलले एकतर्फ संविधान कार्यान्वयनको लागि अनिवार्य रूपमा समाधान गर्नुपर्ने मधेस आन्दोलनलगायत वर्तमान विवादका मुद्दा तथा संसदीय परिपाटीअनुसार प्रस्तावलाई निक्र्योलमा पुर्याउने विषयमा संवैधानिक कारणले उत्पन्न गर्नसक्ने जटिलताको अवस्थाले सुरक्षित अवतरणको बाटो पहिल्याउन नसकेमा त्यसबाट उत्पन्न हुने राजनीतिक अनिश्चतता र द्वन्द्वको परिणति के होला भन्ने प्रमुख चिन्ताको विषय भएको छ । यस घटनाले एकतर्फ संविधान कार्यान्वयनको विषय, विशेष गरेर कार्यान्वयनको अहं पक्ष, संवैधानिक प्रावधानअनुसार तोकिएको समयभित्र निर्वाचन गराएर संविधान कार्यान्वयन गर्ने विषय धरापमा पर्ने र त्यसबाट उत्पन्न हुने अवस्था निकासको लागि संविधान मौन रहेको अवस्थाले देशमा नयाँ संकट निम्त्याउने अवस्था छ भने अर्कोतर्फ सर्वसहमतिका आधारमा संविधान कार्यान्वयनका लागि नितान्त आवश्यक मधेसलगायत जनजाति, थारू आदि मुद्दाहरूको समाधान धरापमा पर्ने खतरा छ । यी मुद्दाहरूको समाधान नगरी निर्वाचन सम्पन्न गराउन सकिने अवस्था छैन, जोर जबर्जस्तीले नकारात्मकभन्दा सकारात्मक परिणम देला भन्ने आशा गर्न सकिने ठाउँ छैन । न त्यस अवस्थामा सत्य निरूपण आयोगले गर्नुपर्ने न्यायिक पक्षसँग सम्बन्धित विषयहरूको छिनोफानो गर्ने आधार नै तयार गर्न सकिने अवस्था छ । यस्तो अवस्था देशको लागि अहितकर हुनेछ । समष्टिगत रूपमा भन्नुपर्दा देश नाजुक तथा जटिल अवस्थाबाट गुज्रिरहेको वर्तमान अवस्थामा प्रमुख खेलाडी पार्टीहरूले सत्ता स्वार्थ, पार्टी स्वार्थ, व्यक्तिको महत्त्वाकांक्षाबाट माथि उठेर देश र जनता तथा गणतन्त्र र संघीयताजस्ता विषयप्रति संवेदनशील तथा उत्तरदायी भएर निकास खोज्नुपर्नेमा सधैँजसो यसपटक पनि पार्टीहरू र तिनका नेतृत्व वर्गमा देश प्रेम र संवेदनशीलता देखिएन् । अपितु देशलाई पुनः दुर्दिनतिर धकेल्ने अभ्यास गरिएको महसुस हुन्छ । देश त्यस दिशातर्फ धकेलिएन र पार्टीहरूले देशको लागि केही कडुवा घुँट पिएरै भएर पनि सम्यक् निकास खोजी निःस्वार्थ भावले देश, गणतन्त्र, संघीयता, राष्ट्रिय एकताको लागि काम गरेछन् भने त्यो देश र हाम्रो सौभाग्य हुनेछ । तर अहिलेको खेमाबन्दी, हुँकार र दाउपेच तथा बोलीव्यवहारले त्यतातर्फ संकेत गरिरहेको छैन । सरकारलाई प्रतिस्थापित गर्न अविश्वासको प्रस्ताव पेस गर्नु, नयाँ राजनीतिक समीकरण खडा गर्नु आदि विषय लोकतन्त्रका सामान्य प्रक्रिया भए पनि त्यसका केही निश्चित लक्ष, उद्देश्य तथा कार्ययोजना हुने गर्छन् र त्यसमा राष्ट्रिय हित सर्वोपरि हुने गर्छ र त्यसको लागि उचित समय चयन पनि गरिन्छ । तर अहिले पुरानो सत्ता समीकरण भत्काएर नयाँ खडा गरिएको भए पनि (घोषणा गर्दा यसबारे जे भने पनि) त्यसलाई प्राप्त गर्ने ठोस आधार तथा त्यसको प्राप्तिको लागि बुँदागत स्पष्टता र योजना गरिएको देखा पर्दैन । यी पक्षहरू भोलिका दिनमा स्पष्ट होलान् भन्ने अपेक्षा गर्ने हो भने पनि समय चयन भने ठीक छैन । संसद्मा बजेट विनियोजन विधेयकमाथि बहस समाप्त भएर पारित गरिएको तर त्यस विधेयकको अनिवार्य अंग बन्नुपर्ने पूरक विधेयक पारित नभइसकेको अवस्थामा अविश्वासको प्रस्ताव पेस गर्ने समय औचित्यपूर्ण थिएन । त्यसमा पनि बजेट पेस गर्ने र विनियोजित शीर्षक पारित गर्ने पार्टीकै प्रस्तावमा अविश्वास दर्ता भएको हुँदा यो प्रश्न नैतिकतासँग पनि जोडिन पुगेकाले अवस्था झन् जटिल बन्दो छ । दुईचार दिनपछाडि पनि गर्न सकिने कुरामा किन हतारो ? समयमै बजेट पारित भएर निकासा हुने सोचबाट पेस्की विधेयक पेस नगरिएको अवस्था छ । अर्कोतर्फ पूर्णांक बजेट पारित भइनसकेको अवस्था छ र बाँकी विधेयक पारित गर्ने विषयमा खिचलो र विवाद उत्पन्न भएको छ । यसले गर्दा समयमै बजेट पारित भएन भने त्यसले अर्को आर्थिक संकट उत्पन्न गर्ने निश्चित छ र यसबाट जनतासँग सोझो सरोकार राख्ने भूकम्प तथा बाढीपहिरोपीडित जस्ता जनताका सरोकारका र तत्काल समाधान गर्नुपर्ने विषयसमेत प्रभावित हुने अवस्था छ , जुन कुरा कुनै पनि पार्टीको नैतिकता हुन सक्दैन । यस्तो अवस्थामा विगतमा गरिएका अभ्यासहरूलाई प्रयोग गरी काम चलाउन पनि वर्तमान विवादले उत्पन्न गरेको कटुतामा त्यति सहज देखिँदैन । यो अवस्था जनताको हितमा त छैन नै, पार्टीहरूको नैतिकताभित्र पनि पर्दैन । उपरोक्त समस्या र परिस्थितिका जटिलताबारे पार्टीहरू अनभिज्ञ थिए वा सबैले राम्ररी बुझेन भन्ने कुरा छैन । तब प्रश्न उठ्छ यस्तै जटिल मोडहरूमा पटकपटक यस्ता घटना किन दोहोर्याइन्छन् ? यसको उत्तर खोज्दा यी घटनाहरू सुनियोजित र सुविचारित योजनामा भइरहेका हुन् कि भन्ने निक्र्योलमा पुग्न मानिस विवश हुन्छन् । त्यसमा पनि घटनाका प्रमुख पात्रहरूबाटै एकले अर्कोमाथि यस्ता आरोपप्रत्यारोपले यसको पुस्ट्याइँ गर्छ । आजको विश्वमा संसारको कुनै पनि देशमा भएका घटनालाई, विशेष गरेर राजनीतिक घटनालाई बाहिरी जगत्ले आफ्नो राष्ट्रिय स्वार्थअनुकूल उपयोग गर्ने र ती घटना प्रवाहलाई आफूअनुकूल मोड्ने प्रयास भइ नै रहन्छन् । यस्ता प्रयास विगतमा पनि भएका थिए र अहिले विश्वको बदलिँदो परिस्थिति, बदलिँदो शक्ति सन्तुलन तथा समीकरण र रणनीतिक अवस्थाहरूमा यो प्रक्रिया अरू तीव्र भइरहेको अवस्थामा चाहे ती हाम्रा दुई छिमेकी हुन् वा सात समुद्रपारिका शक्तिकेन्द्र होऊन्, आफ्नो प्रभाव पार्ने प्रयत्न गर्छन् नै । आजको जटिल अन्तर्राष्ट्रिय सम्बन्धको अवस्थामा अन्य विषयका साथै देशको गणतन्त्रात्मक स्वरूप, संघीयता र अखण्डताका विषयहरू पनि वर्तमान चासोसँग जोडिएका छन् । यस अवस्थामा पार्टीहरूबीच हुने सत्ता संघर्ष, पारस्परिक द्वन्द्व तथा वैमनस्यलाई राष्ट्र र राष्ट्रियतासँग जोडिएका प्रश्नहरूमा आघात पुग्ने सीमासम्म पुर्याउनु देश र जनताप्रति विश्वासघात मात्र होइन, जघन्य अपराध हुनेछ । तर तथ्य के हो भने हस्तक्षेपको लागि हस्तक्षेप गर्नुपर्ने देशको माटो मलिलो हुनुपर्छ र खुट्टा टेक्ने धरातल उपलब्ध हुनुपर्छ, अन्यथा उनीहरूले खुट्टा टेक्न र फस्टाउन सक्दैनन् र यी उपलब्ध गराउने काम देशभित्रकै शक्तिहरूले गर्छन् । हाम्रो अवस्था पनि यही हो । विगतमा (०७ देखि ०४६ सम्म) जेजसो भएको भए पनि ०४६ पछिको कालखण्डमा यो धरातल र माटो दिने काम आज देशको राजनीतिमा हालीमुहाली गरिरहेका पार्टी र तिनका विगत तथा वर्तमान नेताहरूबाटै भएका हुन् र अहिले पनि सत्तास्वार्थको लागि यी काम भइरहेकै छन् । हामी दुई उदीयमान विश्व शक्तिहरूका बीचमा छौँ र वर्तमान विश्व परिस्थिति तथा दक्षिण एसियाको बढ्दो रणनीतिक तथा राजनीतिक महत्त्वको अवस्थामा यहाँ हुने प्रत्येक परिवर्तन तथा विकसित हुने घटनाक्रमप्रति उनको चासो हुनु र त्यसमा हस्तक्षेप गर्ने प्रयास हुनु स्वाभाविक हो । त्यसमा पनि भारत र चीनका विश्वास र अविश्वास, प्रतिस्पर्धा र साझेदारी नीतिअन्तर्गत बदलिँदै गरेका सम्बन्धहरूका सन्दर्भमा तिनको रणनीतिक स्वार्थले हाम्रो भूखण्डको महत्त्व बढ्दै गइरहेको अवस्थाले चासोको विषय हस्तक्षेपको सीमासम्म पुग्ने अवस्था रहिरहन्छ । यस अवस्थामा हाम्रो राष्ट्रियता, सार्वभौमिकता, अखण्डता तथा राष्ट्रिय सुरक्षाजस्ता विषय हाम्रा लागि अहम् विषय हुन् । आजको जटिल अन्तर्राष्ट्रिय सम्बन्धको अवस्थामा अन्य विषयका साथै देशको गणतन्त्रात्मक स्वरूप, संघीयता र अखण्डताका विषयहरू पनि वर्तमान चासोसँग जोडिएका छन् । यस अवस्थामा पार्टीहरूबीच हुने सत्ता संघर्ष, पारस्परिक द्वन्द्व तथा वैमनस्यलाई राष्ट्र र राष्ट्रियतासँग जोडिएका प्रश्नहरूमा आघात पुग्ने सीमासम्म पुर्याउनु देश र जनताप्रति विश्वासघात मात्र होइन, जघन्य अपराध हुनेछ । आशा गरौँ, राजनीतिक पार्टीहरूले अहिले मच्याउन खोजेको पिङले यो सीमा नाघ्ने छैन र राजनीतिक सत्ताको सेरोफेरोमा जो जहाँ रहे पनि, राजनीतिक द्वन्द्वले आन्तरिक रूपमा जुन रूप लिए पनि त्यसले राष्ट्रिय माटो छोड्ने छैन र विदेशी माटोमा यो संघर्ष लडिने छैन । राजनीतिक ध्रुवीकरणको अवस्थामा नयाँ समीकरण बन्नु, पार्टीहरूले स्थान परिवर्तन गर्नु वा लेनदेन गर्नु (राजनीतिक नैतिकताको दायराभित्र नपर्ने भए पनि) आजको विश्वमा यस्ता परिदृश्यहरू देखिएका छन् र स्वाभाविकै मानिएका छन्, त्यसमा नेपाल अपवाद हुन सक्ने अवस्था छैनन् । तर आजका राष्ट्रिय समस्याहरूको समाधान सबै पार्टीहरू र राष्ट्रका नै साझा सवाल भएकाले यस नयाँ समीकरणले ती सवालहरूको समाधानका लागि साझा धरातल दिन सक्यो भने त्यो सबैको हितमा हुनेछ र यो सर्वोपरि देशको हितमा हुनेछ । अतः वर्तमान तिक्ततालाई अरू नबढाएर र समाधानका लागि बाधक हुने खालका संविधानको पुनर्लेख आदि) विषय छोडी समाधानका लागि वार्ताको टेबुलमा बस्नु नै आज समय र अवस्थाको माग हो र देशको आवश्यकता हो । नेपालको अस्तित्व रहे मात्र सबैको अस्तित्व रहनेछ ।"
बुँदे राजनीतिको असर,"अचेल दैनिकीहरूमा एउटा हेडलाइन प्रायः देखिन्छ नौबुँदे कार्यान्वयनमा अड्चन, नौबुँदे पासोमा दाहाल आदि आदि । नेपालमा लोकतन्त्रपछिको यो बुँदे राजनीति' के हो भन्ने हामी सर्वसाधारणलाई त्यति ख्याल छैन । हुन त वर्तमान नेपालको राजनीतिक खाका नै विदेशमा, विदेशी प्रभुहरूका आँगनमा, विदेशीले नै ड्राफ्ट गरिदिएको उनीहरूकै भाषाको अनुवाद गरिएको बाह्रबुँदे' सहमतिमा आधारित छ । त्यसैले होला कहीँ सरकार फेर्नुपर्यो, आफूलाई सरकारमा जानुपर्यो अथवा आफ्नो स्वार्थपूर्तिको लागि सरकार या दललाई केही गैरकानुनी काम गराउनुपर्यो भने यो बुँदे राजनीति' को सहारा लिने चलनै छ । दुइटा सत्तारुढ अथवा शक्तिशाली राजनीतिक दलका शीर्ष नेता कुनै एउटा कोठामा बसेर केही बुँदामा छलफल गर्छन् र त्यसैलाई हाम्रो यतिबुँदे सहमति भयो भनेर जनतासमक्ष फ्याँकिदिन्छन्, जनताले त्यसलाई मान्नैपर्छ ? कस्तो अचम्म ! बाह्रबुँदेपछि नेपालका दलहरूबीच यस्ता कैयन् बँदे सहमति भएका छन् । न तिनको कार्यान्वयन नै भएको छ, न ती बुँदे सहमतिले केही भएकै छ, देश र जनताका लागि । अनि यिनै बुँदे सहमति पालना भएन या सरकारले कार्यान्वयन नै गरेन भनेर सडकमा उफ्रिने, बन्द, हडताल गर्ने गैरप्रजातान्त्रिक, गैर लोकतान्त्रिक र जनतालाई कष्ट दिने माध्यमहरू अपनाएर दलहरू आपसमा झगडा पनि गर्छन् । यसको उदाहरण मधेसी मोर्चासँग भएका केही बुँदे सहमतिलाई लिन सकिन्छ । हामी नेपाली धेरै भाग्यशाली छौँ । हामीकहाँ जति प्रकारका राजनीतिक प्रणालीको परीक्षण भएको छ, सायद अन्य कुनै देशमा छैन । हामी प्रयोगशाला भएका छौँ । हामीले राणाहरूको निरंकुश शासन पनि देख्यौँ, २००७ सालपछिको प्रजातन्त्र पनि बेहोर्यौँ, २०१७ सालको कांग्रेसी प्रजातन्त्र हुँदै, पञ्चायती निरंकुशताको अनुभव पनि हामीले गर्यौँ । त्यसपछि अचानक जंगलबाट वामहरू आफ्ना बन्दुक र डण्ठा छोडेर प्रजातान्त्रिक पोसाकमा सरकारमा आए । भारतमा गएर बाह्रबुँदे' सहमति गरे । नयाँ नेपाल बनाउने उनीहरूको योजनामा धेरै दिन, महिना र वर्षौंसम्म भाषण गरे, अझै गर्दैछन् । तीमध्ये एकजना त यी समूहसँग नमिलेर नयाँ शक्ति' को स्थापनामा लागेका छन् । अब अहिले यो बुँदे राजनीति' एमालेको नेतृत्वमा स्थापना भएको केपी ओलीको सरकार ढाल्न नौबुँदे सहमतिको रूपमा देखा परेको छ । ओली सत्तामा आएको नौ महिना पुगेको पनि छैन' कसैलाई आफ्नो अवधिसम्म काम गर्न नदिनैको लागि यो नौबुँदे राजनीति ल्याइएको हो कि ? प्रचण्ड, बाबुराम पनि सायद नौमहिनै टिके । नौ अंकको वाम राजनीतिमा ठूलै महत्त्व छ । अहिले ओलीले हावादारी नै सुनिए पनि राम्रा योजनाको खाका प्रस्तुत गरेका छन् । हुन त सुन्नमा ती काम नेपालमा हुने छाँट पनि देखिँदैन । तर कुरा त राम्रा छन्, केही वर्ष काम गर्न दिएर तिनको क्षमता र योग्यताको मूल्यांकन गरेर उनको सरकार ढाल्नतिर लागे त जनताले, देशले केही पाउँथे नि ! जनयुद्धमा कैयन् नेपालीको हत्या गरेर प्रजातन्त्रको खोल ओढेर नयाँ दुलहीका रूपमा निस्केका यी दलहरू ल अब हाम्रो खैरियत छैन है भन्ने बुझे भने फेरि बुँदे सहमति' तिर लाग्नेछन् । सायद नौ बुँदेको हैसियत पनि यही होला । ल बुँदे सहमति भयो रे, प्रचण्ड अथवा माधव नेपाल या शेरबहादुर देउवामध्ये कुनै एकले ओलीको ठाउँ लियो रे ! के तिनले पहिले पनि सरकार चलाएका होइनन् र ती नेता कति पानीमाथि' छन् भन्ने कुरा के सबै नेपालीलाई थाहा छैन र ? माओवादीको पहिलो सरकारका नेतृत्व प्रचण्डले नै गरेका होइनन् र ? एउटा प्रधानसेनापतिलाई नेपालको संविधानअनुसार कसरी कारबाही गर्न सकिन्छ भन्ने कुराको अध्ययनै नगरी ठाडै पत्र पठाएर खोसुवा गर्ने कुरै नबुझी झनक्क हुने तिनै प्रचण्ड अब सत्तामा आए के ठूलो काम हुन्छ र ? फेरि उनका आसेपासेले जागिर पाउँछन् ? ठेक्कापट्टा लिन्छन् र आफ्ना सन्तानलाई पुस्तौँ पुग्ने कमाइ गर्छन् । नेपाली जनता त उही हो गुन्द्रक र ढिँडो पनि नपाएर आकाशमुनि सुतिरहेकै छन् र सुति नै रहनेछन् । प्रचण्डपछि कति सरकार फेरिए, ती सरकारले जनता र देशको लागि कति गरे ? त्यसको लेखाजोखा गर्ने कसले ? अथवा ओलीले राम्रो काम गरेनन् रे । हुन सक्छ ओली पनि उही ड्याङको मुला होलान् । एमालेमा सबैलाई भाग पुर्याएर एमालेको बाटो खुला' गरी दिने हुन्, तिनले पनि कसैलाई यो सरकारले काम गरेन भन्ने लाग्छ भने संसद् छ, त्यहाँ यस विषयमा व्यापक छलफल गरेर त्यसको जे निष्कर्ष हुन्छ, त्यही गरे हुँदैन ? हामीले बुझेको प्रजातन्त्र या लोकतन्त्र या कुनै तन्त्र भन्नोस्, जनता नै हुन् निर्णय गर्ने त ? जनताका प्रतिनिधिसित समस्याका बारेमा छलफल नगरेर दुई नेताका कोठामा कालो लेबलको चुस्की लिँदै आफैँ सहमति गर्ने, यस्तो राजनीति कुन देशमा छ ? बुँदे सहमति गर्नेले जनतालाई बताइदिनुपर्यो ! दुई नेताको छलफल नै कानुन हुन्छ भन्ने संसद् किन चाहियो ? राजनीतिक दलहरू किन चाहिए ? यिनमा खर्च हुने धनराशि विकास र निर्माणमा खन्याइदिए भइहाल्यो । संविधान किन चाहियो र जनताका सुझाव किन चाहियो ? दुई नेतालाई मनाउन सके केही वर्षको राजनीतिक जीवन बिताएका नेता रिटार्यड हुँदा तिनको सबै खानपिन, बस्ने घर, गुड्ने विलास गाडी, गार्ड र घरमा काम गर्ने मानिसको बन्दोबस्तसमेत जनताले तिरेको करबाट खुवाउने निर्णय संसारको कुन सरकारले गर्छ ? कैयन् वर्ष सरकारको जागिर खाएका निवृत्तहरूले समेत यस्तामध्ये कुनै एउटा सुविधा मात्र पनि पाउन सकेका छैन । बरु जसले आफ्नो कार्यकालमा अरूलाई ठगेर या झुक्याएर भ्रष्टाचार गरेर अकुत सम्पत्ति कमाए र आफ्नो दसौँ पुस्तालाई पुग्ने जोडजाम' गरेका छन्, तिनैलाई फेरि यत्रो सुविधा ? यो त प्राकृतिक न्यायविरुद्ध पनि भएन र ? आफ्नो हातमा डाडुपन्यु पनि छ भनेर जे पनि गर्न सकिन्छ भन्ने भावना र सोच नै यो देश डुबाउन काफी छ । हामी यस्तै बुँदे' वा अरू कुनै यस्तै झल्लरी प्रणलीमा परिक्रमा गरिरहने हो भने हामीले विकासचाहिँ कहिले गर्ने ? हाम्रै छिमेकीहरू कहाँ पुगिसके ? हाम्रा जनताका छोराछोरी नक्कली शिक्षकसँग पढ्छन्, हामी नक्कली डाक्टरलाई स्वास्थ्य जँचाएर तिनले लेखेका औषधी खाएर बाँचिरहेका छौँ । नक्कली औषधी बढी पैसामा बेचेर सरकारी प्रक्रिया पूरा नगरी सञ्चालन भइरहेका औषधी पसलका समाचार पढ्दा हामी गर्व गर्छौं । हाम्रा राजनीतिक दलहरूको आर्थिक बन्दोबस्त ठूलाठूला डनले गर्छन् । अरूले दिएका रकमसमेत खर्च गर्न नसकेर हामी गैरअन्तर्राष्ट्रिय संस्थालाई गुहार्छौं । तिनले आफ्नो धर्म प्रचार गर्छन् भ्रष्टाचारमा त विश्वमै हाम्रो मुलुक प्रसिद्ध भइसकेको छ । सरकारले गरेका निर्णय लत्याइँदा पनि तिनमा कारबाही हुँदैन, किनभने ती काम राजनीतिक संरक्षणमा भएका हुन्छन् । जनयुद्धमा हजारौँ सर्वसाधारणको हत्या गर्ने दल राजनीतिमा आएपछि अब तिनका हत्यारालाई कानुनी कारबाही गर्नै हुन्न भनेर अन्तर्राष्ट्रिय न्याय र मानव अधिकारलाई समेत हामी मान्यता दिदैनौँ बरु छल्नतिर लाग्छौँ । ०६२६३ को आन्दोलनपछि पूर्वराजा ज्ञानेन्द्रले दललाई ठाउँ छोडिदिएकै हुन् । खोइ त तिनले के गरे ? सुरुमा कांग्रेसका गिरिजाप्रसाद कोइरालाले दुईतिहाइ बहुमत पाउँदा फुर्केर आफ्नै पाराले चलाउन खोजे । उनलाई सचिवमा पनि कोइराला थर नै चाहियो, हरेक ठाउँमा कांग्रेसी नै चाहियो । उनले त्यो बेला सुरुमा यो देशको परिपाटी नयाँ बनाएर अघि बढाइदिएको भए, यो मुलुकको नक्सा नै अर्को हुने थियो । उनी लोभलालचमा फसे, उनका आफन्तले उनलाई केही गर्नै दिएनन् । आज नेपालको यो व्यवस्था, त्यही समयको सोच र कोइराला नीतिकै हो भन्दा फरक पर्ने छैन । संसद्मा रहेका सम्पूर्ण राजनीतिक दल र तिनका नेतालाई करजोडी बिन्ती गर्छु यो बुँदे राजनीतिमा नलागि सबै राष्ट्रिय मुद्दा संसद्मै छलफल गर्ने र कुनै समस्याको समाधान संसद्बाटै खोज्ने विधिको खोजी गरौँ । आफ्नो लागि कमाउने तपाईंहरूले कमाइसक्नु भयो । जब निरीह जनतालाई पनि हेरौँ र तिनलाई समृद्ध नेपालको समृद्ध जनता बनाउनेतिर लागौँ । यो बुँदे राजनीति' को थोपा बुँदालाई भुइँमा झारिदिऊँ । यसले हाम्रो विकास हुँदैन ।"
सूचनाको हकका मुद्दा,"मुलुक राजनीतिक रूपमा तरल छ । जुनसुकै बखत राजनीतिक निकासको लागि संविधान संशोधन हुन सक्छ । सो बेला संविधानको धारा २७ मा रहेको सूचनाको हकमा पाँचवटा कुरा संशोधन हुनुपर्छ । पहिलो, सूचनामा नागरिकको सट्टा व्यक्तिको हक कायम हुनुपर्छ । यसबाट बाह्य लगानीकर्ता र पर्यटकले पनि आफूसँग सम्बन्धित सूचना माग गर्न पाउँछन् । दोस्रो, अन्तर्राष्ट्रिय अभ्यासअनुसार सूचना माग्ने र पाउने हकका साथै प्रवाह गर्ने हक पनि संविधानमा थप गर्नुपर्छ । तेस्रो, मुलुक संघीयतामा प्रवेश गरेकाले राष्ट्रिय सूचना आयोगलाई संघीय सूचना आयोगमा रूपान्तरण गर्ने र सबै प्रदेशमा प्रादेशिक सूचना आयोग गठन गर्नुपर्छ । चौथो, नेपालमा सूचनाको हकसम्बन्धी अभियानले औपचारिकता पाएको करिब २५ वर्ष मात्रै भएकाले एउटै छाता कानुनले संघीय र प्रादेशिक सूचना आयोगहरू सञ्चालनमा ल्याउनुपर्छ । पाँचौँ, संविधानको धारा २७ को दोस्रो वाक्यमा रहेको तर कानुनबमोजिम गोप्य राख्नुपर्ने सूचनाको जनकारी दिन कसैलाई बाध्य पारिने छैन भन्ने वाक्य अत्यन्तै आपत्तिजनक र पूर्णतः भ्रमयुक्त रहेकाले सो वाक्यको सट्टा तर सूचनाको हकसम्बन्धी कानुनले प्रवाह नगरिने भनिएका सूचना दिन बाध्य गरिने छैन भन्ने कुरा संविधानमा लेख्नुपर्छ । नेपालमा राणाकालीन जहानियाँ शासन र निर्दलीय पञ्चायती व्यवस्थाको धङधङी अझै पनि बाँकी भएको महसुस हुन्छ । २०६४ सालमा सूचनाको हकसम्बन्धी कानुन जारी भएपछि तत्कालै कर्मचारीको शपथ ग्रहणबाट गोपनीय' शब्द हटाउनु पथ्र्यो । यसमा राष्ट्रिय सूचना आयोगले सरकारलाई औपचारिक रूपमा सो शब्द हटाउन आग्रह गरिसकेको अवस्था छ । साथै अबको सन्दर्भमा सूचना दिन इन्कार गर्ने कर्मचारीलई विभागीय कारबाही गरिने कुरा निजामती सेवा ऐनलगायतका कानुनमा समावेश गर्नुपर्छ । पञ्चायतकालमा सूचना चुहाउने कर्मचारीलाई पर्चा खडा गरेर हटाउने गरेकाले सरकारी कर्मचारीको सेवाको पूर्णतः सुरक्षाको प्रत्याभूति दिने गरी निजामती सेवा ऐनलगायतका कानुन निर्माण भए । हाल केही कर्मचारीले यही सेवाको सुरक्षाको कवचभित्र ढलीमली गरेर नागरिकको सूचना पाउने हकमा धावा बोल्ने गरेका छन् । यस्ता अप्रजातान्त्रिक क्रियाकलाप प्रदर्शन गर्ने सामन्ती चिन्तनबाट ग्रसित सार्वजनिक पदमा रहनेलाई कारबाही गर्ने गरी कानुनमा संशोधन हुनु जरुरी छ । हाल सरकारी र सार्वजनिक निकायहरूले आफूसँग उपलब्ध कर्मचारीलाई नै सूचना अधिकारी तोकेको अवस्था छ । यसमा अधिकांशले नागरिकमैत्री भएर सूचना प्रवाह गर्न थालेका छन । तर कही सूचना अधिकारीले आफूसँग सूचना नभएको बहान बनाउने, सूचना माग गर्नेलाई हतोत्साही गर्ने, समयमा सूचना नदिने, संविधान र कानुनको खिल्ली उडाउने, सूचना नदिएर सरकारको चाकडी गरेको नाटक गरी गैरकानुनी चरित्र देखाउनेमाथि कडा निगरानी र कारबाही हुनुपर्छ । यसको जिम्मेवारी सार्वजनिक निकायका राजनीतिक र प्रशासनिक नेतृत्वले लिनुपर्छ । साथै सूचना प्रवाहका अवरोधकहरूलाई पाखा लगाउँदै यसै क्षेत्रमा अध्ययन गरेका व्यावसायिक व्यक्तिलाई छुट्टै सेवा खडा गरी जिम्मेवारी दिने सोचलाई मूर्तरूप दिनुपर्छ । नागरिक समाजका अगुवा, समाजमा राम्रो उचाइ लिएका, वरिष्ठ पत्रकार, सूचनाको हकका अभियन्ता र मुलुकको समग्र परिस्थितिको विश्लेषण गर्ने क्षमता राख्ने विद्वान् वर्गले मुलुकको विकृतिविसंगतिसँग सरोकार राख्ने सूचना माग गर्ने अभ्यास आरम्भ गर्नुपर्छ । वास्तविक सूचना, तथ्य तथ्यांकका प्रतिवेदन हात नपारी टिप्पणी गर्दा हल्का भइनु स्वाभाविकै हो । समाजमा निश्चित पहिचान बनाएका व्यक्तिहरूले सूचना माग गर्दा सूचना दिनुपर्ने पदाधिकारीमा स्वाभाविक रूपमा दबाब पैदा हुन्छ । कैयन् क्षेत्रमा सूचना माग गर्नेबित्तिकै गलत हर्कत रोकिन्छ । कैयन् क्षेत्रमा सूचना प्राप्त गरी गलत कामकारबाही सार्वजनिक भएपछि भविष्यमा त्यसको गलत काम गर्ने हिम्मत कसैमा रहँदैन । यसर्थ आम सर्वसाधारणले सूचना माग गर्न अभ्यास नगरुन्जेल मुलुकका विशिष्ट महानुभावले सूचना माग्ने र प्राप्त गरी जनतामा पुर्याई योगदान गर्न अधि सर्नु पर्छ । सूचनाको हकसम्बन्धी कानुनबमोजिम सूचनाको वर्गीकरण गर्नुपर्छ । लामो समयदेखि यो काम भइरहेको छैन । तर समाज मौन छ । बुझेका मानिस मूकदर्शक भएका छन् । यस्मा सघाउनेको अभाव देखिएको छ । मन्त्रालयका सचिवहरू सूचना वर्गीकरणको सट्ट दैनिक काम र दिनहुँ आउने नयाँनयाँ समस्याभित्र जकडिएका छन् । यसरी जनताको सूचनाको हकलाई राज्य प्रणालीले प्राथमिकतामा राख्न नचाहेको र राख्त नसकेको जस्तो प्रतीत हुन्छ । जनतामाथि शासन गर्न माहिर राजनीतिक र प्रशासनिक नेतृत्व सूचनाको वर्गीकरण नभएकाले सूचना दिन नसकेको भनी अरूमाथि दोष थोपरेर आफू पानीमाथिको आभानो भइरहेको छ । यथार्थमा सूचनाको वर्गीकरण नहुन्जेल नागरिकले माग गरेका सबै सूचना खुला हुन्छन् । तर नागरिकले माग गरेको बखत पाउँछन् भनी बोलिदिने, लेखिदिने, बहस गरिदिने र सम्बन्धित पदाधिकारीलाई सम्झाइदिनेको अभाव खट्किरहेको छ । सन् २००२ को २८ सेप्टेम्बरलाई अन्तर्राष्ट्रिय थाहा दिवसको रूपमा मनाउने परम्परा सोफियाबाट आरम्भ भएको हो । तर नेपालका थाहा अभियानका नेतालाई हामीले विश्व बजारमा पुर्याउन सकेनौँ । हाल विकसित मुलुकमा खुला सरकारी तथ्यांकओजीडीको अवधारणा विकास भएको छ । ५ मार्चलाई खुला तथ्यांक दिवसका रूपमा मनाउन थालिएको छ । नेपालमा राष्ट्रिय सूचना आयोगले संयुक्त राष्ट्रसंघीय निकायसँग मिलेर यससम्बन्धी कार्यक्रम अघि बढाएको छ । तर यसमा थोरैको मात्रै चासो छ । यसैगरी सन् २०११ मा आरम्भ भएको खुला सरकार साझेदारी ओपीजीको अभियानमा नेपाललाई सदस्यता लिन आमन्त्रण पत्र प्राप्त भएको छ । सूचनाको हकको प्रभावकारी प्रचलनले भ्रष्टाचार नियन्त्रणमा प्रत्यक्ष सघाउँछ, तर हामीले यसलाई उपयुक्त रूपमा प्रयोग गर्न सकिरहेको छैनौँ । चारवटा मुख्य विषयमा अंक दिइने र १०० पूर्णांकमा ७५ भन्दा कम अंक ल्याउनेले यस अभियानको सदस्य नपाउने यस अभियानमा नेपालले हाल ८२ अंक हासिल गरेको अवस्था छ । तर धेरै बुद्धिजीवी नेपालीहरू यी कुराबाट बेखबर छन् । यसैगरी क्यानडामा मुख्यालय रहेको सेन्टर फर ल एन्ड डेमोक्रेसी नामक संस्थाले संसारमा जारी भएका सूचनाको हकसम्बन्धी कानुनलाई ६१ बटा सूचकांकका आधारमा तुलनात्मक अध्ययन गरी नेपाली कानुनलाई १५० पूर्णांकमा १०४ अंक दिएको छ । विश्व वरीयातामा नेपाललाई २३ नम्बरमा राखेको छ । दक्षिण एसियामा हामीभन्दा अगाडि भारत, माल्दिभ्स र बंगालादेश छन् । ती मुलुक कसरी नेपालभन्दा राम्रा ठहरिए, साह्रै थोरैले मात्रै चासो र ध्यान दिएका छन् । यस्ता कुरामा बुद्धिजीवीहरूले गहन अध्ययन गर्न जरुरी छ । सूचनाको हकको प्रभावकारी प्रचलनले भ्रष्टाचार नियन्त्रणमा प्रत्यक्ष सघाउँछ, तर हामीले यसलाई उपयुक्त रूपमा प्रयोग गर्न सकिरहेको छैनौँ । सुशासनका आधारहरू भनेको उत्तरदायित्व, जिम्मेवारीपना र पारदर्शिता नै हो । तर यी कुरामा लगानी नै नगरी हामीले सुशासन भेट्टाउन खोजिरहेका छौँ । विधिको शासन लागू गर्न, समानताको कानुन प्रयोग गर्न र नागरिकलाई पालैपालो सेवा दिन पहिला जनता सुसूचित हुनपर्छ । यसमा पनि हामी बेखबर छौँ । लोकतन्त्रको संस्थागत विकास गर्नुपर्छ भन्न जान्ने भएका छौँ, तर लोकतन्त्रको प्राणवायुको रूपमा रहेको सूचनाको हकको प्रवर्धन नगरी कसरी उपयुक्त नतिजा आउला भन्ने कुराको हेक्का नगरी राजनीति गरिरहेका छौँ । यसर्थ सबै क्षेत्र र पक्ष समयमै सजग होऔँ । सूचनाको हकलाई प्रत्येक नागरिकको दैनिक जीवनको अभिन्न पक्ष बनाऔँ । यसैमा सबैको हित लुकेको छ ।"
