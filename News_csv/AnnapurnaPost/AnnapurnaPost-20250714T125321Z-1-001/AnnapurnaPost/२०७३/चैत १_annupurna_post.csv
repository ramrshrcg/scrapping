शीर्षक,विवरण
दिल्ली नेपाललाई कठपुतली राज्य ठान्छ!,"गत बिहीबार नेपालको कञ्चनपुर जिल्लाको पुनर्वासमा नेपाली भूमिमा पसेर भारतीय सीमा सुरक्षा बल (एसएसबी) ले नेपालीमाथि अन्धाधुन्ध गोली चलायो । गोली लागेर गोविन्द गौतमको ज्यान गयो । यो पछिल्लो घटना नेपालको सार्वभौमसत्तामाथिको ठाडो हमला हो । नेपाल र नेपालीको स्वतन्त्रताविरुद्धको घटना हो । इतिहास हेर्नै पर्दैन, यही एउटा दृष्टान्त नै पनि काफी छ, भारतको नेपाल नीति के हो र कस्तो छ भनेर बुझ्नको लागि। यही एउटा घटनाले नेपालको सार्वभौमसत्तालाई भारतले आफ्नो पकेटको सामान ठान्छ भन्ने तर्क प्रमाणित गरिदिन्छ । सन् २०१५ को सेप्टेम्बरको भारतीय नाकाबन्दीले संवेदनशील तहमा रहेको नागरिक स्तरको सम्बन्धलाई पछिल्लो कञ्चनपुर हत्या काण्डले द्विदेशीय सम्बन्धलाई थप क्षीण तुल्याइदिएको छ । नाकाबन्दीताका नेपाल उत्तरतिर कोल्टिएको जस्तो देखिनुको कारण भारतीय नाकाबन्दीले उब्जाएको दक्षिणी घृणाभन्दा बढी चिनियाँ जनताले नेपालीप्रति देखाउने सहअस्तित्वको भावना हो, जति समग्र भारतीयले नेपालीप्रति देखाउने हिम्मत गर्दैनन् । तराईमा वैवाहिक सम्बन्ध कायम भएका एकाध परिवारको अपवाद छोडेर सोलोडोलो भारतीयको नेपालीमाथिको नजरिया हेपाहा रहेको तथ्य पछिल्ला तिलाठी र पुनर्वास घटनाले खोतल्छन् । नेपाल र भारतबीच झीनो नै भए पनि आजका दिनसम्म स्थापित भएका समानता, सद्भाव र सम्मानका भनिएका आयामलाई अपव्याख्या गर्दै पछिल्ला दिनमा तिनको कुअभ्यास पनि थालिएको छ । उदाहरणमा समकालीन भारतीयले बहादुर शब्दलाई नेपालीको साहसको कदरस्वरूप नभई होच्याउने वा दलित सेन्टिमेन्ट को आवरणमा प्रयोग गर्न थालेका छन् । अर्कोतर्फ नेपालको उत्तरी छिमेकी चीनले भने नेपालीप्रति सदासयताको आयामलाई बढी महत्व दिँदै गएको छ, जसको परिणाम हो नेपाली र चिनियाँ जनताबीचको अर्थात् नागरिक स्तरको सम्बन्धमा तिक्तता नआउनु । गत फागुुुुन पहिलो साता दिल्लीस्थित जवाहरलाल नेहरू विश्वविद्यालयद्वारा आयोजित एक अन्तरसंवादमा भाग लिन दिल्ली पुगेका माओवादी केन्द्रका प्रभावशाली नेतामध्येका एक नारायणकाजी श्रेष्ठ अलि कडा सुनिए । उनले भारतीय जनता दलका नेता राम माधवसँग खुलेरै भने, नेपालको आन्तरिक मामिलामा दिल्लीले हस्तक्षेप गर्न छोडेको खण्डमा नेपालभारत सम्बन्धले विश्वमै उदाहरणीय उचाइ प्राप्त गर्नेछ । उनको तर्कमा सत्यता मात्रै होइन, नेपालको सार्वभौमिक निरिहता को अंश पनि थोरबहुत लुकेको होला । अहिलेका प्रधानमन्त्री पुष्पकमल दाहाल, जसलाई यतिबेला दिल्लीकै निगाह प्राप्त छ भनिन्छले नै पनि दिल्लीलाई पटकपटक प्रभु को बिल्ला भिराउनेदेखि काठमाडौंमा सूक्ष्म व्यवस्थापन गरिरहेको सार्वजनिक आक्षेप लगाएकै हुन्, जुन वास्तविकता पनि हो । गत कात्तिक १७ देखि १९ सम्म भएको भारतीय राष्ट्रपति प्रणव मुखर्जीको नेपाल भ्रमणले नेपालका प्रचण्डदेउवा मार्काका केही नेतालाई लागेको थियो होला, संविधानोत्तर कालमा नेपाल र भारतबीचको सम्बन्धमा बलेको रातो बत्ती लाई धेरथोर मधुरो पारिदिनेछ, तर पारेन । कारण हो, दिल्ली नेपाललाई आफ्नो पपेट र पकेट नेवर्स बनाउन चाहन्छ । अर्थात् नेपाललाई आफ्नो हातबाट उम्काउन चाहँदैन दिल्ली । हुन त दक्षिण एसियाको भारतीय सम्बन्धको आयाम हेर्ने हो भने भुटानलाई अपवाद छोडेर अन्य मुलुकसँग उसको सम्बन्ध न्यानो छैन । अझ पाकिस्तानको अस्तित्वसम्म पनि स्विकार्न तयार छैन दिल्ली । २०१६ को डिसेम्बरमा पाकिस्तानमा हुने भनिएको सार्कको १९औं शिखर सम्मेलन भाँडिनु र लामो समयसम्म पाकिस्तानका तर्फबाट महासचिव नियुुुुक्तिमा विवाद निस्कनुमा पनि यही तर्क हाबी देखिन्छ । नेपाललाई एउटा कठपुतली राज्य का रूपमा मात्रै हेर्ने दिल्लीले आफ्नो आँखाको पुरानो चस्मामा सहअस्तित्वको नयाँ लेन्स नफेरेसम्म नेपालभारत सम्बन्ध सुधारिँदैन । सार्कको इतिहास मात्रै होइन, वर्तमान नै पनि दिल्लीका कारण अनिश्चित बन्दै गएको छ । बीबीआईएन अवधारणा विकास तथा बिमस्टेक को रणनीतिक सशक्तीकरणमा दिल्लीले ज्यान फाल्नु को पछाडिको तर्क भनेको क्षेत्रीय रूपमा पाकिस्तानलाई एक्लाउने दिल्ली रणनीति हो । सार्कलाई दिल्लीले आफूअनुकूलको आकारमा ढाल्ने, त्यो नसके भाँड्ने दिल्ली संस्थापनको पुरानै नीति हो । यस क्षेत्रका साना राष्ट्रले उसका विरुद्ध मोर्चाबन्दी गर्न सक्ने त्रास नै दिल्ली संस्थापनको भयको जरो हो । यही मेसोमा सार्कको आर्थिक एकीकरणका लागि दिगो एजेन्डा बन्न नसक्नुको पछाडि दिल्ली नै जिम्मेवार छ । आसियन वा त्यस हाराहारीका अन्य क्षेत्रीय संस्थामा जेजसरी छिमेकी मुलुकको सहअस्तित्व आत्मसात गरिएको छ, त्यही सहअस्तित्वको सिद्धान्तमा टेकेर अघि बढ्न भारत तयार देखिँदैन । सन् १९८५ देखि नै सार्कभित्रका झन्डै सबैजसो मुद्दा कि त भारतको हितकेन्द्रित भएका छन्, नभएको खण्डमा कि ती तुहिएका छन् कि छलफलमै आएका छैनन् । त्यसैगरी उत्तरी छिमेकी चीनलाई सार्कको दायरामा देख्न नचाहनु भनेकै भारतको क्षेत्रीय रूपमै आफ्नो हैकमवाद लाद्ने गिद्देसोच हो । हुन त नेपालको खास समस्या भनेकै उत्तरी छिमेकी र दक्षिणी छिमेकीसँगको अन्तरनिर्भर सम्बन्धको विकास गर्दै सन्तुलित पल्लामा सम्बन्धको तौल मिलाउन नसक्नु हो, जसले दुई भीमकाय छिमेकी मुलुकको सुरक्षा चासोभन्दा बढी उनीहरूले अभ्यास गर्ने कोयर्सिभ डिप्लोमेसी को दलदलमा पर्नु हो । सन् १९५० ताका नेपाल र भारतबीच दुइटा सन्धिमा हस्ताक्षर भएका थिए, त्यतिबेलादेखि नै दिल्लीले नेपालको राजनीतिक व्यवस्थापनमा आफू हर्ताकर्ता बन्दै आएको हो । तत्कालीन प्रधानमन्त्री मोहन शमशेरको सत्ता टिकाइदिने आश्वासनको राप र दबाबको तुल ओडाएर नेपालको सार्वभौमिक अधिकारलाई कुँजो बनाएर गरिएका ती दुई सन्धि नै आजको बदलिँदो कूटनीतिक सन्दर्भमा पनि नेपालभारत सम्बन्धमा तीतोपन प्रवद्र्धन गरिरहने चर्को कारक बनेका छन् । किनभने ती सन्धिमा भारतको एकपक्षीय हितलाई मात्रै प्राथमिकतामा राखिएको छ । त्यसैगरी सन् १९५५ सम्म चीनसँग नेपालको कूटनीतिक तहको औपचारिक सम्बन्ध कायम भएको थिएन, त्यसैले पनि नेपाल र भारतबीच एकखाले विशेष जस्तै देखिने सम्बन्ध रहेको बुझ्न सकिन्छ । किनभने नेपालले उत्तरतिर सम्बन्ध बढाउने त के, हेर्ने आँट पनि गरेको थिएन । जसबाट दिल्लीको टाउको दुखेको थिएन, दुख्ने कुरा पनि भएन । अर्कोतर्फ चीनको भन्दा भारतकै हित शिरोधार्य गर्नमा नेपालको राजनीति बढी सचेत देखिन्थ्यो त्यतिबेला । सन् १९५१ मा नेपालचीन सिमानामा भारतीय चेकपोस्ट राखेलगत्तै काठमाडौंमा भारतीय सैनिक मिसन स्थापना भयो । डा के आई सिंहको विद्रोह दबाउने बहाना त कहिले भीमदत्त पन्तको विद्रोह ठेगान लगाउने देखावटी उद्देश्यले भारतीय सेनाले नेपालको सार्वभौमिक स्वतन्त्रताको गला निमोठ्ने दुष्प्रयास गरेकै हो । त्यसो त तत्कालीन नेपाल सरकारको क्याबिनेट सम्म पनि भारतीय राजदूतको सहज पहुँच रहन्थ्यो । आन्तरिक मामिलाका सबैजसो मुद्दाको खटनपटन दिल्लीबाटै हुने गरेको अभिलेखीकरण भएको छ । सन् १९५३ मा नेपाल र भारतबीच भएको सुपुर्दगी सन्धिले नेपालको राजनीतिमा दिल्ली थप बलियो पात्र बन्न पुगेको हो भने सन् १९५४ को कोशी सम्झौताले उसलाई नेपालमाथि एक तहको विजय प्राप्त गरेकै भान भएको हुनुपर्छ किनभने नेपालले भारतसँगको सन्धिपत्रमा हस्ताक्षर गरिँदा आफ्नो अधिकारको लागि अडान लिन खोज्न सकेन । झन्डै सुगौली सन्धिकै हैसियतमा नेपाल ती सन्धिको हस्ताक्षरकर्ता बन्यो । त्यसैले पनि होला, सम्बन्ध सतहमै भए पनि नरम देखिएको । नेपालमा सन् १९५९ को आम चुुुुनावको बेला उत्तरी र दक्षिणी छिमेकबीचको सीमा विवादले भने उचाइ लिइरहेको थियो, जसमा नेपालले कान थापेन । दिल्ली चाहन्थ्यो, नेपालले सके भारतको पक्ष लिइदियोस् नत्र सुनेको नसुन्यै गरोस् । नेपालले त्यही गरिदियो, दिल्ली जे चाहन्थ्यो । त्यसो त नेपालको विदेश नीतिको निर्माणबाहेक कार्यान्वयन तहमै गएर हेर्ने हो भने पनि दिल्ली एउटा निर्णायक तत्व रहँदै आएको तथ्य छिपेको छैन । यतिबेला पनि विकसित नेपालचीन सम्बन्धको ग्याप लाई दिल्लीले निर्देश गरिरहेको संकेत पाइन्छ । २०७२ सालको असोजमा भारतले नेपालमाथि लादेको नाकाबन्दी टुुुुंगिएपछि त्यही सालको फागुुुुन ७ मा तत्कालीन प्रधानमन्त्रीको हैसियतमा ओलीले दिल्लीको भ्रमण गरे । सो भ्रमणपछि द्विदेशीय सम्बन्ध सामान्यीकरणको चरणमा प्रवेश गरेको भान सतहमा परेको भए पनि आजसम्म जहाँको त्यही नै रहेको तर्क मिथ्या साबित हुँदैन । चिसिएको नेपालभारत सम्बन्धलाई एक तहको निकास दिनको लागि पछिल्लो समय भारतले नयाँ रणनीतिक निक्र्योल गरेको अथ्र्याउन सकिन्छ । सन् १९५० को सन्धिको पुनरावलोकनको बहसमा भारत सकरात्मक रहेको सन्देश प्रवाह गर्ने उसको रणनीति देखिन्छ । त्यसो गर्न सकेको खण्डमा नेपालमा बढेको भारतविरोधी सेन्टिमेन्ट न्यूनीकरण गर्न सकिने ठम्याइ दिल्लीको हो । फलस्वरूप २०१६ को जुलाई ४५ मा काठमाडौंमा सम्पन्न नेपाल र भारतबीचको प्रबुद्ध समूहको बैैठकमा नेपालभारत शान्ति तथा मैत्री सन्धिको पुनरावलोकन मुद्दालाई सम्बन्ध सुधारको आधार बनाइयो । पछिल्लो बैठक गत अक्टोबर पहिलो साता दिल्लीमा सम्पन्न भयो, जसमा नेपालले सन्धि पुनरावलोकनका लागि केही क्लज हरू प्रस्ताव पनि गरेको छ । तर यी सबै सतहमा देखिएका सम्बन्ध सुधार्ने औजार मात्रै हुन् । नेपाललाई एउटा पपेट स्टेट को रूपमा मात्रै हेर्ने दिल्लीको आँखाको पुरानो चस्मामा सहअस्तित्वको नयाँ लेन्स नफेरेसम्म र नेपालको सावैभौमसत्तालाई सम्मान गर्ने साहस नगरेसम्म नेपालभारत सम्बन्ध सुधारिने छनक कुनै पनि कोणबाट देखिँदैन । आफ्नो सुरक्षाको कोणबाट नेपाललाई हर्टल्यान्ड को रूपमा बुझ्ने दिल्लीले नेपालमा सधैंभरि आफ्नो सूक्ष्म व्यवस्थापकीय पकड हुनुपर्ने नीतिमा पुनरावलोकन गर्नेबित्तिकै सबन्ध सुधारिनेमा शंका छैन, जुन कुरा दिल्लीलाई राम्रो जानकारी नभएको होइन ।"
गतिलिँदो रेसम मार्ग,"गएको बुधबार चीनको बाह्रौं राष्ट्रिय जनकांग्रेसको पाँचौं सत्रअन्तर्गत चिनियाँ विदेशमन्त्री वाङ यीले चिनियाँ र अन्तर्राष्ट्रिय सञ्चारमाध्यमसँग विविध विषयमा लामो प्रश्नोत्तर कार्यक्रममा भाग लिए । त्यहाँ आगामी मे महिनाको लागि निर्धारित बेल्ट रोड र ब्रिक्स शिखर सम्मेलनबारे उनले भनेका कुरा प्रमुख अन्तर्राष्ट्रिय चासोमा परेका थिए । सो अवसरमा बेल्ट रोड प्रस्तावले संसारको सबैभन्दा उज्ज्वल सम्भावनाको अन्तर्राष्ट्रिय विकास सहयोग कार्यक्रमको स्वरूप ग्रहण गरेको भनेर वाङले बताएको कुरा चिनियाँ विदेश मन्त्रालयको वेबसाइटमा उल्लेख छ । सुरुमा बेल्ट रोड प्रस्ताव चीनले राखेको भए पनि उक्त कार्यक्रम संसारका सबै मुलुकको स्वामित्व रहेको साझा लाभ र सरोकारको विषय बनेको उनले बताए । वाङका अनुसार मे सम्मेलनले मुलुकहरूबीच यातायात, सञ्चारलगायतका क्षेत्रमा पूर्वाधार निर्माण, विकास सुधार, व्यापार लगानी, आर्थिक सहयोग आदि विषयका रणनीतिबारे एउटा साझा सहमति खोज्ने प्रयास गर्नेछ । साझेदार मुलुकहरूबीच अल्पकालीन र मध्यकालीन अवधिका सोसम्बन्धी विभिन्न परियोजना सहयोगबारे त्यसै अवधिमा घोषणा गरिनेछ । परिणाममुखी दीर्घकालीन महत्वका परियोजना सहयोग संयन्त्रहरूका सम्भावनामा सो अवसरमा छलफल हुनेछ । कजाकस्तानमा सेप्टेम्बर २०१३ मा र इन्डोनेसियामा सोही वर्षको अक्टोबरमा चिनियाँ राष्ट्रपति सी जिनपिङले सिल्क रोड इकोनोमिक बेल्ट र एक्काइसौं शताब्दीको जल रेसम मार्गको प्रस्ताव राखेका थिए । आधिकारिक रूपमा चीनले यसलाई छिमेक कूटनीतिअन्तर्गत सहयोग र मित्रताको चिनियाँ पहल भनेर प्रस्तुत गर्ने गरेको छ । कनेक्टिभिटीको यो शक्ति र महत्वलाई चीनले आत्मसात गरेको छ । तर भारत र अमेरिका जस्ता प्रमुख राष्ट्रहरू र ती मुलुकका बौद्धिक समुदायले बेल्ट रोड कार्यक्रमलाई चीनको राजनीतिक, आर्थिक र सामरिक लक्ष प्राप्तिको रणनीतिको रूपमा उल्लेख गर्ने गरेका छन् । साधारण शब्दमा भन्दा रेसम मार्ग भनेको समग्र विश्वको आर्थिक विकास सम्बन्धमा चीनद्वारा प्रस्तावित एउटा बृहत् परिकल्पना र सामूहिक भविष्य दृष्टि हो । बेल्ट रोड वा वान बेल्ट वान रोड भनेको सो परिकल्पना तथा भविष्य दृष्टिको कार्ययोजना हो । त्यसको लागि अब आएर चीनले संस्थागत संरचना निर्माण गरेको छ । औपचारिक रूपमा बेल्ट एन्ड रोड फोरम फर इन्टरनेसनल कोअपरेसनको नामाकरणसहित यही मार्च ८ मा त्यसको वेबसाइटसमेत सार्वजनिक भएको छ । आगामी मे महिनामा बेइजिङमा २० भन्दा बढी मुलुकका राष्ट्र तथा सरकार प्रमुख, अन्तर्राष्ट्रिय संगठनहरूका ५० भन्दा बढी प्रमुखहरू र विभिन्न मुलुक र भौगोलिक क्षेत्रलाई प्रतिनिधित्व गर्ने एक हजार दुई सयभन्दा बढी व्यक्तिहरूको प्रतिनिधित्व हुने बेल्ट एन्ड रोड फोरम सम्मेलनले यस सम्बन्धमा एउटा ठोस नीति, योजना र कार्यक्रम प्रस्तुत गर्ने अपेक्षा गरिएको छ । यसअघि मार्च २०१५ मा चिनियाँ विदेश मन्त्रालय, राष्ट्रिय विकास तथा सुधार आयोग र वाणिज्य मन्त्रालयले संयुक्त रूपमा रेसम मार्ग आर्थिक क्षेत्र र एक्काइसौं शताब्दी जल रेसममार्गसम्बन्धी दृष्टि पत्र र कार्ययोजना घोषणा गरेका थिए । सो दृष्टि पत्र र कार्ययोजनाका बृहत् लक्ष बेल्ट रोड क्षेत्रमा पर्ने एसियाका विभिन्न मुलुकहरूबीच ती मुलुकलाई एसियाका विभिन्न क्षेत्र हुँदै युरोप र अफ्रिका र त्यसपछि विश्वका सबै मुलुक र क्षेत्रसँग जोड्ने पूर्वाधार सुधार, विकास र निर्माणसम्बन्धी परियोजनाहरू समेटिएका छन् । चिनियाँ विदेशमन्त्री वाङ यीले आगामी मे महिनामा हुने बेल्ट रोड फोरम र ब्रिक्स शिखर सम्मेलनको अवसरमा ब्रिक्स राष्ट्रहरूको समूहमा अन्य मुलुकहरूलाई समेत समावेश गर्ने र उक्त समूहलाई संसारका विकासोन्मुख र गरिब राष्ट्रहरूबीच बृहत् र सार्थक विकास साझेदारीको राम्रो मञ्चको रूपमा प्रयोग गरिनुपर्ने बताएका छन् । वाङले त्यस्तो टिप्पणी गरेको भोलिपल्ट भारतीय विदेश मन्त्रालयका प्रवक्ता गोपाल वाग्लेले बेल्ट रोड अभियानबारे भारतको त कुनै प्रतिबद्धता त जनाएनन् नै, उनले बेल्ट रोडको एउटा महत्वपूर्ण पाटोको रूपमा रहेको चीनपाकिस्तान इकोनोमिक कोरिडोर भारतीय भूभाग भएर गएकाले भारतले सो अभियानलाई समर्थन गर्न र त्यसमा सहभागी हुन नसक्ने बताएको बारे मार्च १० मा इन्डियन एक्सप्रेसले उल्लेख गरेको छ । सोअघि मे २०१५ मा र सेप्टेम्बर २०१६ मा भारतीय प्रधानमन्त्री नरेन्द्र मोदीले चिनियाँ राष्ट्रपति सी जिनपिङसँगको भेटमा उक्त कोरिडोर भारतको लागि अस्वीकार्य भएको बताएकोबारे भारतीय र अन्तर्रााष्ट्रिय सञ्चारमाध्यमहरूले लेखेका थिए । विश्व इतिहासकै सबैभन्दा ठूलो विकास परियोजना मानव इतिहासको सबैभन्दा ठूलो र असाधारणरूपमा सफल सहयोग परियोजना भनेको दोस्रो विश्वयुद्धपछिको पश्चिम र दक्षिण युरोपका १७ राष्ट्रहरूको पुनर्निर्माणको लागि अमेरिकी राष्ट्रपति ह्यारी ट्र्युमनद्वारा सन् १९४७ मा घोषित कार्यक्रम मानिन्थ्यो । ट्र्युमनका विदेशमन्त्री जर्ज मार्सलले हार्वर्ड विश्वविद्यालयमा युरोप पुनर्निर्माणको अपरिहार्यता उल्लेख गर्दै दिएको विचारोत्तेजक भाषणले अमेरिकी समाज, बौद्धिक समुदाय र अमेरिकी कांग्रेसलाई समेत उद्वेलित गराएको थियो । युरोपको पुनर्निर्माणको सवालमा मार्सलको असाधारण प्रतिबद्धता र नेतृत्व कुशलताका कारण चार वर्षको अवधिमै युद्धको पीडा र विभीषिकाबाट युरोप मुक्त भयो । युद्धपछिको कठिन र असम्भवजस्तो लाग्ने पुनर्निर्माण कार्य ऐतिहासिक रूपमा सम्भव गराउन समर्थ भएकाले उनकै नाउँबाट उक्त परियोजना परिचित हुन थाल्यो । मार्सललाई यसैको लागि सन् १९५३ मा नोबेल पुरस्कार पनि दिइएको थियो । उक्त युरोपीय पुनर्निर्माण परियोजनाको लागत १३ अर्ब डलर थियो र आजको मूल्यमा त्यो एक सय ३० अर्बबराबर बताइन्छ । मार्सल प्लानलाई दोस्रो विश्वयुद्धपछि एउटा उदाउँदो विश्व शक्तिले आफ्नो प्रभाव र सामथ्र्य वृद्धिलाई प्रदर्शन र संस्थागत गर्ने उद्देश्यले सञ्चालित राजनीतिक र रणनीतिक परियोजना भन्नेहरू बेल्ट रोड प्रस्तावलाई उदाउँदो चीनको त्यस्तै भूराजनीतिक लक्षको प्रस्ताव बताउँछन् । तर चिनियाँहरू यसलाई मार्सल प्लानसँगको तुलना रुचाउँदैनन् भनेर विख्यात ब्रिटिस साप्ताहिक इकोनोमिस्टले २ जुलाई २०१६ मा लेखेको छ । अमेरिकाले आफ्ना मित्रहरूलाई मात्र पुरस्कृत गर्ने गरी ल्याएको परियोजनासँग सबैलाई स्वागत भएको र सबैको साझा हित र समृद्धिको बेल्ट रोड कार्यक्रमलाई दाँज्न नसकिने चिनियाँ दाबी उक्त साप्ताहिकले उल्लेख गरेको छ । अन्तर्राष्ट्रिय सञ्चारमाध्यमहरूले पनि बेल्ट रोड अभियानलाई मार्सल प्लानभन्दा धेरै ठूलो कार्यक्रम भन्ने गरेका छन् ।चर्चित लेखक पराग खन्ना बेल्ट रोड अभियानलाई पूर्वाधार निर्माण क्षेत्रमा विश्व इतिहासकै सबैभन्दा ठूलो र समन्वित पहल स्विर्काछन् ।साउथ चाइना मर्निङ पोस्ट्ले गत फेब्रुअरी २० मा उल्लेख गरेअनुसार यो महत्वाकांक्षी परियोजनामा एसिया र युरोपका ६० मुलुकहरू जोडिनेछन् । जुलाई २०१६ मा मकिन्सेको लागि तियान्जिन चेनले लेखेअनुसार प्रारम्भिक चरणमा बेल्ट रोड कार्यक्रमले जोड्ने एसिया र युरोपका त्यस्ता ६० मुलुकहरूको कुल गार्हस्थ उत्पादन २१ हजार अर्ब डलरभन्दा बढी छ । साप्ताहिक इकोनोमिस्ट्को माथि उल्लिखित मितिको आलेखअनुसार सन् २०१६ को पहिलो पाँच महिनाको अवधिमा चीनले समुद्रपारका राष्ट्रहरूमा गरेका सबै निर्माणसम्बन्धी ठेक्कापट्टाहरू रेसममार्गले छुने मुलुकहरू थिए ।इकोनोमिस्टले थप उल्लेख गरेको छ सो कार्यक्रमअन्तर्गत आठ सय ९० अर्ब डलरका अन्य एसियादेखि युरोपसम्म विस्तारित नौ सय परियोजनाहरू अघि बढ्दैछन् र चीनले बेल्ट रोड सम्बद्ध परियोजनाहरूमा चार हजार अर्ब डलरसम्म लगानी गर्ने भएको छ । एउटा अध्ययनलाई आधार मानी सन्नोन टेज्जीले दी डिप्लोम्याटमा ६ नोभेम्बर २०१४ मा लेखेअनुसार बेल्ट रोड परियोजनाको सम्पूर्ण कार्य सम्पन्न भइसक्दाको कुल खर्च २१ हजार अर्ब डलरभन्दा माथि जानेछ । गत वर्षको मे १६ मा विख्यात ब्रिटिस दैनिक फिनान्सियल टाइम्सले लेखेको छ चीनको एक्सपोर्टइम्पोर्ट बैंकले मात्रै सन् २०१५ मा बेल्ट रोड क्षेत्रका मुलुकहरूमा ८० अर्ब डलर लगानी गरेको थियो, जबकि सो वर्ष एसियाली विकास बैंकले गरेको त्यस्तो सहयोग २७ अर्ब डलर मात्र थियो । बेल्ट रोड कार्यक्रमलाई विश्वका सबै क्षेत्र र भूभागमा पुर्याउन लाग्ने विराट् राशिलाई मध्यनजर गरी चिनियाँ नेतृत्वले निजी क्षेत्रका अन्तर्राष्ट्रिय वित्तीय क्षेत्रसमक्ष लगानीको लागि आग्रह गर्न थालेको उक्त दैनिकले उल्लेख गरेको छ । यसको लागि पेन्सन फन्ड, बिमा कम्पनी, सञ्चय कोष र लगानीका क्षेत्रमा क्रियाशील अन्तर्राष्ट्रिय वित्तीय क्षेत्रलाई दीर्घकालीन रूपमा ६ देखि आठ प्रतिशतको ब्याज उपलब्ध गराउने गरी सम्झौता गर्न चीनले पहल गरिरहेको छ । अन्य मुलुकका केही सरकारी वित्तीय कम्पनीहरूले पनि चिनियाँ कम्पनीहरूसँग संयुक्त लगानीको प्रस्ताव अघि सारेको छ । चीन, बेल्ट रोड र विश्व चिनियाँ राष्ट्रपति सी जिनपिङ, प्रधानमन्त्री ली खछ्याङ, विदेशमन्त्री वाङ यी जस्ता उच्च तहका नेतृत्वमण्डलका सम्बोधन, अन्तर्वार्ता तथा चीन सरकारका आधिकारिक नीतिपत्र र घोषणाहरूका आधारमा हेर्दा बेल्ट रोड कार्यक्रम चीनको सबैभन्दा महत्वको राष्ट्रिय प्रतिबद्धता बन्न पुगेको छ । यो चीनको गौरवपूर्ण अतीतलाई वर्तमानसँग जोडेर निकट भविष्यमा एउटा समृद्ध र महान् चिनियाँ राष्ट्रको लक्ष प्राप्तिको महत्वपूर्ण रणनीतिक कार्ययोजना बनेको छ । चीनको सफ्ट पावर आर्जन, विकास र प्रवद्र्धनको आधारसमेत बनेको छ, यो कार्यक्रम । चिनियाँ विदेश नीतिको नयाँ आधार र चीनको विश्वका सबै क्षेत्रका मुलुकहरूसँगको व्यापार नीति पनि बेल्ट रोड रणनीतिबाट निर्देशित हुन थालेको छ । त्यसैले सन् २०१५ मा चीनले विभिन्न मुलुकहरूसँग गरेका निर्माण सम्झौताहरूमध्ये ४४ प्रतिशत बेल्ट रोड क्षेत्रका मुलुकहरूसँग भएका थिए । सन् २०१६ को सुरुको पाँच महिनामा मात्रै यो ५२ प्रतिशत पुगेको थियो । गत जनवरी १७ मा डाभोसमा आयोजित विश्व आर्थिक मञ्चको वार्षिक बैठकमा चिनियाँ राष्ट्रपति सी जिनपिङले आफ्नो मुलुकको आर्थिक दर्शन र अन्तर्राष्ट्रिय सम्बन्धको चरित्रलाई व्याख्या गर्दै विश्व बजारसँग चीनको एकीकरणलाई आर्थिक विकासको ऐतिहासिक नियम बताए । आफ्नो आर्थिक समृद्धि आर्जन गर्न चीनले समुद्रजस्तै अथाह विश्व बजारमा पौडिने साहस गर्नैपर्ने उनको भनाइ थियो । समुद्रमा उठ्ने आँधीबेहरीसँग जुध्दै र कठिनाइहरू पन्छाउँदै अघि बढ्ने चिनियाँ रणनीतिलाई समयले सही सावित गरेको छ भन्ने उनको दाबी थियो । कसैले मन पराए वा नपराए पनि विश्व बजार एउटा ठूलो समुद्र हो र यसबाट त्यसै पार पाउन सकिन्न । त्यसैले अर्थतन्त्रहरूबीच पुँजी, प्रविधि, उत्पादन र श्रमको स्वतन्त्र प्रवाह छेक्ने र समुद्रलाई अलग ससाना पोखरी र खोला तथा जल क्षेत्रमा रूपान्तरण गर्ने प्रयासहरू सम्भव नभएका मात्रै होइनन्, ती इतिहासको गति र प्रकृतिविरुद्ध पनि छ स्पष्ट छ, उनको संकेत हिन्द महासागर सम्बन्धमा भारतको र पश्चिम प्रशान्त क्षेत्रसम्बन्धी अमेरिकी रणनीतिप्रति लक्षित थियो । पराग खन्ना आफ्नो नवीनतम पुस्तकमा के भन्छन् भने अब आएर भूगोल नियति बन्न छोडेको छ । कनेक्टिभिटी या आपसी सम्बन्ध र सम्पर्कका रेल, सडक, हवाई मार्ग, टेलिफोन वा इन्टरनेटमार्फत मानिस, अर्थतन्त्र, मुलुक, समाज र संस्कृतिहरूको एकीकरण नै आजको नियति हो । कनेक्टिभिटी र भूगोल एकअर्काका विरोधी नभएर एकअर्काका सहयोगी र सामथ्र्य हुन् भन्ने खन्नाको मत छ । कनेक्टिभिटीको यो शक्ति र महत्वलाई चीनले आत्मसात गरेको छ । तर भारत र अमेरिकाजस्ता प्रमुख राष्ट्रहरू र ती मुलुकका बौद्धिक समुदायले बेल्ट रोड कार्यक्रमलाई चीनको राजनीतिक, आर्थिक र सामरिक लक्ष प्राप्तिको रणनीतिको रूपमा उल्लेख गर्ने गरेका छन् । स्वाभाविक रूपमा दक्षिण पूर्व र दक्षिण एसिया यो कार्ययोजनाको प्रमुख प्राथमिकतामा परेको छ । यसमा श्रीलंका, मालदिभ्स र बंगलादेशले ठूलो उत्साह र रुचि प्रदर्शन गरेका छन् । श्रीलंका र बंगलादेशमा त चिनियाँ सहयोगमा सम्बद्ध परियोजनाहरूले गति लिइसकेका छन् । चीन पाकिस्तान आर्थिक क्षेत्रको नाउँमा त ४६ अर्ब डलरको बहुपक्षीय विराट् परियोजना निर्माणाधीन छ । गत अक्टोबरमा सी जिनपिङको भ्रमणको अवसरमा दुई मुलुकबीच बंगलादेशका यातायात सम्बद्ध पूर्वाधार परियोजनासमेतमा खर्च गर्न २३ अर्ब डलरको ऋण तथा सहयोग सम्झौतामा हस्ताक्षर भएको छ । चीनको प्राथमिकतामा रहेको बंगलादेश, चीन, भारत र म्यान्मार आर्थिक क्षेत्रको पूर्वाधार निर्माणमा यो सहयोग रकमको आकर्षक हिस्सा उपयोग हुने बुझिन्छ । निश्चितरूपमा चीनले यातायात र परिवहनका सडक, रेल तथा जलमार्गबाट विश्वका हरेक मुलुकको बजारसँग जोडिने लक्ष राखेको छ । विश्वका सबै र खास गरेर संवेदनशील जलमार्गहरूमा हुने समुद्री पारवहनलाई सहज, सुगम र सुरक्षित बनाएर चिनियाँ अर्थतन्त्रलाई क्षेत्रका र विश्वका सबै अर्थतन्त्रसँग एकाकार गरेर लैजाने उद्देश्यअनुरूप दक्षिण र दक्षिणपूर्व एसियाका मुख्य बन्दरगाहहरूमा उसको ध्यान केन्द्रित भएको तथ्य उसको बंगलादेश, म्यानमार, थाइल्यान्ड, श्रीलंका, मालदिभ्स र पाकिस्तानसँगका उसका रुचिका परियोजनाहरूमा प्रदर्शन भइरहेको देखिन्छ । त्यसैगरी रेल सेवाको हकमा दक्षिण एसियामा चीनभारत, चीनपाकिस्तान, बंगलादेशचीनभारतम्यानमार र चीननेपालभारत र बंगलादेश गरी चार कोरिडोरको सम्भावनाअन्तर्गत परियोजना विकासको गृहकार्य गरिरहेको छ । दक्षिण एसियामा बेल्ट रोड कार्यक्रमअन्तर्गत कुनै परियोजना सम्झौता नभएका मुलुकमा भुटान, नेपाल र भारत मात्रै हुन् । आउने मे महिनामा बेल्ट रोडसम्बन्धी शिखर सम्मेलनमा सोसम्बन्धी समग्र कार्यक्रम निर्माण, सहयोग र अनुगमन गर्ने संरचना निर्माण हुँदैछ । त्यसमा धेरै मुलुकले समन्वित रूपमा परियोजनाहरू सञ्चालन गर्ने बृहत् गृहकार्य गरिरहेका छन्, तर नेपालले यसमा केही गरिरहेको ज्ञात हुन आएको छैन । निवर्तमान स्थानीय विकासमन्त्री हितराज पाण्डे चीनको बेल्ट रोड कार्यक्रममा नेपालको उत्साहपूर्ण सहभागिताको पक्षमा रहेको समाचार बारम्बार सार्वजनिक भइरहेको थियो । सक्षम र स्वच्छ छविका मानिएका उनी हालैको पुनर्गठनमा हटाइए । यसको पछाडि कतै उनको त्यही बेल्ट रोडसम्बन्धी प्रतिबद्धता त थिएन ? प्रश्न उठ्ने ठाउँ नभएको भने होइन । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन्।"
नेतातन्त्र र विदेशी षड्यन्त्र,"हामी बहादुर नेपाली, आजका क्षणमा सहेर बसेरै आफ्नो बहादुरी प्रमाणित गरिरहेका छौं । नेताले घोडाजस्तो बनाएर चढ्दा पनि उनीहरू अझै आफूलाई बहादुर नेपाली नै भन्न बाध्य छौं। हामी तिमीले जेजे गरे पनि सहेरै बसिदिन्छौं, हामी त खाने दानापानी नभए पनि या लुतेलंगडो भए पनि बहादुर नेपाली नै हौं, त्यसैले नेताहरूले हाम्रो देश बेच्न लागे पनि हामी चुपचाप सहेर हेरेरै मात्र बसिरहन्छौं । नेताहरूले आफ्नो स्वार्थको निम्ति देश विखण्डन गरेर सार्वभौमसत्ताको व्यापार गरे पनि हामी चुप लागेर ठीकै छ भनेर बस्छौं । हामीजस्ता बहादुर जनताले खानेलाउने बाटो र मौका नपाएर जिउनको लागि बिदेसिनुपरे पनि हामी बहादुर नेपाली सहेरै बसी उत्पन्न समस्याबाट भागिरहन्छौं । धुँवा, धुलो र प्रदूषणको सिकार भएर पनि बहादुर नेपाली बहादुरीका साथ सहेरै बसिरहेका छन् । कतिसम्मको बहादुरी ? नेताहरूले भ्रष्टाचार गरेर बटुलेको सम्पत्तिलाई भ्रष्टाचारी गरेको नभएर उनीहरूले कमाएको सम्पत्ति भन्ने संज्ञा दिँदै बहादुरीका साथ स्वीकार गर्छौं । जे गरे पनि सहेरै, धैर्य गरेर, संयम भएरै बस्ने नेपालीलाई पनि ठीकै पर्याे । ३४ बर्से बहादुर गोविन्द गौतम आफ्नो जग्गामा कल्भर्ट बनाउन लाग्दा अहंकारी अत्यचारी भारतीय सशस्त्र बलको सिकार बने । एउटा बहादुर निर्दोष नेपाली अहंकारीको सिकार बने । नपुंसक नेपाल सरकारका गृहमन्त्रीले गौतमको हत्या गरेको घटनामा भारत सरकारको ध्यानाकर्षण गराए । बहादुर नेपालीका नेताहरूले घटनाको निन्दा गरे । उच्च कूटनीतिक तहमा चासो देखाए, चिन्ता व्यक्त गरे । अन्ततः भयो के त ? निर्दोष निरीह बहादुर नेपाली भारतीयको हातबाट बिनाकारण मारिएका छन् । गृहमन्त्री भएर बसेका विमलेन्द्र निधिको ठाउँमा अरू कोही भए पनि यो घटनाको कुरै छोडौं, सिरहाको घटनापछि नै राजीनामा दिएर नेपाल र नेपालीसँग माफी माग्थे होला । तर उनी त बरु ज्यान जाओस् पद नजाओस् भनेर निकम्मा गृहमन्त्री भएर पद ओगटेर बस्नुमै कल्याण देख्छन् । नेताहरू विदेशी पैसामा बिकेर षड्यन्त्र नै षड्यन्त्रले भरिएको विदेशीको नीति बोकेर बहादुर नेपालीको आँखामा छारो हाल्नु नै नेतातन्त्रको परराष्ट्र नीति भएको छ । यस्तो जघन्य अपराध भारतको नेपालप्रतिको अहंकारी नीतिको परिणाम भए पनि भारतीय दूतावासले घटनालगत्तै विज्ञप्ति जारी गरी एसएसबीले गोली प्रहार नगरेको दाबी गरेको छ । त्यहाँ सशस्त्र बलबाट गोली प्रहार भएको अस्वीकार गरिन्छ । भारतीय दूतावासको यो साधारण चलन हो ढाँट्नु, छलाउनु, झुक्याउनु । दूतावासको विज्ञप्ति केवल उनीहरूको अहंकार, अत्याचार र विस्तारवादको प्रत्यक्ष उदाहरण मात्र हो । यो भएको घटना केवल एउटा सशस्त्र बलको सेनाले गोली हानेर नेपालीको हत्या गरेको घटना मात्र नभएर नेपालप्रतिको भारतीय विदेश नीतिको परिणाम हो । प्रधानमन्त्री नरेन्द्र मोदीले दुःख व्यक्त गरे । अझै यसबारे केके आउने हो मोदीबाट । उनको यो एक्सन पनि अन्ततः नेपाली नेताको जस्तै घटनाबारे दुःख व्यक्त गर्दै गम्भीर र सचेत हुनुमै सीमित हुनेछ । सचेत भएर गोविन्द गौतमले नाकाहरूमा ज्यान गुमाउनुबाहेक आखिर के पाए त ? यो घटनाले एउटा व्यक्तिको मृत्यु मात्र नभएर नेपालको सार्वभौमसत्तामाथि अहम् प्रश्न जन्माएको छ । नेताहरू भने सधैं सचेत र गम्भीर मात्र भएर पन्छिने गर्छन्, तर अर्कोतिर बहादुर नेपाली सहेरै बसिदिन्छन् । हिजो सामान्य घटनामा आवाज निकाल्ने मानवअधिकारवादी र नागरिक समाजका अगुवा भन्नेहरू आज कता लुकेर बसेका छन् ? नेपाली मानव अधिकारवादीको पाठ सिकाउने अधिकारकर्मी भारतीयले निर्दोष, निशस्त्र र एक स्वावलम्बी नेपालीको उसकै मातृभूमिभित्र पसेर हत्या हुँदासम्म चूँ पनि नगर्ने ? हालै सिराहा काण्डमा पाँचजना बहादुर नेपालीले ज्यान गुमाए । बुझ्ने हो भने सिराहा घटना आफैं एकाएक भएको नभई नियोजित रूपले गराइएको हो । देशकै गृहमन्त्री (जो मधेसबाट प्रतिनिधित्व गर्छन्) ले अर्को पार्टीलाई सिराहामा निषेध गरिदिने खालका अभिव्यक्ति दिनु र काठमाडौंमा बसी भारतीय नारा लगाएर हिँड्ने मधेसी नेता राजेन्द्र महतो, उपेन्द्र यादव, लक्ष्मणलाल कर्ण, हृदयेश त्रिपाठीले नै सिराहाको घटना गराएका हैनन् भनेर कसरी भन्ने ? त्यहाँका बहादुर नेपाली भने यी नेताहरूको व्यवहार, आचरण र षड्यन्त्र बुझेर पनि घटनाबारे मौन बस्छन् । के अब यी दुईचार मधेसकेन्द्रित नेताहरूले भन्दैमा मधेसमा मधेसी मूलका मानिसबाहेक अरू नेपालीले जान नपाउने ? त्यहाँ गएर आफ्ना विचार राख्न नपाउने ? यस्तो अराजकता पनि बहादुर नेपालीले सहिदिन्छन् । अंग्रेजी पत्रिका स्पोर्टलाइटका प्रकाशक तथा कूटनीतिज्ञ माधवकुमार रिमाल राणकालीन सरकारदेखि आजसम्म भएको राजनीतिक परिवर्तनको अनुभवका आधारमा वर्तमान नेपालको राजनीतिलाई नेतातन्त्रका संज्ञा दिन्छन् । उनी भन्छन्, आजको नेपालको राजनीति त राजतन्त्र, गणतन्त्र, प्रजातन्त्र, लोकतन्त्रका सिद्धान्त मूल्य र मान्यताका आधारबाट विचलित भएरै नेतातन्त्रमा परिणत भएको छ । देशमा न एकतन्त्र छ, न पञ्चतन्त्र, न प्रजातन्त्र, न लोकतन्त्र, तर केवल षड्यन्त्रमा परिणत भएको राजनीतिक खेलमा बहादुर नेपाली यहाँको अर्थतन्त्र जतिसुकै नाजुक भए पनि चुपचाप भएर कलेटी परेका ओठभित्रका दाँत ङिच्याएर नेताहरूको अनुशरण गर्दै मगन्तेको पगरी भिरेर पेट बाँधेर बसेका छन् । नेतातन्त्र भनेको संविधान भएर पनि कार्यान्वयन नगरी सत्ता र कुर्सीका लागि नैतिकता बिक्री गरेर अनेकौं बहाना बनाउँदै बहादुर नेपालीको मन धमिल्याउने भएको छ । सार्वभौमसत्ता, अखण्डता, स्वाभिमान र देशको आर्थिक विकास र समृद्धिलाई दाउमा हाल्नुलाई नेतातन्त्रको परिभाषा मानेका छन् नेताहरूले यतिबेला, रिमाल भन्छन् । नेतातन्त्रमा नेपालका विभिन्न क्षेत्रमा भारतबाट अतिक्रमण हुँदा नेताहरू मूकदर्शक भएर बस्छन् । नेतातन्त्रमा भ्रष्टाचार गरेर, चोरी, डकैती, घूस खाएर सम्पत्ति बटुल्नु पुरुषार्थ मानिन्छ । नेतातन्त्रमा बहादुर नेपालीले उचित शिक्षा र स्वास्थ्य नपाउनु, गाँस र बासको ठेगान नहुनु स्वाभाविक मानिन्छ । नेतातन्त्रमा नेताहरू गम्भीर भए पनि जनताले भुइँचालो जस्ता प्राकृतिक प्रकोपको क्षतिबाट उक्सिन उचित उद्धार र राहत समयमा पाउँदैनन् । भुइँचालोले खल्बल्याएको घरमा बाहिरबाट टेको लगाएर अड्याएको घरमा बहादुर नेपालीलाई मुन्टो लुकाएर बस्न बाध्य बनाइन्छ । नेतातन्त्रमा धुर्मस र सुन्तलीले गरेका उदाहरणीय कार्य, उनीहरूले देखाएको उदारता र बलिदानलाई ईष्र्याभावले हेरिन्छ । उनीहरूलाई नेताहरूको जस्तो फूलमाला र खादा चाहिएको छैन, उनीहरूलाई निःस्वार्थ सहयोगी हात चाहिएको छ । तर नेतातन्त्रमा निःस्वार्थ भन्ने शब्दावली र सोच नै हुँदो रहेनछ । भुइँचालोले बिचल्ली बनाएका असहाय बहादुर नेपालीले चिच्याइरहँदा पनि नेतातन्त्रको हाबी भइरहन्छ । नेतातन्त्रमा न आफूले केही गरेर देखाइन्छ, न अरूलाई नै गर्न दिइन्छ । नेतातन्त्रको परराष्ट्र नीतिमा कूटनीतिले काम गर्दैन । नेताहरू विदेशी पैसामा बिकेर षड्यन्त्र नै षड्यन्त्रले भरिएको विदेशीको नीति बोकेर बहादुर नेपालीको आँखामा छारो हाल्नु नै नेतातन्त्रको परराष्ट्र नीति भएको छ । नेतातन्त्रमा देशको शासन र प्रशासन, ऐनकानुन नीतिनिर्देशनअनुसार सञ्चालन हुँदैनन् । देशको ऐनकानुन मिचेर आफूखुसी देश चलाउनु नेतातन्त्रको विशेषता हो । देशलाई भागबन्डा लगाएर सञ्चालन गर्नु नेतातन्त्रको अर्को विशेष नीति भएको छ । नेतातन्त्रमा हुलिया, गुन्डा, घुस्याहा, चोरीचकारी, अत्याचारी भ्रष्टाचारीलाई आड दिएर राखिन्छ । नेतातन्त्रमा राष्ट्रियतामा र राष्ट्रिय मुद्दा ओझेलमा राखिन्छ । नेपालका मधेसी नेताहरूले मागेको माग कुनै पनि राष्ट्रिय स्वार्थका छैनन्, यो कुरा कुर्सीमा बसेको सरदार र नेताले खुलारूपमा भन्न सक्नुपर्याे । सीमांकन, भाषा र नागरिकताको माग ठीक छैनन् । यो मोलमोलाइ र भागबन्डा गर्ने मुद्दा होइन, तर नेतातन्त्रमा यस्तै भइरहन्छ । मधेसी नेतालाई चित्त बुझ्दैन भने चुनावमा गएर आफ्ना मुद्दा जनताबीच राखेर चुनाव चितेर आए हुँदैन ? तर उनीहरू नेतातन्त्र र विदेशी षड्यन्त्रको घेराभित्रै सञ्चालित हुने भएकाले चुनावबारे सकारात्मक देखिँदैनन् । चुनावबाट पछि हटेर संविधान संशोधन गर्नु जायज हुँदैन, यो केवल विदेशीको मुद्दा बोकेर हिँड्नु मात्र हुनेछ । चुनावमा जान डर लागे सीमांकन, जातीय संघीयता, धर्म निरपेक्षता र भाषा आदिमा जनमतसंग्रह गरे कसो होला ? दुईचारजना नेताको एकोहोरो ढिपीले देश विखण्डन गर्न पाइँदैन । स्वदेशी र विदेशी अन्याय र अत्याचारले पिल्सिएका बहादुर नेपाली केवल न्याय, स्वतन्त्रता र जिउने आधारभूत वातावरणको माग गर्दै नेतातन्त्र र विदेशी षड्यन्त्रबाट मुक्ति पाएर लोकतन्त्रमा स्वतन्त्र र स्वाभिमान भएरै बाँच्न चाहन्छन् । प्रधानमन्त्रीले नेपाली जनतालाई वर्तमान स्थितिमा संयम हुन आग्रह गरेका छन् । प्रधानमन्त्रीले आग्रह गरेजस्तै पंक्तिकारले भन्न खोजेको पनि यही हो, बहादुर नेपाली यो स्वदेशी नेतातन्त्र र विदेशी षड्यन्त्रले चलेको देशमा जति पिसिए पनि जति कुटिए पनि, जति धकेलिए पनि संयम भएरै बसिरहने ? ती सुनसरी र कञ्चनपुरमा मरेका नेपालीलाई सहिदको उपाधि र १० लाख रुपैयाँ ओइरो लागेको खुसीले गद्गद हुँदै बहादुर नेपाली र नेतातन्त्रको कर्तुती पर्खेर बसिरहने ? कठै बहादुर नेपाली ।"
म्यानचेस्टर युनाइटेडलाई हराउँदै चेल्सी एफए कप फुटबलको सेमिफाइनलमा,काठमाडौंः म्यानेचस्टर युनाइटेडलाई हराउँदै चेल्सी एफए कप फुटबलको सेमिफाइनल प्रवेश गरेको छ। स्टामफोर्ड ब्रिज स्टेडियममा गएराति भएको खेलमा चेल्सीले पाहुना टोली म्यानचेस्टर युनाइटेडलाई १० ले पराजित गर्दै सेमिफाइनलमा स्थान बनाएको हो। पहिलो हाफ गोलरहित बराबरीमा टुंगिएपनि खेलको ५१ औं मिनेटमा चेल्सीका लागि एन्गोलो कान्टेले गरेको गोल नै निर्णायक बन्यो। खेलको ३५ औं मिनेटमा एन्डर हेरेरा रातो कार्ड खाँदै मैदानबाट बाहिरिएपछि म्यानचेस्टर युनाइटेड १० खेलाडीमा सीमित भएको थियो। चेल्सी म्यानचेस्टर युनाइटेडसँग खेलेका पछिल्ला १२ खेलमा अपराजित छ। उसले १२ खेलमा ७ मा जित हात पारेको छ भने पाँच खेलमा बराबरी खेलेको छ।
