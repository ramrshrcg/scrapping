शीर्षक,विवरण
भारत र अमेरिकाको मिसन चाइना,"नोभेम्बर २०१३ मा बेलायत र इटालीका पूर्व प्रधानमन्त्रीहरू गोर्डन ब्राउन र मारियो मोन्टी, विश्वविख्यात अमेरिकी राजनीतिशास्त्री फ्रान्सिस फुकुयामालगायत पश्चिमी मुलुकका केही खर्बपति उद्योगीव्यापारीहरू चीन भ्रमणमा गएका थिए । गत अगस्तमा बेलायतबाट प्रकाशित हुने विश्व प्रसिद्ध दैनिक फिनान्सियल टाइम्समा गिडेन र्याचम्यानले फुकुयामालाई उद्धृत गर्दै लेखेअनुसार पश्चिमी मुलुकका ती विख्यात हस्तीहरूलाई पहिला ग्रेटहल अफ दि पिपुलको मध्य भागमा लगियो । बेन्चमा उनीहरूलाई लहरै स्कुलका बालबालिकालाई जसैगरी उभ्याइयो । एकै छिनमा चिनियाँ राष्ट्रपति सी जिनपिङ आए । केहीसँग हात मिलाए । त्यसपछि चिनियाँ राष्ट्रपतिसँगको फोटो सेसन रह्यो । केही क्षणपछि भोजन कक्षको मध्यमा एउटा भव्य आसनमा सी बसे । उनको अगाडि अर्धवृत्त पारेर सबै पश्चिमा हस्तीहरूलाई राखियो । त्यसपछि सीले चीनको लामो इतिहास र आफ्नो मुलुकका राष्ट्रिय उपलब्धिबारे ती वरिष्ठ व्यक्तिहरूलाई व्याख्यान दिए । र्याचम्यानका अनुसार पाँच हजार वर्षभन्दा लामो इतिहास भएको चीन र चीनको कुनै राजवंशभन्दा पनि कम आयु भोग गरिरहेको २५० वर्षको इतिहास भएको अमेरिकाले चीनलाई कम नआँकोस्, आँक्नु पर्दैन र त्यसलाई चीनले स्विकार्न सक्दैन भन्ने उनको मूल आशय थियो । स्मरणीय छ, सन् १८७० सम्म चीन विश्वको सबैभन्दा ठूलो अर्थतन्त्र थियो । विश्वमा ज्ञान, विज्ञान, कला र संस्कृतिको विकासमा पनि ऊ अग्रणी राष्ट्र थियो । राष्ट्रिय पुनर्जागरणसहित शक्ति र समृद्धि प्राप्तिको चिनियाँ लक्षबारे बताउँदै चीनको उदयको अर्थ अन्य कुनै मुलुकसँगको द्वन्द्व नभएको र चीन विश्वको स्थापित शक्तिअमेरिका र उदाउँदो शक्ति चीनबीच सहकार्यको औचित्य प्रस्तुत गर्दै चीनअमेरिका सम्बन्धमा थ्युसिडिडस ट्र्याप' को अवस्था आउन नदिन चीन प्रयत्नशील रहेको सीले बताए । प्राचीन ग्रिक इतिहासकार थ्युसिडिडसले २४ सय वर्षअघि एथेन्स र स्पार्टाबीचको तीन दसकसम्म चलेको युद्धको कारणबारे निष्कर्ष निकालेका थिए एथेन्सको उदयबाट उसको शक्ति र प्रभावमा भएको वृद्धिले स्पार्टामा उत्पन्न त्रासले युद्धलाई अवश्यम्भावी बनाएको थियो । एथेन्सको बढ्दो शक्ति र प्रभावसँगै उसले क्षेत्रका राज्यहरूमाझ नयाँ गठबन्धन बनाएको थियो । नयाँ शक्ति सन्तुलनको स्थिति निर्माण भएबाट उत्पन्न संरचनात्मक चुनौतीबाट साविकको गठबन्धनको नेतृत्व गरिरहेको स्पार्टाले असुरक्षा अनुभव गर्यो । साविकको शक्ति सन्तुलनको स्थिति उल्ट्याएर त्यसलाई आफ्नो पक्षमा पार्ने एथेन्सको लक्ष र यथास्थिति कायम राख्ने स्पार्टाको दृढताले उत्पन्न गरेको तीन दसक लामो युद्धलाई आधार मानेर हार्भर्ड इतिहासकार ग्राहम एल्लिसोनले प्रमुख शक्ति राष्ट्रहरूमाझको सम्बन्धलाई व्याख्या गर्ने थ्युसिडिडस ट्र्याप' नाउँको नयाँ सिद्धान्त विकास गरे । गत वर्षको सेप्टेम्बरमा दी अट्लान्टिकमा एल्लिसोनको सोसम्बन्धी गहिरो अनुसन्धानमूलक लेख प्रकाशित छ । उनले थ्युसिडिडसको सिद्धान्तको आधारमा गत पाँच सय वर्ष अवधिका प्रमुख शक्ति राष्ट्रहरूमाझको सम्बन्धको अध्ययन गरेका छन् । उनका अनुसार सो अवधिका १६ युद्धको अध्ययन गर्दा १२ वटा युद्ध उदाउँदो शक्ति र साविकको शक्तिबीचको शक्ति सन्तुलनको स्थितिले निर्माण गरेका संरचनात्मक चुनौतीहरू र तिनका विरुद्धका सामरिक निर्णयका कारण भएका थिए । एल्लिसोनको विचारमा वर्तमान युगको सबैभन्दा मुख्य भूरणनीतिक चुनौती भनेको हिंसात्मक इस्लामिक कट्टरपन्थ होइन । सोभियत युगको शक्ति तथा प्रभावको लागि हरसम्भव प्रयत्न गरिरहेको रूस पनि होइन । बरू अमेरिकी नेतृत्वको विश्व व्यवस्थालाई सबैतिरबाट चुनौती पुर्याइरहेको चीन नै हो । उनी भन्छन् एउटै पुस्ताको अन्तरालमा कुनै मुलुकले आफ्नो शक्ति, समृद्धि र अन्तर्राष्ट्रिय प्रभावमा यत्रो वृद्धि गरेर विश्वको शक्ति सन्तुलनमा यति ठूलो संरचनात्मक परिवर्तन ल्याएको अर्को उदाहरण विश्व इतिहासको कुनै कालखण्डमा पनि छैन । एल्लिसोनका अनुसार १९८० मा अमेरिकाको तुलनामा चीनको कुल गार्हस्थ उत्पादन सात प्रतिशत थियो, निर्यात ६ प्रतिशत थियो, विदेशी मुद्राको सञ्चिती ६ गुणा सानो थियो । ती सबै आर्थिक मानकमा आज चीन अमेरिका बराबर छ र चीनको विदेशी मुद्राको सञ्चिती अमेरिकाको भन्दा २८ गुणा ठूलो छ । सन् १९८० मा चीनको अर्थतन्त्र नेदरल्यान्डको भन्दा सानो थियो, गएको वर्ष चीनको कुल गार्हस्थ उत्पादनमा भएको वृद्धि मात्रै पनि नेदरल्यान्डको समग्र अर्थतन्त्रको बराबरी थियो । शक्ति राष्ट्रहरूबीच रणनीतिक क्षेत्र विस्तारको प्रतिस्पर्धा अमेरिकाले एसिया र प्रशान्त क्षेत्रको जल तथा हवाई क्षेत्रमा चीनविरुद्ध आफ्नो सैनिक प्रभुत्व कायम राख्न तथा अत्यावश्यक युद्ध क्षमता आर्जन गर्न र नयाँ युद्धक विमान, पोत र क्षेप्यास्त्रहरूको विकास र तैनाथीको लागि सन् २०१७ को लागि मात्रै ३४ अर्ब डलरको बजेट छुट्ट्याएको छ । क्षेत्रका अमेरिकाका रणनीतिक साझेदार मुलुकहरूको सूचीमा भारत सबैभन्दा माथि छ । भारतलाई आफ्नो प्रमुख रणनीतिक साझेदारको रूपमा अंगीकार गरे र भारतसँगको गठबन्धनबाट मात्र एसिया र प्रशान्त क्षेत्रमा चीनको बढ्दो प्रभाव र शक्तिलाई नियन्त्रण गर्न सकिन्छ भन्ने विश्वासले अमेरिकाले गएको एक दसकदेखि भारतमा बृहत् रणनीतिक लगानी गर्दै आएको छ । सन् २००८ मा पहिलो कार्यकालको राष्ट्रपतिको निर्वाचन अभियानमा चीनसँगको सम्बन्ध सुधारलाई बाराक ओबामाले आफ्नो विदेश नीतिको प्रमुख प्राथमिकता उल्लेख गरेका थिए । तर आफ्नो पहिलो राष्ट्रपतित्वको अन्त्यतिर आएर उनले आफ्नो एसिया धुरीको रणनीति घोषणा गरे । पछि आएर यसलाई एसियाको पुनर्सन्तुलनको नीति भनियो । दोस्रो कार्यकालमा आएर ओबामाले आन्ध्र महासागर र युरोपलक्षित सैन्य क्षमतामा १० प्रतिशत कटौती गरी त्यसलाई एसियाप्रशान्त क्षेत्रमा थप गर्ने नीतिसमेत घोषणा गरेपछि यसलाई एसिया प्रशान्त क्षेत्रमा चीनको बढ्दो प्रभाव नियन्त्रण गर्नेबारे अमेरिका रणनीतिक रूपमा कति गम्भीर रहेछ भनेर प्रस्ट हुँदै आयो । यसले चीनअमेरिका सम्बन्धमा तनाव ल्याउन थाल्यो । अमेरिकाले आफूलाई पश्चिम प्रशान्त, पूर्वी र दक्षिणपूर्वी एसियामा महत्वपूर्ण भूमिकामा विस्तार गर्दै लैजाँदा चीनले दक्षिण तथा मध्य एसिया र हिन्द महासागर क्षेत्रमा आफ्नो प्रभाव विस्तार गर्दै लग्यो । त्यसमाथि चीनले रेसम मार्गको रणनीति अवलम्बन गरेर सो मार्गको विकासको लागि विराट् परिमाणमा प्राविधिक र आर्थिक लगानी र त्यसको लागि आर्थिक संरचनासमेत निर्माण गर्न थालेपछि अमेरिकालाई एसियामा आफ्ना रणनीतिक हितहरूको सुरक्षा र स्थायित्वको लागि चीनसँग सामरिक प्रतिस्पर्धा गर्न सहयोगी राष्ट्र चाहिएको थियो । यसैकारण भारत उसको लागि प्रमुख रणनीतिक साझेदार राष्ट्र बन्न पुग्यो । सन् १९६२ मा आफूलाई पराजित गरेको, दुई मुलुकबीच कुनै सीमासन्धि नभएको र क्षेत्रमा भारतको स्थायी प्रतिद्वन्द्वीको रूपमा रहेको पाकिस्तानको प्रमुख रणनीतिक साझेदारको रूपमा रहेको चीनप्रति भारतको राजनीतिक, कूटनीतिक र बौद्धिक क्षेत्रमा रहेको शंका र अविश्वासले स्वाभाविक रूपमा यो साझेदारीलाई सम्भव बनायो । हालका वर्षहरूमा आएर त पाकिस्तान चीनको सुरक्षा आवश्यकता र प्रणालीसँग अभिन्न रूपमा जोडिइसकेकाले भारत र पाकिस्तानबीचको तनाव भारतचीन तनावमा समेत रूपान्तरण हुने चरित्र देखाइरहेको छ । त्यसैकारण अमेरिकाले सुरुदेखि नै अनैतिक भन्दै आएको असंलग्न परराष्ट्र नीतिप्रति हाल आएर भारतले देखाउन थालेको अरुचि अब क्रमशः चिनियाँ प्रभावका ब्रिक्स र सांघाई कोअपरेसन अर्गनाइजेसन जस्ता संस्थाहरूमा अभिव्यक्त हुँदै जाने सम्भावना देखिएको छ । देखाउँदा पाकिस्तानलाई देखाइए पनि सार्कको वर्तमान नियति सार्कमा चीनको बढ्दै गएको प्रभाव र उक्त संस्थाको इस्लामावाद शिखर बैठकमा चीनलाई पर्यवेक्षकको स्तरबाट पूर्ण सदस्यता प्राप्त हुने सम्भावनाकै कारण हो भनेर बुझ्न सकिन्छ । एसिया प्रशान्त क्षेत्रमा अमेरिकाको पुनर्सन्तुलनको नीतिअनुरूप भारतले पनि दक्षिण चीन सागर र पश्चिम प्रशान्त क्षेत्रमा प्रमुख रणनीतिक भूमिका निर्वाह गर्ने उद्देश्यले लुक इस्ट' र एक्ट इस्ट' नीति अवलम्बन गरेको छ । गत अप्रिलमा भारत भ्रमणपूर्व न्युयोर्कस्थित एसियाप्रशान्त परिषद्मा गरिएको आफ्नो प्रमुख नीतिगत भाषणमा अमेरिकी रक्षामन्त्री एस्टन कार्टरले भारतको त्यो नीतिमा अमेरिकाको साझेदारी रहेको र सोअनुरूप क्षेत्रमा विभिन्न संयुक्त सैन्य अभ्यासहरू सञ्चालित भएको बताएका छन् । सो क्रममा भारतको रक्षा तथा युद्ध सामग्री भारतअमेरिका संयुक्त परियोजनाअन्तर्गत भारतमै उत्पादन हुँदै आएको समेत कार्टरले बताए । अमेरिकी राष्ट्रपति बाराक ओबामा र प्रधानमन्त्री मोदीद्वारा गत जनवरीमा जारी गरिएको संयुक्त वक्तव्य र अमेरिकी रक्षामन्त्री एस्टन कार्टर र भारतीय रक्षामन्त्री मनोहर पर्रिकरबीच गत वर्ष जुनमा हस्ताक्षर भएको दसबर्से रक्षा सम्झौतालगायत रक्षा उत्पादनसम्बन्धी सहमति र सम्झौताहरूलाई अमेरिकी रक्षामन्त्रीले स्ट्राटेजिक ह्यान्डसेक' नाम दिएका छन् र त्यसले एक किसिमको सुरक्षा गठबन्धनकै चरित्र ग्रहण गरेको छ । थ्युसिडिडस ट्र्याप र सी जिनपिङको नयाँ मोडेल वर्तमान विश्वसामु खडा भएको सबैभन्दा जटिल प्रश्न हो चीनको उदय शान्तिपूर्ण नै रहनेछ कि तनावपूर्ण ? थ्युसिडिडस ट्र्याप इतिहास हो कि राष्ट्रहरूमाझको शक्ति सन्तुलनको स्थायी चरित्र हो ? विश्व इतिहासको विगत र वर्तमान दुवैले सावित गरेको छ कुनै मुलुकको आर्थिक समृद्धिको स्तरले उसको सुरक्षा आवश्यकता र रणनीतिक लक्षहरूलाई निर्धारण गर्छ । अमेरिकाको एसियाको पुनर्सन्तुलनको नीति पछाडि क्षेत्रको विराट् आर्थिक सफलता र सम्भावना नै हो । चीनअमेरिका वा चीनभारत पाँचौं शताब्दीका एथेन्स र स्पार्टा तथा बीसौं शताब्दीको आरम्भताकाका युरोप हुन चाहँदैनन् भने के बुझ्नुपर्छ भने उनीहरूले एकअर्कालाई समाप्त पार्न त सक्दैनन्, तर एकअर्कालाई महाविनाशको स्थितिमा पुर्याउने सामथ्र्य राख्छन् । तर त्यस्तो महाविनाश उनीहरूको प्राथमिकता होइन र हुन सक्दैन । आफ्ना आर्थिक हितहरूकै सुरक्षा र संवद्र्धनको लागि चीनले दक्षिण चीन सागर र दक्षिण एसियामा रणनीतिक सघनताको नीति अवलम्बन गरेको हो । रेसम मार्ग वा वान बेल्ट वान रोड' परियोजना पनि चीनको समग्र राजनीतिक र आर्थिक हितहरूलाई प्रवद्र्धन गर्ने रणनीतिक सघनताको नीति तथा कार्यक्रम हो । फिनान्सियल टाइम्समा प्रकाशित अर्को लेखमा निरन्तर आफ्नो शक्तिमा भएको वृद्धि माफिक अन्तर्राष्ट्रिय मामिलामा आफ्नो हैसियतको माग र दाबीलाई एल्लिसोन स्वाभाविक मान्छन् । आफूभन्दा भिन्न भएको आधारमा चीनको उदयबाट असहज अनुभव गर्नेहरूलाई आफ्नै इतिहासको पुनरावलोकन गर्न उनी परामर्श दिन्छन् । सन् १८९० तिर जब अमेरिकाको उदय पश्चिमी गोलार्धको शक्तिशाली राष्ट्रको रूपमा भयो थियोडोर रुजबेल्ट (पछि अमेरिकाका राष्ट्रपति) ले भनेका थिए अबको शताब्दी भनेको अमेरिकी शताब्दी हो । अमेरिकी शताब्दीलाई सावित गर्ने क्रममा सन् १८९८ मा स्पेनसँग युद्ध गरेर अमेरिकाले क्युबालाई स्वतन्त्र गरायो । बेलायत र जर्मनीले क्यानडा र भेनेजुवेलामा आफ्नो क्षेत्रीय माग र दाबीलाई स्वीकार नगरेमा उनीहरूविरुद्ध अमेरिकाले युद्धको चेतावनी दिएको थियो । उसले विद्रोहीहरूलाई सघाएर कोलम्बियाको विभाजन गरायो र नयाँ राज्य पानामा निर्माण भयो । पानामा नहर निर्माणको प्रपञ्च रच्यो र उक्त नहरमार्फत दक्षिण अमेरिका र क्यारेबियाई राष्ट्रहरूमाथि रणनीतिक पकड कायम राख्न सफल भयो । मेक्सिकोमा सरकारविरुद्ध विद्रोही गतिविधिलाई सघायो । त्यसपछिको ५० वर्षमा आफ्ना आर्थिक र क्षेत्रीय हितअनुकुल बनाउन र अमेरिकी शासकहरूले अनुकुल नमानेका शासन हटाउन पश्चिमी गोलार्धमा मात्रै ३० भन्दा बढीपटक सैनिक हस्तक्षेप गरेको एल्लिसोनको भनाइ छ । इराक र लिबियाको स्मृति सबैको मनमा ताजै छ । अमेरिकी विदेश मन्त्रालयकी एक वरिष्ठ पूर्वाधिकारी अन्जा मेनुएलको एउटा महत्वपूर्ण लेख गत अप्रिलमा रोयटर्सले प्रकाशित गरेको थियो । मेनुएलका अनुसार चीनले पाकिस्तानका विभिन्न परियोजनामा लगानी गर्न सहमति गरेको ४६ अर्ब डलरको राशि अमेरिकाको विश्वभरका मुलुकहरूका लागि छुट्ट्याएको वार्षिक सहायता रकमभन्दा बढी हो । चीनले कुनै पनि मुलुकलाई गरेको सहयोगमध्ये पनि यो सबैभन्दा ठूलो रकम हो । हालै चिनियाँ राष्ट्रपति सी जिनपिङको बंगलादेश भ्रमणको अवसरमा २४ अर्ब डलर रकमबराबरका १७० किलोमिटर लामो र चिनियाँ रेसम मार्गको अंग मानिएको रेलमार्ग निर्माणसहितका विभिन्न परियोजनाहरूमा चिनियाँ ऋण लगानीसम्बन्धी सम्झौता भएको छ । बंगलादेशले अहिलेसम्म कुनै पनि मुलुक र दातृ संस्थाबाट पाएको ऋण वा अनुदानमध्ये यो सबैभन्दा बढी रकमको सहयोग मानिन्छ । चिनियाँ राष्ट्रपति सी जिनपिङले अमेरिकासँग आपसी सम्बन्धको नयाँ मोडेलको प्रस्ताव राखिरहेका छन् । त्यो भनेको दुई मुलुकबीचका रणनीतिक मतभेदको अन्त्य गर्न युद्धको विकल्पमा प्रवेश नगर्ने, एकअर्काका भिन्नता र राष्ट्रिय हित तथा सुरक्षाको सम्मानमा आधारित रणनीतिक विश्वास अभिवृद्धि गर्ने, विश्वमा चीनको जायज स्थान स्वीकार गर्ने र चीनले पनि अमेरिकी नेतृत्वको वर्तमान विश्व व्यवस्था उल्ट्याउन कुनै प्रयास नगर्ने आदि बुँदा छन् । सीले गत वर्षको अमेरिका भ्रमणमा राष्ट्रपति ओबामालाई यसमा सहमत गराउन गम्भीर तर असफल प्रयास गरेका थिए । विडम्बना के रह्यो भने विश्वका दुई सर्वशक्तिमान राष्ट्रपतिहरूको औपचारिक वार्तापछि एउटा संयुक्त विज्ञप्ति पनि जारी भएन । वर्तमान विश्वमा क्षेत्रीय र अन्तर्राष्ट्रिय सवालमा शक्तिशाली संरचनात्मक चुनौतीका भिन्न र विराट् आयामहरू निर्माण भइरहेका छन् । चीनअमेरिका वा चीनभारत पाँचौं शताब्दीका एथेन्स र स्पार्टा तथा बीसौं शताब्दीको आरम्भताकाका युरोप हुन चाहँदैनन् भने के बुझ्नुपर्छ भने उनीहरूले एकअर्कालाई समाप्त पार्न त सक्दैनन्, तर एकअर्कालाई महाविनाशको स्थितिमा पुर्याउने सामथ्र्य राख्छन् । क्षति कता बढी हुन्छ, ठोकुवा गरेर कसैले भन्न सक्दैन । त्यसैले त्यस्तो महाविनाश उनीहरूको प्राथमिकता होइन र हुन सक्दैन । आआफ्ना राष्ट्रिय हित र आवश्यकताले गर्दा अमेरिका चीन र भारतबीच प्रतिस्पर्धा अवश्यम्भावी छ, तर यसको अर्थ युद्ध र द्वन्द्व अनिवार्य छ भन्ने होइन । ती देश र जनताका आवश्यकता हुन सक्दैनन् । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
"नागरिक ज्येष्ठ, व्यवहार कनिष्ठ","पछिल्लो समयम नेपालमा अधिकारको बहस गर्दा ज्येष्ठ नागरिकका अधिकारलाई पनि महत्वपूर्ण अधिकारको रूपमा बहस गर्न थालिएको छ । देशको जनसंख्याको ठूलो हिस्सा ज्येष्ठ नागरिक भएका कारण बहसले प्राथमिकता पाउनु स्वाभाविक पनि हो । ज्येष्ठ नागरिक भन्नाले सामान्यतः ६० वर्ष उमेर पार गरेका मानिस भन्ने बुझिन्छ । अहिले विश्वका झन्डै १५ प्रतिशत मानिस ६० वर्ष उमेरमाथिका छन् । सन् २०५० सम्ममा यो संख्या बढेर २० प्रतिशत पुग्ने अनुमान गरिएको छ । २०६८ को जनगणनाअनुसार नेपालमा २४ लाख ६९ हजार मानिस ६० वर्ष माथिका छन् । यो नेपालको कुल जनसंख्याको झन्डै नौ प्रतिशत हो । विश्वमा अहिले ६० वर्ष उमेर पुगेका मानिसको संख्या ७६ करोड भएको अनुमान गरिएको छ । सन् २०५० सम्ममा यो संख्यामा वृद्धि भएर दुई अर्ब पुग्ने अनुमान गरिएको छ । तर विश्वको यति ठूलो जनसंख्या ओगटेको वर्ग दिनानुदिन उपेक्षित भइरहेको छ । विगतमा ज्येष्ठ नागरिक समाजका सम्मानित व्यक्तित्व हुन्थे । संयुक्त परिवारमा रहँदा ज्येष्ठ नागरिकको भूमिका नेतृत्वदायी हुन्थ्यो । तर पछिल्लो समयमा सानो परिवार सुखी परिवारको धारणा आई संयुक्त परिवार सानासाना टुक्रामा विभक्त हुन थालेपछि ज्येष्ठ नागरिक परिवारभित्रै अलपत्र पर्न थाले । पश्चिमा मुलुकमा सुरु भएको व्यस्त जीवनशैलीका कारण ज्येष्ठ नागरिक असहाय हुनुका साथै अधिकारबाट समेत वञ्चित हुन पुगे । त्यो परिपाटी नेपालमा पनि भित्रियो । यसरी समाजमा सम्मानित जीवनयापन गर्न पाउनुपर्ने नागरिक अधिकारबाट बञ्चित हुन थालेपछि पछिल्लो समयमा ज्येष्ठ नागरिकको अधिकारको विषयमा बहस चल्न थाल्यो । त्यसो त आजभन्दा ६८ वर्षअघि जारी भएको मानव अधिकारको विश्वव्यापी घोषणापत्र, १९४८ मा ज्येष्ठ नागरिकको सामाजिक सुरक्षासम्बन्धी व्यवस्था छ । संयुक्त राष्ट्रसंघले ज्येष्ठ नागरिकसम्बन्धी सिद्धान्त, १९९१ समेत जारी गरेको छ । अन्तर्राष्ट्रिय मञ्चहरूमा भएका विभिन्न कार्यक्रममा पनि विश्वका सबै देशले ज्येष्ठ नागरिकप्रति राज्यले गर्नुपर्ने दायित्व सम्बन्धमा प्रतिबद्धता जनाएका छन् । महिलाविरुद्ध हुने सबै प्रकारका भेदभाव उन्मूलनसम्बन्धी महासन्धि, १९७९ मा ज्येष्ठ महिलाका अधिकारसम्बन्धी छुट्टै व्यवस्था छन् । राष्ट्रसंघबाट ज्येष्ठ नागरिकसम्बन्धी महासन्धि जारी गर्ने प्रयास भइरहेको छ । यति प्रयास हुँदाहुँदै पनि विश्वमै ज्येष्ठ नागरिकको अवस्था त्यति सन्तोषप्रद छैन । नेपालमा ज्येष्ठ नागरिकको अधिकार र कल्याणको लागि कानुनी रूपमा भने थुप्रै व्यवस्था गरिएका छन् । नेपालको संविधानको मौलिक हकको धारा ४१ मा ज्येष्ठ नागरिकलाई राज्यबाट विशेष संरक्षण तथा सामाजिक सुरक्षाको हक हुनेछ भनी स्पष्ट उल्लेख गरिएको छ । ज्येष्ठ नागरिकसम्बन्धी ऐन, २०६३ मा ज्येष्ठ नागरिकको सम्मान गर्नुपर्ने, ज्येष्ठ नागरिकलाई परिवारले पालनपोषण गर्नुपर्ने, पालनपोषण नगरे ज्येष्ठ नागरिकले उजुरी गर्न सक्ने र पालनपोषण नगर्नेलाई कारबाही हुने, ज्येष्ठ नागरिकले आफ्नो सम्पत्ति आफू खुसी गर्न पाउने, ज्येष्ठ नागरिकलाई भिक्षा माग्न लगाउन नहुने, सार्वजनिक सेवामा ज्येष्ठ नागरिकलाई छुट दिने जस्ता प्रावधान छन् । यस्तै ज्येष्ठ नागरिकको मुद्दाको सुनुवाइ छिटो गर्नुपर्ने, ज्येष्ठ नागरिकले गरेको अपराधमा सजाय कम गर्ने, ज्येष्ठ नागरिकको कल्याणको लागि केन्द्रीय तथा जिल्ला ज्येष्ठ नागरिक कल्याण समितिको गठन गर्ने, ज्येष्ठ नागरिक कल्याणकोष स्थापना गर्ने, ज्येष्ठ नागरिक हेरचाह तथा दिवा सेवा केन्द्रको स्थापना, भत्ताको व्यवस्था, ज्येष्ठ नागरिकविरुद्ध कार्य गर्नेलाई दण्ड सजाय, ज्येष्ठ नागरिकको अधिकार हनन गरेमा त्यस्तो मुद्दा सरकारवादी हुने जस्ता व्यवस्था पनि ऐनमा रहेका छन् । यसैगरी सरकारले ज्येष्ठ नागरिकको लागि सामाजिक सुरक्षा भत्ता वितरण गर्ने, शिक्षा स्वास्थ्यमा सुविधा दिने, ज्येष्ठ नागरिकको जीवनलाई सुरक्षित र सम्मानित बनाउन ज्येष्ठ नागरिक नीति र कार्ययोजना निर्माण गर्ने, वृद्धा श्रमहरू निर्माण गर्ने जस्ता काम गरेको छ । चालू तेह्रौं योजनामा पनि ज्येष्ठ नागरिकको लागि सेवा सुविधा विस्तार गर्ने उद्देश्य राखिएको छ । आर्थिक, समाजिक सुरक्षा कार्यक्रममा ज्येष्ठ नागरिकको पहुँच विस्तार गर्ने, विशेष जोखिममा रहेका नागरिकको ज्ञान, सीप र अनुभवलाई अधिकतम सदुपयोग गर्ने र सरकारले स्थानीय, निजी तथा दातृ समूह एवं गैसससँग सहकार्य गर्ने रणनीति तेह्रौं योजनामा लिइएको छ । राज्यका यति धेरै नीति हुँदाहुँदै पनि ज्येष्ठ नागरिकको अवस्था सन्तोषजनक छैन । शब्दकै कुरा गर्ने हो भने ज्येष्ठ नागरिकलाई राष्ट्रको अमूल्य सम्पत्ति भन्ने गरिएको छ । उनीहरू ज्ञान, सीप र अनुभवको भण्डार भएकाले नयाँ पुस्ताको लागि प्रगतिको साधक हुन सक्छन् भन्ने बखान गरिन्छ । तर व्यवहारमा भने उपेक्षा गर्ने गरिएको छ । विगतमा कुरा सुन्नु बूढाको भन्ने गरिएको उखान अब सान्दर्भिक हुन छोडेको छ । त्यसको सट्टा खुकुरीभन्दा कर्द हान्ने बाउभन्दा छोरा जान्ने भन्ने उखान बढी समयसापेक्ष हुन थालेको छ । परिवार र समाजबाट अपहेलित हुनु र सानो परिवारमा बस्ने मोहका कारण परिवार विखण्डन हुनु नै ज्येष्ठ नागरिकको अधिकार जोखिममा पर्नुको मूल कारण हो । पहिले वृद्धा भएका घर भगवान् बस्ने घर ठानिन्थ्यो भने अहिले बोझको घर ठान्न थालिएको छ । पछिल्लो समय विकसित मुलुकको प्रभाव र संकीर्णता नेपाली समाजमा भित्रिएको छ । पितृ देवो भवः मातृ देवो भवः को भावना हराएको छ । एकाकी जीवनका कारण वृद्ध उमेरमा उत्पन्न शारीरिक रोग, दर्द, पीडा, दुर्बलता र हीनताबोधका कारण वृद्ध जीवनमा आइपर्ने अप्ठ्याराबाट ज्येष्ठ नागरिकहरूको अधिकार नै जोखिममा छ । ज्येष्ठ नागरिक ज्ञान सीप र अनुभवको भण्डार र अर्तीउपदेशका मूल स्रोत हुन् । तर आवश्यक हेरचाह, बसोबास, औषधी, मनोरञ्जनको अभाव र मानसिक सन्तुष्टिको पक्ष कमजोर हुँदा ज्येष्ठ नागरिक जोखिममा छन् । सरकारले घोषणा गरेको सामाजिक सुरक्षा भत्ता न्यून तथा समयमा वितरण नहुनु, दुर्गममा कतिले भत्ता नै नपाउनु, ज्येष्ठ नागरिकसम्बन्धी सरकारी कार्ययोजना प्रभावकारी कार्यान्वयनको अभाव, शिक्षा स्वास्थ्य तथा अन्य सामाजिक सेवामा छुटको व्यवस्था भए पनि व्यवहारमा लागू नहुनु, वृद्धा श्रम सञ्चालनको स्पष्ट मापदण्ड नबनाइनु, ज्येष्ठ नागरिकको ज्ञान, सीप र अनुभवको उपयोग हुन नसक्नु, ज्येष्ठ नागरिकको क्षेत्रमा काम गर्ने गैससहरूको काम पारदर्शी हुन नसक्नु, ज्येष्ठ नागरिकमैत्री वातावरणको अभाव हुनु, यस क्षेत्रमा कार्य गर्नेबीच समन्वयको अभावका कारण पनि धेरै समस्या देखिएका छन् । यसले गर्दा ज्येष्ठ नागरिकको सार्वजनिक सेवा, सुविधा र सामाजिक जीवनका हरेक क्षेत्रमा पहँच पुग्न सकेको छैन । ज्येष्ठ नागरिकलाई आउटडेटेड ठान्ने हाम्रो अधकल्चो बुझाइका कारण पनि ज्येष्ठ नागरिकहरू थप उपेक्षित हुन पुगेका छन् । राज्य र समाजबाट ज्येष्ठ नागरिक कल्याणको लागि गरिएका काम कागजी रूपमा हेर्ने हो भने निकै लामो फेहरिस्त हुन्छ । तर व्यवहारतः प्रतिफल सन्तोषजनक छैन । अधिकांश नीति, कार्यक्रम र घोषणा औपचारिकतामा सीमित छन् । ज्येष्ठ नागरिक ज्ञान सीप र अनुभवको भण्डार र अर्तीउपदेशका मूल स्रोत हुन् । तर आवश्यक हेरचाह, बसोबास, औषधी, मनोरञ्जनको अभाव र मानसिक सन्तुष्टिको पक्ष कमजोर हुँदा ज्येष्ठ नागरिक जोखिममा छन् । यस्तो महत्वपूर्ण समूह समाज र परिवारबाट तिरस्कृत, अपहेलित र बेसहारा भई वृद्धा श्रममा बस्न बाध्य हुनु सभ्य समाजको लागि सुहाउने विषय होइन । एक दिन सबैले ज्येष्ठ नागरिक हुनुपर्छ भन्ने कुरा अन्तरात्माबाटै स्मरण गर्दै ज्येष्ठ नागरिकको आदर र सम्मान गरौँ । वर्तमान युवा पुस्ताले ज्येष्ठ नागरिरकको सम्मान गरे मात्र आउँदो पुस्ताले पनि ज्येष्ठ नागरिकको सम्मान गर्नेछ । ज्येष्ठ नागरिक समाजका अमूल्य निधि र पथप्रदर्शक पनि हुन् भन्ने नभुलौँ र सम्मान गर्न नचुकौँ । ज्येष्ठ नागरिकप्रति गरिने भेदभावविरुद्ध सबैजना सबै ठाउँबाट उभिऔँ ।"
सार्क भेन्टिलेटरमा !,"दक्षिण एसियाली राष्ट्रहरूको क्षेत्रीय सहयोग संगठन (सार्क) अहिले अस्पतालको भेन्टिलेटरमा छ । ३१ वर्षअघि सन् १९८५ मा बंगलादेशका तत्कालीन राष्ट्रपति जियाउर रहमान, नेपालका राजा वीरेन्द्र, भुटानका राजा जिग्मे, भारतका प्रधानमन्त्री राजीव गान्धी, श्रीलंकाका राष्ट्रपति जयवर्धने, पाकिस्तानका राष्ट्रपति जियाउल हक र माल्दिभ्सका राष्ट्रपति मौमुन अब्दुल गयुमको सक्रियतामा सार्कको स्थापना भएको थियो । त्यसबेला सार्कले क्षेत्रीय सहयोगका आधारमा, उद्योग, जलस्रोत, व्यापार, शिक्षा, सञ्चार आदि क्षेत्रमा योजनाबद्ध रूपमा यस क्षेत्रका सम्पूर्ण जनताको आर्थिक समृद्धिको लागि काम गर्ने आफ्नो लक्ष्य राखेको थियो । वर्षमा एकपटक वर्णानुक्रमअनुसारका देशमा शिखर सम्मेलन गर्ने तय भएको थियो । तर यो भेटघाट र सम्मेलन वास्तवमै राष्ट्राध्यक्ष वा सरकार प्रमुखको वनभोज गर्ने थलोमै सीमित रह्यो । त्यसपछि वर्ष दिन होइन, दुई वर्षमा एकपटक भनेर संशोधन भयो । दुई दिन हुने सम्मेलनमा सबैले आआफ्नो कुरा राख्थे र स्वदेश फर्केपछि बिर्सन्थे पनि । त्यही प्रथम समारोहमा नेपालका राजा वीरेन्द्रले नेपालको अथाह जलस्रोतलाई यस क्षेत्रकै भलाइको लागि एउटा योजना बनाएर कार्यान्वयन गर्ने प्रस्तावसमेत राखेका थिए । त्यसपछि ३१ वर्षसम्म यसको कुरै सुनिएन । कसैले उठाएनन् । त्यसै सेलाएर गयो । सार्कका त्यसबेलाका सदस्यहरूमा भारत जनसंख्या, भूगोल र विकासका आधारमा सबैभन्दा ठूलो मुलुक थियो । उसले चाहेको भए सार्कमार्फत क्षेत्रीय सहयोगको नयाँ रणनीति बनाएर विश्वकै एकचौथाइ जनसंख्याको समृद्धिको लागि ठोस काम हुन सक्थ्यो । यो क्षेत्र जनशक्ति, जलशक्ति र कृषि शक्तिमा सबैभन्दा धनी मानिन्छ । एकले अर्कालाई सहयोग गर्दै इमानदारीका साथ सहयोग गर्ने हो भने यस क्षेत्रले संसारलाई केही देखाइदिन सक्थ्यो । एउटा नमुना बन्न सक्थ्यो । आसियान यसको उदाहरण नै छ । तर भारत ठूलो भएर पनि, विकसित भएर पनि, आफ्नो अहंकार र ठूल्दाजुको भावनाले गर्दा यस क्षेत्रका भुटानबाहेक अरू कसैसँग पनि राम्रो सम्बन्ध छैन । पाकिस्तानसँग त भारत विभाजन हुँदा छुट्टिएदेखि नै सम्बन्ध राम्रो रहेन । भारत र पाकिस्तानबीच थुप्रै संघर्ष भएका छन् र अहिले पछिल्लो विवाद भने पाकिस्तानले कश्मीरको पाकिस्तान अधीनस्थ क्षेत्रमा आतंककारी आक्रमण गरिरहेको आरोप छ भारतको । अहिले पछिल्लो युद्धमा भारतका ५० जना सैनिक मारिइसकेका छन् । पाकिस्तानको पनि भारतलाई त्यस्तै आरोप छ । पाकिस्तानका आतंककारीले दिल्ली र मुम्बईमा समेत आतंककारी आक्रमण गरेको भारतले बिर्सेको छैन । यही कारण देखाएर भारतले १९ औं सार्क शिखर सम्मेलनमा भाग लिन पाकिस्तान नजाने निर्णय गर्यो । सार्कको चार्टरअनुसार सम्मेलनमा कुनै एउटा देशको मात्र पनि सहभागिता नभएको खण्डमा सम्मेलन नै नहुने प्रचलन छ । भारतसँगै भुटान, बंगलादेश र अफगानिस्तान, श्रीलंकासमेतले बहिस्कार गर्ने निर्णय गरेपछि त शिखर सम्मेलन हुने कुनै सम्भावना नै रहेन । यस्तो अवस्थामा अध्यक्ष राष्ट्रको जिम्मेवारी हुन्छसबैलाई सहमतिमा ल्याएर शिखर सम्मेलन गर्नु । यसको लागि असल र प्रभावकारी कूटनीतिको आवश्यकता पर्छ, जुन नेपालमा अहिले छैन । नेपालले परराष्ट्रमन्त्रीलाई सदस्य देशहरूमा पठाएर सम्मेलन सुचारु गर्ने कूटनीतिक पहल गर्न सक्नुपथ्र्यो, त्यो भएन । अर्को कुरा, नेपालले भारतको शिखर सम्मेलन बहिष्कारका सम्बन्धमा कुनै प्रतिक्रिया जनाएजस्तो लाग्दैन । प्रधानमन्त्री पुष्पकमल दाहालले काठमाडौंमा आयोजित एक सार्कको प्रभावकारिता सम्मेलनमा सार्क ढिलो गतिमा हिँडेको आरोप लगाए र त्यसको दोष भने यसको वडापत्रलाई दिए । उनको भनाइ पनि एक प्रकारले ठीकै हो । एउटा देशले भाग नलिए सम्मेलन नै नहुने र सार्कमा द्विपक्षीय छलफल नहुने भन्ने तर्क नै क्षेत्रीय संस्थामा त्यो पनि द्विपक्षीय सम्बन्ध बिग्रेका देशहरूबीच व्यावहारिक हँदैन । पक्कै पनि दुई छिमेकी मुलुक भारत र पाकिस्तानबीचको तीव्र द्वन्द्वले अहिले दक्षिण एसियामै डरलाग्दो रूप लिएको छ। एउटा देश किन आएन भनेर समस्यामाथि छलफल गरेर सार्क भावनाअनुसार मेलमिलापको एउटा ठोस निर्णय गर्न सक्नुपथ्र्यो । भारत र पाकिस्तानको सम्बन्ध सुरुदेखि नै राम्रो छैन । बेलाबेलामा खटपट भइ नै रहन्छ । एकपटक काठमाडौंमा सार्क शिखर सम्मेलन हुँदा आउँछु भनेर पनि उद्घाटन हुने दिन पाकिस्तानका तत्कालीन राष्ट्रपति परवेज मुसरफ उपस्थित हुन सकेनन् । उनले आफ्नो विमानलाई भारतको आकाशबाट उडन प्रतिबन्ध लगाएको हुँदा चीन भएर नेपाल आउने बाध्यता भएकाले भोलिपल्ट आउने सूचना क्षमासहित पठाए । भोलिपल्ट अहिलेको संसद् भवनमा उद्घाटन समारोहमा प्रवेश गर्नेबित्तिकै सबभन्दा पहिले आफ्नो सिटमा बसिरहेका भारतका प्रधानमन्त्री अटलबिहारी वाजपेयीसित हात मिलाएर सरी' भनेका थिए । यो फोटो निकै चर्चित भएको थियो बाहिरका मिडियामा पनि । त्यो सौहार्दता र त्यो मित्रता भारतका प्रधानमन्त्री नरेन्द्र मोदीले पनि पाकिस्तान गएर देखाउन सक्थे । उनको प्रशंसा नै हुने थियो र दुई देशबीच बिग्रेको सम्बन्धलाई अलिकति भए पनि भावनात्मक रूपमा सुधार्न सकिन्थ्यो । आतंकवाद अहिले कुनै एउटा मुलुकको मात्र समस्या होइन । अहिले संसारभरि नै आतंकवादी छाया मडारिइरहेको छ । आतंकवादको सिकार भएका सिरिया, इराक, अफगानिस्तानलगायत अमेरिका, अफ्रिका र युरोपेली समुदायका राष्ट्रलाई समेत यसले एउटा राम्रै सन्देश दिन्थ्यो । पाकिस्तानका प्रधानमन्त्री नवाज सरिफको छोरीको बिहेमा सुटुक्क पाकिस्तान गएर मिठाई खाएर फर्कन हुने प्रधानमन्त्री मोदीको लागि सार्क सम्मेलनमा आफ्ना कुरा दृढतापूर्वक राख्ता सायद फाइदै हुन्थ्यो होला । तर यहाँ पनि सार्कको चार्टरले द्विपक्षीय विवाद सार्कको फोरममा उठाउन नपाइने नियमले चाहिँ अलि गाह्रै पथ्र्यो कि ? सबैसित मन मिल्ने र सम्बन्ध र समझदारी राख्ने हो भने राष्ट्रप्रमुखको हैसियतमा कुरा राख्न पाउनुपर्ने हो । यस्ता छलफल साइड लाइनमा पछि गर्न सकिन्थ्यो । आफ्नो भनाइ त पाकिस्तानीलगायत यस क्षेत्रका नेता र जनताको कानमा पथ्र्यो । निर्णय गर्ने त जनताले नै हो । पक्कै पनि दुई छिमेकी मुलुकको द्वन्द्वले अहिले दक्षिण एसियामै डरलाग्दो रूप लिएको छ । दुवै मुलुक हातहतियारले सम्पन्न छन् । दुवै मुलुक न्युक्लियर हतियार' ले युक्त छन् । दुवैले चीन, फ्रान्स, बेलायत, अमेरिका जस्ता देशबाट हतियार पनि लिएका छन् । आवेशमा या भावनात्मक रूपमा कुनैको मनमा खराब कुरा आयो र भिडन्त भयो भने त्यसले दुवैलाई असर पुर्याउँछ, दुवैलाई मात्र होइन, सार्कका सबै राष्ट्र प्रभावित हुन्छन् । भारतका इलेक्ट्रोनिक मिडियालाई हेर्ने हो भने तिनले युद्ध हुने संकेत दिइसकेका छन् । तर सम्भवतः भारत र पाकिस्तान युद्ध चाहँदैनन् । भारत र पाकिस्तानबाहेकका देशलाई पनि असुविधा हुन सक्छ । युद्ध नै भयो भने भारतले बाहिर निर्यात गर्ने वस्तु रोक्न सक्छ । त्यसबेला नेपाल, बंगलादेश, भुटान जस्ता देशलाई असर पर्न सक्छ । नेपाललाई त फेरि नाकाबन्दी' को परिस्थिति पनि आउन सक्छ । मोदीले पाकिस्तानलाई व्यापारमा दिएको सहुलियत मात्र होइन, भारत विभाजन हुँदा ६ वटा मुख्य नदीको पानीको बाँडफाँटसम्बन्धी सहमतिसमेत रद्द गर्ने चेतावनी दिएका छन् । पाकिस्तानले त्यसो भएमा आफू अन्तर्राष्ट्रिय अदालत जाने डर पनि देखाएको छ भारतलाई । भारत र पाकिस्तानको यो घटनामा अमेरिकाले संयम अपनाउन आग्रह गरेको छ भने चीनले भने आफ्नो स्पष्ट नीति अगाडि ल्याएको छ । चीनले दुवै देशलाई संयम अपनाउन र आपसी वार्ताद्वारा द्वन्द्व समाप्त पार्न आग्रह गरेको छ । यदि युद्ध नै भए पाकिस्तानको पक्ष लिने बताएको छ । बंगलादेश, अफगानिस्तान, श्रीलंका र भुटानले भारतको पक्ष लिने संकेत दिइसकेका छन् । माल्दिभ्सको प्रतिक्रिया आउन बाँकी नै छ । नेपाल सार्कको वर्तमान अध्यक्ष भएकाले अहिले नै केही प्रतिक्रिया जनाइहाल्नु सायद उचित हुँदैन । नेपालको प्रयत्न सम्मेलन गराउनेतर्फ नै हुनुपर्छ । तर अहिलेको परिस्थिति हेर्दा सार्क' को स्थिति अस्पतालको शड्ढयामा भेन्टिलेटर' मा बाँचेको रोगी जस्तै छ ।"
प्रचण्ड सरकार टेको' मात्र,"संविधान जारी भएको एक वर्ष बितिसक्दा पनि कार्यान्वयन कसरी हुन्छ भनेर प्रमुख दलका नेतृत्व तहबाटै बहसको सिलसिला चल्नु पक्कै पनि सुखद घटनाक्रम होइन । एकपटकको असफल संविधानसभापछि अर्को चुनाव गर्ने बेलामा सबै दलहरूले एउटै वाचा गरेका थिए, संविधान बनेपछि देशमा कायापलट हुन्छ ।' कायापलटभन्दा पनि देश उलटपुलट हुँदैछ । एक वर्षको अन्तरालमा तीनवटा सरकार भोग्नु जनताको लागि सुखद समाचार हुँदै होइन । संविधान नबन्दै संशोधनको चर्चा बजारमा आएको थियो । एकपटकको संशोधन रामवाण साबित भएन । संशोधनको मुद्दा अहिले प्रमुख दलहरूका बीचमा कसरी जेलिएको छ भने संविधान नै असफलताको दिशातर्फ उन्मुख छ । विभिन्न तन्त्रहरूको पिल्साइमा परेका नेपाली जनताले यी तन्त्रमन्त्रबाट छुटकारा पाउने दिनको प्रतीक्षामा बसिरहेका छन्, यद्यपि पारि क्षितिजसम्म कुनै सकारात्मक किरण देखा परिसकेको छैन । नेताहरूलाई आफ्नै गोरुको बाह्र टक्का भन्दै एकले अर्कोलाई आरोपप्रत्यारोप लगाउन भनेर जनताले चुनेर पठाएका पक्कै होइनन् । संविधान कति प्रगतिशील बन्यो भनेर बहस गर्नु छुट्टै दृष्टिकोणको एउटा पाटो हो । तर कार्यान्वयनमा बहस गर्नु निरर्थक छ, त्यो कुन मानेमा निरर्थक छ भने हामीसँग अन्य विकल्प छैन । जुन चिजको विकल्प छैन, त्यसमा बहस गर्नु निरर्थक मात्र होइन, पूरै घातक छ । सम्भवतः पछिल्लो एक दसकमा जनताले राजनीतिक सेरोफेरोमा धेरै सुनेका शब्दहरू लोकतन्त्र, गणतन्त्र र राजतन्त्र हुन् । पुच्छरमा तन्त्र जोडिएका यी शब्दहरूले व्यावहारिक कार्यान्वयनको अभावमा देशको अहिलेको युवा पुस्तालाई ध्रुवीकृत गरिदिएका छन् । हजारौंले आफ्नो प्राण उत्सर्ग गरेर ल्याएका यी तन्त्र आफ्नो कालखण्डमा कुनै पनि अब्बल निस्केनन् । जनता विकासको बहसमा जान तयार छन् तर राजनीतिक परिस्थिति विकासोन्मुख छैन । अहिलेका प्रधानमन्त्री पुष्पकमल दाहालसँग आलोचनासहितका धेरै अपेक्षाहरू बजारमा छताछुल्ल भएका थिए । माओवादी केन्द्रको नेतृत्व गरिरहेका प्रचण्डमा अहिलेसम्म कुनै क्रान्तिकारिता बचेको छ भने मात्र उनले दसैंको टीको नलगाउनु हो । आफ्नो बाँकी क्रान्तिकारिता उनले पटकपटक भंग गर्दै आइरहेका छन् । अहिलेको सरकार प्रचण्ड प्रधानमन्त्री भएकै आधारमा क्रान्तिकारी या अग्रगामी सरकार होइन, जसको भ्रम माओवादी कार्यकर्तामा राम्रैसँग परेको छ । यसलाई सम्झौताको सरकार पनि भन्न मिल्दैन, यो त दलहरूका बीचमा विश्वासको वातावरण नभइसकेपछि अति निम्नस्तरको विकल्प प्रयोग गरेर बनाइएको फगत एउटा टेको मात्र हो, जसका डाँडाभाटाहरूमा धुलिया लागेको छ । टेको थाम्नको लागि मात्र छिमेकी देशहरूमा हारगुहार गरिएको हो । संविधानको कार्यान्वयनको मुद्दा लिएर बनेको सरकारले अहिलेसम्म कतिवटा कानुनको विधेयक संसद्मा प्रस्तुत गरेर पास भयो ? यसको जवाफ कसैसँग छैन । निर्वाचनले संविधानलाई एक हदसम्म विश्वसनीय बनाउन सक्थ्यो तर त्यसको तयारी कहाँ छ ? समाचारमा आएअनुसार चैतमा कुनै पनि हालतमा चुनाव नहुने स्थितिको विकास भइसकेको छ । वास्तवमा यो सरकार चुनाव नगराएर अस्थिरता निम्त्याउनको लागि बनाइएको हो भन्ने आजसम्मको घटनाक्रमले पुष्टि गरेका छन् । देश अब औपचारिक रूपमा पहिलो संविधानको चुनाव हुनुअगाडिको स्थितिमा पुगेको छ । संविधान संशोधनले मधेसवादी दलहरूका माग पूरा गर्न सक्ने स्थिति छैन भने आफू हार्ने स्थिति देखेमा यी तीन प्रमुख दलहरूमध्ये कुनै एकले चुनाव रोक्न न्वारानदेखिको बल लगाउने पक्का छ । अस्थिरताको सिकार फेरि पनि जनता नै बन्नेवाला छन् । सामाजिक सञ्जालमा आएका आलोचनाहरू प्रचण्ड सरकारको निम्ति अहिले ठूला चुनौती बनेका छन् । उनीसँग देशको राजनीतिलाई व्यवस्थापन गर्न मिल्ने समय छैन, त्यसकारण आएका आलोचनाहरूलाई व्यवस्थापन गर्ने कोसिस गरिरहेका छन् । हिम्मत छ, क्षमता पनि छ तर त्यसलाई सही ठाउँमा सही समयमा प्रयोग गर्न सक्ने वैचारिक कार्यकुशलताको अभावमा प्रचण्ड छट्पटिइरहेका छन् । राजनीतिक शक्तिसन्तुलन उनको अनुकूलमा नभएकाले उनी आफ्नो निर्णयमा अडिग हुन सक्दैनन् । यी सबै समस्या छिचोलेर देशलाई विकासोन्मुख बनाउनु अप्ठ्यारो मात्र होइन, उनको लागि असम्भव काम हो । उनकै भाषामा नेपालमा म्यादी सरकार चलेको २००७ सालदेखि हो, तर विडम्बना के भयो भने त्यही म्यादी सरकारको एउटा बिम्ब बन्न उनी लालायित बने । चुनावको लागि माओवादी केन्द्र र कांग्रेस पछि हट्नु हुँदैन अनि राजनीतिक र आर्थिक स्थिरताको लागि मधेसवादी दलहरूले बेमौसमी बाजा बजाउनु हुँदैन । इतिहासले गर्ने मूल्यांकन आफ्नो ठाउँमा होला, जनताको मूल्यांकनमा यो सरकारको कार्यदक्षताले पास मार्क पनि हासिल गर्ने छाँट छैन । विकसित देशमा राजनीतिक संयन्त्र र पूर्वाधार विकासका संयन्त्र अलगअलग हुन्छन् । एकले अर्काको बाटोमा न्यूनतम दखल गर्ने कार्यप्रणाली हुन्छ । त्यसको लागि दुइटा कुरामा परिपक्वता हासिल गरिसकेको हुनुपर्छ । एउटा विकासको गोरेटो बनिसकेको हुनुपर्छ भने अर्को देशलाई दीर्घकालसम्म अनुकुल हुने परराष्ट्र नीति अंगीकार गरिसकेको हुनुपर्छ । यिनै दुइटा कुराले एक्काइसौं शताब्दीको राजनीति डोर्याउँछ । हाम्रो देश भद्रगोल हुनुको कारण नै यही हो । अहिलेसम्म हरेक सरकार असफलताको उत्कर्षमा पुगेर सकिएका छन् । हरेकले विकासको मन्त्रलाई जप्ने मात्र काम गरेका छन् । हामी तन्त्रहरूको लडाइँमा अहिले गणतन्त्रको ठाउँमा आइसकेका छौं, गफचाहिँ उत्तराधुनिक पाराको गर्छौं, तर देश विकास गर्ने शैली अझै पनि अठारौं शताब्दीतिरको छ । अहिलेको हाम्रो राजनीतिको परिभाषा 'भारदारी' राजनीति हो । सबै कुरा परिवर्तन भए तर हाम्रा दलहरूका मानसिक सोचाइ परिवर्तन भएनन् । राजनीतिक विकासक्रममा फरकफरक तन्त्रहरू आवश्यक पर्छन्, जनतालाई सचेत गराउन मन्त्रहरू आवश्यक पर्छन् । भौतिक विकास गर्नको लागि यन्त्रहरू आवश्यक पर्छन् । हामी अझै पनि तन्त्र र वादमा अल्झिने हो भने अबको दसक कति भयावह बित्नेछ ? त्यसबारेमा सोचौं त एकपटक । समाधान कठिन भए पनि निश्चय नै असम्भव भने छैन । संसदीय हठ त्यागेर कांग्रेस र एमाले प्रत्यक्ष निर्वाचित कार्यकारीमा आउन तयार हो भने त्यसलाई अब हुने भनिएको संविधान संशोधनमा अटाउन सकिन्छ । माओवादी केन्द्रले अहिलेको बदलिएको विश्व भूराजनीतिक घटनाक्रम सँगसँगै आफूलाई परिमार्जित गरेर छाडा पुँजीवादलाई कल्याणकारी पुँजीवादमा लैजान अभ्यास गर्न सक्नेछ । राष्ट्रिय पुँजीको विकास र प्रयोग सबैको साझा आर्थिक अवधारणा बन्ने हो भने कसैको ऋण र अनुदानमा देश अधोगतितर्फ हिँड्नुपर्ने आवश्यकता पनि हुने थिएन । तत्कालीन राजनीतिक जटिलताको समाधान हामीलाई लागेजस्तो असहज पनि छैन । मुख्य र जायज मागहरूको लागि संशोधनमा एमालेले अवरोध गर्नु हुँदैन । चुनावको लागि माओवादी केन्द्र र कांग्रेस पछि हट्नु हुँदैन अनि राजनीतिक र आर्थिक स्थिरताको लागि मधेसवादी दलहरूले बेमौसमी बाजा बजाउनु हुँदैन । आखिर देश सबैको साझा हो ।"
