शीर्षक,विवरण
ज्येष्ठ नागरिकको व्यवस्थापन,"नेपाली समाजमा ज्येष्ठ नागरिकको उचित व्यवस्थापनको बारेमा व्यापक चर्चापरिचर्चा भइरहेको छ । पारिवारिक विशृंखल, बसाइँसराइ र वैदेशिक रोजगारले ज्येष्ठ नागरिकको पारिवारिक बसाइँ असजिलो र कष्टकर हुँदै गएको छ । सामाजिक परिवेश र मान्यतामा आएको परिवर्तनले पनि पारिवारिक सुखसुविधा र शान्ति कायम गर्न असजिलो भएको छ । कृषि पेसाबाट अन्य पेसामा लाग्नु, ग्रामीण क्षेत्रबाट सहरी क्षेत्रमा बसाइँ सर्नु, ज्येष्ठ नागरिकको बाँच्ने उमेर लम्बिनु, छोराछोरीको विकसित देशमा स्थायी रूपले बसाइँ सर्नु, वैदेशिक रोजगारमा जानु, सामाजिक मान्यतामा आएको परिवर्तन, परिवारका सदस्यबीच सञ्चार आदानप्रदानको अभावमा अनुमान र अरूको कुरा सुनेर बनाइने धारणाले पुस्तान्तरण समस्या देखा परेको छ । एकै छानोमुनि बस्ने परिवारका सदस्यहरूको प्रत्यक्ष संवादको अभावमा पनि अनावश्यक भ्रम सिर्जना हुने गरिएको पाइएको छ । यही मंसिर ११ गते अन्नपूर्ण पोस्ट्मा बुढेशकालमा बिचल्ली' शीर्षकमा प्रकाशित लेख पढेपछि सबै ज्येष्ठ नागरिकका मनमा चस्को पसेको पाइएको छ । नेपालको ऐनकानुनले ६० वर्षमाथिकालाई ज्येष्ठ नागरिक र ७० वर्ष पुगेकालाई ज्येष्ठ नागरिक भत्ताको व्यवस्था गरेको छ । उमेरको आधारमा दिइने यो भत्ताले सम्पन्न र आयका अन्य स्रोत भएका वृद्ध र बेसहारा असहायलाई एकै कोटीमा राखेको छ । सामाजिक न्यायका दृष्टिले असहाय र बेसहारालाई मात्र यस्तो सुविधा बरु पर्याप्त दिनु राम्रो हुन्थ्यो होला । गोरखा जिल्लाको केरौंजा गाउँमा छोराछोरीले विवाहपछि आमाबाबुलाई छोड्ने पुरानो परम्पराका कारण बुढेसकालमा ज्येष्ठ नागरिकको बिचल्ली हुने गरेको छ । छोराले बाबुआमालाई लालनपालन गर्नुपर्छ भनेर मायाको भाव देखाए पनि बुहारीले मान्दैनन् । छुट्टिएर बसे पनि छोराले त माया गर्छ, तर बुहारी देख्नै मान्दिनँ । एक दिन त्यसले पनि मैलेजस्तै छोराछोरी सम्झीसम्झी मर्नुपर्छ । भर्खर बिहे गर्दा हामीले पनि सासूससुरालाई छोडियो होला तर आफूलाई परेपछि मात्र थाहा हुँदो रहेछ' भन्ने बूढाबूढीको भनाइ छ । गोरखाको केरौंजा गाउँको चलन संयुक्त परिवारबाट एकल परिवारमा रूपान्तरण भएका देशभरिको नै समस्या हो । सामाजिक परिवेशको यो परिवर्तनले वर्तमानका ज्येष्ठ नागरिकको उचित व्यवस्थापनमा समस्या परेको छ । पैत्रिक सम्पत्तिको बाँडफाँट, भविष्यको लागि आर्थिक सुनिश्चितता नगरी छोराछोरीको पढाइ, विवाह र नातिनातिनाको पढाइ खास गरेर मेडिकल र इन्जिनियरिङ शिक्षा र विकसित देशमा पढ्न जान ठूलो सञ्चित रकम खर्च गरेर सहरी क्षेत्रका सम्भ्रान्त र सम्पन्न परिवारका ज्येष्ठ नागरिकको पनि बिचल्ली हुने गरेको पाइएको छ । सम्पत्ति यस्तो चिज हो, जो भएर पनि दुःख हुन्छ र नभए पनि दुःख हुन्छ । असल सन्तानले आफैं राम्रो काम गरेर आयआर्जन गर्ने भएकाले पैत्रिक सम्पत्तिको आसमा बसिरहँदैनन् । अर्कोतर्फ खराब सन्तानले जतिसुकै पैत्रिक सम्पत्ति भए पनि कुलत र खराब आचरणले सबै सम्पत्ति सखाप पारेर परिवारको पाटीवास गराएको पनि देखिएको छ । अरूलाई गाली गरेर पुर्पुरोमा हात राखेर बस्नुभन्दा बेलैमा होसियारी लिनु नै बुद्धिमानी देखिएको छ । ज्येष्ठ नागरिकको व्यवस्थापन घरबाहिर वृद्धा श्रम र परिवारभित्रै व्यवस्थापन गरी दुई किसिमले गर्नुपर्ने हुन्छ । नेपालको हालको सामाजिक क्षेत्रमा सरकारले छुट्ट्याएको बजेट र व्यवस्थापन तथा ज्येष्ठ नागरिकको संख्याको हिसाबले सबै ज्येष्ठ नागरिकलाई वृद्धा श्रम खोलेर राख्न सकिने अवस्था छैन । त्यसैले असक्त र बेसहारालाई वृद्धा श्रममा राखे पनि अन्यलाई परिवारमै सम्मानपूर्वक बस्ने वातावरण बनाउनु समाज र राज्यको जिम्मेवारीभित्रै पर्छ । परिवार राम्रोसँग चल्नको लागि परिवारका सबै सदस्यको आफूले सक्दो योगदान अनिवार्य नै हुन्छ । ज्येष्ठ नागरिकको परिवारमा सम्मान र आदरपूर्वक बस्नको लागि सम्पत्तिको व्यवस्थापन महत्वपूर्ण रहेको छ । मुलुकी ऐनको अंशबन्डाको महलमा पैत्रिक सम्पत्ति बाबुआमा र छोरा तथा विवाह नगरेर बसेकी छोरीलार्ई बराबर अंश लाग्ने व्यवस्था छ । पैत्रिक सम्पत्तिबाहेक आफूले स्वआर्जन गरेको सम्पत्ति आफूखुसी गर्न पाउने व्यवस्था छ । त्यसैले हरेक ज्येष्ठ नागरिकले बुढेसकालको लागि स्वआर्जनको सम्पत्ति बाँडफाँट नगरी आफू श्रीमान् श्रीमती दुवैको शेषपछि मात्र बाँडफाँट गर्नुपर्ने हुन्छ । शेषपछि बाँडफाँट नगरेको सम्पत्तिमा छोराछोरीले झगडा गर्लान् भन्ने लाग्छ भने शेषपछिको बकसपत्र वा इच्छापत्र लेखेर पनि सम्पत्तिको व्यवस्थापन गर्न सकिन्छ । नेपाली समाजमा परम्परादेखि नै चलिआएको संयुक्त परिवार सञ्चालनमा घरमूलीले घरको सबै खर्च र व्यवहार गर्ने, घरमुली र छोराले बराबर घर खर्च गर्ने, छोराले नै घरको सबै खर्च बेहोर्ने गरी परिवारिक सम्बन्ध निर्धारण गरेको हुन्छ । छोराले म बुबासँग बसेको छु, बुबा र म सँगै बसेका छौं, बुबाआमा मसँग बस्नुभएको छ भन्ने प्रचलन यसैका आधारमा रहेको छ । आम्दानी र खर्चको उचित व्यवस्थापन हुन नसक्दा घेरै परिवारमा बेमेल देखा परेको छ । ज्येष्ठ नागरिकले बुढेशकाल बोझ होइन, सुखमय बनाउनको लागि निम्न १० सूत्र व्यवहारमा प्रयोग गरेमा पनि परिवारमै स्थापित भएर बसिरहन सहयोग पुग्नेछ  आफ्नो घर वा आफू बसेको ठाउँमै रमाएर बस्ने जसले गर्दा आफ्नो गोपनीयता र स्वतन्त्रता कायम रहोस् । आफ्नो चलअचल सम्पत्ति आफू र आफ्नो श्रीमान् वा श्रीमतीको नाममा राख्ने । बुढेसकालमा हजुरहरूको हेरचाह गरिहाल्छौं भनेर छोराछोरीको भनाइमा नलाग्ने । विवाहपछि छोराछोरी जन्मेपछि उनीहरूको प्राथमिकता परिवर्तन हुँदै जान्छ । साथीसंगतको घेरा विस्तार गर्दै सतसंगत र आफ्ना छिमेकी र सधैं भेटघाट हुनेसँग राम्रो सम्बन्ध कायम गरौं ।  अरूसँग तुलना नगरौं र अरूसँग केही आशा नगरौं । आफूसँग जे छ, त्यसैमा सन्तोष लिने । छोराछोरीको जिन्दगीमा हस्तक्षेप नगरौं । बुढेसकाल भनेर अरूको हेरचाह, आदर, सम्मान र ध्यानाकर्षण गर्ने कोसिस नगरौं ।  अरूको कुरा सुनौं तर आफ्नो निर्णय स्वतन्त्रतापूर्वक आफैंले गरौं । अरूले के भन्लान् भन्नेतिर नलागी अन्तरआत्माको आवाज सुनौं ।  प्रार्थना गरौं, तर अरूसँग नमागौं, भगवान्सँग पनि कृपा र दया नमागौं ।  अन्त्यमा जिन्दगीमा अवकाश लिने कोसिस नगरौं । बाँचुन्जेल र सकुन्जेल सक्नेजति काम आफैं गरौं । साभारः चिनमाया मिसन फेसबुकबाट) ज्येष्ठ नागरिकको वर्तमान पुस्तालाई सकेसम्म परिवारमै बस्ने वातावरण सिर्जना गरौं । हिजो गइसक्यो, भोलिको के भरोसा जीवन भनेको आजै हो । आजको युवा पुस्ता नै भोलिका ज्येष्ठ नागरिक हुन् । अहिले युवाले आफ्ना बाबुआमालाई जस्तो व्यवहार गर्छन् भोलि उनीहरूले पनि त्यस्तै व्यवहार आफ्ना सन्तानबाट पाउनेछन् । यो संसारको जीवनचक्र नै रहेको छ । आजको युवा पुस्ता नै भोलिका ज्येष्ठ नागरिक हुन् । अहिले युवाले आफ्ना बाबुआमालाई जस्तो व्यवहार गर्छन् भोलि उनीहरूले पनि त्यस्तै व्यवहार आफ्ना सन्तानबाट पाउनेछन् । सबैले मान्छे बूढो भए निहुँ खोज्छ, वस्तु बूढो भए भीर खोज्छ' भन्ने उखान बिर्सेर ज्येष्ठ नागरिकहरूले विगतमा गरेका राम्रा काम सम्झने गर्नुपर्छ । ज्येष्ठ नागरिकले पनि मान्छे बूढो भए निहुँ खोज्छ, वस्तु बूढो भए भीर खोज्छ' भन्ने उखान बिर्सेर उनीहरूले विगतमा गरेका राम्रा काम सम्झने गर्नुपर्छ । अति नै भएपछि विकल्प पनि खोज्नुपर्छ । त्यसैको लागि उमेरमै आर्थिक व्यवस्थापनमा ध्यान दिनुपरेको हो । आर्थिक रूपले सक्षम भएपछि आफू बसेको घरमै सहायकको व्यवस्था गरेर स्वतन्त्र भएर बस्ने, नर्सिङहोम, सःशुल्क वृद्धा श्रम वा अन्य तीर्थस्थलका आ श्रममा बसेर पनि बाँकी जीवन शान्तिपूर्वक बिताउन सकिन्छ । असक्त, असहाय र बेसहारा तथा आर्थिक रूपले सक्षम नभएकालाई मात्र वृद्धा श्रममा राख्ने अन्यलाई परिवारमै बस्ने वातावरण बनाउनु राज्य समाज र परिवारका सबै सदस्यको दायित्व मान्नुपर्छ । वृद्धावस्थालाई बोझको रूपमा नभई जीवनको उत्तरार्धमा सबैले भोग्नुपर्ने अनिवार्य अवस्था मानेर सकेसम्म सुखमय बनाउनमै लाग्नु परिवारका सबै सदस्यको जिम्मेवारी त्यत्तिकै महत्वपूर्ण रहेको छ ।"
"आईसी, सीमा र रामदेव","नेपालभारत खुला सीमा नियमनबारे पंक्तिकारले एक वर्षयता अन्नपूर्ण दैनिकको लेखरचना पृष्ठमा नियमितजसो आफना धारणा राख्दै, दोहोर्याउँदै र विषय प्रसंगले मिलेसम्म त्यसमा फेरि साँध लाउँंदै आएको छ । नेपाली जनताले गत वर्ष आफ्नो मतादेशको बलमा नयाँ संविधान जारी गरेपछि त्यसको कार्यन्वयनका सन्दर्भमा उत्पन्न केही असन्तोष र जटिलतालाई लिएर भारतले नेपालमाथि अमानवीय नाकाबन्दी लगाइरहेको अवस्थामा सीमा नियमनको आवश्यकतामाथि बहस एक किसिमले सुरु भएको थियो । यसलाई एउटा तार्किक निष्कर्षमा पुर्याउन नेपाली जनता र नेपाल हित चाहने सबै सरोकारवालाबीच निरन्तर संचेतना अभ्यास जरुरी छ । यसैअन्तर्गतको एउटा व्यक्तिगत स्तरको मेलो हो योे लेख शृंखला पनि । जसलाई फेरि एकपटक उठान गर्ने एउटा फरक प्रसंग निस्केको छ भारत सरकारले पाँच सय र हजारका नोटमाथि प्रतिबन्ध लगाउँदै बजारबाट सबै नोट खिच्ने निर्णय । हुन त यो सीधै नरेन्द्र मोदी सरकारले भारतीय सिमानाभित्रको उद्देश्यका लागि यो निर्णय गरेको हो । चाहे त्यो कालो धन उखेलेर निकाल्ने कारण हो या नक्कली नोट या आतंकवादको दुहाई अथवा भनौं मोदीले नजिकिँदो चुनावको लागि फालेको अस्त्र । यो विशुद्ध भारतीय मामिला हुनुपर्ने थियो, नेपालको होइन । तर नेपालको लागि यो कुनै एउटा समसामयिक घरेलु समस्याजस्तै भएको छ भन्दा पनि फरक पर्ने अवस्था छैन । औपचारिक र बैंकिङ च्यानलबाट नेपाल आउजाउ हुने भारतीय रुपैयाँ नोट अलपत्र पर्ने छैन । त्यसमा चिन्तै परेन । चिन्ता ती भारतीय रुपैयाँ नोटका हुन्, जुन नेपाली भूमिमा लुकाएर राख्नुपर्ने बाध्यता थियो । अब त्यो कता लगेर साट्ने ? थोरैतिनोका कुराले यस्तो हुन्थेन । नेपालीहरू नोटका थैला बोकेर सीमावर्ती भारतीय सहरका बैंकमा भीड लाग्दा त्यकाँका प्रहरीले बल प्रयोगै गर्नुपरेको खबर आइरहेका छन् । यो अवस्थाको फाइदा उठाउन बिचौलियातन्त्र हाबी हुने नै भयो । नेपाल र भारतबीचको द्विपक्षीय व्यापारमा चोरीनिकासी र पैठारीको ठूलो हिस्सा छ । करछली एउटा सर्वस्वीकार्य मामिलाजस्तो बन्दै आएको छ । किनकि राजनीतिक र प्रशासनिक संरक्षणमै यो हुने, भइरहने कुरा हो । अझ खुला सीमाले यसलाई अत्यन्तै सहज बनाइदिएको छ, दक्षिणवर्ती क्षेत्रको जनजीवनमै यो प्रत्यक्ष घुसेको छ, अनि राष्ट्रभरकै उपभोग चक्रमा निर्बाध फैलिइरहेको छ । राज्यको सघन नियन्त्रण संयन्त्र भएर मात्र वाणिज्य र पारवहन सञ्चालित हुने विषय यतिबेला एउटा परिहासको अवस्थामा छ । त्यसकारण न राज्यको ढुकुटी बलियो छ, न ढुकुटीका भण्डारेहरूमा त्यसलाई चुस्त राख्नुपर्छ भन्ने ध्येय छ । सबैले यसैमाथि खाइखेली गरेर धन्दा टिकाउने प्रचलन बसेको छ अनि त्यसकै जगमा राजनीति टिकाएर देश थिलथिल्याउने (चलाउने होइन) काम भइरहेको छ । भारत स्वयं आकारको हिसाबले विश्वकै सबैभन्दा ठूलो प्रजातन्त्र भए पनि विश्वमा सुशासन र सम्पन्नताको लागि परिचय बनाएको मुलुक होइन । भारतको पनि विकास सूचकांकमा सबैभन्दा पुछारका बिहार र उत्तर प्रदेशसँग अधिकांश सीमा जोडिँदा सानो र संवेदनशील मुलुक नेपाललाई झन् अप्ठेरो छ । छिमेकहरूको चरित्रबाट पर्ने स्पिलओभर' प्रभाव नेपालमा टड्कारो छ । हिजो बिहारबाट डकैती भित्रन्थ्यो, चोरीपैठारी चल्थ्यो । आज सामाजिक सुरक्षालाई समयले केही बलियो बनाएको छ, तर चोरीनिकासी झन्झन् बहुआयामिक र चुनौतीपूर्ण बन्दै गएका छन् । यसका कारण जरामा रहेका समस्या समाधान हुन सकेका छैनन् । जरामै पुर्याएर औषधी गर्ने काम पनि हुन सकेको छैन । त्यो जरा भनेकै सीमा हो । खुला सीमाचाहिँ रोगाएको जरा बराबर हो, जसबाट रुखले जमिनबाट लिनुपर्ने पोषकतत्व लिन सक्दैन । यतिबेला नेपालमा गाडधनका आईसी नोटहरूले धनी रुवाउने काम गरेको छ । आखिर समस्या आफ्नै नागरिकलाई परेको हो । आईसीका जगेडा चोरी च्यानलकै मात्र हुन पनि भन्न मिल्दैन । नेपाल र भारतबीचको सहज सम्पर्कका कारण व्यक्तिका आवश्यकताले समेत मानिसहरूसँग आईसी हुने कुरा भयो । उपचारलगायतका कारणले मानिसहरू आईसी साथैमा राख्छन् । तर भारतले ठ्याक्कै प्रतिबन्ध लगाइदियो, प्रभावचाहिँ निर्भरतामा निर्वाह गरिरहेका नेपालीहरूलाई पर्न गयो । निर्भरता सधैँ खतरनाक चीज हो, जसले अनपेक्षित घटना, परिस्थिति सामना गर्ने तागत दिँदैन । नेपालमा पटकपटक यो दशा दोहोरिँदै गएको देख्न सकिन्छ । पेट्रोलियम र इन्धन निर्भरताले पोहोर के दशा भोग्नुपर्यो, सायद नेपालीहरूले बिर्सन सक्ने छैनन् । नेपाल र भारत एकदमै सन्निकट छिमेक मात्र होइनन्, अत्यन्तै नजिकका, लगभग समान सांस्कृतिक र सामाजिक आयामका कारण कहिल्यै टाढा रहन नसक्ने बन्धुबान्धवबराबरै हुन् । जसरी एकाघरे बन्धुबान्धव समय र परिस्थितिले तेल पानी एकै पिना बाहिर भने झैं कुनैकुनै बेला जुट्नैपर्छ, जुन कुरा एकाटोले छिमेकीमा नहुन पनि सक्छ । त्यसैगरी नेपाल र भारत पनि समय अन्तरालका राजनीतिक दरार हुँदाहुँदै पनि कसैले गरेर वा चाहँदैमा बैरी हुन सक्दैनन् । अझ भारत र नेपाल त सधैं मिलेरै बस्नुपर्ने, सहकार्यबाट आआफ्नो उन्नति गर्दै जानुपर्ने अवस्थामा छन । यतिबेला नेपालमा गाडधनका आईसी नोटहरूले धनी रुवाउने काम गरेको छ । भारतले ठ्याक्कै प्रतिबन्ध लगाइदियो, प्रभावचाहिँ निर्भरतामा निर्वाह गरिरहेका नेपालीहरूलाई पर्न गयो । नेपालमा पटकपटक यो दशा दोहोरिँदै गएको देख्न सकिन्छ । पेट्रोलियम र इन्धन निर्भरताले पोहोर के दशा भोग्नुपर्यो, सायद नेपालीहरूले बिर्सन सक्ने छैनन् । किनकि हिमालयबाट समुद्रतर्फ जाने पानीले बनाएको सम्बन्ध छ यी मुलुकबीच । जनस्तरमा जबर्जस्त मैत्री मूल्य कायम छन् । केले कुरा बिगायो त ? प्रस्ट छ, खुला र अव्यवस्थित सीमा । जतिसुकै मिलोमतो भए पनि गौंडा, साँधको ठेगान भएन भने द्वन्द्व अवश्यम्भावी छ । संकटहरू आइरहन्छन् । आफ्ना आफ्नो गरिखाने, कम्तीमा अहितको चेष्टामा नजाने भन्ने एकमत भए मात्रै यो द्वन्द्वको निराकरण सम्भव छ । असल छिमेकी भएका नाताले नेपालले यतिबेला मोदी सरकारले उठाएको कदमलाई सकरात्मक रूपमा लिनैपर्छ । भारतले त यसबाट एक किसिमको थिति मिलाउने उद्देश्य राखेको छ । नेपालमा पर्ने असर आफ्नो ठाउँमा छ । तर फेरि पनि भारतले यो कदम केही वर्षपछि उठाएको खण्डमा हामीले आईसी नोटको चिन्ता लिन नपरोस् । नेपालीले विहारका बैंकमा पुगेर लाठी खान नपरोस् । हामीले हेक्का पुर्याउनुपर्ने त्यति हो । त्यसको लागि उपाय खोज्दै जाँदा हामी फेरि उही बहसको घेरामा पुग्छौं । रामदेवको उद्योग रामदेवले बीरगन्ज जडिबुटी औषधी उद्योग खोल्ने विषय यतिबेला चर्चामा छ । नेपाल र भारत सम्बन्ध एक वर्ष पूर्ण तीक्ततामा बितिसकेपछि हालको भारतीय राजनीतिक संस्थापनसँग निकै निकट रामदेवको नेपाल मोह फेरि जागेको छ । दुनियाँलाई योग सिकाएर रामदेवले हुनसम्मै राम्रो गरेका छन् । भुइँचालो आउने बखत ठ्याक्कै नेपालमै नेपालीका साथ बसेका उनले सहयोग पनि गरे । पृथ्वीको गर्तबाट आएको भुइँचालोको घाउ बिसेक नहुँदै नेपालले अर्को भुइँचालो खेप्नुपर्याे भारतीय नाकाबन्दी । यो उग्र भुइँचालोमा चाहिँ उनी मौनव्रतमा बसे । ८५ प्रतिशत हिन्दु दाजुभाइ बसेको तपोभूमिमा रामदेवको आशीर्वाद पाएको नेतृत्वले नाकाबन्दी लगाएको थियो । उनले नरो वा कुन्जरोको शैलीमा समेत बोलेनन् । उनको मौनता निसन्देह व्यापारिक कपटजस्तो थियो । अहिले रामदेवले उद्योग खोल्न लाग्नु स्वागतयोग्य छ । नेपालीहरू माथिल्लो कर्णालीमा पनि रामदेवले जसरी लगानी गरिएको खण्डमा खुसी हुने थिए । पञ्चेश्वर त्यसैगरी अगाडि बढे झन् दंग पर्ने थिए । रामदेवले जडिबुटी उद्योग खोल्ने माहोल बनाउँदा हाम्रा राष्ट्रपतिले समेत औधि उत्साह प्रकट गर्नुभयो, प्रधानमन्त्री त टाइ लगाएरै कपालभाँती गर्न थाल्नुभयो । रामदेवको यस्तो मोह अनि नेपाली नेताहरूको त्यस्तै मिल्दो उत्साह दुई राज्यको उच्च राजनीतिक नेतृत्वमा दिगो र दर्बिलो ढंगमा अनूदित हुनु, त्यसमा दुवै पक्षले आआफ्ना स्वार्थलाई न्यायोचित र वस्तुपरक ढंगले निर्दिष्ट पार्नु अत्यन्तै जरुरी छ । ताकि रामदेव, उनका नेताहरूले भोलिका दिनमा नेपाल भन्ने छिमेक देशमा मैत्रीभाव छ, सम्मान छ तर त्यसका पनि साँध सिमाना छन्, मौलिक प्रक्रिया छन्, भन्ने बुझ्न सकून् ।"
संशोधनले खिलराजको पुनरावृत्ति !,"शक्ति संघर्षको होडबाजीका कारण संविधान जारी गर्दा एकमत प्रमुख तीन दल विभाजित छन् । तराईमधेसका भूमिपुत्रको हितमा नभई अंगीकृत नागरिकको विस्तार गर्न लागिएको देशको कित्ताकाटसँगै संविधानमा दोस्रो संशोधनको अभ्यासले राजनीतिमा धु्रवीकरण बढ्दोे छ । त्यससँगै संवैधानिक अंगहरूबीच बढ्दो द्वन्द्वले संविधान कार्यान्वयनमा जटिलता उत्पन्न भएको छ । २०७४ माघसम्म गर्नैपर्ने संसद्, प्रान्त र स्थानीय तहको निर्वाचनको वातावरण बन्ने संकेत नदेखिएपछि नेपाली सेनाले खुलेरै आफ्नो चिन्ता व्यक्त गरेको छ । देशको वस्तुस्थिति साँच्चिकै तरल र अस्थिर छ यतिबेला । राजनीतिक शक्ति देशप्रति संवेदनशील अनि जनताप्रति जिम्मेवार र उत्तरदायी नभएपछि सेना चिन्तित हुनु स्वाभाविक हो । सार्वभौमसत्ता र राष्ट्रिय अखण्डतामा चोट पुगेको कुनै पनि देशको सेनाले टुलुटुलु हेरेर बस्न सक्दैन पनि । लोकतन्त्र, गणतन्त्र र धर्मका नाममा देशलाई विदेशीको प्रयोगशाला बनाउने आपराधिक अभ्यास जारी रहिरहने हो भने देशको अस्तित्व रक्षाको लागि पनि राजनीति दलको हातबाट फुत्काउनुपर्ने परिस्थिति आउन सक्छ । लोकतन्त्र पुनस्र्थापनाको दस वर्ष, राजतन्त्र अन्त्य भई गणतन्त्र स्थापना भएको पनि आठ वर्ष र संविधानसभाबाट संविधान जारी भएको एक वर्ष बितिसकेको छ । यसबीचमा शक्ति संघर्षबाहेक लोकतन्त्र तथा गणतन्त्रको संस्थागत विकास र संविधान कार्यान्वयनमा सिन्कोसमेत भाँचिएको अवस्था छैन । संविधान जारी हुनुअघिका असन्तुष्टि यथावत् छन् । सत्तालाई मात्र केन्द्रविन्दुमा राखेर निर्णय गर्ने गराउने प्रचलन हावी भएको छ दलहरूमा । सरकारको नेतृत्व गर्ने प्रधानमन्त्रीसमेत संविधान संशोधनबाट देशलाई दीर्घकालीन रूपमा के असर पर्छ भनेर गम्भीर हुनुभन्दा पद धरापमा पर्ने हो कि भनी बढी चिन्तित देखिन्छन् । आजको विकृतिको पृष्ठभूमिमा विभिन्न गलत अभ्यास भए । माग्नेले जे मागे पनि दिनेले दिन्छु भनिदियो । पुष्पकमल दाहालले विद्रोहताका सबै जातिलाई राज्य दिन्छु भनिदिए । हिमाल, पहाड र तराई मिलाएर तीन प्रदेश भनिरहेका गिरिजाप्रसाद कोइरालाले मधेस आन्दोलनले उग्र रूप लिएपछि मधेस एक प्रदेश कबोल गरे । देशको कार्यकारी जिम्मेवारी लिएपछि आइलाग्ने समस्याको समाधान गर्न सक्नुपर्छ । प्रधानमन्त्रीका रूपमा गिरिजाप्रसाद र विद्रोही नेताका रूपमा पुष्पकमलले बाँडेका र पूरा गर्न नसकेका आश्वासनका कारण उत्पन्न पीडा आज सिंगो देश र जनताले भोग्नुपरेको छ । पुष्पकमल दोस्रोपटक प्रधानमन्त्रीमा आसीन छन् यतिबेला । केपी ओलीले संविधान संशोधनमा नसघाउने बताएपछि आफूहरुविरुद्ध षड्यन्त्र हुन लागेको भन्दै आवश्यक परे फेरि क्रान्ति गर्छु भनेर बोलिदिए उनले । देशको कार्यकारी प्रमुख रहेको व्यक्तिले कसविरुद्ध क्रान्ति गर्ने ? सेनाका अभिव्यक्ति आउनुमा प्रधानमन्त्रीको मन्तव्यको उक्साहट छैन भनेर कसरी मान्ने ? बृहत् शान्ति सम्झौताका हस्ताक्षरकर्तामध्येका दाहाल भौतिक रूपमा जीवित रहे पनि राजनीतिक रूपमा उनको अवसान भइसकेको छ यतिबेला । प्रजातान्त्रिक दलका मान्यतामा स्थापित भइसकेपछि रूपान्तरण हुनैपर्छ । माओवादीका एजेन्डा सबैले स्विकारेकै हुन्, तर नेतृत्वले शान्तिमा आएपछि आफ्नो अपेक्षित भूमिका निर्वाह गर्नै सकेन । माओवादी अध्यक्ष पुष्पकमलले भन्न सक्नुपथ्र्यो, अब हामीले चाहेजस्तो लोकतान्त्रिक गणतन्त्र प्राप्त भएको छ । संविधानसभाबाट संविधान पनि बनिसकेको छ, हामी जिम्मेवार राजनीतिक दलको रूपमा स्थापित भइसकेका छौं । अब विद्रोही मानसिकता त्यागेर राजनीतिक कार्यकर्ताको भूमिकामा रहनुपर्छ । विद्रोही होइन, जनताका सुखदुःखको साथीमा रूपान्तरण हुनुपर्छ । आफूले लडाएका लडाकुलाई यति मात्रै भन्न सकेको भए सायद न माओवादीको यो हविगत हुन्थ्यो, न देश विदेशीको खेलमैदान । जनताको चाहना र इच्छाबमोजिम हिँडेर बाहिरी एजेन्डा अस्वीकार गरेको भए आज न देशलाई संघीयता काउसो हुने थियो न त नेतृत्व र लोकतन्त्रप्रति यो हदसम्मको वितृष्णा । अब पनि दाहालले देशलाई कथित माओवाद, जातिवाद र क्षेत्रीयतावादको दुष्चक्रबाट बाहिर निकाल्न सकेनन् भने यी तीनवटा वादका कारण देश गम्भीर दुर्घटनामा पर्ने निश्चित छ । जसको आधारभूमि नेतृत्वकै दैनिक क्रियाकलापबाटै सिर्जित भइरहेका छन् । लडाकुको नामको पैसाकै दुरुपयोगका कारण लोकमान जन्माइए, आज उनकै नाममा अख्तियारलाई मारिँदै छ । हिजो लोकतन्त्रको अभ्यासका नाममा न्यायलाई कठघरामा राखेर खिलराज रेग्मी जन्माइए । संविधानसभा जारी भएपछि व्यवस्थापिकामा रूपान्तरण गरिएको संसद्प्रति जनजनमा असन्तुष्टि छ । संविधान संशोधनमा देखिएको पछिल्लो रिहर्सल दाहालको लागि अर्को कलंकित घटना बन्नेछ, इतिहासमा । हो, दाहालले सत्यनिरूपण तथा मेलमिलाप आयोगका लागि निकै ठूलो कसरत गरे तर आज त्यो आयोग बेवारिस जस्तो भएको छ । संक्रमणकालीन न्याय विचलित भएको छ । विधिको शासन कायम गर्ने भनियो तर अदालतले दोषी प्रमाणित गरेका व्यक्तिलाई राजनीतिक संरक्षण दिने काम दाहालबाटै भयो । सत्य निरूपण तथा मेलमिलाप आयोगलाई टुंगोमा पुयाउन सकिएन भने यसले थप जटिलता निम्त्याउनेछ । त्यो जटिलताको सिकार पनि दाहाल नै हुनेछन् । देशकै पुरानो र (अ)लोकतान्त्रिक पार्टीका सभापति प्रधानमन्त्री रहेका बेला न्याय मागिरहेको एउटा माओवादी पीडित नन्दप्रसादले अनशनमै ज्यान गुमाउनुपर्यो, अहिलेसम्म उनको अन्त्येष्टि हुन सकेको छैन । वर्तमान सत्तासीन गठबन्धनले दर्ता गरेको संविधान संशोधनको प्रस्तावले मुलुकलाई थप अन्योलतर्फ धकेलेको छ । यस्तो संविधान संशोधनले न मधेसीको हित गर्छ न त सिंगो नेपालको । कानुनले दोषी ठहर गरेका व्यक्ति राज्यद्वारा संरक्षित भएपछि कानुन सानालाई मात्र रहेछ भन्ने पुष्टि भयो । मेडिकल शिक्षाका बेथितिविरुद्ध लडिरहेका गोविन्द केसीको पनि त्यही अवस्था आयो भने केही फरक पर्ने छैन राज्यलाई । व्यक्तिगत जीवन र पार्टीमा लोकतन्त्रको मूल्यमान्यता पालना नगर्नेले देशमा लोकतन्त्र संस्थागत गराउँछ भनेर हामी कतिन्जेल कुरिरहने ? हुन त कांग्रेसका लोकतान्त्रिक अभ्यासकै प्रतिफल हुन्, अहिलेका गतिविधि । ६ जना मन्त्री हटाएर सुरु भएको कांग्रेसी लोकतान्त्रिक अभ्यास, मध्यावधि निर्वाचन, गणेशमानको अपमानजनक बहिर्गमन, कृष्णप्रसाद भट्टराईलाई सरकारबाट गलहत्याउने निर्णय हुँदै गणतन्त्रको यात्रासम्म आइपुग्दा उसले आफ्नो सिद्धान्त सत्तासँग साटिसकेको छ । उसले २०६३ अघि आफ्नो बाटो कुन थियो भन्ने पनि बिर्सिसकेको छ । कांग्रेसका तर्फबाट सरकारको नेतृत्व गर्ने विमलेन्द्र निधिका राष्ट्रियताप्रति अभिव्यक्त टिप्पणीले नेपाल स्वतन्त्र र स्वाधीन राष्ट्र नभएको प्रमाणित गर्छ । उनले मधेसकेन्द्रित दलले चाहेअनुसार संविधान संशोधन हुनुपर्छ मात्र भनेनन्, हिन्दी भाषालाई राष्ट्रिय भाषाको मान्यता दिनुपर्ने स्पष्ट अडान राखे । तराईमधेसमा अधिकांशले मैथिल भाषा बोल्छन्, हिन्दी बोल्दैनन् । अंगीकृतका लागि छुट्टै राष्ट्रिय भाषाको मान्यता दिनुपर्ने निधिको विचारले उनको राष्ट्रियताप्रतिको अडान कस्तो होला भनेर अनुमान गर्ने ? संविधान संशोधनमा एमालेको बाटो सकारात्मक छ, तर मुलुकलाई लोकतान्त्रिक मार्गबाट बाहिर जान नदिने खतरातर्फ भने उसले सजगता अपनाउनैपर्छ । लोकतान्त्रिक व्यवस्थाका निम्ति चुनौतीका रूपमा हेरिएको छ, अमेरिकी निर्वाचनमा डोनाल्ड ट्रम्पको विजयलाई । लोकतान्त्रिक पद्धति कसरी निरंकुश हुँदोरहेछ भन्ने सन्देश पनि अमेरिकी जनताको निर्णयले पुष्टि गरेको छ । अमेरिकी निर्णयको प्रभाव यहाँ पनि नपर्ला भन्न सकिन्न । नेपालमा राप्रपा एकीकरण पनि त्यसैको संकेत हो । वर्तमान सत्तासीन गठबन्धनले दर्ता गरेको संविधान संशोधनको प्रस्तावले मुलुकलाई थप अन्योलतर्फ धकेलेको छ । कसैको दबाबमा अंगीकृत नागरिकताधारीलाई राज्यको उच्च ओहोदामा पुर्याउने गरी संविधानमा संशोधन गरियो भने त्यो मुलुकको लागि घातक हुनेछ । यस्तो संविधान संशोधनले न मधेसीको हित गर्छ न त सिंगो नेपालको । त्यसैले विद्यमान राजनीतिक दृष्टिकोणबारे पुनर्विचार जरुरी भएको छ । नेपालको नियतिलाई राजनीतिक रूपमा सच्याउने जिम्मा नेतृत्वलाई नभई आम नागरिकलाई दिन ढिलाइ गर्नु हुन्न । नेताबाट भाग्य कोरिने अवसरबाट जनता पटकपटक चुकिसकेका छन् । विगत १९ वर्षदेखि हुन नसकेको स्थानीय निकाय निर्वाचन तत्कालको विकल्प हो । अहिले विवादित बनेको संघीयता, धर्म निरपेक्षता र गणतन्त्रबारेको जनमतसंग्रह पनि त्यही निर्वाचनसँगै गर्दा उपयुक्त हुनेछ । निर्वाचनले नेतृत्वको परीक्षण मात्र गर्ने छैन, नेपाली नेताको विवेकभन्दा बाहिर रहेको राजनीति पनि लिकमा फर्कनेछ किनकि दबाबमा संविधानमा पटकपटक संशोधनले संविधानको स्वीकार्य बढाउने नभर्इ नयाँ खिलराजकाे पुनरावृत्ति गराउने सघाउनेछ ।"
समृद्ध प्रदेशको आधार,"सात वर्षको समयावधिमा दुइटा संविधानसभामार्फत भएका अनेक रस्साकस्सीबीच गत साल संविधान घोषणा त भयो तर यसको कार्यान्वयन अधुरै रहेको छ । घोषणाको क्रममा दलहरूबीच अभूतपूर्व एकता त भयो तर त्यसले न्वारानै गर्न पाएन । प्रमुख दलहरूबीचको एकता टुटाउन भएको भयानक बाह्य दबाबले सार्थकता त पायो तर आन्तरिक राजनीतिको केन्द्र कहाँ छ, पत्तो नपाउने स्थिति बन्न पुग्यो । संविधान घोषणाअघिदेखि नै असन्तुष्ट तराईकेन्द्रित केही दलहरू लगातार आन्दोलनमा रहे । न गत साल थोपरिएको नाकाबन्दीले उनीहरूको माग पूरा भए न घोषणापछि गरिएको संविधान संशोधनले नै । बहुजातीय देशमा बहुआयामिक द्वन्द्व पैदा गर्ने अनेक प्रयत्न भइरहेका छन् । गतिलो मनोविज्ञान बिथोल्ने र भड्काउने अनेक प्रयत्न अझै जारी छ । जहाँ सद्भाव कायम छ, त्यहाँ घम्साघम्सीको बीउ रोप्ने प्रयास गरिँदै छ । प्रस्तावित बुद्ध सर्किट' को केन्द्र र भूराजनीतिक तथा भूरणनीतिक हिसाबले धेरै महत्वपूर्ण मानिएको लुम्बिनीसहितको पाँच नम्बर प्रदेशबाट पहाडी इलाका छुट्ट्याउने खेल सुरु भएको छ । आधा जमिन समतल फाँटमा र आधा पहाडमा अनि आधा परिवार तराईमा र आधा उच्च भागमा मिलेर बसेका समुदायको जबर्जस्ती टाउको र पेट छुट्ट्याउने खेल सुरु भएको छ । देश प्रदेशको संरचनामा गइसकेपछि प्रदेशहरूको आजको सीमा के होला, यसै भन्न सकिन्न तर अब आफ्नो प्रदेशलाई कसरी समृद्ध र सम्पन्नशाली बनाउने भन्ने बहस भने आजैदेखि सुरु हुनु अनिवार्य छ । आफ्नो प्रदेशमा केकस्ता खालका समृद्धिका प्रचुर सम्भावना, अवसर र चुनौती छन्, आजैदेखि अध्ययन र छलफल हुन जरुरी छ । हरेक प्रदेश सम्पन्न हँुदा राष्ट्र सम्पन्न हुन्छ र यसले देशमा समृद्धि ल्याउँछ । त्यसैले सम्बन्धित प्रदेशका नागरिकलाई आआफ्नो प्रदेशमा आर्थिक, भौतिक, राजनीतिक र मनोवैज्ञानिक रूपमै केन्द्रित गर्ने खालका कार्यक्रम ल्याइनुपर्छ । समृद्ध प्रदेश' को नारालाई अभियानमा ढाल्दै स्रोत परिचालनको खाका तयार गरिनुपर्दछ । खाकासँग स्थानीय राजनीति र जनपरिचालनलाई जोड्दै अघि बढ्न सके समृद्धि सम्भव हुनेछ । प्रदेश नम्बर ६ को हकमा कुरा गर्दा यो क्षेत्र धेरै सम्भावना बोकेको हुनाले राजनीति, अर्थ, जनपरिचालन र समृद्धिको खाकाबीच राम्रो तालमेल हुँदा भविष्यमा देशकै समृद्ध प्रदेशमध्ये एक हुने यहाँका विज्ञहरू बताउँछन् । कर्णालीका पाँच जिल्लासहित जाजरकोट, दैलेख, सुर्खेत, रुकुम र सल्यान गरी दस जिल्ला समावेश भएको यो प्रदेश इतिहासदेखि नै राज्यले बेवास्ता गरेको भूगोलको रूपमा परिचित छ । कतिसम्म भने काठमाडौँले कर्णालीलाई विकटभन्दा कर्णालीका जनताले काठमाडौंलाई दुर्गम र आफ्नो भूगोल आफ्नो लागि सुगम भनी गर्व गर्ने गर्छन् । एउटा टुक्की र २० किलोग्राम चामल वितरण गर्नु जस्ता कुरालाई नै त्यहाँको विकास ठान्ने राज्यलाई त्यस क्षेत्रको वास्तविक विकास र समृद्धि के रहेछ भनी सिकाउनुपर्ने बेला आउँदैछ । यो प्रदेशको समृद्धिका आयामलाई पाँच प्रमुख आयामका रूपमा अघि बढाउनु उचित हुनेछ, जो यस प्रकार छन् । उत्तरी नाका, हाइड्रोपावर, कृषि, जडिबुटी र पर्यटन भूपरिवेष्ठित राष्ट्रको अवधारणा भूजडित राष्ट्रमा परिवर्तन भए पनि नेपालले गत साल नराम्ररी कष्ट भोग्नुपर्यो । आधा वर्षको नाकाबन्दीले निम्त्याएको कष्टकर र अस्तव्यस्त नेपाली जीवनबाट नयाँ बहस सुरु गरिदियो । व्यापारको विश्वव्यापीकरण र भूमण्डलीकरणतर्फ राष्ट्रहरू तीव्र गतिमा अघि बढे पनि नेपालको भारतनिर्भर सम्बन्ध र व्यापारलाई नयाँ ढंगले सन्तुलनमा ल्याइनुपर्छ भनी मतहरू प्रकट हुन थाले । व्यापारको विविधीकरणतर्फ अघि बढेको भए कुनै पनि नाकाबन्दीले खासै कुनै असर गर्ने थिएन । तर अवस्था उल्टो थियो र नेपाली जीवन नराम्ररी अस्तव्यस्त बन्न पुग्यो । चीनले नेपाललाई पारवहन सुविधा दिन सहमति जनायो तर पूर्वाधारको अभावमा ती अलपत्र पर्नु स्वाभाविक थियो । नेपालका सबै उत्तरी नाकाहरूको याद त्यतिबेला गजबले आयो, जतिबेला मानिसहरू देशैभर चिउरा र पानी खाएर बाँचिरहेका थिए । तर पनि चीनसँगको पहुँचसँग सम्बन्धित पूर्वाधारको विकास रोक्नु वर्तमान सरकारको कर्म बनिरहेको देखिन्छ । प्रदेश नम्बर ६ को समृद्धिको पहिलो आधार पनि उत्तरी नाका नै हो । मुगुको गमगढीनाक्चेनांग्ला सडक (८५ किलोमिटर), हुम्लाको सिमिकोट लिमीलाप्चा सडक (९० किलोमिटर), हुम्लाकै सिमिकोटहिल्सा सडक (७८ किलोमिटर) र डोल्पाको दुनैधोमुरिम्ला सडक (१६० किलोमिटर) निर्माण गरी तिब्बतसँग नजोडेसम्म त्यस क्षेत्रको समृद्धि सम्भव हुने छैन । उक्त नाका खुलेपछि यो प्रदेशका जम्मा १६ लाख २३ हजार ६ सय दुई मानिस लाभान्वित हुने मात्र होइन, प्रदेश नम्बर पाँचका बाँके र बर्दियासहित उत्तरी भारतले समेत भविष्यमा लाभ लिन सक्नेछ । उत्तरी भारत र तिब्बतबीचमा भविष्यमा हुन सक्ने व्यापारले नेपालको यो प्रदेशको अर्थतन्त्र मजबुत हुनेछ र यसले समृद्धिमा टेवा पुग्नेछ । देश प्रदेशको संरचनामा गइसकेपछि प्रदेशहरूको आजको सीमा के होला, यसै भन्न सकिन्न तर अब आफ्नो प्रदेशलाई कसरी समृद्ध र सम्पन्नशाली बनाउने भन्ने बहस भने आजैदेखि सुरु हुनु अनिवार्य छ । आफ्नो प्रदेशमा केकस्ता खालका समृद्धिका प्रचुर सम्भावना, अवसर र चुनौती छन्, आजैदेखि अध्ययन र छलफल हुन जरुरी छ । समृद्ध प्रदेश' को नारालाई अभियानमा ढाल्दै स्रोत परिचालनको खाका तयार गरिनुपर्दछ । यस क्षेत्रको समृद्धिको अर्को आधार भनेको पानीको प्रचुर उपयोग र जलविद्युत् निर्माण हो । सानी भेरी, ठूली भेरी, मुगु कर्णाली, हुम्ला कर्णाली, गंगा र सेती मिलेर बनेको कर्णाली नदी यो प्रदेशको मात्र होइन, समग्र देशकै जलशक्ति हो, जसबाट निकालिने जलविद्युत्ले समग्र प्रदेश मात्र होइन, देश नै उज्यालो बनाउनेछ । प्रदेशभित्र बग्ने सयौं साना खोलाहरूबाट लघु जलविद्युत् निर्माण गर्दै जाने हो भने यो प्रदेश यसैबाट विद्युत्मा आत्मनिर्भर हुने सम्भावना छ । त्यस्तै राप्ती र सल्यानको शारदा पनि महत्वपूर्ण नदी हुन् । यी सबैको क्षमता २२ हजार मेघावाट रहेको विज्ञहरूको भनाइ छ । समृद्धिको अर्को आधार भनेको कृषि हो । हिमाली जिल्लाका स्याउ यदि समयमै निर्यात हुने हो भने त्यहाँको स्याउमा आधा नेपाल आत्मनिर्भर हुने स्थिति छ । सल्यानको अदुवा देशमै चर्चित छ भने सोही जिल्लाको कपुरकोट तरकारी उत्पादनमा सुप्रसिद्ध छ । त्यहाँको तरकारी त्यो क्षेत्रमा मात्र होइन, नेपालको पूर्वपश्चिम सबैतिर निर्यात हुन्छ । पशुपालनमा उत्तरी जिल्लामा चौंरी गाई, च्यांग्रा र पहाडी जिल्लातिर बाख्रा, बंगुर, कुखुरा, भैंसीपालन आदिको थप व्यवस्थापन र लगानीले भविष्यमा त्यहाँको जीवनशैली बदलिने मात्र होइन, समग्र अर्थतन्त्रकै महत्वपूर्ण पाटो बन्नेछ । समृद्धिको चौथो आधार भनेको जडिबुटी हो । बर्सेनि हुने करोडौंको यार्सागुम्बाको निकासीलाई सबैलाई लाभ पुग्ने गरी थप व्यवस्थित बनाउने र त्यसको सही वितरण मात्र होइन, त्यसको उत्पादनमा समेत वैज्ञानिक ढंगले काम सुरु गर्ने हो भने यो प्रदेशको समृद्धिको मेरुदण्ड हुने सम्भावना छ । अन्य हिमाली जडिबुटीको उत्पादन र प्रशोधनसँग सम्बन्धित उद्योगहरूको निर्माण गर्नु त्यत्तिकै महत्वपूर्ण पक्ष हुनेछ ।समृद्धिको पाँचौं आयाम भनेको पर्यटन हो । उत्तरी नाका मात्र खोल्न सकियो र यसलाई व्यवस्थित गर्न सकियो भने चीन र भारतबाट देशकै सबैभन्दा बढी पर्यटक त्यहाँ आउने सम्भावना छ । त्यहाँका मानिसहरूको जीवनशैली, प्राकृतिक सुन्दरता, मुगुको राराताल, डोल्पाको से फोक्सुन्डो ताल, रुकुमको स्यार्पु ताल, सल्यानको कुविन्डे दह, सुर्खेतको बुलबुले ताल आदि त्यहाँको पर्यटन विकासका महत्वपूर्ण आधार हुन् । धार्मिक पर्यटकहरूको पनि प्रचुर सम्भावना छ त्यहाँ । जुम्लाको चन्दननाथ, सुर्खेतको देउती बज्यै र काँक्री विहार, दैलेखको ज्वाला जी श्रीनाथ जो कहिल्यै निभ्दैन, सल्यानको खैराबाङ र छत्रेश्वरी मन्दिर आदिको बढोत्तरी' गर्न सकियो भने धार्मिक पर्यटकको निकै सम्भावना हुनेछ । यी सबै कुराले अन्ततः सो प्रदेशको समृद्धिमा टेवा पुग्नेछ । त्यसैले यस्ता प्रचुर सम्भावनालाई ख्याल गर्दै आजैदेखि केन्द्रीय सरकार, भोलि बन्ने प्रदेश सरकार र स्थानीय निकाय सबैले निश्चित खाका, विस्तृत योजना र प्रतिबद्धतासहित जनसहभागिता र व्यापक परिचालनलाई सशक्त बनाउने हो भने यो प्रदेश राष्ट्रकै समृद्ध प्रदेश बन्ने देखिन्छ । अतः त्यहाँका जनताले आफ्नो प्रदेशमाथि गर्व गर्ने दिन ल्याउन राजनीतिक नेतृत्व दृढ संकल्पका साथ लाग्नैपर्ने हुन्छ, आफ्नो भूगोलको समृद्धि चाहने हो भने । आज देशमा भइरहेको आन्तरिक र बाह्य दबाब र हस्तक्षेपले निम्त्याइरहेको अस्थिरताको घाउ त्यतिबेलाको समृद्ध प्रदेशले पूरा गर्नेछ । शाह एमाले केन्द्रीय सदस्य हुन् ।"
श्रद्धाञ्जलि दिन समर्थककाे अाेइराे,"रियो दी जेनेरियोः कोलम्बियामा मंगलबार भएको विमान दुर्घटनामा परी चापेकोन्स क्लबका १९ जना खेलाडीसहित ७६ जनाको मृत्यु भएपछि ब्राजिलियन सहर चापेकोन्स शोकमा डुबेको छ । हजारौंको संख्यामा आफन्त, समर्थक, खेलप्रेमी र क्लबका पदाधिकारीले बुधबार स्थानीय चर्च र रंगशालामा पुगेर मृतक आत्माको चिरशान्तिको कामना गरेका छन् । उनीहरूले चापेकोन्स क्लबका अफिसियल र समर्थकले हरियोसेतो रङको जर्सी लगाएका थिए । उक्त दुर्घटनामा परेका ६ जनाको जीवितै उद्धार गरिए पनि एकको उपचारका क्रममा मृत्यु भएको थियो । विमानमा सवार कुल ८१ मध्ये पाँचजनामात्र बाँच्न सफल भए । दुर्घटनापछि सिंगो सहर स्तव्धः भएका छ', श्रद्धाञ्जलि दिन सान्टो एन्टोनियो चर्च पुगेकी कार्ला भिलेमब्रिनीले भनिन् । दक्षिण अमेरिकाको दोस्रो ठूलो महादेशीय क्लब फुटबल प्रतियोगिता कोपा सुडामेरिकानाको फाइनलको पहिलो लेग खेल्न चापेकोन्सको टोली कोलम्बिया जाँदै थियो । चापेकोन्स र कोलम्बियाको एट्लेटिको नासियनलबीच खेल हुने कार्यक्रम थियो । चापेकोन्स ४३ वर्षअघि मात्र स्थापना भएको क्लब हो । अर्जेन्टिनासँग सिमाना जोडिएको चापेकोको कुल जनसंख्या दुई लाख रहेको जनाइएको छ । रंगशालाबाहिर पनि श्रद्धाञ्जलि अर्पण गर्न ओइरिएका मानिसहरू खचाखच थिए । आज सहर शान्त छ । सायद मानिसले तबमात्र विश्वास गर्नेछन्, जब उनीहरूले शव देख्नेछन्', स्थानीय एक व्यापारी सेसिलियो हान्सले भने । क्लब फुटबलमा पछिल्लो समय चापेकोन्सले हासिल गरेको लगातारको सफलताले चापेको सहर निकै खुसी थियो । म मेरो जीवनको सबैभन्दा खुसीको क्षण पर्खिरहेको थिएँ तर, यो घटनापछि मलाई थाहा छैन, मेरो जीवन कस्तो हुनेछ', स्थानीय फुटबलप्रेमी एलान हाइन्जले भने । सन् २००९ मा ब्राजिलको चौथो डिभिजनमा रहेको चापेकोन्स त्यतिबेलासम्म चापे नामले मात्र चिनिएको थियो । तर लगातारको उत्कृष्ट प्रदर्शनपछि क्लब सन् २०१४ मा पहिलो डिभिजनमा उक्लन सफल भएको थियो । दक्षिण अमेरिकामा युरोपको युरोपा लिग सरह मानिने सुडामेरिकानाको फाइनल पुग्ने क्रममा चापेकोन्सले अर्जेन्टिनाका दुई बलिया क्लब लान लोरेन्जो र इनडिपेनडेन्ट तथा कोलम्बियाको क्लब जुनियरलाई हराएको थियो । चापेकोन्समा ब्राजिलको राष्ट्रिय टोलीका सदस्य नरहे पनि ब्राजिल र दक्षिण अमेरिकाको क्लबबाट खेलेका खेलाडीहरू थिए । मृत्यु हुनेमध्ये क्लेबर सान्टानाले सन् २००७ देखि तीन वर्ष स्पेनिस क्लब एट्लेटिको म्याड्रिडका लागि खेलेका थिए । यसैगरी स्ट्राइकरद्वय ब्रुनो रान्जेल र केम्पेस यो सिजन ब्राजिलियन लिगमा सर्वाधिक गोलकर्ताको होडमा थिए । घटनामा ज्यान गुमाएका क्लबका प्रशिक्षक काइयो जुनियर पनि चापेकोन्सको सफलताका निर्णायक कडी थिए । यसअघि उनले पालमेइरस, फ्लामेंगो र बोटाबोगो क्लबमा पनि प्रशिक्षण गरेका थिए । दुर्घटनामा २० जना खेल पत्रकारको पनि मृत्यु भएको थियो । ज्यान गुमाउने फक्स स्पोर्टसका कमेन्टेटर मारियो सर्जियो पोन्टेस डे पाइभा ब्राजिली राष्ट्रिय टोलीका पूर्वसदस्य पनि हुन् । उनले लामो समय ब्राजिलियन क्लबमा प्रशिक्षण पनि गरेका थिए । फुटबलका लागि यो निकै दुःखको घडी हो', विश्व फुटबल महासंघ (फिफा) अध्यक्ष जियानी इनफान्टिनोले विज्ञप्तिमार्फत भनेका छन् । यसैगरी अर्जेन्टिनाका महान् फुटबल खेलाडी पेलेले पनि दुर्घटनालाई दुःखान्त क्षतिका रूपमा उल्लेख गरेका छन् । ब्राजिलको लिग विजेता पालमेइरसले घरेलु लिगको आफ्नो अन्तिम खेल चापेकोन्सको जर्सी लगाएर खेल्न राष्ट्रिय फुटबल संघसँग अनुमति मागेको छ । उपाधि चापेकोन्सलाई' एट्लेटिको नासियनलले सुपर कोपासुडामेरिकानाको उपाधि चेपाकोन्सलाई दिन सम्बन्धित निकायसमक्ष प्रस्ताव गरेको छ । मृतक खेलाडीको सम्झनामा उक्त अवार्ड चापेकोन्सलाई दिइनुपर्ने माग कोलम्बियन क्लब नासियनलले गरेको छ । तर यस विषयमा दक्षिण अमेरिकी फुटबल महासंघले भने हालसम्म कुनै प्रतिक्रिया जनाएको छैन । यसैगरी ब्राजिलका केही शीर्ष क्लबले सन् २०१७ को सिजनका लागि आफूहरू केही खेलाडी निःशुल्क रूपमा चेपाकोन्सलाई उपलब्ध गराउन तयार रहेको बताएका छन् । उनीहरूले यो महाविपत्तिबाट नउठेसम्म चापेकोएन्सलाई दोस्रो डिभिजनमा पनि रेलिगेसन गर्न नहुने बताएका छन् । हाम्रो सपना सकिएको छैन । समयसँगै हामी फेरि फर्कने छौं', चापेकोन्सका कार्यवाहक अध्यक्ष जेल्सन डेल्ला कोस्टाले भने, यो बेला हाम्रो कर्तव्य दुःखमा परेका सबै परिवारको हेरविचार गर्नु हो ।'"
विमान दुर्घटनापछि ब्राजिलियन क्लब चापेकोन्सका गोल रक्षक निभाल्डोले फुटबलबाट सन्यास लिए,काठमाडौंः कोलम्बियामा भएको विमान दुर्घटनामा ब्राजिलियन क्लब चापेकोन्सका अधिकांश खेलाडीहरुको मृत्यु भएपछि क्लबका गोल रक्षक निभाल्डोले फुटबल खेलबाट सन्यासको घोषणा गरेका छन्। विमान दुर्घटना भएको एक दिनपछि ४२ वर्षीय निभाल्डोले फुटबलबाट सन्यासको घोषणा गरेका हुन्। एथ्लेटिको नेशनलविरुद्धको खेलका लागि निभाल्डो क्लबका खेलाडीसहितको टोली कोलम्बिया भ्रमण जाँदा कोपा सुडामेरिकाको फाइनलको पहिलो लेगका लागि टिममा थिएनन्। गोल रक्षक निभाल्डो क्लबका लागि २९९ औं खेल खेलेका छन्।
हात्ती छिरे पुच्छर अड्किए झै मुलपानी क्रिकेट मैदानको हालत,"काठमाडौं: हुन त अहिले नेपालमा फुटबलको माहोल छ । नेपाली राष्ट्रिय फुटबल टोलीले मलेसियामा भएको एएफसी सोलिडारिटी कपको उपाधि जितेर आएको छ । यसर्थ अहिले बजारमा फुटबलको चर्चा छ । नेपालमा फुटबल सबैभन्दा लोकप्रिय खेल पनि हो । फुटबलको चर्चा हुँदै गर्दा अर्को लोकप्रिय खेल क्रिकेटको चर्चा अहिले कम भएकै हो । नेपालले सन् २०१४ मा बङ्गलादेशमा भएको टिट्वान्टी विश्वकप खेलिसकेको छ । यीबाहेक नेपाली फुटबलले दक्षिण एसिया स्तरका तथा क्रिकेटले विश्व र एसियाका आफ्नो स्तरका करिब आधा दर्जन उपाधि जितेको छ । नेपालका लोकप्रिय दुई टिम गेम फुटबल र क्रिकेटमा सानातिना भएपनि जति सफलता हासिल भएका छन्, त्यसको तुलनामा भौतिक पूर्वाधार अत्यन्त न्यून छ । नेपालमा फुटबलको एक मात्र अन्तर्राष्ट्रिय रङ्गशाला त्रिपुरेश्वरस्थित दशरथ रङ्गशाला करिब दुई वर्षदेखि पुनःनिर्माणको क्रममा छ । हालै नेपाली टोलीले पाएका सफलता सातदोबाटो ललितपुरस्थित कृत्रिम मैदानमा अभ्यास गरेर पाएको हो । यता अन्तर्राष्ट्रिय स्तरमा फुटबलभन्दा बढी सफलता हासिल गरेको क्रिकेटको कथा पनि उस्तै छ । कीर्तिपुरस्थित त्रिवि क्रिकेट मैदान नै नेपालको एक मात्र अन्तर्राष्ट्रिय मैदान हो जसको प्रयोग गर्न पनि त्रिभुवन विश्वविद्यालयलाई भाडा तिर्नुपर्छ । विकल्प यस्तो निस्कियो सन् १९९६ देखि अन्तर्राष्ट्रिय प्रतियोगिता खेल्न थालेको नेपाली क्रिकेटले छोटो समयमा केही सफलता हासिल गरेसँगै भौतिक पूर्वाधार सुधार्नुपर्ने सवालहरु उठ्न थाले । यसै तथ्यलाई ध्यानमा राखेर सरकारले राष्ट्रिय गौरवका आयोजनाअनुरुप काठमाडौँको मुलपानीमा दुई वटा क्रिकेटका रङ्गशाला निर्माण गर्ने घोषणा गर्यो। १७ लाखले रोकिएको माथिल्लो मैदान दुईमध्ये माथिल्लो मैदान निर्माणको जिम्मा तत्कालीन नेपाल क्रिकेट सङ्घ (क्यान)ले लिएको थियो । सोहीेअनुसार डम्पिङ साइटको रुपमा रहेको सो क्षेत्रलाई विसं २०६४ सालदेखि सम्याउने, पर्खाल तथा तारबार लगाउने काम सुरु भयो । रु ८० लाखको लगानीमा भएको उक्त कार्यको ठेक्का लामा कन्स्ट्रक्सनले लिएको थियो । त्यस्तै, विसं २०६७ सालमा गौरा कन्स्ट्रक्सनबाट पेवेलियन निर्माणको काम सम्पन्न भयो । करिब चार करोडको लगानीमा भएको उक्त निर्माणको ठेक्का गौरा कन्स्ट्रक्सनले लिएको थियो । त्यसपछि पाकिस्तानी क्यूरेटर ल्याएर सात वटा पिच बनाउने काम सम्पन्न गरियो जसका लागि करिब रु १५१६ लाख खर्च भएको थियो । तर पिचको फाउन्डेसनलगायत केही काम भने अझै गर्न बाँकी छ । त्यसैगरी, २०७० तिर कविन्द्र निर्माण सङ्घले रिटेनिङ वाल लगायो । यसको लागत करिब रु ७० लाख थियो । त्यसपछि क्यानले रु दुईतीन लाख खर्च गरेर मैदान सम्याउने काम गर्यो। यति काम भएपछि भीषण क्रिकेट विवाद सुरु भयो । सरकारले विनयराज पाण्डेको अध्यक्षतामा क्यानको तदर्थ समिति गठन गयो, मुद्दा लाग्यो र सबै काम रोकियो । कार्यवाहक अध्यक्षको रुपमा आएका दीपक कोइरालाको नेतृत्वको क्यानले केही काम गरेको थियो । फेरि विवाद बल्झियो र काम ठप्प प्रायः भयो । अन्तर्राष्ट्रिय क्रिकेट परिषद् (आइसिसी)को हस्तक्षेपपछि अहिले क्यानको लामो विवाद टुङ्गिने प्रक्रियामा छ । तर क्रिकेटको प्रमुख निकाय क्यान अझै निस्क्रिय छ । क्यान निलम्बन पर्नुअघि नै मैदान लगभग ९०९५ प्रतिशत बनिसकेको थियो । अब पिचको फाइनल टच गर्ने, लेबलिङ (नमिलेको सम्याउने, रोलिङ गर्ने, ग्रासिङ गर्ने (झार लगाउने), अस्थायी ढल निर्माण गर्ने जस्ता सानातिना काम मात्र बाँकी छन् । प्रमुख कार्यसञ्चालन अधिकृत छुम्बी लामा आफूहरुसँग भएको बजेट सकिएको र थप रु १७ लाख जुटेको खण्डमा मात्र मैदान खेल्न योग्य हुने बताउँछन्। उनी भन्छन्,'अब १७ लाख रुपैयाँ उपलब्ध भए सम्पूर्ण काम सकिन्छ । मैदान अन्तर्राष्ट्रिय मापदण्डको बनेको छ । त्यसैले त्रिवि मैदानभन्दा राम्रो हुन्छ भन्ने विश्वास छ ।' आवश्यक १७ लाखसमेत जोड्दा पूरै काम सक्न जम्मा रु साढे छ करोड लाग्ने लामाको भनाइ छ । यसबाहेक काठमाडौँ विकास प्राधिकरणको आफ्नै खर्चमा करिब रु एक करोडको लगानीमा नेचुरल पार्क बनाउने योजना छ । यसैबीच, करिब दुई महिनाअघि युवा तथा खेलकुद मन्त्रालयका सहसचिव चुडामणि पौडेल, राखेपका बोर्ड सदस्य शैलेश कर्माचार्य, प्रमुख कार्यसञ्चालन अधिकृत लामा, प्रशिक्षक, राष्ट्रिय खेलाडी, अम्पायर तथा क्रिकेट शुभेच्छुकसहितको एक टोलीले युवा तथा खेलकुदमन्त्री दलजित श्रीपाइलीलाई ज्ञापनपत्र बुझाएको थियो । ज्ञापनपत्रमा १७ लाखको माग राखिएको थियो । यसक्रममा मन्त्री श्रीपाइलीले सहयोगको प्रतिबद्धता व्यक्त गर्दै सो क्षेत्र (मुलपानी क्षेत्र)मा उपभोक्ता समिति गठन गरेर पैसा निकासा गर्ने बताएका थिए। क्यान निलम्बनमा परेका कारण समितिको अवधारणा आएको हो । तर अहिलेसम्म समिति गठनको प्रक्रिया अघि बढेको छैन । कार्यसञ्चालन अधिकृत लामाले भने,'पैसा पाएको ४५ दिनभित्र झार लगाउने बाहेकका सबै काम सक्ने थियौं । तर विडम्बना उपभोक्ता समिति बनाउन अहिलेसम्म कानुनी प्रक्रियाबारे समेत छलफल भएको छैन ।' खेलकुदमन्त्री श्रीपाइली मैदान फिनिसिङमा आवश्यक १७ लाख मन्त्रालयले छुट्याइसकेको र चाँडै नै प्रक्रिया पुर्याएर सम्बन्धित निकायलाई दिने बताउँछन्। उनी भन्छन्,'मन्त्रालयबाट पैसा निकासा भइसकेको छ, मात्र प्रक्रिया नमिलेर अड्किएको हो ।' जग्गा विवादमा तल्लो मैदान तल्लो मैदान फिनिसिङको कथा अलि फरक छ । यो मैदान राष्ट्रिय खेलकुद परिषद् (राखेप)को जिम्मेवारीमा निर्माण भइरहेको छ । डम्पिङ साइटको रुपमा रहेको जग्गामाथि स्थानीयवासीको दावी परेपछि तल्लो मैदानको काम रोकिएको छ । पहिले ऐलानी जग्गाको रुपमा मैदानको निर्माणको काम भइराखेको थियो । मैदानको काम तीब्र गतिमा चल्दैगर्दा स्थानीय करिब १०१२ जनाले लालपूर्जा देखाए । राखेपका पूर्वाधार तथा मर्मत सम्भार शाखा प्रमुख अरुण उपाध्यायले भने,'पहिले फोहरमैला हुन्जेल कसैले पनि दावी गरेनन् ।' उक्त ३० रोपनी जग्गाको व्यक्तिगत दावीसँगै मुआब्जा समस्या समाधानका लागि काठमाडौँका प्रमुख जिल्ला अधिकारीको अध्यक्षतामा मालपोत कार्यालय प्रमुख, नापी विभाग प्रमुख सहित राखी बनाइएको स्थानीय समितिले प्रति आना चार लाख रुपैयाँको दरले मुआब्जा दिने निर्णय गरेको थियो । तर त्यतिले पनि नमानेपछि सरकारले प्रति आना एक लाख थपिदिएर पाँच लाख दिने निर्णय गरेको बताइएको छ । जग्गा मुआब्जाकै लागि भनेर तीन करोड रुपैयाँ छुट्याइएको छ । राखेपका कानुन शाखा प्रमुख नारायण अर्यालले भने,'सरकारले पैसा थप्दापनि कुरा मिलेको छैन । चारपाँच महिना भइसक्यो उहाँहरु सम्पर्कविहीन भएको । अझै के माग हो बुझ्न सकिएको छैन।' अन्तर्राष्ट्रिय मापदण्डसहित सुरु भएको तल्लो मैदान माथिल्लोको तुलनामा बढी लागतको हो । योजनाअनुसार माथिल्लो डोमेस्टिक तथा तल्लो इन्टरनेशनल प्रतियोगिताका लागि हो । तल्लो मैदान निर्माणका लागि १४ करोड छुट्याइएको छ जसमध्ये आधाभन्दा पनि धेरै कम मात्र खर्च भएको छ। जग्गा मुआब्जा विवाद समाधान भएको छ महिनाभित्र मैदान तयार हुने पूर्वाधार तथा मर्मत सम्भार शाखा प्रमुख उपाध्यायले दाबी गरे। उनका अनुसार पहिलो परियोजनामा चौर र प्याराफिटको काम सक्ने तथा दोस्रोमा प्याराफिट क्लोज, बाटाघाटा जस्ता संरचना बनाउने योजना छ। उनले भने,'जग्गा मुआब्जाको समस्या चाँडै समाधान भएमा छ महिनामा मैदान तयार हुन्छ र त्यको डेढ महिनामा त खेल्न योग्य बन्छ ।' यता खेलकुदमन्त्री श्रीपाइलीले क्रिकेट मैदान समस्या समाधानका लागि आफू कानुनसम्मत लचिलो हुने बताउँदै मुआब्जा समितिले जे मूल्याङ्कन गर्छ त्यति रकम दिन मन्त्रालय तयार रहेको बताए। रासस"
जो बाबु बन्ने खबर सुनेर नाचेका थिए,"मेदेजिनः ब्राजिलियन फुटबल क्लब चापेकोन्सका स्ट्राइकर टियाग्विन्हो एक साताअघि खुसीले गद्गद् भएका थिए । उनी खुसीले नाच्नुको कारण भने उनकी श्रीमती ग्राजिल थिइन् । ग्राजिलले एक साताअघि श्रीमानलार्इ उनी बाबु बन्न लागेको खबर सुनाएपछि टियागुन्हिओ खुसीले उफ्रिएका थिए । उनकी श्रीमतीले उनी बाबु बन्न लागेको खबरसहित एउटा सानो बक्समा बच्चाले लगाउने एक जोडी जुत्ता पनि पठाएकी थिइन् । त्यो सुखद समाचार पाएपछि टोली बसेको होटेलमै उनले सहकर्मी खेलाडी साथीसँग खुसी साटासाट गरेका थिए । २२ वर्षीय टियाग्विन्हो पहिलो पटक बाबु बन्न लागेको खुसीमा टोलीका साथी पनि उनीसँग होटेलमा मजैले नाचेका थिए । टियाग्विन्हो र उनका साथीहरूले मनाएको खुसीको भिडियो दृश्य अहिले सामाजिक सञ्जालहरूमा समेत भाइरल भएको छ । त्यतिबेलै टियाग्विन्हो बाबु बन्न लागेको खुसीलाई उनका साथीहरूले सामाजिक सञ्जालमा फैलाएका थिए । तर त्यसको एक साता पनि बित्न नपाउँदै मंगलबार बिहान कोलम्बियाको मेदेजिनमा भएको विमान दुर्घटनामा परी टियाग्विन्होको दुःखद् निधन भयो । विमान दुर्घटनाको हृदयविदारक समाचारले अहिले टियाग्विन्होको परिवारमात्र होइन, ब्राजिल र विश्व फुटबललाई नै शोकाकुल बनाएको छ । ब्राजिलको ए डिभिजन फुटबल क्लब चापेकोन्सका खेलाडी सवार उक्त विमानमा परेका खेलाडीमध्ये मिडफिल्डर एलन रस्चेल, रक्षक हेलियो नेटो जाम्पियर र गोलरक्षक ज्याक्सन फोलम्यानमात्र जीवित बचे । गोलरक्षक मार्कोस डानिलोलाई समेत जीवितै उद्धार गरिए पनि पछि उपचारका क्रममा अस्पतालमा उनको निधन भएको थियो । उक्त दुर्घटनामा परी प्रशिक्षक काइयो जुनियर, फिजियो एन्डर्सन पिएक्सो, मिडफिल्डर क्लेबर सान्टाना, गोलरक्षक डानिलो, स्ट्राइकरहरू ब्रुनो रन्जेल, एभर्टन केम्पस अनानियास, रक्षक फिलिप माचाडो र मिडफिल्डर जोसिमरको मृत्यु भयो । खेलाडी, प्रशिक्षक, पदाधिकारी र सञ्चारकर्मीसहित ८१ जना बोकेर बोलिभियाको सान्ता क्रुजबाट उडेको उक्त जहाज कोलम्बियाको मेदेजिननजिक दुर्घटना हुँदा ७६ जनाले ज्यान गुमाए । दुर्घटनामा परी उद्धार गरिएको पाँचजनाको भने हाल उपचार भइरहेको छ । उक्त खेलको समाचार संकलन गर्न २१ जना खेलपत्रकार पनि सोही विमानमा गएका थिए । जो भाग्यले बाँचे फुटबल खेल्नका लागि विभिन्न कारण ब्राजिल जान नपाएका केही खेलाडी, पदाधिकारी र अफिसयल भने भाग्यले बाँच्न सफल भएका छन् । टोलीका खेलाडीमध्ये स्ट्राइकर अलेजेन्ड्रो मार्टिनुसियो र हायोरन तयारीका अभ्यासका क्रममा घाइते भएकाले उनीहरू टोलीसँग कोलम्बिया जान पाएनन् । सोही कारणले उनीहरू दुर्घटनामा पर्नबाट जोगिए । यसैगरी प्रशिक्षक काइयोका २५ वर्षीय छोरा म्याथ्यु सारोली पनि सोही विमानमा कोलम्बिया जाने कार्यक्रम थियो । उनी कोलम्बिया जान विमानस्थल पनि पुगिसकेका थिए । तर विमान चढ्न जानुअघि उनले आफ्नो राहदानी घरमै छुटेको थाहा पाए । त्यसपछि उनी अर्को विमानमा कोलम्बिया जाने गरी पुनः घर फर्किएका थिए । सोही कारणले उनी पनि दुर्घटनामा पर्नबाट जोगिएका थिए । यसैगरी फाइनल खेल हेर्न जाने तर्खरमा रहेका चापेकोका मेयर लुसियानो बुलिगोन पनि भाग्यवश उक्त विमानमा चढ्नबाट जोगिएका थिए । अन्तिम समयमा आएर आकस्मिक बैठक परेकाले उनले उक्त विमानमार्फत कोलम्बिया जाने कार्यक्रम रद्द गर्नु परेको थियो । अघिल्लो दिन अबेरसम्म पनि मेयर बुलिगोन फाइनल खेल हेर्न सोही विमानबाट कोलम्बिया जाने कार्यक्रम थियो ।"
महिला क्रिकेटः नेपाल थाइल्यान्डसँग पराजित,काठमाडौँः थाइल्यान्डमा जारी एसिसी महिला एसिया कप टिट्वान्टी क्रिकेट प्रतियोगितामा नेपालले लगातार चौथो हार ब्योहोरेको छ । बैंककस्थित एसियन इन्स्टिच्युट अफ टेक्नोलोजीको खेल मैदानमा आज भएको खेलमा नेपालले कमजोर प्रदर्शन गर्दै थाइल्यान्डसँग आठ विकेटको हार बेहोयो । यसअघि भएको पहिलो खेलमा नेपालले पाकिस्तानसँग नौ विकेटले पराजित भएको थियो भने दोस्रो खेलमा श्रीलङ्कासँग आठ विकेटको हार बेहोरेको थियो । त्यस्तै मङ्गलबार भएको तेस्रो खेलमा बङ्गलादेशसँग ९२ रनले पराजित भएको थियो । प्रतियोगितामा टस जितेर पहिले ब्याटिङ गरेको नेपाल १९ दशमलव ५ ओभरमा ६३ रन जोड्दै अलआउट भयो । जारी प्रतियोगितामा नेपालले बनाएको यो अहिलेसम्मकै ठूलो स्कोर हो । नेपालले दिएको ६४ रनको लक्ष्यलाई थाइल्यान्डले १६ ओभरमा दुई विकेट गुमाउँदै आफनो लक्ष्य पूरा गयो । तीस रनमा पहिलो विकेट गुमाएको नेपालले त्यसपछि सम्हालिएर ब्याटिङ गर्न सकेन । नेपालले ३८ रन जोड्दा पाँच विकेट गुमाइसकेको थियो । नेपाली ब्याट्सवुमन ज्योति पाण्डेले १६ रन जोड्नुबाहेक अन्य खेलाडीले दोहोरो अङ्क जोड्न सकेनन् । थाइल्यान्डको जितमा सिरिन्त्राले अविजित २७ रन जोडिन भने नत्ताकानले २४ रनको योगदान दिइन । बलिङतर्फ नेपालकी सीता मगरले दुई विकेट लिइन । जारी प्रतियोगितामा थाइल्यान्डले पहिलो जित दर्ता गराएको हो । नेपालले भोलि शुक्रबार आफ्नो अन्तिम खेलमा भारतसंग प्रतिस्पर्धा गर्नेछ । रासस
'फुटबल विकासका गतिविधि रोकिनु हुन्न',"अखिल नेपाल फुटबल संघ (एन्फा)का तत्कालीन अध्यक्ष गणेश थापा भ्रष्टाचारको आरोपमा विश्व फुटबल महासंघ (फिफा)बाट प्रतिबन्धित भएपछि बढेको नेपाली फुटबलको संक्रमण गत महिना सम्पन्न निर्वाचनले एक हदसम्म किनारा लगाएको छ। यसले नेपाली फुटबललाई विधि र प्रक्रियाको बाटोमा डोर्याएको छ। संयोग नै मान्नुपर्छ, गणेश थापामाथिको प्रतिबन्धसँगै अन्तर्राष्ट्रिय फुटबलमा नेपाली फुटबलले पछिल्लो एक वर्षभित्र लगातार सफलता हात पारिरहेको छ। यसैकारण भन्न सकिन्छ, नेपाली फुटबलले ट्र्याक समाएको छ। तर, अझै पनि समस्या प्रशस्तै छन्, उत्तिकै चुनौती पनि। राष्ट्रिय टोलीको व्यवस्थापन, घरेलु लिगको निरन्तरता, क्लब र खेलाडीको आर्थिक पक्ष सुदृढीकरण र अन्तर्राष्ट्रिय स्तरमा थप उचाइ लिनु एन्फासामु अहिले देखिएका चुनौती हुन्। नेपाली फुटबलको पछिल्लो उथलपुथल, वर्तमान र भविष्यका सम्भावना तथा चुनौतीबारे फुटबल विश्लेषक नवीन पाण्डेसँग अन्नपूर्णकर्मी दीपेन्द्र गुरुङले गरेको कुराकानी: भर्खरै एन्फाको अध्यक्ष र एक उपाध्यक्षको निर्वाचन सम्पन्न भएको छ । एन्फाको अध्यक्ष पदका लागि पहिलोपटक भएको प्रतिस्पर्धा कडा देखियो । निकै उतारचढावपछि फरक परिवेशमा भएको यो निर्वाचनको नतिजालाई कसरी मूल्यांकन गर्नुहुन्छ ? एन्फामा अध्यक्ष पदका लागि चुनाव हुनु नै ठूलो उपलब्धि हो । लामो इतिहास बोकेको एन्फाको अध्यक्ष पदका लागि यसअघि यस्तो प्रतिस्पर्धा भएकै थिएन । निर्वाचनमा उत्रिएका दुवै पक्षले परिवर्तनकै नारा लगाए । तर, निर्वाचित नेतृत्वले हालसम्म पनि परिवर्तनको आभास दिन सकेको छैन । हामीले निर्वाचनपछि एन्फामा सुशासन, पारदर्शिता, सिस्टमको अपेक्षा गरेका थियौं । तर, एन्फामा नरेन्द्र श्रेष्ठ अध्यक्ष निर्वाचित हुनुभएपछि नेपालले सहभागिता जनाएको एएफसी सोलिडारिटी कपमा असम्बन्धित चारजना व्यक्तिलाई पठाइयो, जसको नेपाली फुटबलमा केही योगदान छैन । जब कि नेपाली टोलीमा डाक्टरसम्म लगिएन । टोलीमा फिजियो थियो, तर उसले डाक्टरको काम गर्न सक्दैन । यसले एन्फा अझै पनि पुरानै शैलीमा चलिरहेको संकेत गर्छ । त्यसैले मेरो विचारमा यो निर्वाचनबाट हामीले जुन परिवर्तन चाहेका थियौं, त्यो परिवर्तन देखिएन । अहिलेको नेतृत्व आएको धेरै पनि भएको छैन, विस्तारै परिवर्तन आउला नि ? अहिले विश्व फुटबल महासंघ (फिफा) पनि भ्रष्टाचारलाई हटाएर सुशासन र सिस्टम कायम गर्दै आफ्नो गिरेको साख फर्काउने अभियानमा लागेको छ । उनीहरूले आफ्ना सदस्य राष्ट्रका लागि पठाउने सबै कार्यक्रममा कडाइ गरेको छ । त्यसैले फिफाबाट आउने फन्डमा एन्फाले अब चाहेर पनि कुनै चलखेल गर्न सक्दैन । यसअघि विभिन्न एकेडेमीमा एउटै खेलाडीलाई देखाएर पनि फिफाको बजेट हिनामिना गर्ने गरेको पाइन्थ्यो । अहिले फिफाले आफूले लगानी गरेको परियोजनालाई सूक्ष्म तरिकाले हेर्ने गरेको छ । त्यसैले अब त्यस्ता कार्यक्रममा हिनामिना गर्नसक्ने ठाउँ छैन । हालै पनि फिफाले नेपाललाई टेक्निकल डाइरेक्टरमार्फत मात्रै रकम दिएको छ । एन्फाले उपेन्द्रमान सिंहलाई टेक्निकल डाइरेक्टर नियुक्त गरेको देखाएपछि मात्र फिफाले रकम निकासा गरेको हो । यद्यपि सरकारबाट आउने रकममा भने हिनामिना हुने सम्भावना अहिले पनि कायमै छ । अबको नेतृत्व यी कुरामा पनि पारदर्शी हुनु आवश्यक छ । निष्पक्ष काम गर्न सक्नुपर्छ । फुटबल विकासका लागि काम गर्न सक्नुपर्छ । अर्काे कुरा, यो निर्वाचनले एउटा राम्रो काम पनि गरेको छ, एन्फामा एउटा गतिलो प्रतिपक्ष जन्माएको छ । बलियो प्रतिपक्षले एन्फामा हिजोको जस्तो मनपरी गर्न दिनेछैन । निर्वाचनले एन्फामा चेक एन्ड ब्यालेन्सको स्थिति सिर्जना गरिदिएको छ । पहिलेको जस्तो बोल्नसम्म डराउनुपर्ने अवस्था अहिले छैन । पछिल्लो समय खेलाडीमा पनि हामीले बोल्यो भने फुटबल विकासका लागि केही हुन्छ कि भन्ने मानसिकता विकास भएको छ । निर्वाचनअघि कर्मा छिरिङ पक्षधरले पनि त केही कुरामा कम्प्रोमाइज्ड गरेको देखियो नि ? हो, कर्माछिरिङ शेर्पा र उहाँको टोलीले केही कम्प्रोमाइज्ड गरेकै हो । जस्तो कि निर्वाचनको अघिल्लो दिनमात्रै संस्थापन पक्षले टासी घलेलाई मानार्थ अध्यक्ष बनाउने प्रस्ताव ल्यायो, जुन नेपाली फुटबलका लागि घातक निर्णय थियो । एसियाली फुटबल महासंघ (एएफसी)ले दिएको रोडम्यापअनुसार विधान बनाउने तथा निर्वाचन प्रक्रियालाई अघि बढाउने कामलाई छाडेर घलेलाई अध्यक्ष बनाइनुमा संस्थापन पक्षको स्वार्थ देखिन्छ । यसबाट आफूहरूलाई बेफाइदा पुग्छ भन्ने थाहा पाउँदापाउँदै पनि कर्माजीहरूले सम्झौता गर्नुभयो । सायद उहाँहरूको उद्देश्य जसरी भए पनि निर्वाचन होस् भन्ने थियो । तपाईंले अहिले पनि एन्फा प्रतिबन्धमा परेका पूर्वअध्यक्ष गणेश थापाकै निर्देशन चल्छ भन्ने आरोप लगाउँदै आउनुभएको छ नि ? एउटा महत्वपूर्ण कुरा के हो भने गणेश थापालाई फिफा र एएफसीले कारबाही गरेको अवस्थामा समेत एन्फाले उहाँको बारेमा आफ्नो आधिकारिक धारणा सार्वजनिक गरेको छैन । बरु एन्फाकै जिम्मेवार पदाधिकारीले पत्रपत्रिकामा फिफा र एएफसीले थापामाथि गरेको कारबाही नितान्त व्यक्तिगत हो भन्ने खालको अभिव्यक्ति दिएको पढेको छु । एन्फाको अध्यक्षमाथिको कारबाही कसरी व्यक्तिगत हुनसक्छ ? अर्काे कुरा गणेश थापाले अझै पनि एन्फाकै एक करोड रुपैयाँभन्दा बढी मूल्य पर्ने गाडी प्रयोग गरिरहनुभएको छ । उहाँ आफैंले पनि विभिन्न अन्तर्वार्तामा त्यो स्वीकार गर्नुभएको छ । एन्फामा थापाको निर्देशन चल्दैन भने त्यति महँगो गाडी उहाँले कसरी प्रयोग गरिरहनुभएको छ ? जब कि उहाँ फुटबलबाटै प्रतिबन्ध हुनुभएको लामो समय भइसकेको छ । त्यसमाथि एन्फाभित्र अझै पनि थापाकै जेठा छोरा गौरव र सालो मणि कुँवर छन् । गौरव एएफसीमै राम्रो पोजिसनमा कार्यरत थिए । बिन हमामले गौरवकै खातामार्फत गणेश थापालाई रकम पठाएको मुद्दाले उनले पनि एएफसी छाड्नु परेको थियो। एएफसीको सुविधासम्पन्न जागिर त्यागेका गौरवलाई नरेन्द्र श्रेष्ठले फेरि किन अन्तर्राष्ट्रिय जिम्मेवारी सुम्पिए ? त्यसो भए एन्फा पुरानै शैलीमा चलिरहेको छ त ? परिवर्तन एकैपटक आउने कुरा हैन, त्यसका लागि समय लाग्छ । अहिले केही संकेत भने देखिएको छ । जस्तो अहिले महिला टोलीका लागि कुमार थापालाई मुख्य प्रशिक्षक बनाइएको छ । यो किन पनि सम्भव भएको हो भने हालै नेपालमै भएका प्रशिक्षकहरूको ए लाइसेन्स पास गर्ने आठजनामध्ये उहाँ पहिलो स्थानमा हुनुहुथ्यो । त्यसमाथि उहाँलाई एएफसी आफैंले बोलाएर प्रशिक्षणमा सहभागी गराएको थियो । यो सकारात्मक परिवर्तनको संकेत पनि हो । नेपाली फुटबल टोलीले पछिल्लो समय उत्कृष्ट प्रदर्शन गरिरहेको छ । अघिल्लो महिनामात्रै लगातार तेस्रो उपाधिका रूपमा सोलिडारिटी कप जित्यो । यो प्रदर्शन र उपलब्धिलाई कसरी मूल्यांकन गर्नुहुन्छ ? पानी नआउने धारामा फोहोर नै भए पनि १० मिनेट पानी आइदियो भने हामी खुसी हुन्छौं । जलस्रोतको धनी देशमा बिजुली र पानीको त अभावै नहुनुपर्ने हो । आजभोलि लोडसेडिङ कम भएको छ । धारामा पानी आउनु र लोडसेडिङ नहुनु त स्वाभाविक प्रक्रिया हुन् नि । हुनैपर्ने कुरा भएका हुन् । तर, हामी धारामा पानी आउँदा र लोडसेडिङ नहुँदा खुसी हुन्छौं । हो, नेपाली फुटबल टोलीले बंगबन्धु गोल्ड कप, सोलिडारिटी कप जित्दा खुसी हुनु भनेको पनि त्यस्तै हो । केही नभएको अवस्थामा यत्तिको सफलता प्राप्त हुँदा खुसी हुनु स्वाभाविक हो । विचरा खेलाडीहरूले आफ्नो क्षमताले जे सम्भव थियो त्यो लिएर आएका छन् । तर बंगबन्धु गोल्ड कप क्लबस्तरीय प्रतियोगिता हो । त्यहाँ राष्ट्रिय टोली गएर उपाधि जित्नु ठूलो कुरा होइन । साग पनि यू२३ टोलीको प्रतियोगिता हो, सिनियर टोलीले जितेको हैन । सोलिडारिटी कप भनेको एसिया कपमा छनोट हुन नसकेका र विश्व कपको छनोट चरणमा अगाडि बढ्न नसकेका राष्ट्रहरूले खेल्ने प्रतियोगिता हो । यसलाई पनि लोकल स्तरकै प्रतियोगिता भन्दा हुन्छ । त्यसैले नेपाली टोली कमजोरहरूमध्ये केही बलियो भइदिएको मात्रै हो । यसलाई नेपाली फुटबल विकासको उपलब्धि मान्न सकिन्न । त्यसो भन्दैमा फेरि हामीले अहिले नै निकै ठूलो अपेक्षा गर्ने कुरा पनि आउँदैन । हाम्रोजस्तो अवस्थाबाट गएर उपाधि जित्नु राम्रो कुरा हो तर उपलब्धि नै भने होइन । त्यसो भए नेपाली फुटबलको अवस्था अहिले कहाँ छ, अनि हुनुपर्ने कहाँ थियो ? नेपाली फुटबलको अवस्था निकै दयनीय छ । एउटा उदाहरण दिन चाहन्छु, नेपालमा हालै २०औं वर्षपछि प्रशिक्षकहरूको ए लाइसेन्सको प्रशिक्षण भयो । त्यो प्रशिक्षणमा नेपालमै सी लाइसेन्स गरेका एक भुटानी प्रशिक्षकले आएर नेपाली प्रशिक्षकहरूलाई पढाएर गए । हामी यो अवस्थामा छौं । पहिलेपहिले प्रतियोगिताहरूमा भुटानले हामीसँग सधैं ६७ गोल खान्थ्यो । अहिले फिफा वरीयतामा समेत नेपालभन्दा भुटान निकै माथि छ । यति बेला नेपाली फुटबल दक्षिण एसियामै सबैभन्दा माथि हुनुपर्ने हो । हामीसँग राम्रा खेलाडी छन् । नेपालीको त नशानशामा फुटबल बग्छ । कुनै सुविधा नपाउँदा त खेलाडीले नेपाललाई एक सय ९० भन्दा तलकै वरीयतामा टिकाइराखेका छन् । सबै क्षेत्रमा राम्रो हुने हो भने नेपाली टोली पक्कै पनि दक्षिण एसियामा राज गर्नसक्ने टोली हो । तर, दुःखका साथ भन्नुपर्छ एन्फासँग आफ्नो न्युट्रिसियनिस्टसम्म छैन । प्रशिक्षकहरूकै स्थायित्व छैन । एउटा प्रतियोगितामा एउटा प्रशिक्षक जान्छन्, अर्काेमा अर्कै प्रशिक्षक हुन्छन् । यस्तो प्रवृत्तिले खेलाडीले प्रशिक्षकले सिकाएको कुरा नै सिक्न सक्दैनन् । अरूलाई हड्डी बाँडेर आफू सिंगै खसी खाने योजनाले प्रतियोगिता नै पिच्छे प्रशिक्षकलाई भागबन्डा गरेर पठाइन्छ । त्यसैले फेरि पनि भन्छु, नेपाली फुटबलको अवस्था वास्तवमै दयनीय छ । नेपाली फुटबल अगाडि बढ्न नसक्नुको कारण के होला ? सोलिडारिटी कपमा मिडफिल्डर विशाल राई घाइते थिए, तैपनि उनलाई मलेसिया लगियो । अनि एउटा पनि खेल नखेलाई फर्काइयो । उनकै पोजिसनमा खेल्नसक्ने अन्य खेलाडीलाई पनि अवसर दिन सकिन्थ्यो तर त्यसो गरिएन । अवश्यक परेको बेलामा ती खेलाडीले खेल्थे र अनुभव बटुल्ने अवसर पनि पाउँथे । अर्काे कुरा, हाम्रा ट्रेनिङहरू वैज्ञानिक छैनन् । कतिसम्म भने हामी कुन देशमा खेल्न जाँदैछौं ? त्यहाँको वातावरण कस्तो छ ? खानपिन कस्तो छ ? भनेर कहिल्यै विचार गर्दैनौं । गर्मी हुने देशमा खेल्न जाँदैछौं भने हामी दिउँसो अभ्यास गर्दै खेलाडीलाई तयार पार्न सक्छौं । चिसो हुने देशमा जाने हो भने बिहान अभ्यास गर्न सक्छौं । तर हाम्रोमा खेलाडीको यात्रादेखि लिएर सबै कुरामा कम्प्रोमाइज्ड गरिन्छ । विदेशमा अन्तर्राष्ट्रिय प्रतियोगिता खेल्न एन्फामा बजेट आउँछ । तैपनि पैसा बचाउनतिर लागेर खेलाडीको यात्रालाई नै असहज बनाउने गरिन्छ । प्रतियोगिता स्थलसम्म पुग्दा हाम्रा खेलाडी समस्यैसमस्याबाट पीडित भइरहेका हुन्छन्, पृवत्ति नै यस्तो भएपछि कसरी राम्रो नतिजाको अपेक्षा गर्ने ? नियमित रूपमा लिग नभएको लामै समय भइसक्यो, यसले पनि त असर गरेको होला नि ? पक्कै गरेको छ । एउटा लाग्ने हतियारलाई पनि त्यत्तिकै राख्ने हो भने खिया लाग्छ । हाम्रा खेलाडी पनि राम्रा छन् तर उनीहरू गतिलो अभ्यास गर्ने र आफ्नो क्षमता तिखार्ने अवसर नै पाउँदैनन् । यत सानो कुरा पनि बुझ्न सक्दैनन् भने एन्फामा कस्तो नेतृत्व छ ? लिग किन हुँदैन ? मेरो विचारमा एन्फालाई राम्रो संस्था बनाउने हो भने दुई भागमा विभाजन गर्नुपर्छ । एउटा पोलिटिक्स विभाग, जहाँ फुटबल विकासका लागि राजनीति हुनुपर्छ । अर्काे स्पोर्टिङ विभाग, जहाँ क्यालेन्डर बनाएर प्रतियोगिता कहिले सञ्चालन गर्नेदेखि सबै काम हुनुपर्छ । त्यसपछि मात्र टेक्निकल डाइरेक्टरसँग नतिजा माग्ने हो । तर कसलाई विदेश पठाउने ? कसलाई केन्द्रमा ल्याउने वा कसको पत्तासाफ बनाउने भन्ने राजनीतिमै नेतृत्व अल्झिएपछि कसरी प्रगति हुन्छ ? निर्वाचनपछि कार्यसमितिको पहिलो बैठक बस्दैछ । पदाधिकारीलाई पठाएको एजेन्डामा फुटबल लिगको एजेन्डा त धेरै तल छ । बैठकको प्राथमिकतामा पदाधिकारी नियुक्ति लगायतका विषयलाई बढी महत्व दिइएको छ । त्यसैले यो समिति पनि फुटबल विकासभन्दा पनि अर्काे वर्षको निर्वाचन कसरी जित्ने भन्ने राजनीतिमा लागेको छ । समग्रमा अब एन्फाको सुशासन र फुटबल विकासका लागि के गर्नु आवश्यक छ ? हामीसँग पानी चुहिएको घरलाई पूरै नयाँ बनाउने वा टालटुल गरी अर्काे एक वर्षसम्म थेग्नसक्ने बनाउने भनी दुईवटा उपाय थिए । पहिलो उपाय हामीले गुमाइसकेका छौं । अब यसलाई टालटुल गरेर अर्काे एक वर्ष कसरी चलाउने भन्ने कुरा हो । यसबीचमा फुटबल विकासका गतिविधि रोकिनु हुन्न । त्यसका लागि सबैलाई समेटेर अघि बढ्नु आवश्यक देखेको छु ।"
