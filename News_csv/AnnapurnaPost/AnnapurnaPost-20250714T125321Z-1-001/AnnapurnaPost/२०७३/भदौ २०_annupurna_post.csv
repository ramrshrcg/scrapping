शीर्षक,विवरण
कार्यान्वयन होला महाकाली सन्धि ?,"महाकाली सन्धिको विरोध गर्नेहरूको काँधमा नै अब यस सन्धिलाई डोर्याउने र टुंगोमा पुर्याउने जिम्मा आइलागेको छ । विगतमा पन्छाउँदै आएको यो विषय अब अबेर नगरी एउटा ठोस निर्णयमा पुग्नैपर्ने परिस्थितिमा पुगिसकेको छ । ६ महिनामा टुंगो लगाउने भनिएको विस्तृत आयोजना प्रतिवेदन (डीपीआर) सन्धि अनुमोदन भएको २० वर्षमा पनि बन्न सकेको छैन । आयोजनाको निर्माण कहिले र कसरी हुने भन्ने कुरा भविष्यको गर्भमै छ । ठूला बाँध निर्माणमा गरिने विरोध, वातावरणीय प्रभावको न्यूनीकरण, डुबानमा पर्नेहरूको क्षतिपूर्ति, पुनस्र्थापना र पुनर्वासजस्ता मुद्दा अझ जटिल बन्दै गएका छन् । नेपाल र भारत दुवैतर्फ यस सन्धि कार्यान्वयनको विषयमा स्थानीय वासिन्दाको चासो र प्रभाव बढिरहेको छ । यस्तै गति रहे जटिलता बढ्दै जाने र कार्यान्वयन ओझेलमा पर्नेछ । टनकपुर 'सहमति' लाई 'महाकाली एकीकृत विकास सन्धि' को एउटा अंश बनाइयो र यस सन्धिमा ६ महिनाभित्र पन्चेश्वर आयोजनाको 'विस्तृत आयोजना प्रतिवेदन' को टुंगो लगाउने उल्लेख गरियो । सम्झौता भएको २० वर्ष बितिसक्दा पनि न पन्चेश्वर आयोजनाको विस्तृत प्रतिवेदन बन्न सकेको छ, न त अन्य प्रावधान नै कार्यान्वयनमा आउन सकेका छन् । यति तथ्य नै यो सन्धि कार्यान्वयन गर्न नेपाल र भारतबीच एकरूपता हुन सकेको छैन भन्ने स्पष्ट पार्न काफी छ । अब अरू ढिलो हुनु भनेको विस्तारै यसलाई बिर्संदै जानु हो । जुन आतुरताका साथ महाकाली सन्धि पारित गरियो त्यो गति कायम हुन सकेन र कार्यान्वयन पक्ष फितलो हुँदै गयो । विस्तारै विरोधका स्वरहरू अझ दह्रो हुँदै गए । टनकपुरमा भएगरेका सम्पूर्ण कार्यलाई यस सन्धिअनुसार नै भएको भन्ने भएपछि भारतको तत्कालको गर्जो टरेको र पन्चेश्वरलगायत अन्य प्रावधानहरूमा दुवै देशको आआफ्नो अडान रहेको वर्तमान अवस्थामा सजिलै निकास निस्कन सक्ने अवस्था भने देखिँदैन । अहिलेको सरकारलाई पनि यो विषय पेचिलो हुने निश्चित छ । हालका प्रधानमन्त्री र उनको पार्टीको यस आयोजनाका सम्बन्धमा विगतका धारणा र अडानले तत्काल कुनै पनि ठोस निर्णयमा पुग्न सजिलो हुने छैन । निकास निकाल्न विगतमा विभिन्न प्रयास पनि नभएका होइनन् । द्विपक्षीय वार्ता, विभिन्न प्राविधिक टोलीहरूको गठन, संयुक्त कार्यालयको स्थापना र अध्ययनहरूपश्चात् रिपोर्टहरू पनि तयार भएका हुन् । छिटो निर्णयमा पुग्नको लागि दुवै देशका उच्च पदाधिकारीबीच अनौपचारिक छलफल गरी सहमति नजिक पुगेको पनि हो, तर उच्च राजनीतिक इच्छाशक्तिको अभावमा कुनै निर्णयमा भने पुग्न सकेन र विषय यथावत् रह्यो । हाल दुवै देशको संयुक्त प्रतिनिधित्व रहेको 'पन्चेश्वर विकास प्राधिकरण' गठनसमेत भएको छ, तर यो सन्धि कार्यान्वयन कहिले र कसरी गर्ने भन्ने ठोस निर्णयमा पुग्न सकेको छैन । हालको अवस्थामा प्राविधिकभन्दा पनि राजनीतिक निर्णयबाट मात्र कसरी अघि बढ्ने भन्ने विषयमा निर्णय गर्न सकिने देखिन्छ । महाकाली सन्धि जुन व्यग्रताका साथ पारित गरियो, त्यसअनुसार कार्यान्वयन पक्ष अघि बढ्न सकेन । यसैमा रहेको विवादका कारण नेकपा एमालेमा विभाजन आयो, राजनीतिक अस्थिरता बढ्यो, सरकारहरू छिटोछिटो बदलिए र विषयवस्तु ओझेलमा पर्दै गयो । यससम्बन्धी निर्णय गर्न सक्ने आँट भएको सरकार नै गठन हुन सकेन । भारतीय पक्षबाट पनि कुनै ठोस पहल हुन सकेन । माओवादी विद्रोहको समयमा यो विषय अझ ओझेलमा पर्दै गयो । सन्धि भएको दुई दसक नाघिसकेको छ । अहिले स्थानीय सरोकारका विषयहरू क्रमशः उठिरहेका छन् । डुबान, पुनर्वास र पुनस्र्थापना, वातावरणीय प्रभाव, स्थानीय राजनीति र स्थानीय व्यक्तिहरूमा बढेको चेतना र जागरण जस्ता कारणहरूले निर्णय प्रक्रियामा जटिलता अझ थपिँदै गएको छ । यसले गर्दा प्रभावित स्थानीय वासिन्दाको राय र चाहनाको भूमिका अझ महत्त्वपूर्ण र निर्णायक हुँदै गएको छ । नेपालको हालको सरकार पनि अलगअलग विचारधाराका दलहरूबीचको गठबन्धन सरकार हो । सरकारका विभिन्न घटकहरूबीच एकरूपता कायम गरी निर्णयमा पुग्नुपर्ने हुन्छ । एउटै दलभित्र पनि यस विषयमा स्पष्ट रूपमा फरक मत रहेको देखिन्छ । तसर्थ यस सम्बन्धमा पर्याप्त गृहकार्यपश्चात् मात्र कुनै निर्णयमा पुग्न सकिन्छ । हाल यस सम्बन्धमा कुनै उल्लेख्य पहल भइरहेको अवस्था पनि देखिँदैन । पन्चेश्वर आयोजनाको बाँधस्थल कम लागतमा बन्न सक्ने, उचित प्रतिफल दिने र सबै हिसाबले उपयुक्त भएको हुनाले प्राविधिक रूपमा उपयुक्त आयोजना हो । महाकाली सीमा नदी भएकाले दुई देशको सहमतिमा मात्र यो आयोजना बन्न सक्छ । यो बन्न ढिलो हुनुमा पनि दुई देशबीच फरक धारणा हुनुले नै हो । हाल आएर बाँध र रिरेगुलेटिङ बाँध निर्माण, यसको क्षमता र स्थानको बारेमा सहमति कायम भएको अवस्थामा विद्युत् गृह निर्माण र ऊर्जा बाँडफाँटको विषयमा एकरूपता नगिच पुगेको छ । पानी बाँडफाँटमा दुई देशबीच विवाद कायम छ । भारतको लागि बिजुलीभन्दा पानी महत्त्वपूर्ण विषय भएकाले विगतमा जस्तै पानीमा अधिकतर हिस्साको दाबी हुने नै छ । 'उपभोग्य उपभोग' को रूपमा भारतले दाबी गरेको शारदा र टनकपुर तथा शारदा सहायक प्रणालीको उपभोगलाई नेपालले कसरी लिने भन्ने भविष्यमा हुने वार्ताको पनि मूल विषय हुनेछ । आयोजनाद्वारा गरिएको पछिल्लो अध्ययनमा बाँधस्थलमा प्राप्त हुने पानी झन्डै दस प्रतिशतले कम हुने आकलन गरिएको छ । महाकाली सन्धि भएको लामो समय बितिसकेको र यसमा हालसम्म कुनै उल्लेख्य प्रगति हुन नसकेकाले यसको कार्यान्वयनप्रति गम्भीर प्रश्नचिन्ह खडा भएको छ । यसले गर्दा पानी बाँडफाँटको विषय अझ पेचिलो हुने देखिन्छ । नेपालले बिजुलीमा भन्दा पानीको उपयोग र अधिकार सम्बन्धमा गम्भीर हुन आवश्यक छ । यस परिप्रेक्ष्यमा भारतमा भइरहेको पानीको उपभोग तथा पानीको बाँडफाँट सम्बन्धमा पुनः विश्लेषण हुन आवश्यक छ । यस विषयमा सरकारको तयारी हेर्दा कुनै गति लिन सकेको भने देखिँदैन । निकट भविष्यमा हुने नेपालका प्रधानमन्त्रीको भारत भ्रमणको अवसरमा यस विषयले प्रवेश त पाउला तर निकास पाउने अवस्था बनेको भने देखिँदैन । फेरि प्राविधिक तहकै बहसमा फर्केर निर्णय हुन सक्ने अवस्था विद्यमान देखिँदैन । यस विषयलाई पहिल्यै अनौपचारिक रूपमा उच्च तहमा छुट्टै छलफल गरी सहमतिमा पुगेपछि मात्र उच्चतम तहबाट निर्णय हुन उपयुक्त हुन्छ । महाकाली सन्धि भएको लामो समय बितिसकेको र यसमा हालसम्म कुनै उल्लेख्य प्रगति हुन नसकेकाले यसको कार्यान्वयनप्रति गम्भीर प्रश्नचिन्ह खडा भएको छ । अब केवल दुई विकल्प मात्र छन्, पहिलो यो सन्धि कार्यान्वयनमा आउनै नसक्ने मानेर यसलाई बिर्सिदिने र दोस्रो सहमतिमा पुगेर अविलम्ब कार्यान्वयनमा अघि बढ्ने । सम्पूर्ण अध्ययन लगभग समाप्त भइसकेको यस आयोजनालाई अब आएर छोड्न सक्ने अवस्था छैन । दुवै पक्ष यस सन्धिको कार्यान्वयनको पक्षमा नै देखिन्छन् । एक मात्र विकल्प भनेको सहमतिमा आएर योजना सम्पन्न गर्ने नै हो । यसका लागि सानो र कम आर्थिक स्रोत भएको नेपालले स्रोत साधनसम्पन्न भारतीय पक्षबाट उदार हृदयको अपेक्षा राख्नु उचित नै देखिन्छ । अब यसमा अरू ढिलाइ हुनु हुँदैन । यसलाई अनवरत समय दिएर भए पनि छिटै एउटा टुंगोमा पुग्नुपर्ने हुन्छ । यसको लागि प्राविधिक तहको सरसल्लाहमा राजनीतिक तहमै निर्णय लिनुपर्ने हुन्छ । विशाल र स्रोत साधनसम्पन्न राष्ट्रबाट उदारता प्रदर्शन भएमा यो कार्य अझ सजिलो हुनेछ । नेपाल सरकारले यो सन्धि नेपालको हितअनुरूप कार्यान्वयन गराउन उच्च प्राथमिकताका साथ अघि बढी ठोस निर्णयमा पुग्नुपर्ने हुन्छ ।"
राजा वीरेन्द्रको बाटो,"श्री ५ पृथ्वी वीरविक्रम (राजा त्रिभुवनका पिता) राजा हुँदा राममणि आदी (आचार्य दीक्षित) संवत् १९६६ कात्तिक ४ गतेदेखि राजदरबारको सेवामा प्रवेश गरेका थिए । सुल्टोलाई उल्टो र उल्टो कुरालाई सुल्टो जस्तो बनाएर कतिपय कर्मचारी एवं चाकडीबाजहरूले राजालाई पनि ढाँट्थे भनेर उनले 'प्राचीन संस्मरण' पुस्तकमा लेखेका छन् । जंगबहादुर कुँवरले कोतपर्वमा आफ्ना प्रतिद्वन्द्वी र शत्रु मासेर शासनको बागडोर लिई तानाशाही चलाए । उनलाई प्रधानमन्त्री र प्रधानसेनापति बनाइएपछि विशेषाधिकार प्राप्त गरे । कुँवरको सट्टा 'राणा' लेख्ने अनुमति पाए । अन्ततः राणाहरूले १०४ वर्षसम्म राजाहरूलाई कैदीजस्तै बनाएर पिँजडाको सुगासरह व्यवहार गरे । त्यसैले शाहवंशका राजाहरूले २४० वर्ष शासनप्रशासन चलाए भनेर लेख्ने इतिहासकारहरूले आफ्ना लेख र पुस्तकहरू संशोधन गर्नैपर्छ । दैनिक खर्चसमेत श्री ३ महाराजबाट आशा गर्नुपर्ने राजाहरूले तानाशाही चलाएर जनताको अधिकार कुण्ठित गरे भन्दै नयाँ पुस्तालाई भ्रामक, असत्य र आधारहीन कुरा सिकाउनु ठूलो अपराध हो । राजा वीरेन्द्रको रहस्यमय हत्या (२०५८ साल जेठ १९ गते शुक्रबार राति) हुनुभन्दा धेरै वर्ष अघिदेखि राजदरबारमा भएका षड्यन्त्रबारे इतिहासकारहरूले चाखलाग्दा र रोमाञ्चक कुरा लेखेका छन् । ती षड्यन्त्रका कथा पढेपछि मात्र पछिल्ला घटनाक्रम बुझ्न सकिन्छ । नेपाली सेना (त्यसबेला शाही नेपाली सेना) का तीन हजारभन्दा बढी सैनिकको घेरामा बसेका राजा वीरेन्द्र सपरिवार मारिएपछि तत्कालीन प्रधानसेनापति प्रज्ज्वल शमशेर राणाले राजा (सेनाको परमाधिपति) जोगाउने काम सेनाको दायित्वमा पर्दैन भन्ने आशयको बक्तव्य दिएका छन् । तत्कालको सैनिक ऐनअनुसार मुलुक, मुकुट र मुलुकी (जनता) बचाउने जिम्मा सेनाकै थियो, तर सेनापतिले गलत अर्थ लाग्ने बक्तव्य दिँदा सर्वसाधारणले 'यो के भन्न खोजेकोे ? ' भन्ने प्रश्न गरे । धेरैले प्रश्न गरे, 'ऐन मौकामा सुरक्षा दिन नसक्ने ती पल्टन केका लागि राखिएका थिए त ? ' राष्ट्रनिर्माता पृथ्वीनारायण शाहको देहान्त (१८३१ साल माघ १ गते) भएपछि राजगद्दीमा बसेका प्रतापसिंह धेरै वर्ष राजा हुन पाएनन् । उनको निधनपछि युवराज रणबहादुर शाहले राज्यारोहण गरे । त्यसपछि देवरभाउजू (राजेन्द्रलक्ष्मी र बहादुर शाह) बीच दुई गुट बनाएर दरबारभित्रका षड्यन्त्रकारीहरूले फाइदा लिन खोजे । काजी दामोदर पाँडेजस्ता देशभक्त काटिए । काजी वंशराज पाँडे काटिए । राजकुमार बहादुर शाह जेल गरे । अन्ततः उनको पनि रहस्यमय हत्या भयो । राजा रणबहादुर शाह ३१ वर्षकै उमेरमा काटिए । पुराना भारदार काजी नरसिंह गुरुङ र त्रिभुवन प्रधानलाई राजाका हत्यारा भन्दै काटियो । पृथ्वीपाल सेन, विदुर शाही, रणबहादुर सेन आदि मारिए । भीमसेन थापाले नरसिंह र त्रिभुवन प्रधानका छोरानातिहरूसमेतलाई विष्णुमतीछेउमा लगेर काट्न लगाएको इतिहासकार बाबुराम आचार्यले लेखेका छन् । (अब यस्तो कहिले नहोस्, पृष्ठ ६०६१) शत्रुको दमन गर्ने क्रममा पाल्पाली राजा पृथ्वीपाल सेनका साथमा तानसेनबाट आएका १८ जना अंगरक्षक पनि मारिए । विधिपूर्वक अन्तिम संस्कार गर्नसमेत नदिएर स्याल र गिद्दलाई लास खुवाइयो । राजा रणबहादुरका भाइ शेरबहादुर र चौतारा विदुर शाहीका पत्नी र छोरीहरू पोडेहरूलाई जिम्मा लगाए भीमसेन थापाले । उनका शत्रुहरूको सर्वस्वहरण भयो । आठ वर्षको छोरा गीर्वाणबाट अलग गराएर हेलम्बुमा थुनिएकी रानी राजराजेश्वरीसहित १४ जना सुसारेलाई साँखुको शालीनदीमा ज्युँदै पोलेर भीमसेन थापाले ठूलो पाप गरेको इतिहासकारले लेखेका छन् । ७७ जना पुरुष र १६ जना महिलालाई राजाका मान्छे भन्दै पोलेपछि भीमसेन थापा सर्वेसर्वा भए । सल्यानकी रानी विलासकुमारी (पृथ्वीनारायण शाहकी छोरी) लगायतका कैयन्का चलअचल सम्पत्ति खोसेर भीमसेन थापा झन् धनी हुन पुगे । चौतारा श्रीकृष्ण शाहको महल 'बकस पाएर' (कब्जा गरेर) भीमसेन त्यहाँ बस्न थाले भने उनका प्रिय पात्र रंगनाथलाई कान्छा चौतारा दलमर्दन शाहको महल बकस दिइयो । गीर्वाणको मृत्युपछि बालक राजा राजेन्द्र राजगद्दीमा राखिए । राजकुमार देवेन्द्रविक्रम शाहको मृत्युपछि भीमसेन थापाको पतन सुरु भयो । देवेन्द्रलाई विष खुवाएर मारेको अभियोगमा उनी थुनिए । अन्त्यमा जेलमै उनले आत्महत्या गरे । आफ्नै मामा माथवरसिंह थापाको हत्या गरेर रानी राज्यलक्ष्मीका प्रिय बनेका जंगबहादुर कप्तानबाट पदोन्नति हुँदै प्रधानमन्त्री र प्रधानसेनापति भए । त्यहाँबाट सुरु भयो, राणा शासन । इतिहास घटनादुर्घटनाहरूको मुण्डमाला जस्तो हुन्छ र तर पलपलमा षड्यन्त्रका चरण पार गर्दै कालचक्र घुमिरहन्छ । जंगबहादुरले शासन सत्ता हातमा लिएको झन्डै एक सय वर्षपछि जन्म लिएका राजा वीरेन्द्र पनि षड्यन्त्रकै सिकार भए । उनकै जेठा छोरा दीपेन्द्र शाह र श्री ३ मोहन शमशेरकी पनातिनी (पशुपति शमशेरकी छोरी देवयानी) बीचको प्रेमकथालाई राजा वीरेन्द्रको हत्याको पृष्ठभूमि नमान्नेहरू धेरै भेटिन्छन् । नारायणहिटी हत्याकाण्डका खलनायक भन्दै चीनका प्राध्यापक वाङ चुङले 'नेपालको सुरक्षात्मक रणनीति' पुस्तक (पृष्ठ १९) मार्फत अमेरिका र भारतीय गुप्तचर संस्थाको 'खुनी हात' रहेको खुलासा गरेका छन् भने पूर्व परराष्ट्रमन्त्री चक्रप्रसाद बाँस्तोलाले २०६७ सालमा प्रकाशित लेखमा सोही कुराको पुष्टि गरेका छन् । दीपेन्द्र शाहको टाउकोमा सबै दोष थोपरेर गम्भीर अन्तर्राष्ट्रिय षड्यन्त्रबाट जनताको ध्यान अन्यत्रै मोड्न खोजिएको तर्क गर्नेहरू पनि धेरै भेटिन्छन् । राजा महेन्द्र परलोक भएपछि २०२८ साल माघ १७ गते २६ वर्षको उमेरमा राजा भएका वीरेन्द्रले नेपाललाई शान्ति क्षेत्र घोषणा गरियोस् भन्ने प्रस्ताव ल्याए । ११६ राष्ट्रले त्यसको समर्थन गरे पनि भारतले समर्थन गरेन । २०३१ साल फागुन १३ गते शुभराज्याभिषेकको भोलिपल्ट ल्याइएको सो प्रस्तावका कारण राजा वीरेन्द्रलाई भारतले आँखाको कसिंगर नै ठान्न थाल्यो । राजाले २०३० साल मंसिर २२ देखि २९ गतेसम्म चीन भ्रमण गरेदेखि नै भारत सशंकित रहेको पाइन्छ । चीनका नेताहरू तुङ पी उ र चाउएनलाईको निमन्त्रणामा भएको भ्रमणमा राजालाई भव्य स्वागत गरिएको थियो । मंसिर २३ गते 'बेइजिङको 'ग्रेट हल अफ द पिपुल' गुन्जयमान भयो, राजाको सारगर्भित भाषणले । चीनका अखबारहरूले त्यसलाई ठूलो महत्त्व दिए । चीनसँग 'नजिकिएको' भन्दै भारतीयहरू राजा वीरेन्द्रप्रति सशंकित भए । २०२९ साल फागुन २४ गते राजाले दिल्लीमा असंलग्न राष्ट्रहरूको सातौँ शिखर सम्मेलनलाई सम्बोधन गर्दै सार्वभौमसत्ता र स्वतन्त्रता सबै राष्ट्रलाई उत्तिकै प्यारो हुन्छ भन्ने धारणा व्यक्त गरे । नेपालका राजा नेपालीहरूबीचमै अप्रिय छन् भन्ने देखाउन भारतीय गुप्तचर संस्थाका अधिकृत र केही भारतीय नेताहरूको निर्देशनमा दिल्लीमा बसेका केही नेपाली वामपन्थीहरूले राजा वीरेन्द्रलाई कालो झन्डा देखाए, तीमध्ये एकजना भारतको आशीर्वादमा नेपालको प्रधानमन्त्री बन्न पुगे । त्यसबेला 'शान्ति क्षेत्र प्रस्ताव चाहिँदैन' भन्ने प्रदर्शन र नारा लगाउनेहरू मोहनविक्रम सिंहको पार्टीको कार्यकर्ता थिए भने कसको इशारामा त्यो सबै भएको थियो भन्ने कुरा सजिलै बुझ्न सकिन्छ । सोही साल चैत ६ गते चीनका राष्ट्रपति लीस्यानन्यान काठमाडौं आए । २०४० साल वैशाख १९ गते फ्रान्सका राष्ट्रपति फ्रास्वाँ मितेराँले नेपाल भ्रमण गरे । त्यसको दुई वर्षपछि २०४२ वैशाख १९ गते मालदिभ्सका राष्ट्रपति मौमुन अब्दुल गैयुव राजकीय भ्रमणमा आए । सोही साल बंगलादेशमा सम्पन्न सार्कको प्रथम शिखर सम्मेलनलाई राजा वीरेन्द्रले सम्बोधन गर्दा कतिपय सञ्चारमाध्यमले दक्षिण एसियामा यस्ता प्रखर राजनेता पनि रहेछन् भनेर प्रशंसा गरे । २०४२ फागुन ६ गते ब्रिटेनकी महारानी एलिजाबेथले दोस्रोपटक नेपाल भ्रमण गरिन् । त्यसअघि राजा महेन्द्रका पालामा उनी नेपाल आएकी थिइन् । २०४३ साल साउन ६ गते भारतीय राष्ट्रपति ज्ञानी जेलसिंह नेपाल आए । ती भ्रमण कूटनीतिक सफलताका केही उदाहरण हुन् । धेरै राष्ट्राध्यक्ष र सरकार प्रमुख नेपाल आए, २०२८ देखि २०५८ सालसम्म लामो तीसबर्से कालखण्डमा । नेपालका राजा र प्रधानमन्त्रीहरूले सम्मान पाएका छन् अरू राष्ट्रमा पनि । शान्ति, स्थिरता र प्रगतिको लागि चालिएका असल कामहरूप्रति दलहरू सकारात्मक नभए पनि राजाले आफ्नो कर्तव्य बिर्सेनन् । २०४७ सालको संविधानमा नेपाली नागरिकता प्राप्त गर्न नेपाली हुनैपर्ने प्रावधान थियो । जलस्रोतलगायत प्राकृतिक स्रोतसाधनबारे अन्तिम निर्णय गर्न दुवै संसद् (राष्ट्रिय सभा र प्रतिनिधिसभा) बाट दुईतिहाई सदस्यले अनुमोदन गर्नुपर्ने व्यवस्था गरिएको थियो र नेपालको राष्ट्राध्यक्ष सनातन हिन्दु धर्मावलम्बी हुनुपर्ने उल्लेख थियो । यी सबै कुरा समाप्त नगरेसम्म नेपालमा विदेशी (भारतीय र पश्चिमा शक्ति) हरूको दबाबप्रभाव सम्भव थिएन । यही कारणले राष्ट्रवादीहरूको उन्मूलन गर्ने प्रायोजित खेल सुरु भयो । गाउँगाउँमा कथित जनयुद्धका नाममा माओवादीले देशभक्त र राष्ट्रवादीलाई छानीछानी मारे । वीरगन्जका पूर्व मेयर र पत्रकार गोपाल गिरी, कपिलवस्तुका दानबहादुर श्रीवास्तव, अर्घाखाँचीका शोभाखर भुसाल, इलामका चन्द्रकान्त भट्टराई, सिराहाका चन्द्रनारायण यादव (मन्त्री सीतादेवी यादवका पति), सशस्त्र प्रहरीका आईजीपी कृष्णमोहन श्रेष्ठ र उनकी पत्नी नुडुपलगायतका हजारौँ राजनीतिकर्मी, सुरक्षाकर्मी, पत्रकार, शिक्षक, सैनिक, प्रहरी, सशस्त्र प्रहरी, उद्योगपति, व्यापारी, सर्वसाधारण राष्ट्रघाती थिएनन् । माओवादीहरू आफैँ अपराधी भएकाले जघन्य अपराधी र राष्ट्रघातीहरू उनीहरूका हितैषी भए । राजा वीरेन्द्र जस्ता सरल राजनेतालाई बाँचुञ्जेल माओवादीले कदर गरेनन्, तर उनी मारिएपछि डा बाबुराम भट्टराईले पृथ्वीनारायणदेखि राजा वीरेन्द्रसम्मका राजाहरूले राष्ट्रियता बचाउन योगदान गरेको भन्दै लेख लेखेर तारिफ गरे । यो गोहीको आँसु मात्र थियो । जुन षड्यन्त्रको कारण राजा वीरेन्द्रको हत्या भयो, त्यसकै धारावाहिक शृंखला थियो, राजसंस्थामाथिको हमला । दाजु प्राणहीन भए, भाइ गद्दीहीन । चीनसँग सुमधुर सम्बन्ध बनाएर भारत र पश्चिमाहरूको दबदबा र प्रभावबाट नेपाललाई मुक्त गर्ने चाहना राजा वीरेन्द्रको थियो । चीनलाई सार्कको सदस्य बनाउनुपर्छ भन्ने प्रस्ताव राखेपछि राजा ज्ञानेन्द्रप्रति भारत आक्रामक भएको कतिपय पुराना कूटनीतिज्ञहरूको तर्क छ । २०४० सालमा अमेरिकाको क्यालिफोर्निया विश्वविद्यालयमा प्रवचन दिँदै राजा वीरेन्द्रले भनेका थिए, 'कुनै देशको प्रजातान्त्रिक व्यवस्था त्यस देशको जनताको नैसर्गिक संस्कार र चरित्रमा आधारित हुन्छ । तसर्थ, प्रजातन्त्रमा संस्कृति प्रतिविम्बित हुनुपर्छ भन्ने मेरो धारणा छ ।' यसको आशय स्पष्ट छ, आचारविचार, संस्कार र राजनीतिक संस्कृति परिष्कृत नभएसम्म प्रजातन्त्र स्थापित हुन सक्दैन । दिल्लीमा बाह्रबुँदे समभदारी (सम्झौता) गरेर नेपालका आठ दलले राष्ट्रलाई गहिरो, डरलाग्दो र निसास्सिने इनारमा हालेका छन् । संविधानका अन्तरवस्तु विदेशबाटै आयात गरिएको र संविधानमा विदेशीले अर्बौं रुपैयाँ लगानी गरेको कुरा 'ठूला दलका' नेताहरू नै स्वीकार गरिरहेका छन् । त्यसैले राजा मार्ने, राजा फ्याँक्ने, राष्ट्र टुक्र्याउने, गृहयुद्ध गराउने, परम्परागत धर्मसंस्कृति सिध्याउने, राष्ट्रियता र प्रजातन्त्र कमजोर पार्ने अनि नेपाली जनतालाई 'देखिजान्ने सुनीजान्ने किनाराका साक्षी' बनाई 'पूर्व नेपाली' बनाउन खोज्ने पद्धति स्थापना गर्न खोजिएको छ । नेपाल देशको नाम र राष्ट्रिय झन्डा फेर्न माओवादीले ल्याएको प्रस्ताव विफल भएपछि विदेशीलाई खुसी पार्न राष्ट्रिय एकता दिवस (पुस २७) खारेज गरियो । यसमा नेपाली कांग्रेसका कतिपय नेताले पनि खलनायकको काम गरेका छन् । राष्ट्रलाई सक्षम बनाउन पचासौं राष्ट्रको भ्रमण र विभिन्न राष्ट्रसँग कूटनीतिक सम्बन्ध स्थापना गरेर राजा वीरेन्द्रले प्रशस्त आर्थिक सहायता जुटाएको यथार्थ जगजाहेर छ । २०४० सालमा अमेरिकाको क्यालिफोर्निया विश्वविद्यालयमा प्रवचन दिँदै राजा वीरेन्द्रले भनेका थिए, 'कुनै देशको प्रजातान्त्रिक व्यवस्था त्यस देशको जनताको नैसर्गिक संस्कार र चरित्रमा आधारित हुन्छ । तसर्थ, प्रजातन्त्रमा संस्कृति प्रतिविम्बित हुनुपर्छ भन्ने मेरो धारणा छ ।' यसको आशय स्पष्ट छ, आचारविचार, संस्कार र राजनीतिक संस्कृति परिष्कृत नभएसम्म प्रजातन्त्र स्थापित हुन सक्दैन । राजा वीरेन्द्रले राजनीतिक दलहरूसँग मिलेर तयार गराएको २०४७ सालको संविधान स्वीकार गरेर संसद्मा माओवादीले तेस्रो ठूलो दलको हैसियत प्राप्त गरेका थिए । सबै निर्णय त्यसबेला नेपालभित्र नेपालीले नै गर्थे । बहुजनको निरंकुशता (टाइरेनी अफ मल्टिच्युड) नै प्रजातन्त्र हो भन्नुपरेको थिएन । राजा विदेशीको आदेशनिर्देश ठाडै अस्वीकार गर्थे । राजा वीरेन्द्र हिँडेको बाटो त्यागेर राष्ट्रलाई आज दिग्भ्रमित बनाइएको छ । त्यसैले शान्ति, प्रगति, स्थायित्व र प्रजातन्त्र प्रश्नचिन्हको घेरामा परेको छ ।"
थली दुर्गाको बिसरती र बाँठ्पालाको वेदढुंगा,"योगी नरहरिनाथले भन्ने गर्नुहुन्थ्यो, देवताहरुको शासनकालमा बर्खाको राजधानी कैलाश मानसक्षेत्र र हिउँदको राजधानी खप्तड हो । त्यही खप्तडको उत्तर पश्चिममा रहेको बझाङको धर्म संस्कृति र इतिहास अनौठो छ । त्यहाँका चाडपर्वहरुबाट समग्र दैवी सभ्यता र देशको इतिहास थाहा पाउन सजिलो पर्ने देखिन्छ । आदि शक्ति दुर्गा हुन्, महादेव हुन् अथवा ईन्द्र र उनका छोरा जयन्त (मष्टो) हुन्, ती सबैका कथाहरु बझाङसँग जोडिएका छन् । मष्टो र उनका भान्जा तथा सहयोगी रुपमा रहेका लंगरशाहीको प्रसंगबाट पालवंसी जुम्लाका अधिपति बलिराज शाहीहरुको पुर्खाको इतिहास पनि जोडिएको देखिन्छ । लाँगो र बाँठपाला देवताको मुख्य मन्दिर साईपाल जाने बाटोमा पर्ने टाँडमा छ । यस मन्दिरका सम्बन्धमा ब्रिटेनका नागरिक सिडनी विग्नालले आफ्नो पुस्तक स्पाइ अन द रुफ अफ वल्र्डमा गरेका छन । उनले सेतीको खोँचमा हिउँमा चिप्लेर खस्दा कुनै अदृष्य शक्तिले जोगाएको, पछि बाटोको यस मन्दिरमा सम्मान स्वरुप आफ्नो झोलामा रहेको सिक्का र रुपैयाँपैसा चढाएको साथै त्यहाँबाट बाँकी बाटोमा आफ्नो रक्षाका लागि पित्तलको घण्टी र चारवटा चाँदीका सिक्काहरू बोकेर लिएर गएको उल्लेख गरेका छन् । बाँठपालालाई जुम्लातर्फ पनि मान्ने गरेका छन् । समूहका अरु देवताहरु कैलाश जान सकेनन, यी दुई देवताहरु मात्रै त्यहाँ पुग्न सफल भएका थिए र लाँगो देवताले सुनिकोटजिदैकोटको सन्धि गराउन सहयोग गरेका थिए जसका कारण नेपाली भूभागको सीमाना तिब्बतको साल्सु गंगा (तिब्बत कर्णाली) सम्म थियो । यो बाटोमा हिँड्ने तीर्थयात्रीहरु यी देवताको पूजा गर्दै जान्छन् र यी देवताहरु बाटामा रक्षकका रुपमा मानिन्छन् । कैलाश मानसरोवर क्षेत्रको बाटो लाँगोको नियन्त्रणमा रहेको मानिन्छ । यस प्रसंगमा थलीको माडुँमा हुने माता दुर्गाको बिसरती पूजा र बाँठपालाको वेदढुंगाबारे संक्षिप्त जानकारी प्रस्तुत छ । थली दुर्गाको विसरती भदौ २० गते बझाङको थलीको दुर्गा मन्दिरमा र महालिङ्ग माडुँमा समेत ठूलो मेला लाग्छ । यसलाई स्थानीय मानिसहरू बिसरतीको मेला भन्दछन् । यो मेला प्रत्येक बर्षको भदौ महिनाको बीस गते नै मनाइन्छ । अन्य पर्वहरु माघ र फागुनको १६ गते हुन्छन् । चन्द्रमासका तिथिहरुले यी मेलाहरूको दिनलाई कुनै असर पार्दैनन् र सौर्यमासको आधारमा आयोजना हुन्छन् । यी मेलाहरूमा टाढा टाढाका मानिसहरु माडुँ (मन्दिर) मा जम्मा हुन्छन् । वैदिक ग्रन्थ तथा पुराणहरूमा दुर्गाको नाम विभिन्न ठाउँमा आउने गरेको छ । दुर्गा धेरै ठाउँमा देवदानवहरूका विभिन्न लडाइँमा देवताहरूको पक्ष लिएर लडेको पाइन्छ । दुर्गाका विभिन्न रूपहरू समेत उल्लेख भएका छन् । मष्टोका सोह्र बहिनीहरूमध्ये सबभन्दा जेठी बहिनी दुर्गालाई मानिन्छ । बझाङका प्रचलित कथाहरुका साथै विष्णुप्रसाद खत्री, विष्णुभक्त जोशी (शास्त्री), देवीचन्द्र जोशी, जनकबहादुर सिंह, हर्कबहादुर बम, स्व मानमल विष्ट, र स्व लालबहादुर बोहराको संकलनबाट प्राप्त दुर्गाका फाग (भजन) हरुका अनुसार सोह्र बहिनी देवीहरु मालमा पैदा भए । देवीहरु मालमा जब जवान भए, त्यति बेलाको चलन अनुसार अझ बढी शक्ति प्राप्त गर्न उचा हिमाल र खासगरी कैलाश मानसक्षेत्र जहाँ देवाधिदेव महादेवको जन्म र कर्म स्थान छ, त्यहाँ तीर्थ गर्ने परम्परा रहेकाले देवीहरु, भाइ मष्टो देवता समेत हिमालतिर लागे । देवीहरु र मष्टो मालबाट पर्वत पुगेपछि तिनीहरुको शिव स्वरुप महालिगंसँग भेट हुन्छ । सोधपुछ र चिनजानपछि आफ्नो कुरा राखेर देवीहरुको विवाह महालिंगसँग हुन्छ । महालिंगका साथमा, सुर्मालाई लिएर दुर्गाले पहाडमा हालको सैनपसेलाको बीचमा पर्ने १३ हजार फीटमा पर्ने थलचौरमा बस्ने विचार गरिन् । त्यो डाँडाको टुप्पालाई उनले आफ्ना दाजु मष्टोको सहयोगमा वीरहरू लगाएर सम्याएर एकै रातमा मैदान बनाउन लगाइन् । धान रोप्न पानीको ब्यवस्था भयो । देवीले आफ्नो साथमा परापुलो धानको बीउ, पाँगरजडीको बोट तथा विशेष प्रकारको गुलाफको फूल बोकेर ल्याएकी थिइन् । मैदान सम्मिएपछि खेतमा रोपाइँ हुँदै, आधाआधि काम भइसकेकोमा कताबाट छिचिकाट्टे कीरा (पानी पर्दा निस्कने अस्थायी पखेटा भएको किरा, फागमा पंक्षी भनिएको) उडदै आयो, रोपाइँ हुने बेलामा घीन लाग्ने कीरा देखिएकाले देवीले माटो अशुद्ध ठहर्याई त्यहाँ नबस्ने निर्णय गरी त्यो ठाउँलाई त्यत्तिकै छोडेर हिडिन् । यदि देवीले त्यो ठाउँ छोडने निर्णय नगरेको भए सम्भवत सबैभन्दा उच्च स्थानमा धान खेती हुने थियो । अहिले पनि वारपार गर्दा आधा घण्टा लाग्ने ठूलो मैदान छ । मैदानमा घाँस हुँदा आधा रोपाइँ गरेको र बीउका मुठा आधा छोडिएको दृश्य देखिन्छ । बीचमा ठूलो ढुंगा छ जसमा बसेर देवीले पहाड सम्याएको हेरेकी थिइन् । दुर्गा त्यहाँबाट हिडेर महालिंग र आफ्नी बहिनी सुर्माका साथ सैनगाउँ आइपुगिन् । त्यहाँ एउटा घरमा कडायत थर भएकी एक्ली बूढी थिइन् । उनीहरुले आफूलाई भोक लागेकाले खानाको ब्यवस्था गरिदिन अनुरोध गरे । ती बूढीको घरमा केही थिएन । गोठमा बाह्र बर्षदेखि ब्याउन छोडेकी थारी गाई, माथिल्लो तलामा केही ढुटो सहितका कनिका र अगेनाको छेउमा एउटा माटाको हाँडीमात्र रहेछ । ती महिला आफ्नो अवस्थाबारे उनीहरुलाई बताउँदै थिइन् । हेर्दाहेर्दै ढुटो सहितका कनिका चामल र माटाको हाँडी तामाको ताउलीमा परिणत भए । उनलाई देवीले गोठबाट दूध ल्याउन अह्राए । अघिको चमत्कार देखेकी महिला गोठमा जाँदा बाच्छो गाईसँग खेलिरहेको थियो । उनले खुशी भएर हत्तपत्त दूध दुहेर ल्याई माथिल्लो तलामा देवीहरुका अगाडि राखिदिइन् । खानाका लागि सामान तयार भएपछि देवीहरुले खाने बेला भित्र नपस्न र नहेर्न अनुरोध गरी उनलाई बाहिर पठाए । कोठा जस्तो ठाउँमा कतैबाट पनि भित्र प्रकाश पस्न नपाओस् भनेर झ्याल ढोका थुनिएको थियो । तिनीहरु खीरको रुपमा खाना बनाएर खाने भनेर गोप्य कोठामा पसे । महिलालाई तिनीहरुका बारेमा कौतुहल जागेर उत्सुकतावश ठिक्क खाने बेलामा नियतवश आफूले छोडेको सिन्का छिर्ने सानो प्वालबाट भित्र हेरिन् । कोठाभित्र प्रकाश छिर्दा मानिसको छायाँले खीर अशुद्ध भएको भन्दै ताउली त्यही छोडेर देवीहरु नखाई थलीको बाटो लागे । उनीहरुले अहिले माडुँ भएको ठाउँमा बस्ने निधो गरे । महिलाले आफ्नो गल्ती महसुस गरी तातो खीरको ताउली टाउकोमा राखेर चाहा चाहा (गल्ती भयो) भन्दै पछाडि दौडिदै थलीसम्मै पिछा गरिन् । तातो खीरको गहु्रङ्गो ताउलीले ती आइमाईलार्ई कुनै असर गरेन । हाल पनि त्यही परम्परा अनुसार मान्छेले धान्न नसक्ने तातो खीरका ताउली त्यसरी नै चाहा चाहा भन्दै मान्छेहरुको समूहसहित दौडाएर लाने गरिन्छ । त्यो खीर भगवतीलाई चढाएपछि प्रसादको रुपमा जात्रा भर्नेहरूको बीचमा बाँडिन्छ । देवीले आफूसँग ल्याएको परापुलो धान थलीको फाँटमा रोपिन् । हाल पनि त्यहाँ यही जातका धान रोपिन्छ । उनले आफूसँगै ल्याएको गुलाफ र पाँगरजडी पनि रोपिन् । मन्दिरमा रहेको पाँगरको रुखलाई पाँगरजडी भनिन्छ । हाल यो एउटै रुखको दुई भाग दुईतिर छ । अझ दार्चुला तर्फका मानिसहरुले त्यसतर्फ समेत गरी तीनतिर रहेको मान्छन् । यसको एकभाग थलीको दुर्गा मन्दिरमा भने अर्को भाग पचासौं किलोमिटर टाढा सुर्मासरोवर नजिक थकुन्नाडामा छ । थलीमा आएको केही समयसम्म दुर्गा र सुर्मा मिलेर बसे । तिनीहरुका बीचमा एउटा कारणले मनमुटाव भएर झगडा पर्यो । महालिंगलाई छालाको रोग लाग्दा लसुनको औषधी लगाउनुपर्ने भयो । दुर्गाले सुर्मालाई औषधीका लागि लसुन कुट्न अह्राइन् । सुर्माले आफूले गन्ध सहन नसक्ने हुँदा लसुन कुट्न मानिनन् । एकातिर लोग्नेको स्याहारसुसार गर्नुपर्ने, अर्कोतिर बहिनीले अह्राएको काम नगरिदिँदा दुर्गालाई रिस उठ्यो । उनले सुर्मालाई भनिन्, यदि तिमी लसुनको गन्ध सहन सक्दिनौ भने शिकाआग्र (जहाँ लसुन हुँदैन) तिर जाऊ, यहाँ किन बस्छ्यौ ? यस्तो कुरा सुन्दा सुर्माको चित्त दुखेर त्यहाँबाट हिँड्ने निर्णय गरिन् । पाँगरको रुखमा दुवैको माया तथा दावी थियो । उनले थलीको मन्दिरमा रहेको पाँगरको आधा रुख पनि मागिन् । आधाआधा गर्ने सल्लाह भए अनुसार सुर्माले आधा च्यातेर लगिन् र आफ्नो क्षेत्र सुर्मासरोवरको दौलीचौर नजिक थकुन्नाडामा स्थापित गराएकी थिइन् । ती रुखहरु अलग अलग हेर्दा समेत एक अर्काबाट चुँडिएका जस्ता र त्यही दिशा तर्फ फर्केका देखिन्छन् । थलीमा दुर्गामात्र रहिन् र त्यहाँको आधा भागमात्र बाँकी पाँगरजडी उनको भागमा रह्यो । सुर्माले थलीको आधा भाग फाँट समेत चुँडेर लिइगइन् । भनिन्छ त्यस बेलादेखि थलीको ज्यूलो चारैतिर भत्केजस्तो भई आधाभन्दा बढी गयो । दुई दिदीबहिनीले नजिकका गाउँहरू समेत आफ्नो भक्तको रुपमा आधाआधा बाँडी लिएका थिए । सुर्माले दिदीबाट आधा भाग लिएको कुरा निम्न फागले पनि स्पष्ट पार्दछ । थलीको ज्यूलो आधा चुँडी लिउँला! पाँगर जडी आधा चुँडी लिउँला!! स्मरण रहोस्, एउटा देवीको भागमा परेका मानिसहरु अर्को देवीको जात्रामा उपस्थित हुँदैनन् ।दुर्गाका मन्दिरहरु अन्यत्र भए पनि वास्तविक मन्दिर यही हो भनी मष्टोका पूजारीका वंशज माधवप्रसाद जोशीको दाबी छ । तलै जुत्ता खोलेर मन्दिरसम्म पुग्न खुड्किला उक्लेर जानुपर्छ । यी खुड्किला देवीका भक्त कुनै राजाले बनाइदिएका हुन् भन्ने मानिन्छ । देवीको मन्दिर बनाउन पुत्र बाँठपालाको भूमिका रहेको प्रचलित फाग गीतहरुमा सुन्न पाइन्छ । थलीमा घर भएका राजनीतिक ब्यक्तित्व भैरवबहादुर सिंहका अनुसार दुर्गादेवीको धामी हुन बाह्र बर्र्ष पुरा नगरेको कन्या हुनुपर्छ । ती कन्यामा साँच्चीकै देवी औतार भएमा, तिनले वेदको किताब हातमा लिएर बसेको पूजारीबाट सोधिएका ऋचाहरु भन्न सक्ने, जङ्गलबाट बाघ बोलाएर त्यसमा चढ्ने र करुवाको मुखबाट पसेर टुटीबाट निस्कने जस्ता विभिन्न कठीन परीक्षा पार समेत गर्नुपर्छ । नत्र उनीमाथि देवी औतार भएको मानिदैन । हाल धामी नरहेको भए पनि पूजा नियमित हुन्छ । वेदपाठी बाँठपाला हाल प्रचलित चारवटा वेदहरु मष्टो संस्कृतिको अभिन्न अंगको रुपमा रहेको छ । धामी आफू अनपढ भएपनि देवता औतार हुँदाका अवस्थामा वेदका ऋचाहरु भन्न सक्नुपर्छ । यी देवताहरुको मन्दिरमा होम यज्ञ हुँदा वेदका ऋचाहरु नै प्रयोग गरिन्छ । मष्टोका प्रमख सहायक लाँकुडा देवता (उनका भानिज, जालपा देवीका पुत्र) सम्पूर्ण वेदका ऋचाहरु भन्न सक्छन्् । मष्टो संस्कृतिमा दुर्गापुत्र बाँठपालाको मूल भूमिका छ । उनी अत्यन्त शक्तिशाली देवताको रुपमा चिनिन्छन् र बलको प्रयोग गर्नु परेमा समेत उनी अगाडि आउँछन् । उनी जुम्ला पुगेर त्यहाँका राजालाई समेत थलीमा आफ्नी आमा दुर्गा र बुवा महालिंगको पूजामा आउन बाध्य पारेका थिए । थलीमा देवीको आगमनपछि उनी आठ महिनाको गर्भवासपछि जन्मेका थिए । बाँठपालालाई वेदपाठी देवताको रुपमा चिनिन्छ । लाँगो देवता आफ्नो कैलाश मानसरोवर यात्राको क्रममा दुर्गालाई भेटन थली पुगेका थिए । उनले माता दुर्गाको आशीर्वाद प्राप्त गरी भाइ बाँठपालालाई साथ लैजान अनुमति मागे । बाँठपालाको साथ पाएमा उनले भोटतिर जाने तीर्थ यात्रीबाट हुने पूजाको भाग दिने वाचा गरेपछि दुर्गाले छोरालाई लंगर शाही (लाँगो)को साथ जान अनुमति दिइन् । आमाको आज्ञा र दाजु लाँगाको अनुरोधमा उनी आफूले पढने वेद काखीमा च्यापेर तयार भए । लाँगो र बाँठपाला दुबै भाइ मातालाई ढोगेर आशीर्वाद लिई अगाडि बढे । दुबै देवताहरु साईपालतर्फको बाटोमा कैलाशतर्फ अगाडि जाँदै थिए । तिनीहरुसँग देवताहरुको ठूलो समुह थियो । अगाडि बढ्दा बाटो बनाउने काम समेत सँगै हुन्थ्यो भने विभिन्न राक्षसहरुको अवरोधको पनि सामना गर्नु परेको थियो । बाटामा बलिया राक्षस भेटिए लाँगोले बाँठपालालाई कुस्ती लड्न अगाडि सार्थे र उनले राक्षसले केही भन्न नपाई पछारी दिन्थे । उनको दैवी शक्तिको नमूना, कडा चट्टान भएका टाँड भन्ने ठाउँको बाटोमा देखिन्छ, जुन उनले आफुलाई दिएको जिम्मेवारी एक मिर्मिरेमा सिध्याएका थिए । उनी बाटामा हिँडदा नियमित वेदपाठ गर्थे । एकचोटी एउटा घटना भयो उनी आफ्नो नित्यक्रम अनुसार सेतीनदीको किनारमा वेदपाठ गरिरहेका थिए । माथि टाँडको चट्टानबाट लाँगो देवताले बाँठपालालाई आवाज लगाए । वेदपाठको काम नसकिएकाले बाँठपालाले आफ्नो कामलाई निरन्तरता दिएपछि लाँगो देवताले अर्को चोटी हाँक दिई रिसाएर उनको ध्यान आफूतिर तान्न वेदको पुस्तकलाई ढुंगामा परिणत गरिदिए । स्थितिको गम्भीरतालाई बुझी बाँठपालाले ध्यानदृष्टिले हेर्दा राक्षसहरु डाँडामाथि धौलपुरा देवतालाई काटकुट गरी मासु भाग हाल्दै रहेछन् । उनले त्यही नदी किनारबाट घरजत्रा दुई अजंगका ढुंगा त्यसतर्फ फाले । राक्षसहरुको समूह ढुंगाहरु आएको देखेर तितरवितर भयो । नजिक दौडेर जाँदा राक्षसहरु मासुको भाग लगाएर खान ठिक्क परेका रहेछन् । अलि ढिलो भएको भए सिध्याई सक्ने रहेछन् । लाँगो देवताले मासुको संरचना जोडजाम गरेर धौलपुरा जीवित गराई दिए । भएको के रहेछ भने बाटो काटदा धौलपुरा देवता एक्लै परेको समयमा कब्जामा पारी काटकुट गरेर खाने सुर गरेछन् । धौलपुरा देवता हराएको कुरा लाँगाले थाहा पाई बाँठपालालाई बोलाए । अत्यावश्यक अवस्थामा बोलाउँदा पनि बाँठपालाले आफूतिर ध्यान नदिएको भनी रिसाएर लाँगाले ढुङ्गामा परिणत गरेको भनिएको एउटा पुस्तक आकारको ठूलो ढुङ्गालाई बाँठपालाको वेद भनिन्छ । बाटो ओहोर दोहोर गर्ने मानिसहरु वेद अथवा पुस्तकेढुंगा भनेर यसको पूजा गर्छन् । श्रुतीमा रहेको वेदपछि पुस्तक आकारमा आएपछि बाँठपालाले बोक्ने गरेका थिए । राक्षसहरुले वेदलाई क्षति पुर्याउन सक्ने भएकाले ढुंगामा परिवर्तन गरिएको थियो भन्ने मान्यता पनि छ । किताबको बीचमा पानाहरुको आकार समेत प्रष्ट देखिन्छ । लाँगो देवताले पनि धामीमा औतार हुँदा आफूले नै त्यो वेदरुपी किताबलाई पत्थरमा रुपान्तरित गरेको भन्ने गरेका छन् । केही मानिसले बाँठपालालाई वीरभद्रको रूपपनि मान्छन् भने केहीको मान्यतामा लाँगो देवता कृष्णको अर्को औतार भएकाले बाँठपाला बलरामका औतार मान्छन् । उत्तराखण्डतिर वीरभद्रलाई भूकुण्ड भैरव मानिन्छ । उनको जन्म वेदपाठी ब्राह्मणको घरमा भएको थियो र उनले केदारनाथमा आएर केदारनाथ तथा जोशीमठमा पूजाको चलन चलाएका थिए । यसतर्फ समेत बाँठपालालाई वेदपाठी मानिएकाले तादाम्यता मिल्न आउने हुँदा कतै यिनी भूकुण्ड भैरवको अर्को रुप त होइनन् भन्ने अनुमान गर्न सकिन्छ । (भदौ २० गते बझाङको थलीको दुर्गा मन्दिरमा र महालिंग माडुँमा समेत ठूलो मेला लाग्छ । यसलाई स्थानीय बिसरतीको मेला भन्छन् ।)"
विश्वकप छनाेट जर्मनीको विजयी सुरुवात,काठमाडौंः विश्व विजेता जर्मनीले सन् २०१८ मा हुने विश्वकप छनोटमा विजयी सुरुवात गरेको छ। नर्बेको ओस्लोमा गएराति भएको खेलमा नर्बेलाई ३० गोल अन्तरले पराजित गर्दै विश्व विजेता जर्मनीले विश्वकप छनोटमा विजयी सुरुवात गरेको हो। जर्मनीले खेलको १५ औं मिनेटमा थोमस मुलरको गोलबाट सुरुवाती अग्रता लिएको थियो। यस्तै खेलको ४५ औ मिनेटमा किमिचले गोल गरेपछि जर्मनी पहिलो हाफमै २० को अग्रता लिन सफल भयो। खेलको ६० औं मिनेटमा थोमस मुलरले व्यक्तिगत दोस्रो तथा टोलीका लागि तेस्रो गोल गरेपछि जर्मनी ३० को जित निकाल्न सफल भयो।
क्रिकेटको समस्या समाधान गर्न सल्लाहकार समिति गठन,"काठमाडौं: नेपाली क्रिकेटको समस्या समाधानमा चासो देखाइरहेको अन्तर्राष्ट्रिय क्रिकेट काउन्सिल (आईसीसी) ले सल्लाहकार समिति गठन गरेको छ । उक्त समितिले नेपाल क्रिकेट संघ (क्यान) को वर्तमान विधान पुनरावलोकन गरी त्यसलाई संशोधन गर्ने वा नयाँ विधान ल्याउने भन्ने विषयमा आईसीसीलाई सुझाव दिनेछ । नेपाल भ्रमणमा रहेको आईसीसी प्रतिनिधिमण्डलले आइतबार पत्रकार सम्मेलन गरी यसबारे जानकारी दिएको हो । आईसीसीले क्यानको नयाँ निर्वाचित कमिटी आएपछि मात्र नेपालमाथि लगाइएको निलम्बन फुकुवा हुने जनाएको छ । क्यानमा सरकारी हस्तक्षेपलगायतका कारण देखाउँदै आईसीसीले करिब चार महिनाअघि नेपाललाई आफ्नो सदस्यताबाट निलम्बन गरेको थियो । आईसीसीले आगामी नौ महिनाभित्र क्यानको नयाँ निर्वाचन गरी नेपालमाथि लगाइएको निलम्बन फुकुवा हुने विश्वास लिएको छ । सल्लाहकार समितिमा आईसीसीसहित नेपाल सरकार, राष्ट्रिय खेलकुद परिषद् (राखेप) र युवा तथा खेलकुद मन्त्रालयका प्रतिनिधि रहनेछन् । आईसीसीका प्रमुख कार्यकारी डेभिड रिचार्डसनले सल्लाहकार समितिको नेतृत्व तत्कालका लागि आईसीसीकै प्रतिनिधि अमर शेखले गर्ने जानकारी दिए । तर आईसीसीका तत्कालीन ग्लोबल डाइरेक्टर टिम एन्डर्सनको स्थानमा अर्को व्यक्ति आएपछि उनले नै सल्लाहकार समितिको नेतृत्व गर्नेछन् । रिचार्डसनले दुई साताभित्र सल्लाहकार समितिले पूर्णता पाउने जानकारी पनि दिए । समितिका सदस्यमा शेखबाहेक अरू कसैको नाम सार्वजनिक गरिएको छैन । 'सन् २०१७ को जुनसम्म नेपालमा क्रिकेट नर्मल हुने गरी काम गर्छौं । नयाँ कमिटी आएपछि मात्र निलम्बन हट्नेछ', रिचार्डसनले भने । आईसीसीले नेपाललाई निलम्बन गरेयता आईसीसी प्रतिनिधि टोली दोस्रो पटक नेपाल आएको हो । यसअघिको भ्रमणमा रिचार्डसन आएका थिएनन् । 'क्रिकेट विकास बोर्डको प्रस्ताव' सरकारले भने आईसीसीसमक्ष क्यान विघटन गरी क्रिकेट विकास बोर्ड गठनको विकल्प अघि सारेको छ । आईसीसी टोलीसँगको भेटमा युवा तथा खेलकुदमन्त्री दलजित श्रीपालीले उक्त विकल्प अघि सारेका हुन् । आफ्नो उक्त विकल्पप्रति आईसीसी सकारात्मक देखिएको जानकारी मन्त्री श्रीपालीले दिए । 'आईसीसी टोलीसँगको छलफलमा तदर्थ समिति बनाउने र त्यसले तीन महिनाभित्र विधान बनाएर क्रिकेट विकास बोर्डको प्रक्रियामा जाने सहमति भएको छ', उनले अन्नपूर्णसँग भने, 'आईसीसीसँगको छलफलमा सल्लाहकार समिति बनाउने विषयमा कुनै कुरा भएको छैन । यो कुरा कसरी आयो, मलाई थाहा छैन ।' प्रधानमन्त्री पुष्पकमल दाहालसँग आईसीसी टोलीको भेटका क्रममा मन्त्री श्रीपाली र राखेपका सदस्यसचिव केशवकुमार बिष्ट पनि उपस्थित थिए । प्रधानमन्त्री दाहालले क्रिकेट विवाद समाधानका लागि सरकार आईसीसीसँग सहकार्य गरेर अघि बढ्न तयार रहेको बताएका थिए ।"
स्लोभाकियामाथि इंल्याण्डको संघर्षपूर्ण जित,"काठमाडौंः विश्वकप फुटबलको छनोटमा इंल्याण्डले स्लोभाकियामाथि संघर्षपूर्ण जित दर्ता गरेको छ। गएराति भएको खेलमा इंल्याण्डले स्लोभाकियामाथि १० को कठिन जित निकालेको हो। खेलको ५७ औं मिनेटमा स्लोभाकियाका मार्टिन स्केर्टल रातो कार्ड खाँदै बाहिरिएपछि १० खेलाडीमा सीमित भएको थियो। तर, इंल्याण्डले १० खेलाडीमा सीमित भएको अवस्थामा पनि स्लोभाकियामाथि जित निकाल्न इन्जुरी समयनै कुर्नु पर्यो। निर्धारित ९० मिनेटको खेलपछि थपिएको पाँच मिनेटको इन्जुरी समयमा इंल्याण्डका लागि एडम लालानाले गोल गर्दै १० को जित दिलाएका थिए।"
