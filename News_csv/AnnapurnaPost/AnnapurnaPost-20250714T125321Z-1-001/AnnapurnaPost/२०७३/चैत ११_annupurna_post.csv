शीर्षक,विवरण
कता जाँदैछौं हामी ?,"नेपाल सार्वभौमसत्ता सम्पन्न देश हो । तर व्यवहारमा बहुआयामी बाह्य हस्तक्षेपको प्रभाव र त्यसबाट प्रवाहित यस देशको राज्यसत्ता सञ्चालकको व्यवहारका कारण सर्वभौमसत्तामै ग्रहण लागेको महसुस गर्न बाध्य भएका छन्, नेपाली जनता । यस विषयमा दूरदर्शी भई गम्भीरतापूर्वक चिन्तन गरी लागेको ग्रहणबाट मुक्तिको लागि सार्थक प्रयास गरेनौं भने दुर्घटना टर्न सक्ने छैन । प्रजातन्त्र वा लोकतन्त्र कुनै पनि देशको विकास, समृद्धि र स्वतन्त्रताको लागि साध्य नभई साधन मात्र हो । तसर्थ देशको स्वतन्त्रता, सार्वभौमसत्ता, विकास र समृद्धिको लागि प्रजातन्त्रको बहानामा देशको आन्तरिक वा वैदेशिक सम्बन्ध व्यवस्थापनमा कसैको हस्तक्षेप सह्य हुन सक्दैन । त्यस्तो हस्तक्षेपलाई जबसम्म आमन्त्रण वा स्वागत गरिरहन्छौं, त्यसबेलासम्म हामी सार्वभौमसत्ता सम्पन्न स्वतन्त्र देशको नागरिक बन्न सक्दैनौं । अहिले हाम्रो सुन्दर देशले भोगेका केही समस्या समाधानबारे विचार गर्न राष्ट्रभक्त सबै नागरिकलाई यस लेखमार्फत सजगता अपनाउन अह्वान गरेको छु । बाह्य शक्तिको सहयोगमा सञ्चालित माओवादीको हिंसात्मक आन्दोलन र गिरिजाप्रसाद कोइरालाको महत्ववाकांक्षाको मिलनबाट राष्ट्रिय एकताको प्रतीक राजसंस्थालाई विदेशी प्रभुहरूको स्वार्थसिद्धिको लागि गैरवैधानिक र अनधिकृत तरिकाले पाखा लगाए । विश्वको एक मात्र हिन्दु राष्ट्रलाई धर्मनिरपेक्ष राष्ट्र घोषित गरियो । यसलाई कुनै नेपालीले पनि पचाउन सकेका छैनन् । यो धर्मनिरपेक्षता कुनै पनि आन्दोलनको माग थिएन । यो कताबाट कसरी आयो सर्वविदितै छ । देशमा व्याप्त संविधानसभाबाट परिवर्तित संसद्मा प्रस्तुत संविधान संशोधन' र घोषित स्थानीय तहको निर्वाचन चर्चाको विषय छ यतिबेला । जिज्ञासु, पूर्वाग्रह वा आग्रह नराख्ने पाठकको लागि यो उपयोगी हुने आशा गरेको छ । देशमा क्रियाशील राजनीतिक दल (निर्वाचन आयोगमा दर्ता भएका र कुनै कारणवश दर्ता नभएका) आफूलाई प्रजातन्त्र वा लोकतन्त्रको अगुवा भन्न रुचाउने गर्छन् । तर सर्वमान्य लोकतन्त्रिक पद्धतिमा आफू र आफ्नो पार्टीलाई समाहित गर्न तयार छैनन्, उनीहरू व्यवहारमा । यसमा अपवाद पनि नरहेको प्रस्ट देखिन्छ । अर्को, कुनै पनि पार्टीभित्र आन्तरिक लोकतन्त्रको सर्वथा अभाव छ । दलहरू आफूलाई संविधान र कानुनभन्दा माथि ठान्छन् । न्यायपालिकाको स्वतन्त्रता, निष्पक्षता र सक्षमताप्रति कुनै पनि दल र नेता निष्ठावान् देखिँदैन भन्ने कुरा पटकपटक न्याय क्षेत्रको नियुक्तिले प्रस्ट र परिपुष्टि गरेकै छ । त्यति मात्र होइन, न्यायपालिकाबाट हुने कतिपय निर्णयको परिपालना नहुनु वा त्यसप्रति बेवास्ता हुनुबाट नेपालको संविधानमा लेखिए पनि वा भाषणमा पटकपटक उद्घोष गरिए कानुनी राज्यको स्थापना नारामा मात्र सीमित रहेको सबैलाई अनुभूत भएको विषय हो । मानव अधिकारका ठूलाठूला र आकर्षक नारा पनि निरन्तर लागिरहेको छ, तर दण्डहीनताको अन्त्यहीनताको अन्त्य कहिले हुने, कसैले पनि ठोकुवा गरेर भन्न सक्ने अवस्था छैन । ०७२ असोज ३ गते सार्वभौम संविधानसभाबाट नेपालको संविधान जारी गरियो । संविधानसभाको अत्यधिक बहुमत (९१ प्रतिशतभन्दा बढी) ले पारित गरेको थियो त्यो अभिलेखलाई । तर त्यस्तो संविधान पनि केही दलहरू मान्न तयार देखिँदैनन् । संविधानको कतिपय व्यवस्थासँग व्यक्तिगत रूपमा पंक्तिकार पनि सहमत छैन, तर पनि यसको परिपालना गर्दिनँ भन्ने पक्षमा छैन । वैधानिक प्रक्रियाबाट जारी गरिएको संविधानसँग सहमति नराख्नु र पालना गर्दिनँ भन्नु दुई पृथक् कुरा हुन जान्छ । संविधानमा चित्त नबुझेका व्यवस्थामा संशोधनको आकांक्षा राख्नु र त्यसको लागि विधिपूर्वक सार्थक प्रयास गर्नु प्रजातान्त्रिक पद्धति र परम्पराभित्र पर्छ । नेपाल सरकारले केही प्रमुख मधेसकेन्द्रित दलको संविधानप्रतिको असन्तुष्टि साम्य गर्न पेस गरी संसद्मा विचाराधीन संशोधन विधेयक पास नभएसम्म मधेसमा चुनाव नै हुन नदिने भन्ने र संशोधन विधेयकको आवश्यकता नदेख्ने प्रमुख प्रतिपक्षी एमालेको मेचीमहाकाली जनजागरण अभियानलाई बलपूर्वक बिथोल्ने प्रयासमा लाग्नुलाई कसरी प्रजातान्त्रिक भन्ने ? प्रजातन्त्रमा विधिपूर्वक भएको निर्णय मान्दिनँ भनी आफ्नो हठधर्मिताको पृष्ठपोषणको लागि नकारात्मक रूपमा जुन हदसम्म पनि जानुलाई कुनै पनि दृष्टिकोणबाट विधि र प्रक्रियासम्मत मान्न मिल्दैन । एकातिर प्रजातान्त्रिक मूल्यमान्यता मान्छु भन्ने तर सोही मूल्यमान्यतामा हुने निर्णय आफ्नो पक्षमा नहुँदा मान्दिनँ भन्नु प्रजातान्त्रिक प्र्रक्रिया र त्यसका मूल्यमान्यतालाई लत्याउनुसरह हुनेछ । किन सम्बन्धित दलहरू विवेकपूर्ण हुन नसकेका ? यद्यपि संविधान संशोधनको लागि संसद्मा पेस गरिएको संशोधन विधेयकमा संविधानले निश्चित गरेको ५ नम्बर प्रदेशको सीमा परिवर्तनबारे विवाद रहेको देखिन्छ । प्रदेशको सीमा परिवर्तनसम्बन्धी प्रस्तावलाई यस देशको संविधानसभाले अत्यधिक बहुमतले पास गरी जारी गरेको संविधानको धारा २९६ को उपधारा ३ बमोजिम यस संविधानबमोजिम संघीय संसद्ले सम्पादन गर्नुपर्ने काम प्रतिनिधिसभाको निर्वाचन नभएसम्म उपधारा (१) बमोजिमको व्यवस्थापिकासंसद्ले गर्र्नेछ' भन्ने व्यवस्थाले प्रदेश सभाले गर्ने सबै काम प्रदेश सभा गठन नभएसम्म, संविधानसभाबाट संविधानको धारा २९६ (१) बमोजिम स्वतः रूपान्तरित व्यवस्थापिकासंसद्ले गर्न पाउने अर्थ लगाउन मिल्दैन, बरु संविधानको धारा २९६(४) ले उपधारा (३) को आशयलाई झन् प्रस्ट गरेको देखिन्छ । यसमा संविधानको अनुसूची ६ बमोजिमको विषयमा कानुन बनाउने प्रदेश सभाको अधिकार उपधारा (१) बमोजिमको व्यवस्थापिकासंसद्मा रहेको छ र त्यसरी बनेको कानुन यो संविधानबमोजिमको प्रदेश सभा गठन भएको मितिले एक वर्षपछि त्यस्तो प्रदेशको हकमा निष्क्रिय हुनेछ' भन्ने व्यवस्थाले उपधारा (३) को सीमालाई प्रस्टरूपले परिलक्षित गरेको छ । तर यस्तो प्रस्ट व्यवस्थालाई बलमिच्याइँ गरी संशोधनको प्रयास गर्नुलाई कानुन र संविधानको भाषामा अधिनायकवादी स्वेच्छाचारी चरित्रको नांगो प्रदर्शनभन्दा अत्युक्ति नहोला । अतः हाल देशमा प्रायोजित किसिमले विकसित हुँदै आएको परिस्थिति अधिनायकवादी सोचको उपज हो । प्रजातन्त्रको मूल्य, मान्यता र विधिसम्मत तौरतरिकालाई नजरअन्दाज गर्दै जुन भाँडभैलो मच्चिरहेको छ, दलहरू गम्भीर भई समाधानको बाटो नखोज्ने हो भने देशको सार्वभौमसत्ता र अखण्डतामा दिनानुदिन गम्भीर चुनौती थपिँदै जानेछ । देशमा सीके राउतको जन्म भइसकेको छ । सीके राउत भन्ने व्यक्ति अलगाववादको पर्यायवाची प्रवृत्तिको रूपमा स्थापित भइसकेको यथार्थ इन्कार गर्नु खतरापूर्ण हुनेछ । सीके राउत प्रवृत्तिलाई यस देशको कुनकुन दलले विरोध गरेका छन् त ? देशभक्त नागरिकले सूक्ष्मरूपले पहिचान गर्नु जरुरी छ । खासगरी तराईमा केही भूमिगत हतियारबन्द समूहहरूले समयसमयमा हत्याहिंसा मच्चाउँदा कुनकुन दलले भत्र्सना गरेका छन् त ? यो बुझिसकेपछि देशको हितमा काम गर्ने दलको पहिचान गर्न सजिलो हुनेछ । यसतर्फ हामीले गम्भीरतापूर्वक ध्यान पुर्याएको देखिँदैन । मधेसकेन्द्रित दलको मोर्चा वा संघीय गठबन्धनले जुन प्रकारको आन्दोलनको विकासमा मेहनत साथ लागिपरेको देखिन्छ, त्यतातर्फ एकछिन विचार गरौं । मधेसवादी दलको मागको औचित्यमा प्रवेश नगरी हेर्दा उनीहरू संविधान संशोधन प्रस्ताव पास नभए हामी चुनाव हुन दिन्नांै भन्ने छ । तराईमा एमालेलाई प्रवेश निषेध गर्ने जस्ता अडानलाई प्रजातान्त्रिक भन्न मिल्ने कि नमिल्ने ? प्रजातान्त्रिक व्यवस्थामा शान्तिपूर्ण भेला हुने र आफ्ना विचार जनतासमक्ष राख्ने सबै नागरिक वा दललाई अधिकार हुन्छ । संविधानले पनि यसको प्रत्याभूति गरेको छ, तर यसको परिपालना भएको देखिँदैन । एकजना मधेसकेन्द्रित दलको नेतालाई टेलिभिजन अन्तर्वार्तामा सोधिएको थियो संविधानले निर्देश गरेबमोजिम प्रस्तावित संविधानको संशोधन प्रस्ताव पास भएन भने तपाईंहरू चुनावमा भाग लिने कि नलिने ? ती नेताको जवाफ थियो प्रस्तावित संशोधन प्रस्ताव पास हुनैपर्छ, अन्यथा हामी चुनाव हुन दिँदैनौं। प्रश्नकर्ताले अर्का प्रश्न सोधे, त्यसो भए तपाईंहरू संसदीय प्रक्रिया र ऐनकानुन केही नमान्ने त ? उनको जवाफ थियो, यस देशमा व्यवस्था परिवर्तन संविधान र ऐनकानुनबमोजिम भएको छ ? गणतन्त्र ऐनकानुन र संविधानबमोजिम आएको हो त ? यसबाट के बुझ्न सकिन्छ भने संविधानसभाबाट जारी भएको संविधान कार्यान्वयन गर्ने सन्दर्भमा हुन लागेको स्थानीय तहको चुनावभन्दा पनि महत्ववपूर्ण प्रश्न मधेसकेन्द्रित भनिने दलका नेता र अग्रिम पंक्तिका कार्यकर्ताले नेतृत्व गरी चलाइआएको आन्दोलनलाई विद्रोहको आवाज सम्झेर यसको समाधानले प्राथमिकता पाउनुपर्छ र त्यो देशको हितमा काम गरेको ठहरिनेछ, अन्यथा यो विद्रोह गाउँमा प्रवेश गरी आफूलाई नेपाली सम्झिने रैथाने मधेसीलाई अलमल्याई वा झुक्याई त्यसमा सामेल गराउन सफल भयो भने त्यस समय देशको अखण्डता जोगाउने सामथ्र्य कसैमा हुने छैन । हाम्रा केही नेताहरूमा छिमेकी मित्र भारतलाई मात्र आँखाको काँडा देख्ने र पश्चिमा मुलुकको हर्कतलाई नियालेर हेर्न नचाहने प्रवृत्ति छ । वस्तुनिष्ठ तरिकाले यी प्रवृत्तिलाई हेरिएन भने पछुतो गर्नुबाहेक अरू केही गर्न सक्ने छैनौं हामीले । तथाकथित दोस्रोे जनआन्दोलनबाट प्राप्त उपलब्धि संस्थागत गरी जोगाउनुपर्छ भन्नेहरूको लागि मेरो प्रस्ट भनाइ र बुझाइ छ त्यो जनआन्दोलनबाट हामीले राष्ट्रको एकता र राष्ट्रिय एकताको प्रतीक गुमायौं । अराजकता, अनुशासनहीनता, खुलमखुला राष्ट्रिय ढुकुटीको लुट, नातावाद, कृपावाद, भ्रष्टाचार, अव्यवस्थित न्यायव्यवस्था र मनपरीतन्त्र आदि विकृतिहरू त्यसका उपलब्धि बनेका छन् । के हामीले यसैलाई संस्थागत गर्ने ? के मनपरीतन्त्र, जातिवाद, साम्प्रदायिकता, क्षेत्रीयता, धर्म परिवर्तन गर्ने र सांस्कृतिक ह्रासलगायत कुरीतिको साथै संवैधानिक राजतन्त्रलाई सुनियोजित ढंगबाट अरूको खटनपटनमा विस्थापित गरी संविधान कानुनभन्दा माथिका सयकडौं छद्मभेषी राजाहरूलाई संस्थागत गर्ने ? यही हो हाम्रो उपलब्धि ? जननायक भनिने बीपी कोइरालाको पार्टी निजकै अति महत्ववाकांक्षी भाइ गिरिजाप्रसादले कांग्रेसको सम्पूर्ण मूल्यमान्यतालाई आफ्नो महत्ववाकांक्षाको वशीभूत भई परित्याग गरे र आफ्नै इच्छाबमोजिम कांग्रेस पार्टी सञ्चालन गरे । मधेसी मोर्चा र संघीय गठनबन्धनको दूरगामी उद्देश्य नेपाल र नेपाली जनताले समयमै बुझ्न सकेनन् भने यसले अकल्पनीय दुर्दान्त अवस्थातिर मुलुकलाई डोर्याउन खोजेको पूर्वसन्ध्याको झझल्को देखिन्छ । जन्मकालदेखि नै स्वतन्त्र र सार्वभौम राष्ट्रको रूपमा रहेको नेपाललाई सजग र बुद्धिमत्तापूर्वक सबै राष्ट्रप्रेमी शक्तिहरू मिली यसको कुशल व्यवस्थापन गर्न जरुरी छ । गणेशमान सिंह र सन्तनेता कृष्णप्रसाद भट्टाईजस्ता त्यागी नेताको अपमान र मानमर्दन गर्न पछि नपरेको जीपीको महत्ववाकांक्षाले यस देशको स्वाभिमानलाई अधोगतिमा पुर्याएकोमा कुनै पनि स्वाभिमानीको लागि संशय गर्ने ठाउँ छैन । गिरिजाप्रसादकै समयमा कांग्रेसमा दास प्रवृत्ति मौलाएको होे, जसको अवशेष रहुञ्जेल यो पार्टी बीपीले स्थापना गरेको कांग्रेस रहन वा हुन नसक्ने निर्विवाद छ । नेपालको भूमिमा प्रवेश गरी भारतीय सीमा सुरक्षा बल (एसएसबी) ले हतियारसहित प्रवेश गरी बलपूर्वक नेपाली नागरिकलाई गोली हानी हत्या गर्यो हालै । तर पनि कांग्रेससमर्थित सरकारले आफ्नो अडान मजबुतीको साथ भारतीय सरकारसमक्ष राख्न सकेको छैन । अरू मधेसकेन्द्रित दललगायत संघीय फोरम नेपालका नेता अशोक राईसम्मले नेपालस्थित भारतीय दूतावासको एसएसबीले गोली चलाएको छैन' भन्नुबाट उनीहरू कोबाट र केका लागि सञ्चालित छन् भन्ने कुरो निर्विवाद रूपले पुष्टि हुन्छ । सप्तरी काण्डमा एमालेलाई दोषी देखाउन वा देख्ने मानिसहरू मधेसी मूलका पढेलेखेका जमातमा नै बढी देखिन्छ । यद्यपि पहाडे मूलका विभिन्न दलमा सम्बद्ध व्यक्ति र निहित स्वार्थको परिपूर्ति निमित्त दास प्रवृत्तिको वशीभूत भई छिमेकी मित्रराष्ट्र भारतको दलाल र नोकरशाहको चाकडी गर्नेहरू पनि सप्तरी काण्डको नियोजन र षड्यन्त्रको ढाकछोपको लागि एमालेलाई दोषी देखाउन निरन्तर प्रययत्नशील रहेको देखिन्छ । तर संविधान र प्रजातान्त्रिक मूल्यमान्यताविपरीत एमालेलाई तराई पस्नै नदिने र पसे हिंसात्मक प्रतिरोध गर्नेसम्मको तयारीलाई देशमा कानुन व्यवस्था कायम राख्ने दायित्व बोकेको सरकारले कानुनबमोजिम व्यवस्थापन नगर्दा त्यसले तराई विद्रोहमा मलजल पुर्याउनेछ । साथै जिम्मेवार पदाधिकारीबाट एमालेविरोधी भावना उक्साउँदा पनि उनीहरूमाथि कारबाही नभएमा त्यही परिणति जन्मनेछ । तराईमधेसकेन्द्रित दलहरू संसदीय व्यवस्थाले विश्वभर अवलम्बन गर्दै आएको मूल्यमान्यतालाई अंगीकार गर्न तयार देखिँदैनन् । संसद्मा विचाराधीन संशोधन प्रस्तावलाई पारित नै गरिनुपर्छ, अन्यथा तराईमधेसमा चुनाव हुन दिन्नौं, संसद्ले उक्त प्रस्ताव पारित हुन दुईतिहाइ मतको आवश्यकता पर्छ तर यथार्थमा उक्त प्रस्तावको पक्षमा दुईतिहाइ मत देखा परेको छैन । यस अवस्थामा उक्त प्रस्ताव मतदान गरी टुंगो लगाउने पक्षमा ऊ छैन । त्यो प्रस्ताव पास नभएमा मधेसी मोर्चा र संघीय गठबन्धन चुनाव हुन नदिने अडानमा दृढ छन् । यसबाट मधेसी मोर्चा र संघीय गठबन्धन लोकतान्त्रिक विधि वा प्रक्रिया, मूल्य र मान्यता एवं संविधान र कानुन मानेर राजनीति गर्न तत्पर छैन भन्ने पुष्टि हुन्छ । मधेसी मोर्चाले सडकबाटै संविधानमा अपेक्षित संशोधनको साथ परिवर्तन गर्ने लक्ष्यसहित विद्रोहमा उत्रेको देखिन्छ । यद्यपि मधेसी मोर्चा र संघीय गठनबन्धनको दूरगामी उद्देश्य नेपाल र नेपाली जनताले समयमै बुझ्न सकेनन् भने यसले अकल्पनीय दुर्दान्त अवस्थातिर मुलुकलाई डोर्याउन खोजेको पूर्वसन्ध्याको झझल्को देखिन्छ । जन्मकालदेखि नै स्वतन्त्र र सार्वभौम राष्ट्रको रूपमा रहेको नेपाललाई सजग र बुद्धिमत्तापूर्वक सबै राष्ट्रप्रेमी शक्तिहरू मिली यसको कुशल व्यवस्थापन गर्न जरुरी छ । सत्तालिप्सा, व्यक्तिगत, परिवारगत, समूहगत र दलगत स्वार्थबाट मुक्त भई शुद्ध र देश र जनताप्रति समर्पित निस्वार्थ भावनाबाट लाग्नुपर्ने अनिवार्य आवश्यकताप्रति जागरुक र क्रियाशील हुनुपर्ने सम्बन्धित सबैले बुझ्न आवश्यक छ । निराला वरिष्ठ अधिवक्ता हुन् ।"
लाल' हिंसा र गेरु राजनीति',"उत्तर प्रदेशमा गेरुवस्त्रधारी तथा गोरखनाथ मठका प्रमुख आदित्यनाथ योगीले मुख्यमन्त्रीको जिम्मेवारी सम्हालेपछि त्यसले भारत र नेपालमा आआफ्नै खाले तरंग उत्पन्न गरेको छ । भारतीय जनता पार्टीभित्र हिन्दुत्व' र हिन्दु धर्मलाई एउटा विशिष्ट जीवनशैली र शासन दशर्नका रूपमा लिनेहरूको संख्या कम छैन । जवाफदेही, मितव्ययिता, कमजोरको रक्षा आदि त्यो दर्शनका भाग हुन् र आधुनिक राज्य व्यवस्थाका विश्वव्यापी' अन्तरवस्तु या मान्यतामा त्यो दर्शन कमजोर हुँदै गएको मान्छन् उनीहरू । म्याक्स वेबरभन्दा विदुर र चाणक्यद्वारा प्रतिपादित राज्यनीति या राजनीतिको सान्दर्भिकता अझै रहेको मान्यता पनि उनीहरू राख्छन् । तर आधुनिकता', को पर्खालका दुईतर्फ रहेका शक्तिहरूमा एउटाले आफूलाई आधुनिक लोकतन्त्रवादी' र अर्कोलाई पुरातनवादी' भन्ने गरेका छन् । भारतको सर्वाधिक आबादी अर्थात् २० करोड जनसंख्या रहेको उत्तर प्रदेशमा योगीको उदयपछि आगामी दिनहरूमा यही बहस चर्किनेछ । दिल्लीमा शासनको किल्लालाई हालैको निर्वाचनले उत्तर प्रदेश र मणिपुरलगायत चार राज्यमा भाजपालाई सत्तामा पुर्याएर झन् बलियो बनाएपछि यो बहसले अझ तीव्रता पाउनेछ । बाछिटाका रूपमा मात्र हैन, यो विजयप्रति नेपालमा र सम्भवतः भारतमा पनि अर्को एउटा बहस चल्नेछ, जसले राजनीति र हिंसाबीचको अन्तरसम्बन्धको चिरोफारो मौलिक रूपमा नै गर्न सक्छ । तर यो बहसको प्रारम्भ नेपालबाटै हुनेछ र हुनुपर्छ । नेपालको २०६३ को राजनीतिक परिवर्तनको शैली र एजेन्डाको खाका बाह्रबुँदेमार्फत दिल्लीमा कोरिएको हो । त्यसमा भारतीय विदेश मन्त्रालयको र बाह्य इन्टेलिजेन्स (रअ) को नेतृत्व र नीति निर्धारक तह, उनीहरूसँग सहकार्य गर्ने केही प्राज्ञिक व्यक्तित्व सामेल थिए । राजनीतिक हिसाबले त्यसबेला सत्ताको नेतृत्व गरेको कांग्रेसका केही शीर्ष व्यक्तित्वसँगै सीपीएमका सीताराम येचुरी र नेसनल कांग्रेस पार्टीका देवीप्रसाद त्रिपाठी (दुवै जेएनयू पृष्ठभूमि) सामेल थिए देखिने गरी र त्यसअन्तर्गत भारतले संवैधानिक राजतन्त्र र संसदीय प्रजातन्त्रप्रतिको समर्थनको साटो राजतन्त्र हटाई माओवादीलाई सत्ता र राजनीतिको केन्द्रमा ल्याउने रणनीति अख्तियार गरेको थियो । राजा ज्ञानेन्द्रलाई चिनियाँ कार्ड' खेलेको दोष त्यसै रणनीति या अवधारणाअनुसार लगाइएको थियो । यो खेलमा बाह्रबुँदेको रचयिता समूहले माओवादीलाई भावी नेपालका स्थायी प्रतिनिधि शक्ति रूपमा प्रस्तुत गरेको थियो । माओवादीलाई शान्ति र प्रजातान्त्रिक' प्रक्रियामा भित्वयाउँदा निर्धारित बृहत् शान्ति सम्झौताको कार्यान्वयनमा खासै चासो नदिए पनि राजनीतिक एजेन्डाः गणतन्त्र, संघीयता तथा धर्मनिरपेक्षता र पहिचानको राजनीति कार्यान्वयनमा उसले हस्तक्षेपकारी भूमिका नै खेल्यो । शान्ति सम्झौताका बुँदा या तिनका कार्यान्वयनलाई थाँती राखेर बाह्रबुँदे पक्षधर त्यो समूह राजनीतिक एजेन्डालाई संस्थागत गर्नमा उद्यत् छ । शान्ति सम्झौता अझ खासगरी सत्य निरूपण तथा मेलमिलाप आयोग निष्प्राण हुँदा दसबर्से सशस्त्र विद्रोह अनि त्यसका कारण १३ हजारको ज्यान जाने गरी अपनाइएको हिंसालाई त्यो भारतीय समूहले प्रोत्साहित र अभिभावकत्व प्रदान गरेको आरोप र चर्चा नेपालमा चालिरहेको छ । आदित्यनाथ योगी यसै प्रसंगमा जोडिन पुग्छन् नेपालमा । उत्तर प्रदेशमा उनको नेतृत्वमा सरकार गठन भएपछि कांग्रेस र सीपीएम र अन्य धर्मनिरपेक्षवादीहरू एउटा महागठबन्धनको वकालत गर्न थालेका छन् । गेरु उग्रवाद' बाट उत्पन्न भयलाई चुनौती दिन र त्यसलाई पराजित गर्न त्यस्तो गठबन्धन भएको उनीहरूको तर्क छ । प्रशान्त झाद्वारा लिखित पुस्तक ए ब्याटल फर रिपब्लिक' मा भारतीय एजेन्सीको भूमिकाको प्रशंसा छ, नेपालमा परिवर्तनका सन्दर्भमा र कुनै एक भारतीयलाई खलनायक' या त्यो परिवर्तनविरोधीका रूपमा चित्रण गरिएको छ भने ती हुन् आदित्यनाथ योगी । योगीले नेपालमा हिन्दु अधिराज्य' को हैसियत समाप्त भएकोमा आपत्ति जनाएका छन् । नेपालको संक्रमणकाल समाप्त भइसकेको छैन । आगामी माघ ७ सम्म स्थानीय निकाय, प्रस्तावित सात प्रान्तीय सभा तथा संसद्को निर्वाचन सम्पन्न नभएमा संविधान दुर्घटनामा पर्ने आशंका धेरैले व्यक्त गरेका छन्, यद्यपि बाह्रबुँदेकै राजनीतिक मतियारहरूमा संविधान र ती निर्वाचनबारे फरक मत देखा परेका छन् अहिले । बाह्रबुँदेले र परिवर्तनपछिको राजनीतिको खराब सञ्चालन, बाह्य हस्तक्षेप र नेपाली पात्रहरूले अघि बढाएको निषेधको राजनीतिले नेपालमा अनिश्चितता र अराजकता निम्तिएको छ । तर लाल क्रान्ति' या लाल आतंक' ले नेपालभित्र वैधानिकता पाएको छ । त्यो वैधानिकता स्थापित गर्ने उद्देश्य बाह्रबुँदेमा निहित थियो । भारतमा सबै पक्षले त्यसको अनुमोदन गरेका थिएनन्, खासगरी त्यसबेलाको प्रतिपक्षी भारतीय जनता पार्टीले । लालकृष्ण आडवाणीले नेपाल हिन्दु राष्ट्र' सँगै राजसंस्था विशिष्ट किसिमको एकता' को प्रतीकका रूपमा रहिरहोस् भन्ने चाहना व्यक्त गरेका थिए । आदित्यनाथको अभिव्यक्तिले त्यही मान्यतालाई प्रतिबिम्बित गथ्र्यो । लाल' राजनीति या क्रान्तिका नाममा हुने हिंसा र त्यसको प्रतिवादमा गेरु' राजनीति उभियो भने कसलाई साथ दिने ? आखिर विजय त शक्तिशालीकै हुन्छ । नेपालमा भारतीय संस्थापनद्वारा अनुमोदित लाल क्रान्ति' को शान्ति प्रक्रियामा विसर्जनपछि यदि महत्ववपूर्ण राजनीतिक एजेन्डा र संविधान निर्माणमा जनताको राय एकत्रित गरिएको भए सम्भवतः आजको भय र परिस्थिति उत्पन्न हुने थिएन । राजसंस्थाको उन्मूलन ११ वैशाख (२०६३) को सहमति र जनअनुमोदनबिना भएको थियो भने धर्मनिरपेक्षताको घोषणा षड्यन्त्रकारी रूपमा भएको थियो, जसको खुलासा बाह्रबुँदेका हिमायती तथा कांग्रेस नेता डा शेखर कोइरालाले पटकपटक गर्दै आएका छन् । धर्मनिरपेक्षताको घोषणापूर्व उचित बहस र जनमत बुझ्ने काम भएको भए आज हिन्दु' नेपालको पहिचान गुम्यो भन्नेहरू सम्भवतः कमै हुन्थे नेपालमा । तर धर्म परिवर्तनको नाममा भित्रिएको विदेशी पैसा अनि धर्म परिवर्तन' को अधिकार संविधानमा सुनिश्चित नगरिएमा धर्मनिरपेक्षता निष्प्राण हुन्छ' भनी विभिन्न राजदूत र कूटनीतिज्ञहरूले गर्दै आएको प्रचारले प्रतिक्रिया जन्माउँदैन, जन्माउनु हुँदैन भन्ने मान्यता राख्नु नै गलत हैन र ? आदित्यनाथको अर्को रूप पनि छ । बाह्य निर्देशन र अभिभावकत्वमा आएको परिवर्तनलाई जनताले सधैं अनुमोदन गर्दैनन् । बाह्य हस्तक्षेप निम्त्याएर र उनीहरूबाट दिइएको एजेन्डालाई अगाडि बढाएकै आधारमा कुनै मुलुक, त्यसका नेता र जनतालाई सधैं अग्रगामी' खोल ओढाउन सकिँदैन । उनी गुरु गोरखनाथप्रति श्रद्धाभाव राख्ने र उनलाई इष्टदेव मान्ने नेपालीहरूको महत्ववपूर्ण तीर्थ गोरखनाथ मठ' का प्रमुख पनि हुन् । त्यसैले नेपालमा धर्मनिरपेक्षता' विदेशी षड्यन्त्रको रूपमा आयो भनेर उनले भन्छन् भने त्यो आम नेपालीको मान्यता या निष्कर्षसँग मेल खान्छ । लाल क्रान्ति' या हिंसा र वैधानिक रूपमा चुनिएको गेरु शासनबाट उत्पन्न भय' बीच कुनलाई वैधानिक मान्ने ? यो बहस अब प्रारम्भ हुनेछ नेपालमा र भारतमा पनि । किनकि माओवादीले हतियार र हिंसाको राजनीति भारतमा पनि गरिरहेका छन् । झन्डै १७ राज्य प्रभावित छन् त्यसबाट । भारतको अहिलेको शासनले नेपालमा फरक नीति लिएको छैन, चाहे गणतन्त्र या राजतन्त्रका बारेमा होस् या धर्म निरपेक्षता या सापेक्षताका बारेमा । तर नेपालभित्रै यी विषयमा जनताको राय लिने काम भएन भने भारतमा सम्भावित राजनीतिक धु्रवीकरणको प्रभाव नेपालमा नपर्ला र ? लाल हिंसा स्वीकार्य र गेरु हिंसा अस्वीकार्य भन्न कठिन हुनेछ । त्यसैले राज्य र सत्ता परिवर्तनसँगै राजनीतिमा सबैखाले हिंसालाई अवैध ठहर्याउनु आवश्यक हुन्छ । हतारमा र प्रक्रियाविहीन तरिकाले केही ठालुहरूले कोठे सहमतिका आधारमा तयार गरेको अनि संसद्मा ह्विप या दलीय आदेशमा अनुमोदन गराइएको संविधानमा दूरगामी असर पुग्ने मुलुकभित्र र बाहिरका राजनीतिक प्रवृत्तिबारे बहसै भएन । बरु माओवादी हिंसालाई वैधानिकता दिन नेपालका राजनीतिक परिर्वतन हिंसाबाट मात्र भएको सन्देश जाने गरी हिंसालाई उचित र स्वीकार्य घोषित गरियो संविधानमा । त्यसले भविष्यमा पनि राजनीतिक परिवर्तनको माध्यमका रूपमा हिंसाले वैधानिकता पाउने बाटो खोलेको छ । हिंसाले सधैं रगत बगाउँछ र रगत रातो हुन्छ सधैं सबैको । तर सधैं हिंसा लाल' राजनीतिको पक्षमा हुँदैन । लाल' हिंसाले वैधानिकता पाएमा गेरु राजनीति' ले त्यही वैधानिकता नखोज्ला र ? उत्तर प्रदेशमा आदित्यनाथको विजयले भारतसँगै नेपालको राजनीतिमा कुनै हिसाबले असर नपर्ला भन्न सकिन्न । तर त्यो असरलाई न्यून राख्न र नेपाली जनताको सार्वभौम अधिकार क्षेत्रभित्र राख्न नेपालका राजनीतिक दलहरू खास गरी बाह्रबुँदेका हस्ताक्षरकर्ता शक्तिहरूले गणतन्त्र, धर्म निरपेक्षता र संघीयता या शासकीय मोडेलबारे खुला दिमागले सोच्नु, समीक्षा गर्नु र सुधार गर्नु आवश्यक छ । बाह्य निर्देशन र अभिभावकत्वमा आएको परिवर्तनलाई जनताले सधैं अनुमोदन गर्दैनन् । बाह्य हस्तक्षेप निम्त्याएर र उनीहरूबाट दिइएको एजेन्डालाई अगाडि बढाएकै आधारमा कुनै मुलुक, त्यसका नेता र जनतालाई सधैं अग्रगामी' खोल ओढाउन सकिँदैन । समाजको स्वरूप र चरित्र गतिशील नै हुन्छ । तर अग्रगामी खोलमा समाजलाई जातीयताको द्वन्द्वमा धकेलेर र धर्म निरपेक्षतालाई धर्म परिवर्तनको पर्याय बनाएर समाज गतिशील भएको ठान्नु गल्ती हुनेछ । बहस, प्रक्रिया र बहिष्कारबिनाको मेलमिलापको राजनीति अपनाएमा अग्रगमन तथा सुदृढ प्रजातन्त्रलाई परिभाषित गर्न र आर्थिक समृद्धिका अवसर निर्माण गर्न नेपालीहरू सक्षम छन् भन्नेमा नेताहरू आश्वस्त भएमा बाहिरको राजनीतिक परिवर्तनको असरलाई मुलुकभित्र न्यूनतममा राख्न सकिन्छ ।"
कार्यान्वयन होला त आमाबाबुलार्इ दस प्रतिशत ?,"गत साता एकजना मित्रले भने, 'अब त आमाबाबुलाई आफ्नो आम्दानीको दस प्रतिशत अनिवार्य छुट्ट्याउनुपर्छ रे । मेरा आमाबाबु त गाउँमा बस्नुहुन्छ । अब उहाँहरूका नाममा बैंक खाता खोल्दिनुपर्यो ।' 'के यो नियम लागू हुन्छ त ? 'अर्का मित्रले प्रश्न गरे, 'त्यो त समयले बताउला । लागू गर्न पनि गाह्रै होला । तर यो नियम कार्यान्वयन भए राम्रै हुनेछ । धेरै वृद्ध आमाबाबुले दुःखमा बाँच्नुपर्ने थिएन वृद्धा श्रममा जीवन व्यतित गर्नुपर्ने थिएन ।' 'एक्लोपन त ठिकै हो, तर त्यही एक्लोपन ठीक हो भन्न पनि त कोही चाहियो नि' मैले जवाफ फर्काएँ । सरकारले ज्येष्ठ नागरिक ऐन संशोधन गरी हरेक व्यक्तिले आमाबाबुलाई आफ्नो आम्दानीको दस प्रतिशत छुट्ट्याउनुपर्ने व्यवस्था गर्ने तयारी सुरु गरेको छ । ऐन संशोधनको अन्तिम चरणमा छ । सरकराले सबै सन्तानहरूलाई आमाबाबुप्रतिको कर्तव्यबोध गराउन यस्तो नियम ल्याउन लागेको हो । यो नयाँ व्यवस्था लागू भए बाबुआमालाई वृद्धा श्रममा पुर्याउने प्रवृत्तिमा धेरै कमी आउनेछ । उमेर ढल्किँदै गएपछि सन्तानले हेरचाह नगर्ने र बाबुआमालाई वृद्धा श्रममा लगेर छोड्ने प्रवृत्ति बढेको र उपचार र पालनपोषणमा समस्या आएको भन्दै सरकारले प्रत्येक सन्तानले आफ्नो आम्दानीको १० प्रतिशत रकम आफ्ना आमाबाबुको बैंक खातामा जम्मा गर्नुपर्ने बाध्यकारी व्यवस्थासहितको विधेयक मन्त्रालयले मस्यौदा गरेको छ । यो नियम लागू भए प्रत्येक संस्थाले आफ्नो कर्मचारीको आमाबाबुको नाममा छुट्टै १० प्रतिशत रकम छुट्ट्याउनुपर्ने हुन्छ । ज्येष्ठ नागरिकहरूको हकअधिकार व्यवस्थित गर्न बनेको एकीकृत विधेयकमा यो बाध्यकारी व्यवस्था लागू गर्न लागेको सरकारी योजना छ । जन्म दिने आमाबाबुको हेरचाह गर्न कुनै कानुनको आवश्यकता पर्दैन । १० प्रतिशत त के पूरै रकम आवश्यक परे पनि केही खेर जाँदैन । तर हाम्रो समाजमा आफन्तद्वारा अपहेलित र तिरस्कृत वृद्धवृद्धाको संख्या बढ्दो छ । बढ्दो आधुनिकता, पाश्चात्य जीवन शैलीका कारण हामीले आफूभन्दा ठूला र वृद्धवृद्धालाई प्रदान गर्ने आदर सत्कारमा विचलन आएको छ । कामको व्यस्तता, आधुनिक जीवन शैली, प्रविधिप्रतिको लगावले उनीहरूसँग कुराकानी गर्ने कोही हुँदैनन् । हामी उनीहरूलाई सदस्यभन्दा पनि बोझको रूपमा लिन्छौं र वृद्धा श्रम छोडेर आउँछौं । तर बुढेसकालको सबभन्दा ठूलो पीडा भनेको ढल्किँदै गएको उमेर होइन, एक्लोपन हो । केही शताब्दीको अन्तरालमा हाम्रो जीवन शैली र रीतिरिवाजमा थुप्रै परिवर्तन देखा परे । यो परिवर्तनको वेगमा सनातन संस्कृति र रीतिरिवाजमा पनि विचलन आयो । पछिल्लो समय हामी पाश्चात्य जीवन शैलीतिर बढी झुकाव राख्न थालेका छौं । फलस्वरूप धेरैले एकल (न्युक्लियर) परिवार रोज्यौं । हामीले विदेशी जीवन शैली त रोज्यौं, तर हामी ती देश र हाम्रो देशको अवस्थाबारे सचेत हुन सकेनौं । हामीले ठूलो परिवारबाट सानो परिवार त रोज्यौं तर त्यस क्रममा ओझेल र तिरस्कृत हुने वा हुन सक्ने पात्रको व्यवस्थापनबारे ख्याल गरेनौं । विकसित देशमा वृद्धवृद्धाको जिम्मा सरकारले लिन्छ र उनीहरूको स्वास्थ्योपचारको पनि उचित प्रबन्ध गर्छ, तर नेपालको अवस्था भने त्यस्तो छैन । यहाँ बल्ल सरकारले वृद्धभत्ताको व्यवस्था गरेको छ, तर त्यो पनि पर्याप्त छैन । हामीकहाँ भएका वृद्धा श्रम वृद्धवृद्धाहरूलाई प्रदान गर्नुपर्ने अवश्यक सेवा प्रदान गर्न सक्ष हुन सकेका छैनन् । विश्वमा सन् १९५० देखि यो जनसंख्या पाँच प्रतिशतबाट सात प्रतिशतमा बढ्यो । युरोप र जापानमा अझ बढी देखियो । एसियामा वृद्धवृद्धाको जनसंख्या पाँच प्रतिशतभन्दा बढी छ । एसियामा मात्र सन् २०५० सम्म यसको जनसंख्या १८ प्रतिशतभन्दा माथि हुने अनुमान गरिएको छ । यही रफ्तारमा नेपाल पनि अपवाद रहन सकेन । एक तथ्यांकअनुसार नेपालमा कुल जनसंख्याको ६५ प्रतिशत वृद्धवृद्धाले ओगेट्छन्, जुन संख्या बढ्दो छ । समाज, परिवारबाट हेंला गरिएकाको संख्या पनि धेरै छ । नेपालमा रहेका विभिन्न वृद्धा श्रममा ज्येष्ठ नागरिकको संख्या उल्लेख्य देख्न पाइन्छ । सरकारले मुलुकमा बढ्दो वृद्धवृद्धा लालनपालनसम्बन्धी समस्यालाई सम्बोधन गर्ने गरी ज्येष्ठ नागरिक ऐन संशोधनसहित ल्याउन लागेको छ, साथै कार्यान्वयनमा पनि लैजान सक्यो भने यसको सकारात्मक प्रभाव पर्नेछ । नेपालमा वृद्धा श्रमको अवस्था पनि सन्तोषजनक छैन । आखिर आफ्नो भनेको आफ्नै हुन्छ, तर आफ्ना भनेकाहरूले नै वास्ता नगरेपछि त्यो पीडाको सीमा रहन्न । अचम्म त के भने कोहीकोही आफ्ना आमाबाबुलाई वृद्धा श्रममा छोड्छन् तर आफूलाई महान् देखाउन अन्य वृद्धा श्रममा दान गर्दै हिँड्छन् । कोही व्यक्ति यस्ता पनि हुन्छन्, जो आफ्नो आमाबाबु बाँचुन्जेल वास्ता गर्दैनन् तर मरेपछि विभिन्न दान गर्छन्, प्रतिष्ठान खोल्छन् र आफूलाई दानी र महान् देखाउँछन् । आखिर त्यसको के औचित्य छ र ? बरू आमाबाबुलाई बाँचुन्जेल घरमा नै खुसी र सुखीका साथ राख्न सकेको भए उनीहरूले अनुभव त गर्न पाउँथे । सरकारले मुलुकमा बढ्दो वृद्धवृद्धा लालनपालनसम्बन्धी समस्यालाई सम्बोधन गर्ने गरी ज्येष्ठ नागरिक ऐन संशोधनसहित ल्याउन लागेको छ, साथै कार्यान्वयनमा पनि लैजान सक्यो भने यसको सकारात्मक प्रभाव पर्नेछ । ज्येष्ठ नागरिकप्रति हेर्ने समाजको दृष्टिकोण पनि फेरिनेछ । हुन त आफ्ना आमाबाबुको हेरचाह गर्न कुनै कानुन चाहिँदैन । तर यो कानुन धेरै आमाबाबुका निम्ति खुसीको विषय बन्न सक्छ, जसका छोराछोरीले उनीहरूलाई वृद्धा श्रममा बाँच्न बाध्य बनाएका छन् । अबका दिनमा कोही पनि आमाबाबुले जीवनको अन्तिम समय वृद्धा श्रममा व्यतीत गर्नु नपरोस् । एक्लो जीवन भोग्नु नपरोस् ।"
चुनाव बिथोलिने संकेत !,"नेपाली राजनीतिमा अहिले देखिएको दृश्यले कतै चुनाव बिथोल्ने षड्यन्त्र त होइन भन्ने शंका जनमानसमा उठेको छ । प्रधानमन्त्री चुनाव हुनेबारे विश्वस्त देखिएका छन् भने मधेसी मोर्चा अझै चुनावमा भाग नलिने मनस्थितिमा देखिन्छ । अहिले आएर सीमांकनबाहेक अरू विषयमा सहमति गर्न सकिन्छ भन्ने नेताका भनाइबाट कतै अधुरो काम हुने त होइन ? प्रश्न उठेको छ । संसद्को दोस्रो ठूलो दल एमाले संविधान संशोधनको विरोध गर्दै मेचीकाली भ्रमण सिध्याएर राजधानी फर्किसकेको छ । प्रधानमन्त्री पछिल्लोपटक सिमांकनबाहेकका अन्य बुँदामा सम्झौता गर्न सकिन्छ कि भनेर दौडधूप गर्दैछन् । प्रधानमन्त्री दाहाललाई अहिलेको अवस्थामा संसद्मा पेस भएको संशोधन पारित हुन सक्दैन र फेल हुने अवस्थामा छ भन्ने लागेको छ । एमालेले देशव्यापी भ्रमण गर्दा कार्यकर्तालाई चुनावमा जान तयारी रहन निर्देशन दिइसकेको छ । एमाले मधेसी मोर्चाको संशोधनप्रति सकारात्मक छैन । यता चुनाव आयोग भने आफ्नै पाराले संविधानको व्याख्या गर्दै संविधानमा भएको आफ्ना विचार र कुरा राख्ने स्वतन्त्रता स्वीकार गर्न आनाकानी गर्दैछ । यसलाई हेर्दा कतै आयोगकै अध्यक्ष अयोधीप्रसाद यादवमार्फत कतैबाट चावी घुमाइएको त होइन ? आशंका बग्रेल्ती छन् । संविधानले नेपालका तीन महत्वपूर्ण विषय सार्वभौमसत्ता, स्वतन्त्रता र क्षेत्रीय अखण्डता छोडेर अरू कुनै पनि विषयमा छलफल गर्ने, बहस गर्ने र निर्णय गर्ने स्वतन्त्रता दिएकै छ । निर्वाचन आयोगले संविधानको कुन धारामा टेकेर हिन्दु राष्ट्र र राजतन्त्रबारे आफ्नो दलको महाधिवेशनले पारित गरेको एजेन्डा आफ्नो एजेन्डा बनाउन नपाउने भनेको हो ? संविधान समयअनुसार संशोधन गर्न सकिने एक गतिशील दस्ताबेज हो र यसका कतिपय प्रावधानप्रति असहमति जनाउन र आलोचना गर्न छुट छ । जनताको विश्वास जितेर परिवर्तन गर्ने प्रत्येक नेपाली जनताको अधिकार एवं प्रजातान्त्रिक अधिकार हो । निर्वाचन आयोगले दल दर्ता गराउन ल्याउँदै गर्दा त्यसमा भाँजो हाल्न खोज्नु हुन लागेको निवार्चन बिथोल्ने कदमबाहेक केही होइन । निर्वाचन आयोगले ज्ञापनपत्र बुझेर संविधान र निर्वाचन कानुनअनुसार विश्लेषण गरेर निर्णय लिनुको सट्टा ज्ञापनपत्र नै नबुझ्ने जुन गैरजिम्मेवारीको काम गर्यो, त्यो निन्दनीय छ । तत्कालीन राप्रपा नेपालले नेपाललाई हिन्दु राष्ट्र बनाउनुपर्ने तथा दुई सय वर्षभन्दा अघिदेखि नेपाल निर्माणमा सक्रिय योगदान पुर्याएको राजतन्त्र फिर्ता गर्ने आफ्नो मूल नीति बनाउँदै आएको सबैलाई थाहै छ । राप्रपाले सुरुदेखिको आफ्नो यो अडान छोडेको छैन । त्यसबेला हिन्दु राष्ट्र र राजतन्त्रको वकालत गर्दा जनताको राय बुझ्न जनमतसंग्रहको माग जनताले नै गरेका हुन् । विश्वव्यापी मान्यता पनि छ राष्ट्रमा कुनै राजनीतिक विवाद हुँदा जनमतसंग्रह एउटा समाधानको उपाय हुन सक्छ, तर जनयुद्धमा १७ हजारभन्दा बढी नेपालीको ज्यान लिएर सत्तामा आएको राजनीतिक दलले र नेपाली कांग्रेसका तत्कालीन सभापति एवं प्रधानमन्त्री गिरिजाप्रसादको आफ्नो राष्ट्रपति बन्ने महत्वाकांक्षाले अनि माओवादीको सत्ता मोहले जनताको यो आवाज सुनेको नसुने झैं गरिएको हो । अहिले निर्वाचन आयोगले राप्रपाको विधानबाट राजतन्त्र र ८१ प्रतिशत हिन्दु भएको देशका जनताको हिन्दु राष्ट्रको मागलाई हटाएर उसले आफ्नो कार्य क्षेत्रभन्दा बाहिर गएर तथा संविधानको मर्म र भावनाभन्दा विपरीत गएर ८१ प्रतिशत जनाताको भावनामाथि कुठाराघात गरेको छ । यसबाट अयोधीप्रसादको शन्तिपूर्ण, निष्पक्ष र धाँधलीरहित चुनाव गराउने मनसायभन्दा राप्रपाप्रति निषेध र उसका प्रतिपक्षी दलको पक्षमा वातावरण सिर्जना गर्ने गलत मनसाय रहेको देखिन्छ । नेपालमा हिन्दु राज्य आवश्यक छ कि छैन अथवा राजतन्त्र फर्काउनुपर्छ भन्ने मागबारे निर्णय गर्ने निर्वाचन आयोग होइन, यो त जनताले गर्ने निर्णय हो । अहिल्यै जनमत गर्ने हो भने पनि हिन्दु राष्ट्र र राजतन्त्रको पक्षमा विशाल जनलहर उर्लिने निश्चित छ ।नेपाल गणतन्त्र र संघीय संरचनामा जाने भन्ने निर्णय भएदेखि नै बनेका राजनीतिक दलका नीति, काम र उनीहरूमा देखिएको स्वार्थीपन तथा जे मन लाग्यो, त्यही गर्ने नीतिको विरोध हो । गणतन्त्रका कुनै पनि सरकारका कुनै पनि कामसित जनता खुसी छैनन् । भोलि जनताले हिन्दु राष्ट्र र राजतन्त्र ल्याए भने पनि यो दलहरूको वर्तमान क्रियाकलाप र उनीहरूले राष्ट्रको ढिकुटी रित्याउन गरेका कामकारबाहीकै कारण हुनेछ भन्दा अत्युक्ति हुने छैन । राप्रपा त एउटा केटेलेटिक एजेन्ट मात्र हो । प्रधानमन्त्री एकातिर चुनाव गराउने प्रतिबद्धता आफ्ना हरेक भाषणमा व्यक्त गर्छन्, तर उनी यसैबीच चुनावको वातावरण नबन्दै चीन जाने तयारीमा लागेको पनि समाचारमा पढ्न पाइन्छ । चीनका प्रधानमन्त्री त्यसबेला चीनमा नहुने र उनी अस्ट्रेलियालगायत केही देशको भ्रमणमा जाने भन्ने कुरा पहिल्यै प्रकाशमा आइसकेपछि पनि चीन जाने निर्णय गर्नु भनेको राज्य सञ्चालनको गोटी चाल्न असफल हुनु हो । अरू देशका प्रधानमन्त्री देशमा निर्वाचन हुने बेलामा विदेश सयरमा जाँदैनन् । चीनसित नेपालले गर्ने सम्झौता थुप्रै छन्, तर प्रधानमन्त्रीले प्रोटोकलका कारण चिनियाँ प्रधानमन्त्रीको अनुपस्थितिमा गर्न सक्तैनन् भन्ने जान्दाजान्दै चीन दौडिने कार्यक्रम तय गर्नु पर्यटक भएर जानेलाई मात्र उहाउँछ, प्रधानमन्त्रीलाई होइन । नेपाल त्यसै पनि अन्तर्राष्ट्रिय कूटनीतिमा फेल भइसकेकाले यसबारे परराष्ट्र मन्त्रालय र प्रधानमन्त्रीले विचार पुर्याउन नसक्नु नेपालको निर्वाचन बिथोल्ने कदम हो । यसबाट स्वयं प्रधानमन्त्रीलाई चुनाव हुन्छ भन्ने विश्वास छैन भन्ने बुझ्न कठिन छैन । अर्को कुरा, राप्रपाको पनि गल्ती छ । ज्ञापनपत्र बुझाउनु दलबल लिएर जाने होइन, कसैलाई पठाइदिएर त्यसपछि अयोधीप्रसादको कुरा सुनेपछि अर्र्कै शान्तिपूर्ण उपायबाट त्यसको विरोध गर्न सकिन्थ्यो । लाठी, मुंग्रोमै गएर समावेश हुनु कम से कम राप्रपाजस्तो दललाई सुहाउँदैन । सडकमा पलेटी कसेर विरोध गर्नु जनयुद्धताकाको शैली अब पुरानो भइसक्यो । वरिष्ठ नेता पशुपतिशमशेरलाई तथा भर्खरै राप्रपासँग नाता गाँस्न पुगेकी कोमल ओलीलाई घाइते बनाउने काम त्यति राम्रो भएन । अरू देशका प्रधानमन्त्री देशमा निर्वाचन हुने बेलामा विदेश सयरमा जाँदैनन्, तर हाम्रा प्रधानमन्त्री उत्तरी छिमेकी मुलुक चीन भ्रमणमा जाँदैछन् । कतै स्वयं प्रधानमन्त्रीलाई चुनाव हुन्छ भन्ने विश्वास छैन कि अब नेपालमा कुनै कुराको विरोध गर्दा ढुंगामुढा गर्ने, तोडफोड गर्ने, आगो लगाउने शैलीलाई परित्याग गर्न एकदमै ढिलाइ भइसक्यो । अर्को एउटा नमिल्ने कुरा राप्रपा अध्यक्ष कमल थापा स्वयं उपप्रधानमन्त्री भएर सरकारविरुद्ध सडकमा पलेंटी कसेर बस्नुको साटो सरकारबाट बाहिरिने निर्णय गरेको भए राम्रो हुन्थ्यो कि ? हुन सक्छ, सरकारमा जानु कुनै राजनीतिक उद्देश्य पूरा गर्नु थियो होला । तर आफ्नै सरकारविरुद्ध सडक आन्दोलनमा भाग लिनुचाहिँ अलि मिलेन । नेपालमा जनआन्दोलनबाट सत्तामा आएका केही दललाई हिन्दु धर्म र राजसंस्थाप्रति विरोध हुनु उनीहरूको स्वतन्त्रता हो, तर अधिकांश जनताको यी दुई भावनाप्रति रुचि हुनु पनि उनीहरूको स्वतन्त्रता र अधिकार हो । यसको लागि चुनावसँगै जनमत गर्नु यो समस्याको एउटा शान्तिपूर्ण समाधान हुन सक्छ । होइन भने भोलि यसले विकराल रूप लिन सक्छ । हाम्रा छिमेकी मुलुक भारत हिन्दु राष्ट्र हुने तरखरमा हुँदा अनादिकालदेखि हिन्दु हुँदै आएका नेपाली अरू विदेशी धर्मतिर लाग्नु भावनाभन्दा पनि पैसाको कारण हुन सक्छ । पैसाले कसैलाई पुग्दैन । त्यसैले आफ्नै संस्कृति, आफ्ने धर्म र आफ्नै परम्परा जोगाउनेतिर लाग्दा नै भविष्य सुन्दर होला कि ? भर्खरै सर्वोच्च अदालतले प्रहरी महानिरीक्षकमा जयबहादुर चन्दलाई बढुवा गर्ने सरकारको निर्णय बदर गरेर एउटा राम्रो काम गरेको छ । बढुवाका सारा नियम र कानुन लत्याएर कुनै नेताको निर्देशनमा बढुवाको क्रममा तेस्रो नम्बरमा भएका उम्मेदवारलाई टुपी तानेर बढुवा गर्ने नेताहरूलाई यसले गतिलो झापट दिएको छ । सर्वोच्च अदालतलाई यसको लागि जनताले धन्यवाद दिएका छन् ।"
ओलम्पिक कमिटी विवाद : सदस्यसचिवलाई जिम्मेवारी,"काठमाडौं : खेलकुद मन्त्रालयले नेपाल ओलम्पिक कमिटी (एनओसी) को क्रियाकलाप निर्वाध रूपमा सञ्चालन हुने वातावरण सिर्जना गर्ने जिम्मेवारी राष्ट्रिय खेलकुद परिषद् (राखेप) का सदस्यसचिव केशवकुमार विष्टलाई दिएको छ । मन्त्रालयले बिहीबार मन्त्रिस्तरीय निर्णयमार्फत सदस्यसचिव विष्टलाई एक साताभित्र दुवै पक्षसँग समन्वय गरी एनओसीको कामकारबाही सञ्चालन हुने वातावरण सिर्जना गर्ने जिम्मेवारी दिएको जनाएको छ । 'आधिकारिकताको विषयमा उब्जिएको विवादका सम्बन्धमा दुवै पक्षसँग समन्वय गरी एनओसीको क्रियाकलापलाई निर्वाध रूपमा सञ्चालन गर्ने गराउने वातावरण सिर्जना गर्ने जिम्मेवारी राखेप सदस्यसचिव केशवकुमार विष्टलाई दिइएको छ', मन्त्रालयका प्रवक्तासमेत रहेका सहसचिव रामप्रसाद थपलियाद्वारा जारी विज्ञप्तिमा भनिएको छ, 'त्यससम्बन्धी प्रतिवेदन एक साताभित्र मन्त्रालयमा पेस गर्नसमेत निर्देशन दिइएको छ ।' ६ वर्षयता चल्दै आइरहेको एनओसी विवाद रुक्मशमशेर राणा नेतृत्वको टोलीले दुई दिनअघि सातदोबाटोस्थित कार्यालय कब्जा गरेपछि नयाँ उचाइमा पुगेको छ । राणा नेतृत्वको टोलीले सोमबार प्रहरी प्रशासनको सहयोगमा कार्यालय कब्जा गरेको थियो । जीवनराम श्रेष्ठ नेतृत्वको अर्को समितिले बुधबार नै पत्रकार सम्मेलनको आयोजना गरी त्यसको विरोध गरेको थियो । एनओसीको सन् २००९ मा भएको निर्वाचनको सम्बन्धमा परेको रिटमा सर्वोच्च अदालतले २०६७ सालमा राणा अध्यक्ष तथा ध्रुवबहादुर प्रधान महासचिव रहेको पुरानै समितिलाई वैधानिक ठहर्याएको थियो । जबकि सोही निर्वाचनबाट ध्रुवबहादुर प्रधान अध्यक्ष तथा जीवनराम श्रेष्ठ महासचिव निर्वाचित भएका थिए, जसको नेतृत्व अहिले जीवनराम श्रेष्ठले गरिरहेका छन् । अस्तित्वमा दुई समिति रहे पनि श्रेष्ठ नेतृत्वको टोलीले सुरुवातबाटै अन्तर्राष्ट्रिय मान्यतासहित काम गर्दै आइरहेको छ ।"
नेपालको पुनर्निर्माणमा मेसीले सघाउने,"एजेन्सी : अर्जेन्टियन फुटबलका स्टार स्ट्राइकर लियोनल मेसीले नेपालको पुर्ननिर्माणमा सघाउने भएका छन्। युनिसेफ नेपालसँग सहकार्य गरेर मेसीले नेपालमा २०७२ वैशाख १२ गते गएको शक्तिशाली भूकम्पपछिको पुर्ननिर्माणमा सहयोग गर्ने भएका हुन्। मेसीले सामाजिक सञ्जाल फेसबुकमार्फत नेपालको पुर्ननिर्माणमा सहयोग गर्न पाउँदा धेरै खुसी लागेको बताएका छन्। उनले भनेका छन्, निसेफसँगको सहकार्यमा नेपालको पुर्ननिर्माणमा सहयोग गर्न पाउँदा मलाई धेरै खुसी लागेको छ। नेपालको पुननिर्माणमा योगदान गर्न चाहन्छु। युनिसेफले सञ्चालन गरेको पुर्ननिर्माण प्रोजेक्ट अन्तर्गत तीन वटा हेल्थ सेन्टर बनिसकेका छन् । थप ११ वटा हेल्थ सेन्टर बन्ने क्रममा रहेका छन्।"
रियल मड्रिडका इस्कोलाई महँगो तलब दिएर भित्र्याउन चाहन्छ बार्सिलोना,काठमाडौंः बार्सिलोनाले केही नयाँ खेलाडी क्लबमा भित्र्याउन खोजिरहेको छ। खेलाडी स्थानान्तरण सुरु हुनु अघि नै क्लबले ल्याउन चाहेका खेलाडीहरुका बारेमा उनीहरुका एजेन्टसँग छलफल पनि अगाडि बढाइरहेका छन् धेरै क्लबले। यस्तै होडमा छ बार्सिलोना। उसले पनि केही राम्रा युवा खेलाडीलाई क्लबमा भित्र्याउने प्रयास सुरु गरेको छ। बार्सिलोनाको रोजाइमा परेका छन् स्पेनको राष्ट्रिय टिमका सदस्य तथा रियल मड्रिडका मिडफिल्डर इस्को। बार्सिलोनालाई उसका सुपर स्टार अर्जेन्टिनी खेलाडी लियोनल मेसीले त झन् इस्कोलाई क्लबमा भित्र्याउनु पर्ने भन्दै व्यवस्थापनलाई कुरा अघि बढाउन सुझाव नै दिइसकेको स्पेनिस पत्रिकाहरुले दाबी गरेका छन्। इस्कोको रियल मड्रिडसँगको सम्झौता सन् २०१८ सम्म छ। उनले यो सिजन रियल मड्रिडका लागि जम्मा १३ खेलमा मात्रै स्थान पाएका छन्। म्यानचेस्टर सिटीले समेत भित्र्याउन चाहेका इस्कोलाई बार्सिलोनाले पनि राम्रोसँग नियालिरहेको छ। स्पेनिस पत्रिका डायरियो गोलका अनुसार इस्को र बार्सिलोनाबीच गोप्यरुपमा कुराकानी गरिरहेका छन्। पत्रिकाका अनुसार इस्कोले क्लब व्यवस्थापनलाई सिजनको अन्तिममा रियल मड्रिड छोड्ने बताइसकेका छन्। मेसीले बार्सिलोनालाई खेलाडी अनुबन्ध गर्दा इस्कोलाई क्लबमा भित्र्याउँदा मिडफिल्ड अझै सशक्त र बलियो बन्ने बताएका छन्। बार्सिलोनाले इस्कोलाई वार्षिक १७ मिलियन पाउन्ड स्टर्लिङ पारिश्रमिक दिने गरी पाँच वर्षको सम्झौताका लागि प्रस्ताव गरेको दाबी गरिएको छ।
विश्वकप छनोटमा अर्जेन्टिना र ब्राजिल विजयी,"काडमाडौं : अर्जेन्टिना र चिली बीच भएको विश्वकप छनोट खेलमा अर्जेन्टिना विजयी भएको छ । शुक्रबार भएको दक्षिण अमेरिकी देशको २०१८ को विश्वकपका लागि भएको छनोट खेलमा अर्जेन्टिना १० ले विजयी भएको हो । खेलको १६ औं मिनेटमा पेनाल्टी मार्फत गोल गरी अर्जेन्टिनाले खेलमा अग्रता बनाएको थियो । चिलीका डिफेन्डरले एन्जेलले डि मारियालाई डि बक्सभित्र लडाएपछि अर्जेन्टिनाले पेनाल्टी पाएको थियो । कप्तान मेस्सीले पेनाल्टी गोल गरेका थिए । सोही गोल नै अर्जेन्टिनाको जीतका लागि निर्णायक भयो । जितसँगै अर्जेन्टिना पाँचौ स्थानबाट तेस्रो स्थानमा उक्लिएको छ । त्यसैगरी शुक्रबार नै भएको अर्को छनोट खेलमा ब्राजिलले उरुग्वे विरुद्ध ४१ को जीत निकालेको छ । उरुग्वेको घरेलु मैदान मोन्टेभिडियोमा भएको खेलमा पाउलिन्होको ह्याट्रिक सहित फरराकिलो जीत निकाल्न सफल भएको हो । पाउलिन्होले १८, ५१ र ९० मिनेटमा गोल गर्दै ह्याट्रि पूरा गरेका थिए । त्यस्तै स्टार खेलाडी नेइमारले ७४ औं मिनेटमा गोल गर्दै ब्राजिलार्इ ४१ ले विजयको हकदार बनाएका हुन् । अर्जेन्टिनाको जीतका लागि निर्णायक भयो । जितपछि पहिलो स्थानमा रहेको ब्राजिलको ३० अंक भएको छ भने हारपछि पनि उरुग्वे २३ अंक सहित दोस्रो स्थानमा कायम छ । पाँचौ स्थानबाट तेस्रो स्थानमा उक्लिएको अर्जेन्टिनाको २२ अंक छ ।"
को हुन् मेसीले बार्सिलोनालाई बेच्न भनेका तीन खेलाडी?,"काठमाडौंः बार्सिलोनाका स्टार खेलाडी लियोनल मेसीले तीन खेलाडी बेच्न क्लबलाई सुझाव दिएका छन्। मेसीले तीन खेलाडीलाई बेचेर दुई नयाँ खेलाडी ल्याउन पनि बार्सिलोना क्लबको व्यवस्थापनलाई भनेको दाबी गरिएको छ। मेसीले आन्द्रे गोमेज, पाको अल्केसर र आड्रा टुरानलाई बेच्न बार्सिलोनालाई भनेको समाचारमा उल्लेख छ। मेसीले बार्सिलोनाको टिमलाई बलियो बनाउन यी तीन खेलाडीलाई बेचेर मोनाकोका बर्नाडो सिल्भा र केलिएन एमबाप्पेलाई क्लबमा भित्र्याउनु सुझाव क्लबलाई दिएका हुन्। यस्तै, मेसीले बोरुसिया डर्टमन्डका खेलाडी डेम्बेले र आर्सनलका हेक्टर बेलरिनको नाम पनि क्लबलाई दिएको स्पेनिस पत्रिका डायरियो गोलले उल्लेख गरेको छ। बार्सिलोना मेसीले क्लबसँग सम्झौता नवीकरण गर्नेमा ढुक्क छ। बार्सिलोनका निर्देशक रोवर्ट फर्नान्डेजले मेसी बार्सिलोनामै खुशी रहेको र छिट्टै सम्झौता नवीकरण गर्ने बताएका छन्।"
तीन खेलाडी जसलाई अनुबन्ध गर्न रोनाल्डोले क्लबलाई सुझाए,काठमाडौंः रियल मड्रिडले समर ट्रान्सरमा केही नयाँ खेलाडी भित्र्याउन चाहेको छ। राम्रा खेलाडीको खोजीमा क्लबका अध्यक्ष फ्लोरेन्टिनो परेज र प्रशिक्षक जिनेदिन जिदान लागिपरेका छन्। यसैक्रममा स्टार खेलाडी क्रिष्टियानो रोनाल्डोले खेलाडी अनुबन्धका लागि रियल मड्रिडलार्इ सुझाव दिएका छन्। रोनाल्डोले क्लबका अध्यक्ष परेजलाई तीन खेलाडीलाई क्लबमा भित्र्याउन सुझाएका छन्। स्पेनिस पत्रिका डाएरियो गोलका अनुसार रोनाल्डोले मोनाकोका बर्नाडो सिल्भालाई क्लवमा भित्र्याउन सुझाएका छन्। यस्तै उनले केलोर नाभारको स्थानमा म्यानचेस्टर युनाइटेडका गोल रक्षक डेभिड डि जिया र चेल्सीका थिवाउट कोर्टिवसमध्ये एकलाई क्लबमा भित्र्याउँदा गोल रक्षाको पंत्ति बलियो हुने बताएका छन्। रोनाल्डोले रियल मड्रिडको डिफेन्समा पनि केही सुधार गर्नु पर्ने आवश्यकता देखेका छन्। रोनाल्डोले कप्तान सर्जियो रामोसलाई सघाउन सेन्टर व्याकमा नयाँ खेलाडी ल्याउनु पर्ने सुझाव क्लब व्यवस्थापनलाई दिएका छन्। रोनाल्डोले फ्रान्सेली स्ट्राइकर करिम बेन्जिमाको ठाउँमा बोरुसिया डर्टमन्डका डेम्बेले र पियरे एमरिक ओबामियाङ तथा युभेन्टसका अर्जेन्टिनी स्ट्राइकर पाउलो ड्याबाला र मोनाकोका केलिएन एमबाप्पे मध्ये कोहीलाई क्लबमा भित्र्याउन सुझाएको स्पेनिस पत्रिकाले उल्लेख गरेका छन्।
जर्मन फुटबलर पोडोलस्कीको सुखद बिदाइ,"म्युनिख : लुकास पोडोलस्कीले आफ्नो अन्तिम खेलमा उत्कृष्ट प्रदर्शन गरेपछि विश्व विजेता जर्मनीले इङ्ल्यान्डलाई पराजित गरेको छ । जर्मन टोलीबाट अन्तिम खेल खेल्दै सन्न्यास लिएका पोडोलस्कीले गोल गरेपछि बुधबार राति भएको अन्तर्राष्ट्रिय मैत्रीपूर्ण खेलमा जर्मनीले इङ्ल्यान्डलाई १० ले पराजित गरेको हो । घरेलु मैदानमा भएको खेलमा जर्मनीलाई पहिलो हाफमा इङ्ल्यान्डले गोलरहित बराबरीमा रोकेको थियो । पहिलो हाफमा दुवै टोलीले लगातार आक्रमण गरे पनि सफल हुन सकेनन् । निकै प्रतिस्पर्धात्मक खेलको निर्णय दोस्रो हाफमा भएको थियो । दोस्रो हाफको ६९औं मिनेटमा जर्मन राष्ट्रिय टोलीबाट अन्तिम खेल खेलेका पोडोलस्कीले गोल गर्दै टोलीलाई जित दिलाएका थिए । ३१ वर्षीया प्रभावशाली स्ट्राइकर पोडोलस्कीले टोलीलाई जित दिलाएर आफ्नो बिदाइलाई समेत सुखद बनाए । 'यो खेल मेरा लागि चलचित्र जस्तो भयो । भगवान्ले मलाई बलियो बायाँ खुट्टा दिनुभयो र मैले त्यही खुट्टाको प्रयोग गरें', पोडोलस्कीले खेलपछि भने 'मेरा लागि ठूलो खेल, ठूलो नतिजा र बिदा लिने ठूलो अवसर मिल्यो ।' अन्तर्राष्ट्रिय फुटबलबाट सन्न्यास लिएका पोडोलस्कीले इङ्ल्यान्डविरुद्धको खेलमा कप्तानी सम्हालेका थिए । बोरुसिया डर्टमन्डको रंगशालामा भएको खेलमा उनको बिदाइ पनि भव्य बनेको थियो । उनका लागि मैदानमै विशेष कार्यक्रमको आयोजना गरिएको थियो । सन् २००४ मा जर्मनीको राष्ट्रिय टोलीबाट डेब्यु गरेका पोडोलस्कीले जर्मनीबाट एक सय ३० खेल खेल्दै ४९ गोल गरेका छन् । सन् २०१४ को विश्वकप जित्दाका महत्वपूर्ण खेलाडी रहेका उनले सन् २००६ को विश्वकपमा बेस्ट योङ प्लेअरको अवार्डसमेत जितेका थिए । सन् २०१८ को विश्वकप छनोटको तयारीका लागि विश्व विजेता जर्मनी र इङ्ल्यान्डबीचको मैत्रीपूर्ण खेलको आयोजना गरिएको थियो । छनोट चरणअन्तर्गत आइतबार जर्मनीले अजरबैजानको सामना गर्नेछ । यसैगरी विश्वक पक छनोट अन्तर्गत एसियालली देशको समुह 'ए' को तेस्रो चरणको छनोट खेलमा चीनले दक्षिण कोरियालाई १० गोलले हराएको छ । चीनका लागि दवाओ युले ३४ औं मिनेटमा गरेको गोल नै निर्णायक बनेको थियो ।"
