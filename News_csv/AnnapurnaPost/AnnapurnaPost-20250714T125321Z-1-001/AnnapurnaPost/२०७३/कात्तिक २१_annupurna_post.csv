शीर्षक,विवरण
मुखर्जी भ्रमण र नेपाली चिन्ता,"भारतीय राष्ट्रपति प्रणव मुखर्जीको नेपालको राजकीय भ्रमणलाई लिएर धेरै कोणबाट विश्लेषण तथा टीकाटिप्पणी भए । नेपालको राजनीति चाहिँदोभन्दा बढी उत्ताउलिएको कुरा एकातिर चल्यो भने मधुर स्वरमा उनलाई गरिएका स्वागतका विविध पक्षलाई लिएर केही असन्तुष्टि पनि देखा परे । जेसुकै होस्, १८ वर्षपछि भएको भारतीय राष्ट्रपतिको नेपाल भ्रमणलाई न्यून मूल्यांकन गर्नु भने हुँदैन । विगतको नाकाबन्दी, नेपाल र भारतबीचको सम्बन्ध चिसिएको बेलामा नेपालका प्रधानमन्त्रीबाट द्विपक्षीय कुराकानीको लागि र बहुपक्षीय स्वार्थ सुनिश्चित गर्ने प्रयत्नमा दुईपटक गरिएको भारत यात्रालाई पनि पृष्ठभूमिको रूपमा राख्नु आवश्यक देखिन्छ । राष्ट्रपतिका बोली, वचन र व्यवहार हेर्दा कतिपय ठाउँमा नेपालको आन्तरिक मामिलामा शिष्ट कूटनीतिक ढंगले प्रवेश गर्न खोजेको देखिन्छ भने कतिपय अर्थमा नेपालसितको सम्बन्ध खल्बलिएकोमा चिन्ताको अभिव्यक्ति पनि त्यसभित्र खोज्न सकिन्छ । राष्ट्रपति प्रणव मुखर्जी हिन्दु हुन्, यसमा प्रश्न उठ्दैन । उनले पशुपतिनाथ र जानकी मन्दिरमा गरेको पूजा र पोखरामा भारतीय पूर्व सैनिकहरूको पेन्सन क्याम्पसित आफ्नो सम्बन्ध जोड्नु, यी तीन कुरालाई विशेष ध्यान दिनैपर्ने हुन्छ । एकातिर नेपालको संविधान राजनीतिक विकासक्रममा कार्यान्वयनको तहसम्म जानुपर्छ भन्ने उनको अभिव्यक्ति छ भने अर्कोतिर सबैलाई चित्तबुझ्दो संविधानको पनि वकालत उनले गर्न छोडेनन् । कार्यान्वयनको कुरा नितान्त उचित हो भने सर्वमान्य संविधान भनेर उनीबाट अभिव्यक्त विचारलाई असजिलो गरी लिनुपर्ने कारण त थिएन, तर मधेसकन्द्रित आन्दोलनका नेताले नै आन्दोलन भारतप्रायोजित थियो, अहिले आएर आन्दोलनमा भारतको उदासीनताप्रति व्यक्त गरिएका चिन्ता भने मननयोग्य छन् । यसै आलोकमा जनकपुर, पशुपति र पोखराको उनको यात्रा हेर्ने हो भने अनेक प्रकृतिका आशंका नेपालको राजनीतिक अस्थिरतालाई लिएर जुन नेपाली समाजमा व्याप्त छ, त्यसले अझै घनीभुत हुने अवसर पाउँछ । नेपालका तीर्थस्थलमध्ये मुक्तिनाथ, वराह क्षेत्र यी पनि कम महत्त्वका छैनन् । भारतीय राष्ट्रपतिलाई त्यहाँ जाने या त चाँजोपाँजो मिलाउन सकिएन नेपालका तर्फबाट या उनको रुचि नै मधेस र पूर्वसेनालाई सम्बोधन गर्ने नै रह्यो । समयले यो खुल्दुलीलाई पनि अवश्य खोतल्ला । आपसमा विभाजित मधेसका नेताहरू मधेसप्रति संविधानले विभेद गरेको र त्यो विभेद अबको संशोधनले सच्याउने माग राष्ट्रपतिसमक्ष राख्न चुकेनन् । विभेद कहाँनेर छ भन्ने कुरा भारतको संस्थापना र मधेसका नेतामाझ भएका बेलाबखतका भेटघाट, छलफल या पत्राचारबाटै हुन सक्छ । भारतका राष्ट्रपतिको यी सबै विषयसित कति जानकारी छछैन त्यो स्पष्ट हुन स केन । नेपालको राजनीतिसित राम्ररी परिचित मुखर्जीले नेपालका केही आधारभूत समस्या नबुझी नेपाल आए भन्न पनि सकिन्न । माओवादीले उसबेला सुरु गरेको गृहयुद्ध (उनीहरूकै भाषामा) र त्यसको अवसानमा गरिएको बाह्रबुँदे सम्झौताका साक्षी हुन् मुखर्जी । त्यही बिन्दुबाट अर्थात् माओवादी भाषामा जनयुद्ध, कुनै नेताको भाषामा गृहयुद्धदेखि नै मुलुकमा राजनीतिक अस्थिरताको बीउ रोपिएको हो । यो सबै कुराको जानकार हुन् राष्ट्रपति मुखर्जी । धेरै सञ्चारमाध्यमले एपी जे अब्दुल कलाम र प्रतिभा पाटिलको नेपाल भ्रमण भएन, मुखर्जीको भयो भन्नेमा धेरै ठूलो सन्तोष गरेको पनि देखिन्छ । यसलाई नेपालको ठूलो कूटनीतिक उपलब्धिका रूपमा पनि हेरिएको देखिन्छ । नेपाल मामिलामा राष्ट्रपति मुखर्जीजति जानकार यसअघिका भारतीय राष्ट्रपतिहरू सामान्यतः थिएनन् । सर्वपल्ली राधाकृष्णन्, राजेन्द्रप्रसादको पुस्ताभन्दा पछिल्लो पुस्ताका राष्ट्रपतिहरूले नेपालको राजनीतिलाई धेरै ठूलो या गम्भीर अध्ययनको विषय सोचेनन्, तर मुखर्जी त्यस कोटीमा पर्दैनन् । नेपालको राजनीतिक स्थिरता र अस्थिरता दुवैसित राम्ररी परिचित मात्र होइन, कुनै समयका सहजकर्तासमेत हुन् मुखर्जी । नेपालका राजनीतिक कूटनीतिक वृत्तमा उनको यो ज्ञान र सीपलाई नेपालको यथार्थ धरातलमा प्रस्ट एवं प्रकट रूपमा व्यक्त हुन सक्छ कि भन्ने अपेक्षा भने पूरा हुन सकेन । स्वाभाविक रूपमा राष्ट्रपतिको भूमिका भारत सरकारको दूतजस्तै हुनुलाई पनि अन्यथा लिन सकिन्न । कतिपय विषय विस्तारै पटाक्षेप हुँदै आउलान्, नेपालको राजनीतिक नेतृत्वसँग कस्तो खालको संवाद भयो र यहाँको नेतृत्वले के आग्रह व्यक्त गर्यो, त्यो भने अझै बाहिर आइनसकेका विषय हुन् । यहाँ खोजिएका कतिपय जिज्ञासाका जवाफ त्यसैबाट आउला । व्यावसायिक, धार्मिक, क्षेत्रीय र जातीय राजनीति गर्ने र कूटनीतिक राजनीतिक समुदाय सबैको लागि राष्ट्रपतिको भ्रमण निश्चित रूपमा उत्साहजनक नै रह्यो । भारत नेपालमाझ कार्यकारी प्रखुखदेखि लिएर राष्ट्रपतिसम्मको यस खालको भ्रमण र आवतजावतले स्वाभाविक रूपमा चीनलाई पनि आफ्नो सीमा जोडिएको छिमेकीसँगको सौहार्दता बढाउने इच्छा भनौं या केही हदसम्मको नैतिक दबाब पर्छ नै, यसले गर्दा चिनियाँ राष्ट्रपति जो कार्यकारी प्रमुख पनि हुन् उनको पनि नेपाल भ्रमण सुनिश्चित गर्न नेपालले सावधानीपूर्वक कूटनीतिक पहल गरेको अवस्थामा सहयोग हुनेछ । राजनीतिक स्तर होस् या जनस्तर होस्, भारत र नेपालको सम्बन्धमा तीक्तता आएजस्तो सामान्य त देखिँदैन, तर निर्णय लिने तहमा पुगेका प्रशासक वा भारतका राजनीतिकर्मीका व्यवहारले नेपाललाई ढुक्कसँग कुनै पनि प्रकृतिको व्यवधान छिमेकीबाट हुँदैन भन्ने विश्वास दिलाउन अझै सकेको छैन । मधेस आन्दोलन र राष्ट्रपतिको सन्देशलाई ध्यान दिएर हेर्ने हो भने मधेससित भारतीय राष्ट्रपतिले आफ्नो सम्बन्धलाई बढी घनिष्टतम् बनाउन खोजजस्तो एकातिर प्रतीत हुन्छ । एउटा धार्मिक व्यक्तिका रूपमा उहाँलाई हेर्ने हो भने जानकी माताको दर्शन पनि त्यति नै स्वाभाविक हुन्छ । मधेस एकातिर स्वाभाविक रूपमा उहाँको जनकपुर भ्रमणलाई लिएर उत्साहित भएको छ भने ठूलो संख्यामा रहेको हिन्दु समुदायले पनि ठूलो सन्तोष लिने ठाउँ रहन्छ । भारतका राष्ट्रपति र प्रधानमन्त्री मात्र होइन, भारतका जोगी सन्न्यासीसमेतले नेपालको भूमिलाई देवभूमि या तपोभूमिका रूपमा अहिलेदेखि होइन, परापूर्वदेखि नै स्विकार्दै आएका हुन् । प्रधानमन्त्री नरेन्द्र मोदीले त लुम्बिनी गएर भगवान् गौतमबुद्धको जन्मस्थलसमेतलाई आफ्नो तीर्थभूमिका रूपमा मान्दै त्यहाँ जान चाहेको इच्छा पहिल्यै व्यक्त गरेका हुन् । निरर्थक नेपालका केही राजनीतिकर्मीले र सिंगो सरकारले नै एउटा समयमा बुद्धको जन्मस्थल लुम्बिनी हो भनेर जोडदार किसिमले नाराबाजी पनि गरेकै हुन् । भारत या चीन दुवै देशका उच्चतम् अधिकारीहरूले भगवान्को जन्मभूमि हो भनिसक्दा पनि बुद्ध नेपालमा जन्मेका हुन् भन्ने आवश्यकताभन्दा बढीको प्रचारमुखी व्यवहार त्यो केही हदसम्म भारतीय नेतालगायतको विश्व समुदायलाई निरर्थक रूपमा प्रभावित गर्ने यत्न गर्नु आफैंमा हामी भारतविरोधी हौं भन्ने खालको अभिव्यक्ति होइन भन्न पनि गाह्रो छ । जे कुरा होइन अथवा होइन भन्ने कसैको आग्रह छैन भने त्यसैलाई जोडतोडले उठाउँदै कसैप्रति स्पष्टरूपमा हाम्रो सांस्कृतिक, धार्मिक धरोहरविरुद्ध छिमेकी छ भन्नु फेरि अर्को निरर्थक राष्ट्रवाद हो । भारतीय प्रधानमन्त्रीले नेपालको संसद्मा बोल्दा नेपाल एउटा सार्वभौम शक्ति हो भनिरहँदा टेबुल ठोक्ने नेपाली नेताले बुझ्नुपर्ने थियो त्यसैबेला कि नेपालको सार्वभौमिकतामाथि न हिजोको बेलायती उपनिवेश भारतले अस्वीकार गरेको हो न त अहिलेको कुनै शासकले त्यसो गर्न सक्छ । त्यसै भूमिमा बलियो गरी उभिएर बाँकी सम्बन्धको व्याख्या गर्नु नै र दुई देशबीचका समस्यालाई स्पष्ट रूपमा कूटनीतिक तवरमा एकअर्काबीच हुने वार्तामा राख्नुको साटो नाराबाजीको राजनीतिले धेरै हदसम्म सम्बन्धमा तीक्तता या चिसोपन आएको तथ्य नकार्न सकिन्न । राष्ट्रपति मुखर्जीको यो भ्रमणले त्यो तीक्ततामा अर्थात् भनौं नेपालीले पाएको चोटमा केही मलमपट्टी त लागेकै हुनुपर्छ । राष्ट्रपतिले संविधानसभाबाट संविधान बन्नुबनाउनुलाई नेपालको राजनीतिको ठूलो उपलब्धिका रूपमा लिए र अब कार्यान्वयनको बाटोमा जान सल्लाह दिनु स्वाभाविक हो, भारतको कूटनीतिक वृत्तले अन्तर्राष्टिय मञ्चमा पनि नेपालको अर्घेलो देखाएको बेला राष्ट्रपति आएर संविधान कार्यान्वयनमा जोड दिएको सन्देशलाई विश्वव्यापी प्रसारको रूपमा नेपालले उपयोग गर्न सक्नुपर्छ । भारतीय राष्ट्रपतिले सिंगो नेपाल र नेपालीलाई चित्तबुझ्दो संविधान बनोस्, जसले नेपालको समुन्नति, समृद्धि एवं राजनीतिक स्थिरतालाई सुनिश्चित गर्न सकोस् भन्ने विषयलाई सद्भावको रूपमा लिने हो भने यो ठूलो आपत्तिको विषय नेपालीले सोच्नु हुँदैन । माथि लेखिएका कतिपय विषय नेपाली मात्रको आशंका र चिन्ताका विषय हुन् भने ती नकारात्मक सोचबाट आफूलाई मुक्त राख्दै आफ्नो स्वार्थको भूमिमा उभिनुमै नेपाल र नेपालीको कल्याण सुनिश्चित छ । तर भारतको राजनीतिक वृत्तसित जतिसुकै सौहार्दताको कुरा गरे पनि त्यहाँको प्रशासनयन्त्र र बेलायती शैलीकै भित्तीय तन्त्र यसको लागि तयार छ या छैन भन्नु नै नेपालीको लागि प्रमुख सरोकारका विषय हुन् । ससाना विषयमा पनि नेपालमा रहेका भारतीय राजदूतको दौडधूप र भारतका गुप्तचर संस्थाका क्रियाकलाप आदिले नेपालीमाझ एउटा भारतप्रति एक किसिमको दृष्टिकोण बनाएको नकार्न सकिन्न । राजनीतिक स्तर होस् या जनस्तर होस्, भारत र नेपालको सम्बन्धमा तीक्तता आएजस्तो सामान्य त देखिँदैन, तर निर्णय लिने तहमा पुगेका प्रशासक वा भारतका राजनीतिकर्मीका व्यवहारले नेपाललाई ढुक्कसँग कुनै पनि प्रकृतिको व्यवधान छिमेकीबाट हुँदैन भन्ने विश्वास दिलाउन अझै सकेको छैन । भारत नेपालको सम्बन्धलाई विशेष भन्ने विशेषणले खासै ठूलो फरक त पार्दैन तर यो विशेष भन्ने शब्द सधैं नेपाललाई घोच्ने प्रकृतिको व्यवहारका रूपमा देखिनु भनेको त्यति सुखद् भने होइन । नेपाल भारत सम्बन्धको विशिष्टतालाई न नेपालीले न भारतीयले न त विश्व समुदायले नै प्रश्न गर्न सक्छ । बेलाबखत दुई मुलुकबीच आइपर्ने असजिलो र नेपालीले भोग्नुपर्ने पीडाबाट मुक्तिको खोजी नेपाल पक्षको स्वाभाविकता हो । त्यसको लागि अर्को छिमेकीको नजिक जानुपर्ने अर्को स्वाभाविकता हो भने एक खालको बाध्यता पनि हो । नेपाल, भारत र चीनका बीचमा समदूरीको सम्बन्धले होइन, समसामीप्यताको सम्बन्धले आफूलाई बढी सुरक्षित ठान्दछ, तर यो कुरा भारतले बुझिदिए पो !"
"ओबीओआर, चिनियाँ पिभोट र शैक्षिक सहकार्य","भारतीय राष्ट्रपति प्रणव मुखर्जी नेपालको राजकीय भ्रमण सम्पन्न गरी फर्कंदै गर्दा नेपाली जनताले असोजमा हुने ठानिएको चिनियाँ राष्ट्रपति सी जिनपिङको नेपाल भ्रमणलाई सम्झिरहेका छन् । मुखर्जीको नेपाल भ्रमणको झन्डै तीन सातापहिले चिनियाँ राष्ट्रपति सीले 'ब्रिक्सबिमस्टेक आउटरिच' सम्मेलनको क्रममा बंगलादेशको दुईदिने भ्रमण गर्दै ३८०५ अर्ब डलरको आर्थिक सहायता र लगानी घोषणा गरे, जसमध्ये २४४५ अर्ब डलर 'सफ्ट लोन' सहायता र १३६ अर्ब डलरको आर्थिक लगानीको विषय थियो । १३ चिनियाँ कम्पनी र त्यति नै बंगलादेशी व्यापारिक संस्थाबीच भएको तेह्रबुँदे संयुक्त उद्यमसम्बन्धी सम्झौतामा आर्थिक लगानीको विषय उल्लेख छ ('द डेली स्टार', बंगलादेश) । यो नै बंगलादेशको इतिहासमा कुनै पनि राष्ट्रले गरेको उच्चस्तरको सहायता हो । त्यसरी नै गत असोज २६ र २७ गते राष्ट्रपति सीले दक्षिणपूर्वी एसियाली देशहरूको संघ (आसियान) को सदस्य राष्ट्र कम्बोडियाको भ्रमण गरे । सो क्रममा चीनले २३७ करोड डलरको सफ्ट लोन, १४ करोड डलरको सैन्य सहायता, ८९ करोड डलरको ऋण मिनाहा, पाँच सय छात्रवृत्ति र आगामी तीन वर्षको लागि ६० करोड डलरको आर्थिक सहायताको 'प्याकेज' घोषणा गर्यो (प्राक चान थुलरोइटर्स) । यसरी चीनले दक्षिण एसियामा बंगलादेश र दक्षिणपूर्वी एसियामा कम्बोडियालाई रणनीतिक हिसाबले उच्च प्राथमिकतामा राखेको छ । प्रशान्त क्षेत्रमा चिनियाँ 'पिभोट' 'गोइङ ग्लोबल' नीतिअन्तर्गत चीनले 'वान बेल्ट वान रोड' (ओबीओआर) को विश्वव्यापी परियोजना अघि सार्यो । 'दुई खम्बा र एक वृत' को 'बृहत् कूटनीति' को रूपरेखामा संसारसँगको सम्बन्धलाई थप मजबुत बनाउन खोजिरहेको चीनले आफ्नो अर्थतन्त्रको नयाँ जग तयार गर्न एक खम्बाको रूपमा ओबीओआर सुरुआत गरेको 'चाइना इन्टरनेसनल जर्नल' मा उल्लेख छ । कजाखस्तानबाट सन् २०१३ को सेप्टेम्बरमा राष्ट्रपति सी जिनपिङले 'वान बेल्ट' अर्थात् 'जमिनमा आधारित आर्थिक रेशमी मार्ग' र लगत्तै अक्टोबरमा इन्डोनेसियाबाट 'वान रोड' अर्थात् 'एक्काईसौं शताब्दीको सामुद्रिक रेशमी मार्ग' घोषणा गरे । यी दुई प्रमुख 'रुट' पनि पाँच सहायक रुटमा विभाजन गरिएको छ । ती हुन् मध्य एसिया र रूस हुँदै युरोप, मध्य एसिया हुँदै मध्यपूर्व, दक्षिणपूर्वी एसिया र दक्षिण एसिया हुँदै इन्डियन सागर, दक्षिणी चीन सागर र इन्डियन सागर हँुदै युरोप र दक्षिणी चीन सागर हुँदै दक्षिणी प्रसान्त सागर । डीएस राजनको 'चाइना इन् इन्डियन ओसियन' लेखअनुसार ओबीओआरअन्तर्गत ६ वटा थप आर्थिक करिडोर पनि परेका छन्, जो यस प्रकार रहेका छन् द न्यु युरोसिया ल्यान्ड ब्रिज, चीनमंगोलियारूस, चीनमध्य एसियापश्चिम एसिया, चीनइन्डोचाइना प्रायदीप, चीनपाकिस्तान र बंगलादेशचीनइन्डियाम्यानमार आर्थिक करिडोर । यीमध्ये चीनपाकिस्तान आर्थिक करिडोर (सीपीईसी) चीनले सुरुआत गरेको पहिलो करिडोर हो । यो करिडोरबाटै चीनको लागि दक्षिण एसिया, 'अरेबियन' सागर, इन्डियन सागर हुँदै दक्षिणपूर्वी एसिया, अफ्रिका र युरोपसम्म पुग्ने मार्ग तयार हुँदैछ, जसलाई प्रशान्त क्षेत्रको चिनियाँ 'पिभोट' को रूपमा हेर्ने गरिएको छ । दक्षिण एसियालाई आफ्नो प्रभाव क्षेत्र ठान्ने भारतले यहाँ चीनको उपस्थिति र प्रभाव रोक्न चाहन्छ । त्यो उद्देश्य यस क्षेत्रमा चीनको ओबीओआरलाई असफल पार्दा नै पूरा हुन्छ भन्ने भारतीय मनोविज्ञान छ । एकातिर भारतले बंगलादेशचीनइन्डियाम्यानमार (बीसीआईएम) आर्थिक करिडोरमा आबद्धता जनाएको छ भने अर्कोतिर इन्डियन सागर भएर जाने सामुद्रिक मार्ग र 'सीपीईसी' को तीव्र विरोध गर्छ । झन्डै तीन हजार किलोमिटर लामो यो करिडोर दुई देशीय विवादित भूमि गिल्गितबल्तिस्तान र कश्मीर हुँदै पश्चिम चीनको जिनजियाङ क्षेत्रबाट पाकिस्तानको ग्वादरसम्म पुग्नेछ । भारत र पाकिस्तान तथा भारत र चीनको विवादित भूमि भएर जाने भएकाले र बलोचिस्तानमा निर्माण भइरहेको ग्वादर बन्दरगाह चिनियाँ जलसेनाको आधार शिविर हुने भन्ने ठानेर भारतले यसको तीव्र विरोध गरिरहेको छ । बलोचिस्तानमा अस्थिरता पैदा गरी यसलाई विस्तारै पाकिस्तानबाट अलग गर्ने र अफ्रिका र युरोपसम्म प्रभाव पार्ने 'सीपीईसी' लाई असफल पार्ने गतिविधि भइरहेको गत मार्च २५ मा त्यहाँ पक्राउ परेका भारतीय नागरिक कुलभूषण यादवले बताएका थिए (उसमान साहिद 'द डिप्लोम्याट') । बीबीसी अनलाइनका अनुसार ४६ अर्ब डलर छुट्ट्याइएको 'सीपीईसी' दक्षिण एसियाको मात्र होइन, समग्र एसियाकै 'गेम चेन्जर' को रूपमा उदय हुने निश्चित छ । यस्तो अवस्थामा बलोचिस्तानमा निर्माणाधीन ग्वादर बन्दरगाहलाई असफल पार्न त्यहाँ अस्थिरता पैदा गर्नु र बलोचिस्तानलाई टुक्र्याएर दक्षिण एसियाको भूगोल नै परिवर्तन गर्ने प्रयास गर्नु 'इन्डोजापानयूएस' समीकरणको 'रिब्यालेन्सिङ एसिया' नीतिअन्तर्गतको रणनीति हो (लु याओदोङग्लोबल टाइम्स) । प्रशान्त क्षेत्रमा चिनियाँ प्रभाव खुम्च्याउन र इन्डियन सागरसम्म चिनियाँ रेशमी मार्गको सन्तुलनमा दबाब दिन भारत'इन्डोपेसिफिक' रणनीतिको एक महत्त्वपूर्ण साँचो हो (टाइम्स अफ इन्डिया, जनवरी२५, २०१५) । यसैसँग मिल्दोजुल्दो चिनियाँ जनसेनाका एक उच्च अधिकारी क्वी जियाङगुओको भनाइ छ, 'इन्डोएसियाप्रशान्त' अवधारणाले अर्को दस वर्षमा प्रशान्त क्षेत्रलाई 'अमेरिकी प्रशान्त शताब्दी' मा बदल्नेछ । सँगसँगै यसले इन्डियन सागर र दक्षिण एसियाली क्षेत्रलाई समेत समावेश गर्ने भएकाले चीन यस्ता खाले अवधारणाको विरुद्धमा रहन्छ ।' त्यसैगरी भारतीय प्रबुद्ध वर्गले इन्डियन सागर आफ्नो देशको राष्ट्रिय सुरक्षाको पर्यायवाची भएको र एकअर्काबाट छुट्टिन नसक्ने दाबी गरेको छ । यसको ठीक विपरीत अमेरिकाले आफूलाई आन्द्र र प्रशान्त महासागरमा मात्र होइन, इन्डियन सागरमा समेत सामुद्रिक महाशक्तिको रूपमा हेर्दछ । चीनले पनि व्यापारिक प्रयोजनको लागि भन्दै यस क्षेत्रमा आफ्नो रणनीतिक उपस्थिति सशक्त बनाउँदै लैजाने पक्का छ । इन्डियन सागरमा हुने यस प्रकारको खतरनाक त्रिकोणात्मक सामुद्रिक संघर्षका बीचमा र चीनलक्षित 'रिब्यालेन्सिङ एसिया' नीतिको 'काउन्टर' मा ओबीओआरमार्फत संसारतिरको यात्रा सुनिश्चित गर्न चीनले यस क्षेत्रमा चिनियाँ 'पिभोट' को विकास गर्न अनिवार्य थियो, जसको रूपमा 'सीपीईसी' देखा परेको हो । यही आफ्नो नयाँ 'पिभोट' लाई ख्याल गरी चीनले केही समयपहिले 'आणविक आपूर्ति समूह' मा प्रवेश गर्ने भारतीय प्रयासलाई असफल तुल्याइदिएको थियो । भारतद्वारा पाकिस्तानलाई आतंकवाद निर्यात गर्ने देशको आरोप लगाउँदा आतंकवादविरुद्धको लडाइँमा पाकिस्तानले गरेको बलिदान भुल्न नहुने चीनले बताएको थियो । यी सबै सन्दर्भ दक्षिण एसियाको भरपर्दो रणनीतिक साझेदार पाकिस्तानसँगको सम्बन्धलाई आफ्नो 'पिभोट' मजबुत पार्न प्रयोग गर्ने कुरासँग सम्बन्धित छन् । यसकारण बंगलादेश र कम्बोडिया दक्षिण एसियामा चीनको 'पिभोट' बलियो हुँदै जाँदा रणनीतिक हिसाबले विश्व राजनीतिको केन्द्र पनि यही क्षेत्र बन्ने पक्का छ । भारत र पाकिस्तानको सीमामा तनाव भइरहँदा पाकिस्तानसँग चीन र रूसको 'डिलिङ' अर्थपूर्ण छ । शीतयुद्धकालको 'चीनपाकिस्तानअमेरिकी' सम्बन्ध 'चीनपाकिस्तानरूस' सम्बन्धमा बदलिएको संकेत देखा परेको छ । शीतयुद्धकालीन प्रतिस्पर्धी देशहरू सोभियत रूस र पाकिस्तानबीच पहिलोपटक सैन्य अभ्यास सम्पन्न भएको र यसले दक्षिण एसियाको भूराजनीतिमा महत्त्वपूर्ण बदलाब आउने संकेतबारे रूसको रक्षा मन्त्रालयले जनाएको छ । अर्कोतिर शीतयुद्धकालका विपरीत धारका देश भारत र अमेरिकाबीच पनि सैन्य अभ्यास हुँदै आएको छ । विश्व राजनीतिमा आउने बदलाबले देशहरूको विदेश नीतिसमेत बदलाबकै दिशामा अघि बढ्ने यी घटनाले प्रष्ट पार्दछन् । भूराजनीतिमा आउँदै गरेको बदलाबमा चीनले आफ्नो राष्ट्रिय स्वार्थ रक्षा गर्न दक्षिण एसियामा अन्य देशसँग पनि भरपर्दो रणनीतिक साझेदारितालाई मजबुत बनाउन चाहन्थ्यो । बाह्य दबाब र प्रभावले नेपालको सरकार बदलिएसँगै चीनको भरपर्दो रणनीतिक साझेदार बन्ने मौका नेपालले गुमाइसकेको थियो । चिनियाँ राष्ट्रपतिको सम्भावित भ्रमण स्थगनमा पर्नु र नेपालले चिनियाँ 'ओबीओआर' को साझेदारिताबाट हुने फाइदा तत्कालको लागि गुम्नु नयाँ सरकारको 'भारत ढल्काइ' सम्बन्धको उपज थियो । यस्तो अवस्थामा नेपालभन्दा पाँच गुणाभन्दा बढी जनसंख्या भएको बंगलादेशले चीनको दक्षिण एसिया सम्बन्धमा उच्च प्राथमिकता पाउनु यस क्षेत्रको लागि सकारात्मक भए पनि नेपालको लागि भने गम्भीर सिकाइको विषय बन्न पुगेको छ । दक्षिण एसियालाई आफ्नो प्रभाव क्षेत्र ठान्ने भारतले यहाँ चीनको उपस्थिति र प्रभाव रोक्न चाहन्छ । त्यो उद्देश्य यस क्षेत्रमा चीनको ओबीओआरलाई असफल पार्दा नै पूरा हुन्छ भन्ने भारतीय मनोविज्ञान छ । ओबीओआरअन्तर्गत दक्षिण एसियामा पाकिस्तानपछिको महत्त्वपूर्ण साझेदार राष्ट्र बंगलादेश बन्दै गएको प्रस्ट हुँदै गएको छ । श्रीलंका र माल्दिभ्ससँग छुट्टै करिडोरको सम्झौता नभएकाले ६ मध्ये एक 'बीसीआईएम' आर्थिक करिडोरको महत्त्वपूर्ण सदस्य राष्ट्र बंगलादेश चीनको प्राथमिकतामा पर्नु अस्वाभाविक होइन । उक्त आर्थिक करिडोरमा देखिने म्यानमार र बंगलादेशको प्रतिबद्धता र अर्थपूर्ण सहभागिताले ओबीओआरलाई अस्वीकार गरिरहेको भारतलाई थप रणनीतिक दबाब सिर्जना गर्न सकिने भएकाले दक्षिण एसियामा पाकिस्तानपछि बंगलादेश भरपर्दो साझेदार बन्ने प्रस्ट छ । आसियान३ (चीन, जापान र दक्षिण कोरिया) को रूपरेखामा अघि बढेको दक्षिणपूर्वी एसियासँगको चिनियाँ सम्बन्धलाई लक्षित गरी भारतले 'लुक इस्ट पोलिसी' (नरेन्द्र मोदीको याक्ट इस्ट) अघि सार्यो । प्रशान्त क्षेत्रमा निकै प्रभावशाली रूपमा उदाइरहेको क्षेत्रीय संगठन आसियानसँगको रणनीतिक साझेदारिता, व्यावहारिक प्रगाढता र आर्थिक निकटतामा दुवै देशको प्रतिस्पर्धा सतहमा आउँदै गर्दा चीनको लागि एक अर्को भरपर्दो रणनीतिक साझेदार देशको रूपमा कम्बोडिया देखा परेको छ । दक्षिणी चीन सागरमा चीनको पक्ष लिने राष्ट्र कम्बोडियासँगको सम्बन्ध चीनको लागि रणनीतिक हिसाबले निकै महत्त्वपूर्ण छ । सो सम्बन्धले दक्षिण चीन सागरको मामलामा कायम कतिपय राष्ट्रसँगको तनाव कम गर्न, आसियान३ सँगको आर्थिक र व्यापारिक सम्बन्धलाई थप मजबुत पार्न र यस क्षेत्रका देशहरूलाई चिनियाँ ओबीओआरमा आबद्ध तुल्याउन थप मद्दत पुर्याउने विश्वास गरिएको छ । नेपालको रेल लिंकमार्फत उत्तरी भारतीय राज्यहरूमा व्यापारिक पहुँच कायम गर्ने चिनियाँ राष्ट्रपति सीको योजना नेपालको सत्ता परिवर्तनसँगै तत्कालको लागि तुहिएपछि बंगलादेश र कम्बोडियाले नेपालको स्थान लिएको अनुमान गर्न सकिन्छ । एकपछि अर्को गर्दै शान्तिपूर्ण पुनरोदयको बाटोमा लम्किरहेको चिनियाँ गतिमा दक्षिणपूर्व र दक्षिण एसियाली क्षेत्रमा तयार हुँदै गएको प्रतिसमीकरणसँग डिल गर्दै चिनियाँ समृद्ध लाभ लिने रणनीतिसँग नेपालको भविष्य जोडिनेछ । शैक्षिक सहकार्य र ओबीओआरको भविष्य सिचुआन विश्वविद्यालय चीनकी उपप्राध्यापक डा सिवेई लिउले भन्छिन्, 'चीनले तपाईंहरूलाई प्रदान गरेको तीनमहिने छात्रवृत्ति चिनियाँ सरकारले दक्षिण चीनमा छुट्ट्याएको ओबीओआरको बजेट हो ।' ओबीओआरलाई शान्तिपूर्ण तरिकाले सफल तुल्याउन शैक्षिक सहकार्यको माध्यमबाट महत्त्वपूर्ण योगदान पुगोस् भनी यसो गरिएको त होइन भन्ने मेरो जिज्ञासामा उनले सहमति जनाइन् । सोही विश्वविद्यालयका प्राध्यापक डा डाई योङहोङले दक्षिण एसियाका प्रत्येक देशहरूबाट पाँचपाँच विद्यार्थीलाई विशेष छात्रवृत्ति प्रदान गर्ने तयारी भइरहेको एक 'लेक्चर' को क्रममा बताएका थिए । राष्ट्रपति सीको बंगलादेश र कम्बोडियाको भ्रमणमा भएको छात्रवृत्तिसम्बन्धी समझदारी पनि प्राध्यापक डाईको कुराभन्दा भिन्न छैन । चिनियाँ पक्षबाट ओबीओआरलाई निकै प्राथमिकतामा राखिएको चीनसँगको नेपालको सम्झौता संकटमा परिरहेको बेला शैक्षिक सहकार्यबाट उक्त कुरा अघि बढ्ने अनुमान गरिएको सिचुआन विश्वविद्यालय र त्रिभुवन विश्वविद्यालयबीचको शैक्षिक साझेदारिता र सम्झौता निकै महत्त्वपूर्ण देखिन्छ । गत वर्ष दुवै विश्वविद्यालयको शैक्षिक ज्ञान र सिकाइलाई आदानप्रदान गर्ने र अनुसन्धानको क्षेत्रमा आपसी साझेदारितालाई अघि बढाउने उद्देश्यले दुई विश्वविद्यालयबीच सम्झौता भएको त्रिवि, अन्तर्राष्ट्रिय सम्बन्ध तथा कूटनीति विभागका प्रमुख डा खड्ग केसीले बताउनुभयो । एक वर्षको अवधिमा उक्त विभागको पहलमा ५१ विद्यार्थीलाई ओबीओआरको चिनियाँ बजेटअन्तर्गत तीनचार महिनाको छात्रवृत्ति प्रदान गराइएको र उनीहरूले गर्ने अनुसन्धान बदलिँदो परिवेशमा चीननेपालको सम्बन्धलाई थप मजबुत पार्न सहायक हुने डा केसीको कथन थियो । सिचुआन विश्वविद्यालयका एक अर्का उपप्राध्यापक डा युआन हाङका अनुसार ओबीओआर विकासशील राष्ट्रहरूमा हुने विश्वव्यापी भौतिक पूर्वाधार निर्माण मात्र नभई गतिलो शैक्षिक तथा सांस्कृतिक सहकार्य पनि हो । यसकै अभिन्न अंगको रूपमा आधारित दुईदेशीय शैक्षिक सहकार्यले दुवै देशलाई पूर्वाधार क्षेत्रमा गर्नुपर्ने सहकार्यमा एक ठाउँमा आउन मद्दत पुग्ने र यसले दुईपक्षीय सम्बन्ध नयाँ उचाइमा पुग्ने बताए प्राध्यापक डाईले । चीनबाट अध्ययन गरेर फर्कने नेपाली विद्यार्थीले नेपाल र चीनबीच भविष्यमा हुने सहकार्यका क्षेत्रहरू र आर्थिक तथा भौतिक विकासका एजेन्डामा गरिने अध्ययनअनुसन्धानमार्फत नेपालको विकासमा टेवा पुर्याउने चीनले आशा गरेको उनले बताए । यस प्रकारको सहकार्य यतिमै सीमित नहुने कुराको संकेत गरे उक्त विश्वविद्यालयअन्तर्गतको दक्षिण एसियाली अध्ययन संस्थान, नेपाल अध्ययन केन्द्रका निर्देशक डा हुआङ जेङ्दुले । उनका अनुसार सहकार्यका थप चार आधार अघि सारिनेछ, जसमा 'थिंकट्यांक' सहकार्यको आधारशिला, अनुसन्धानकर्ता र विद्यार्थीको मञ्चद्वारा संयुक्त अनुसन्धानलाई अघि बढाउने, संकाय निर्माणमा सहकार्य र शैक्षिक सहकार्यलाई मजबुत बनाउन सांस्कृतिक सहकार्यमा जोड पर्दछन् । यससँगै आर्थिक विकासमा नेपालचीनभारतबीचको त्रिपक्षीय सहकार्यको बहस चलिरहँदा शिक्षा क्षेत्रमा पनि यस्तो सहकार्य आवश्यक रहेको र सोको निम्ति पहल भइरहेको बताउनुभयो डा केसीले । भारतले चीन नेपालको सहकार्यलाई सम्मान गर्नुपर्ने र ऊ आफैं पनि त्रिपक्षीय सहकार्यको लागि साझा हितको लक्ष्यसाथ तयार हुनुपर्ने डा हुआङको भनाइले चाँडो वा ढिलो तीनवटै देश यस्तो सहकार्यमा अघि बढ्ने कुराको संकेत गर्छ । यसरी संसारतिरको यात्रामा अघि बढिरहेको चीनले प्रशान्त क्षेत्रमा तयार गर्दै गएको उसको 'पिभोट', दक्षिणपूर्वी एसियामा अघि बढिरहेको रणनीतिक साझेदारिता र नेपालमार्फत उत्तरी भारतका राज्यहरूमा व्यापारिक पहुँच स्थापित गर्न खोजिरहेको स्थितिमा शैक्षिक सहकार्यलाई ओबीओआरकै भविष्यको रूपमा हेरिरहेको छ । एसियाली प्रायदीपमा बदलिँदै गएको विश्व राजनीतिक समीकरणलाई ध्यानमा राख्दै व्यापारिक, आर्थिक, राजनीतिक, शैक्षिक र सांस्कृतिक रूपमा अघि बढिरहेको ओबीओआरमा आबद्ध हुने र चिनियाँ समृद्धिबाट भरपूर फाइदा लिने रणनीतिका साथ अघि बढ्नु नै नेपालको लागि वर्तमानको सही दिशा हुन सक्छ ।"
यस्तो पनि राजकीय भ्रमण !,"भारतका राष्ट्रपति प्रणव मुखर्जीको तीनदिने नेपाल भ्रमण अविस्मरणीय रह्यो । तर कुन कुरामा अविस्मरणीय रह्यो भन्ने पक्ष भने विवादास्पद नै रहने भयो । सर्वप्रथम, राष्ट्रपति मुखर्जीको भ्रमणले एउटा टड्कारो चीज देखियो । त्यो हो नेपाली जनता र सरकारबीचको फाटो । राष्ट्रपतिको स्वागत समारोह र कार्यक्रमले नेपाल सरकारको नेपाली जनतामाथि रत्ति पनि विश्वास नरहेको देखियो । काठमाडौँका जनताले भारतका राष्ट्रपतिलाई हेर्न र देख्न पनि पाएनन्। सडकमा उभिएर अभिवादन गर्न पनि पाएनन् । राष्ट्रपतिको अनुहार टीभी र फेसबुकमा मात्र देख्न पाए । भारतका प्रधानमन्त्री नरेन्द्र मोदीको नेपाल भ्रमणमा देखिएको जनलहर नदेखिएको मात्र होइन, कतै आउन नै दिइएन । सञ्चारमाध्यममा नेपाली जनताले भव्य स्वागत गरे भनेर भनियो तर वास्तवमा नेपाली जनतालाई नै टाढा राखियो । विदेशी राष्ट्रप्रमुखको भ्रमणमा सुरक्षाको व्यवस्था मिलाउनु स्वाभाविक नै हो । तर उनी भ्रमण गर्ने बाटोमा एकजना मानिस पनि बस्न र उभिन पनि नदिनु अस्वाभाविक देखियो । जनताका नाउँमा आउने, बस्ने, घुम्ने, कुरा गर्ने तर जनतालाई नै आँखा अगाडि पर्न नदिने र जनताबाटै तर्सिएको देखाउने गर्दा जनताबाट पाहुनाको हानिनोक्सानी हुने अथवा विरोध हुने शंका गरिएको देखिन्छ । अबदेखि विदेशी पाहुना आउँदा नेपाली घर छोडेर कतै टाढा घुम्न जाओस् भन्ने सन्देश दिएको छ । दोस्रो कुरा, नेपालको सरकार र अधिकारीहरूले भ्रमण सफल भएको र भारत र नेपालको सम्बन्ध अरू गाढा भएको बताएका छन् । भ्रमणमा के उपलब्धि भएर यस्तो भनिएको हो, नेपाली जनताले थाहा पाएका छैनन् । बिग्रेको सम्बन्ध सुध्रिएको भनिएको छ । के बिग्रेको थियो र के सुध्रिएको भन्ने पनि प्रस्ट छैन । नेपाल र भारतको सम्बन्ध बिग्रेको विगत वर्षको नाकाबन्दीले हो । त्यसबारेमा त दुवै पक्षबाट उच्चारणसम्म पनि गरिएन । जहाँसम्म मधेसको समस्या छ सो यथावत् नै रहिआएको छ । यो भनाइबाट कतिसम्म बुझ्न सकिन्छ भने सुध्रिएको र गाढा सम्बन्धबाट वर्तमान सरकारका प्रधानमन्त्री र मन्त्रीहरू यथावत् कायम रहनेछन् र उनीहरूलाई पदस्थापन गर्न भारतले कोसिस गर्ने छैन । केपी शर्मा ओलीको सरकारलाई जसरी अपदस्थ गरियो, त्यसको तुलनामा वर्तमान सरकारको जीवन सुरक्षित भएको संकेत गरिएको मान्नु पर्दछ । तेस्रो कुरा, राष्ट्रपति मुखर्जीको भ्रमणकालमा सुरक्षाको निकै चर्चा भयो । त्यसैअनुसार सुरक्षाको व्यवस्था पनि सुदृढ पारियो । काठमाडौंको सडकमा कफ्र्यु लागेको आभास भयो । आतंकवादीबाट कतिको खतरा थियो भन्ने सबै सार्वजनिक हुने कुरा होइन । नेताहरू जनताबाट टाढा बस्न नमाने पनि सुरक्षाकर्मीहरूले आफ्नो कर्तव्य निर्वाह गरिहाल्छन् । पाहुनाको सुरक्षाको जिम्मा नेपाली सेनाको नेतृत्व र व्यवस्थापनमा राखिएको भन्ने जानकारी पनि दिइएको हो । सुरक्षाको व्यवस्था खल्बल्याउने अथवा चुनौती दिने काम कतैबाट दिइएको देखिएन । यसबाट एउटा आजसम्म थाहा नभएको तथ्य खुलेको छ । त्यो हो सेनाको सुरक्षा व्यवस्था बलियो र प्रभावकारी छ । त्यसलाई नेपाली जनताले सहर्ष स्वीकार गर्दछन् र सराहना पनि गर्दछन् । ठाउँठाउँमा भारतको विरोधमा प्रदर्शनी र कालो झन्डा देखाउने प्रयत्न भएको भए पनि सुरक्षा व्यवस्थामाथि कसैले खलल पुर्याउने प्रयत्न गरेनन् । यसबाट यो पनि प्रस्ट हुन आयो कि नेपाली सेना शान्ति सुरक्षा कायम गर्न अगाडि सरेको अवस्थामा नेपाली जनताले स्वीकार नै गर्ने छन् । राष्ट्रपति मुखर्जीको भ्रमण कतिको सफल भयो भन्ने कुरा विवादास्पद छ, तर सेनाको सुरक्षा व्यवस्थाको कुशलता भने विवादरहित निस्केको छ। चौथो कुरा, भारतीय नेताहरू भारतकै अंग मानिने कश्मीरको भ्रमणमा जाँदा जुन प्रकारको सुरक्षाको व्यवस्था देखिन्छ, त्यस्तै प्रकारको माहोल नेपालको राष्ट्रपतिको भ्रमणमा पनि देखियो भनेर भनियो । भनाइको तात्पर्य नेताहरू जाने बाटोमा कफ्र्यु नै लाग्ने गर्दछ । बजार सबै बन्द गराइन्छ । सडकमा कसैलाई पनि आउन दिइँदैन । अगाडि पछाडि सेनाले घेरिएको हुन्छ । सबैतिरबाट खतराको महसुस हुन्छ । आफ्नो लक्षमा नपुग्दासम्म सुरक्षाको कडा निगरानी रहन्छ । हुन त कश्मीर र नेपालको कुनै तुलना हुन सक्दैन तैपनि राष्ट्रपतिको भ्रमणले समान दृश्य खडा गरेको मान्नु पर्दछ । यसबाट नेपालमाथि भइरहेको थिचोमिचोको व्यवहारबाटै कश्मीरको सम्झना दिलाउने अवस्था आएको भारतले महसुस गर्नुपर्ने हो । अर्कोतिर भारतअगाडि लम्पसार पर्दा नेपालको गति पनि कति तल गिर्दो रहेछ भनेर नेपाली नेताहरूले पनि बुझ्नुपर्ने हो । कश्मीरको समस्या भारतको लागि एउटा कहिल्यै निको नहुने माइग्रेन जस्तो टाउको दुखाइ हो । त्यहाँ भारतीय नेताहरू जाँदा सुरक्षाको सवाल उठ्नु स्वाभाविकै हो । तर नेपालजस्तो मैत्रीपूर्ण देश र जनताका बीचमा पनि यस्तो सुरक्षाको खतरा महसुस गर्नु अस्वाभाविकै हो । त्यसकारण भारतले नेपालमाथि अचाक्ली गर्न छोडोस् र नेपालले भारतप्रति लम्पसार हुन छोडोस् भन्ने सन्देश पनि यो अविस्मरणीय भ्रमणले दिएको छ । नेताहरू जाने बाटोमा कफ्र्यु नै लाग्ने गर्दछ । बजार सबै बन्द गराइन्छ । सडकमा कसैलाई पनि आउन दिइँदैन । अगाडि पछाडि सेनाले घेरिएको हुन्छ । सबैतिरबाट खतराको महसुस हुन्छ । आफ्नो लक्षमा नपुग्दासम्म सुरक्षाको कडा निगरानी रहन्छ । नेपालजस्तो मैत्रीपूर्ण देश र जनताका बीचमा पनि भारतले सुरक्षाको खतरा महसुस गर्नु अस्वाभाविकै हो । पाचौँ कुरा, एउटा राष्ट्राध्यक्षलाई नेपालले जति सम्मान र स्वागत गर्नुपर्ने हो, त्योभन्दा धेरै भारतीय राष्ट्रपतिलाई दिइयो भन्ने गुनासो सर्वत्र सुनियो । भारत र चीनका राष्ट्रपति नेपालको भ्रमणमा आउँदा सार्वजनिक बिदा दिएकोमा जनताले निको मानेनन् । यसको सर्वत्र गुनासो र विरोध भयो । यसबारेमा प्रधानमन्त्री दाहालले स्पष्टीकरण पनि दिए, तर फितलो । यो निर्णय सबैसँग सल्लाह गरेर गरेको भने । सल्लाह गर्नु उनको कर्तव्य हो तर निर्णय गर्नु उनको अधिकार हो । आफ्नो गलत निर्णयको जिम्मेवारी अरूको काँधमा राख्नु आफ्नै नालायकी ठहरिन्छ । अर्को कुरा जनताले आवतजावतमा यति धेरै अवरोध खडा होला भन्ने अन्दाज गरेका थिएनन् । त्यसैले उनीहरूले पाहुनाको बसाइ र भ्रमणलाई बोझ सम्झिए । कति मानिसहरूले पाहुना फर्केपछि बोझ नै हल्का भएको अभिव्यक्ति पनि दिए । यसबाट यो पनि प्रस्ट देखियो कि नेपालको सरकार जनताको भावना र विचारबाट कति टाढा रहेछ । छैटौँ कुरा, आखिर जनताले विरोध गर्न चाहे भने कुनै पनि किसिमले गर्न सक्ने रहेछन् भनेर पनि देखिन आयो । काठमाडौँमा कालो झन्डा लिएर हवाई अड्डा पुगेकोमा गिरफ्तार त गरियो तर सञ्चारमा सो तथ्य खुलेपछि त्यसको उद्देश्य पूरा भयो । पाहुनालाई नेपालीहरूले सितिमिति कालो झन्डा देखाउँदैनन् । तर यसपटक यो काम गरिएको खुलस्त भयो । सामाजिक सञ्जालमा यो कुरा फैलियो । पोखरामा मानिसहरूले बलुनमा कालो झन्डा राखेर उडाए । आखिर नेपाली जनमानसमा केही चोट पुगेकाले नै यस्तो गरिएको भनेर मान्नुपर्नेमा न भारत न नेपालका सरकारी अधिकारीहरू स्विकार्न तयार छन् । उनीहरू विरोधीहरूलाई चीनबाट प्रेरित भएको नै मान्छन् मानौँ नेपालमा भारतले जेजस्तै गरे पनि नेपाली जनताले शिरोपर गर्दछन् । भारतको आलोचना गर्नेहरू जन्मौटे या भरौटे विरोधी हुन् भन्ठान्छन् । त्यसैले यसमा अरूको मात्र दोष देख्छन् र आफ्नो विचार र व्यवहारमा कुनै पनि परिवर्तन गर्नुनपर्ने ठान्छन् । यसै घनचक्करमा नेपाल र भारतको सम्बन्ध बिग्रेको देखिन्छ । सुध्रिएको सम्बन्ध कस्तो हुने रहेछ भनेर हेर्न नै बाँकी छ ।"
सम्भव छ लोडसेडिङबिनाको काठमाडौं,"विद्युत् प्राधिकरणले काठमाडौं उपत्यकालाई लोडसेडिङमुक्त पार्न सकिनेबारे अध्ययन सुरु गरेको छ । प्राधिकरणको यो प्रयासलाई उपत्यकावासीले बडो उत्सुकतापूर्वक हेरिरहेका छन् । २०६० सालदेखि नियमित लोडसेडिङको मार झेल्दै आएका राजधानीवासी कतै पूर्णरूपमा बिजुलीको नियमित आपूर्ति भइहाल्छ कि भन्ने जिज्ञासामा छन् । अर्कोतर्फ देशको अन्य भूभागमा आपूर्ति भइरहेको बिजुली कटौती गरेर राजधानीलाई मात्र लोडेडिङमुक्त बनाउन खोजिएको हो कि भन्ने प्रश्न पनि उठेको छ । प्राधिकरणले एकाएक जादुको छडी घुमाएर लोडसेडिङमुक्त बनाउन खोजेको भने अवश्य होइन । प्राधिकरणले भनेजस्तै उपत्यकालाई केकसरी लोडसेडिङमुक्त पार्न सकिन्छ भन्नेबारे उजागर गर्ने प्रयास गरिएको छ । अघिल्लो साताको दीपावली (अत्यधिक बिजुली खपत हुने मुख्य समय) मा देशभर बिजुलीको माग १२ सय मेगावाट पुगेको थियो । यो माग फगत बत्ती बाल्नको लागि मात्र थियो, जसमा कलकारखाना र उद्योगहरू चलेका थिएनन् । उद्योगधन्दासहितको बिजुली माग भने करिब १४ सय मेगावाट हो । अहिले देशभर करिब ४५० मेगावाट बराबरको बिजुली आपूर्ति अभाव छ । यसमा उपत्यकाको सामान्य दैनिक माग ३५० मेगावाट हो, त्यो पनि साँझपख बत्ती बाल्ने समयमा । राति नौ बजेपछि यो माग घटेर सय, डेढ सय मेगावाटमा सीमित हुन्छ । अहिले उपत्यकामा २३० मेगावाट बिजुली आपूर्ति भइरहेको छ र यसमा सय मेगावाट मात्र थप गर्न सकियो भने लोडसेडिङमुक्त गर्न किन्छ । अब प्रश्न आउँछ थप सय मेगावाट कहाँबाट ल्याउने ? यो प्रश्नको जवाफ प्राधिकरणले १० वर्षअघि नै खोज्दै यहाँसम्म आइपुगेको हो । अर्थात् उपत्यकाको बिजुली आपूर्ति सहज पार्न प्राधिकरणले तीन दर्जन प्रसारण लाइनका आयोजना अघि बढाएको थियो, जसमध्ये केही आयोजना सम्पन्न भइसकेका छन् भने केही निर्माणको अन्तिम चरणमा कोही आधा काम सकिएको अवस्थामा छन् । उपत्यकामा हालको अपुग ३५० मेगावाटको बन्दोबस्ती गर्ने मुख्य प्रसारण लाइन तथा सबस्टेसनहरूमा खिम्ती ढल्केबर, कुलेखानी दोस्रो सर्किट, हेटौंडाभरतपुर २२० केभी, कोहलपुरमहेन्द्रनगर, चपली (काठमाडौं) सबस्टेसन क्षमता विस्तार, हेटौंडावीरगन्ज मुख्य हुन् । स्वदेशका विभिन्न विद्युत्गृह र भारतबाट आयातित बिजुली उपत्यकामा छिर्न पाएका छैनन् । यिनै पूर्वाधार अभावका कारण उपत्यकामा दैनिक १४ घन्टासम्मको लोडसेडिङ भएको हो । उपत्यकामा विभिन्न ठाउँबाट आउने बिजुली अलगअलग ग्रिडबाट आएको र एउटै ढिक्का नभएकाले आपूर्ति प्रणाली कमजोर भएको हो । उपत्यकाको विद्युत् आपूर्ति बलियो र गुणस्तरयुक्त बनाउन एक दसकभन्दा अघि विभिन्न आयोजना सुरु गरिएका थिए । खिम्तीढल्केबर २२० केभी प्रसारण लाइन परिकल्पना गर्नुको मुख्य उद्देश्य ढल्केबरबाट उपत्यकामा बिजुली प्रवेश गराउनु हो । ढल्केबरसम्म भारतका विभिन्न नाकाबाट आइरहेका बिजुली यो प्रसारण लाइन नभएका कारण उपत्यकासम्म ल्याउन नसकिएको हो । ढल्केबरबाट आउने बिजुली खिम्ती, लामोसाँगु हुँदै काठमाडौं आउने गरी निर्माण कार्य भइरहेको छ । २०५९ सालबाट सुरु भएको यो प्रसारण लाइन जग्गा प्राप्तिमा स्थानीय राजनीतिक दलका नेताहरूबाट भएको अवरोधका कारण १४ वर्षसम्म पनि सम्पन्न हुन पाएन । आगामी मंसिर १५ गतेभित्रमा यो प्रसारण लाइनको पहिलो चरण निर्माण भइसक्ने आयोजना प्रमुख श्यामकुमार यादव बताउँछन् । भारतीय बिजुली र माथिल्लो तामाकोसीको बिजुली सिंगटीलामोसाँगु १३२ केभी (४० किलोमिटर) काठमाडौं ल्याउन यी पूर्वाधार बनाउन लागिएका हुन् । यी बिजुली आए भने १४ घन्टाको लोडसेडिङ चार घन्टामा झर्न सक्छ । उपत्यकालाई लोडसेडिङमुक्त त्यतिखेर बनाउन सकिन्छ जतिखेर हेटौंडाभरतपुर २२० केभी (७५ किलोमिटर) निर्माण सम्पन्न हुन्छ । यो आयोजना ठीक ढंगबाट अघि बढेमा आगामी २०७५ को असार मसान्तमा पूरा हुनेछ । सात वर्षअघि ठेक्कापट्टा भएको यो आयोजनाको जग्गा प्राप्ति र वनबाट स्वीकृति पाउन र ठेक्का व्यवस्थापन गर्न नसक्दा यो हविगत भएको हो । अहिले गत हिउँदामा भारतको मुजफ्फरपुरबाट आयात भएको ८० मेगावाटको बिजुली यही लाइन नभएका कारण उपत्यकामा ल्याउन सकिएन । भारतीय बिजुलीले वीरगन्ज, परवानीपुर, जनकपुरलगायतका क्षेत्रमा वितरण भए । ती क्षेत्रमा बढी कलकारखाना र उद्योगधन्दा खोलिनुको कारण पनि बिजुलीको उपलब्धताले गर्दा नै हो । हेटौंडाकुलेखानीस्युचाटार १३२ केभीको दोस्रो सर्किट जडान कार्य पूरा भए पनि प्रसारण लाइनमाथि बनेका घरका कारण चार्ज गर्न सकिएको छैन । यो चार्ज हुनेबित्तिकै कुलेखानी र भारतको बिजुली उपत्यका छिर्न सक्छ । यसले लोडसेडिङ उल्लेखनीय रूपमा कम गर्न सकिन्छ । सरकारले ६ सय मेगावाटसम्म भारतबाट बिजुली आयात गरेर लोडसेडिङ निमिट्यान्न पार्ने घोषणा गर्नुको कारण यिनै प्रसारण लाइन निर्माण सम्पन्न हुनेलाई लक्षित गरेको हो । कुलेखानीस्युचाटारको लाइन चार्ज हुनासाथ थप ७०८० मेगावाट बिजुली उपत्यकामा ल्याउन सकिन्छ । त्यसबाहेक कुशाहाकटैया १३२ केभीको लाइन निर्माण सम्पन्न भएपछि थप ८० मेगावाट बिजुली आयात हुने देखिन्छ । उपत्यकालाई लोडसेडिङमुक्त त्यतिखेर बनाउन सकिन्छ जतिखेर हेटौंडाभरतपुर २२० केभी (७५ किलोमिटर) निर्माण सम्पन्न हुन्छ यो बिजुली खिम्तीढल्केबर २२० केभीमार्फत काठमाडौं आइपुग्छ । उपत्यकाको बिजुली आपूर्तिमा सहज पार्ने अर्को पूर्वाधार हो चपली सबस्टेसन क्षमता विस्तार । अहिले भक्तपुरचाबहिलबाट ६६ केभीमा विद्युत् आपूर्ति भइरहेको छ । चपली सबस्टेसन सुदृढ भएपछि १३२ केभीमा चार्ज भई बिजुली आपूर्ति वृद्धि गर्न सकिन्छ । सिंगीखिम्तीलामोसाँगु हुँदै सिन्धुपाल्चोक, दोलखा र रामेछापमा बनिरहेका र निर्माण हुने आयोजनाका बिजुली काठमाडौंमा आपूर्ति भई वितरण प्रणाली सुदृढ हुने योजना १५ वर्षअघि नै बनाइएको थियो । टनकपुरबाट थप बिजुली ल्याउने र कालीगण्डकी, मस्र्याङ्दी जस्ता कोरिडरका आयोजनाका बिजुली बुटबल पठाउनुनपर्ने र उपत्यकामा आपूर्ति गर्न सकिने सोचका साथ कोहलपुरमहेन्द्रनगर १३२ केभी प्रसारण लाइनको परिकल्पना गरिएको थियो । यो लाइन २०७४ मा पूरा गर्ने गरी ठेक्का भए पनि ढिलाई भइरहेको छ । निर्माणाधीन प्रसारण लाइनका आयोजना पूरा हुन अझै पनि तीनचार वर्ष लाग्ने देखिन्छ । यी सबै पूर्वाधार तयार भएपछि उपत्यका लोडसेडिङमुक्त हुन सक्छ । आर्थिक र प्राविधिक क्षमता कमजोर भएको ठेकेदारले ठेक्का हात पार्नु, ठेक्का हात पार्न उच्च राजनीतिक नेतृत्वमै चलखेल हुनु, ठेकेदारका एजेन्टहरूको राजनीतिक नेतृत्वसँगै उठबस हुनु, ठेक्का हात पारेपछि अनेक बहाना बनाएर म्याद थप र दाबी गर्दै जानुलगायतका विसंगति अझै पनि व्याप्त छन् । त्यसबाहेक वन, निकुञ्जको स्वीकृति पाउन र जग्गा प्राप्ति गर्न फलामको च्युरा चपाएसरह हुने अवस्था छ । यी प्रक्रिया पूरा गर्न सरकारी मन्त्रालयबीच नै समन्वय अहिले पनि छैन । जसरी निजी क्षेत्रका आयोजना पूरा गराउन उसका कर्मचारी अहोरात्र दौडिन्छन् र ताकेता गर्छन्, त्यस्तो अवस्था प्राधिकरणमा छैन । राजनीतिक तहको भनसुनका आधारमा आयोजना प्रमुख बनाउने प्रवृत्तिले पनि क्षमतावान् इन्जिनियरले जिम्मेवारी पाउन सकेनन् । विगतका यी अनुभव हेरेर उचित व्यवस्थापन गर्ने हो भने अझै पनि तीनचार वर्षमा यी काम सम्पन्न हुन सक्छन् । यस्तो व्यवस्थापनको लागि फेरि पनि राजनीतिक तहमै शुद्धता आउनु जरुरी छ । किनभने सरकारी ठेक्का बन्दोबस्तीमा गडबड गर्ने मुख्य जड नै फेरि पनि राजनीतिमा छ । व्यावसायिक हिसाबले जिम्मेवारी दिने र जिम्मेवारी बहन गर्न नसके विभागीय कारबाही गर्ने अर्थात् दण्ड पुरस्कारको व्यवस्था विगतमा नभएका कारण नै समयमै आयोजना पूरा भएन । ऊर्जामन्त्री जनार्दन शर्माले प्रत्येक आयोजना प्रमुखलाई आयोजनाको प्रगति विवरण बुझाउन र परेको समस्या देखाउन निर्देशन दिएका छन् । विगतका मन्त्रीहरूले कहाँ के भयो र के समस्या पर्यो भनेर विगतमा चासोसम्म नराखिदिँदा प्राधिकरणका कर्मचारीहरू जिम्मेवार नबनी जे गरे पनि हुन्छ भन्ने मानसिकतामा थिए । युद्धस्तरमा यी आयोजना पूरा गर्न यस्तै कडीकडाउको जरुरत जहिले पनि आवश्यक परिरहन्छ ।"
ला लिगा फुटबलमा रियल मड्रिडद्वारा लेगानेस पराजित,काठमाडौंः ला लिगा फुटबलमा रियल मड्रिडले लेगानेस क्लबलाई पराजित गरेको छ। आइतबार साँझ घरेलु मैदान सान्टियागो बर्नबाउमा भएको खेलमा रियल मड्रिडले लेगानेसलाई ३० ले पराजित गरेको हो। जितसँगै रियल मड्रिड ला लिगा फुटबलको शीर्ष स्थानमा कामयै रहेको छ। खेलको ३८ औं मिनेटमा गोल गर्दै ग्यारेथ बेलले रियललाई सुरुवाती अग्रता दिलाए। यस्तै पहिलो हाफको इन्जुरी समयमा व्यक्तिगत दोस्रो गोल गर्दै बेलले रियल मड्रिडको अग्रता दोब्बर पारे। पहिलो हाफमा २० को अग्रता लिएको रिउल मड्रिडले दोस्रो हाफमा एक गोल गरेको थियो। खेलको ७६ औं मिनेटमा अल्भारो मोरोटाले गोल गर्दै टोलीलाई ३० को जित दिलाए। जितपछि रियल मड्रिड ११ खेलबाट २७ अंकका साथ शीर्ष स्थानमा कायमै छ।
रियल मड्रिडसँग नयाँ सम्झौता गर्दै रोनाल्डो,काठमाडौंः पोर्चुगिस् खेलाडी क्रिष्टियानो रोनाल्डोसँग स्पेनिस क्लब रियल मड्रिडले नयाँ सम्झौता गर्ने भएको छ। सन् २००९ मा कीर्तिमानी मूल्यमा म्यानचेस्टर युनाइटेडबाट रियल मड्रिडसँग आबद्ध भएका रोनाल्डोको करार सम्झौता सन् २०१८ मा सकिँदैछ। करार सम्झौता सकिन दुई वर्ष बाँकी छँदै रियल मड्रिडले रोनाल्डोसँग नयाँ सम्झौता गर्न लागेको हो। नयाँ सम्झौतापछि रोनाल्डो सन् २०२१ सम्म रियल मड्रिडमा रहनेछन्। रोनाल्डोले रियल मड्रिडबाट प्रतिवर्ष २१ मिलियन युरो पारिश्रमिक बुझ्छन्। रोनाल्डो र रियलमड्रिडबीच नयाँ सम्झौतामा मंगलबार हस्ताक्षर हुने बताइएको छ। रियल मड्रिडसँगको नयाँ सम्झौतापछि क्लबमा रोनाल्डो सबैभन्दा बढी पारिश्रमिक पाउने खेलाडीको रुपमा कामयमै रहनेछन्। ३१ वर्षीय रोनाल्डोले गत सिजन रियललाई ११ औं पटक च्याम्पियन्स लिग फुटबलको उपाधि जिताएका थिए। चोटमुक्त भएर मैदान उत्रिए यता रोनाल्डो यो सिजन ११ खेलमा ७ गोलमात्रै गरेका छन्।
