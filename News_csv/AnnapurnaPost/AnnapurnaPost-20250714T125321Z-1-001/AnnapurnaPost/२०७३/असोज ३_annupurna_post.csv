शीर्षक,विवरण
उत्कृष्ट संविधान र विकासको आशा,"बेलायती विद्वान् गिलबर्ट चेस्टरटनले भनेका छन्, क्रान्तिबाट प्रजातन्त्र कहिल्यै पनि आउन सक्दैन, क्रान्ति हुन प्रजातन्त्र चाहिन्छ । नेपालले लामो प्रतीक्षापछि संविधानसभाले बनाएको संविधान पायो । सिद्धान्ततः संघीय गणतन्त्रात्मक, धर्म निरपेक्षता तथा समावेशीतासहितको भनेजस्तो संविधान नेपालमा आयो । अस्थिरता सकियो, विकासको ढोका खुल्यो । हामीले विगतदेखि भन्दै आएको यही हो । वास्तविकता त्यस्तै हो त ? देशले संविधान निर्माणपछि भोग्नुपरेको अवस्थाको मूल्यांकन गर्दा यस कुराको पुष्टि भने हुँदैन । संविधान घोषणा भएलगत्तै देशका विभिन्न भागमा कडा विरोध भयो, देशले नाकाबन्दी बेहोर्नुपर्यो, दर्जनौं व्यक्तिको अनाहकमा ज्यान गयो । संघीयता, गणतन्त्र, धर्म निरपेक्षता, समावेशीतासहितको संविधानको पक्षमा यसैका प्रवर्धकहरूले पनि दह्रो गरी उभिन सकेनन् । छिमेकी रिसायो, मधेसमा आगो बल्यो, जनजाति नाखुस भए, भर्खर ताली बजाउनेहरूले पनि यसको पक्षमा अड्न सकेनन् । लगत्तै गल्ती कबोल गर्दै संविधान संशोधनतर्फ बढे । जारी हुनासाथ विश्वकै उत्कृष्ट को विशेषण पाएको संविधानमा एक पक्षको विरोधपछि संविधान जारी गर्न हतार गर्ने पक्षद्वारा नै संशोधनको प्रस्ताव राख्नु र पारित गर्नुपर्यो । अहिले आएर सम्पूर्ण जनताको प्रश्न छ के यसैको लागि देशले यस्तो सास्ती खाएको हो ? हामी कहाँ चुक्यौं ? अब देश कसरी अघि बढ्ला ? दुई वर्षमा बन्ने भनेको संविधान बन्न सात वर्ष लाग्यो । अन्त्यमा कसैले लखेटेर भागेजस्तो गरी हतारोमा संविधान टुंग्याइयो । यो हतारो केको लागि थियो, अझ स्पष्ट भएको छैन । कसैलाई संविधान बनाएको जस लिएर अमर हुनु थियो, कसैलाई संविधान बनाएर प्रधानमन्त्री हुन हतारो थियो, कसैलाई आफैंले पारित गराएको भोलिपल्टै निन्दा गर्ने हतारो थियो, कसैलाई पढ्दै नपढी स्वागत गर्ने हतारो थियो, कसैलाई हेर्दै नहेरी विरोध गर्न हतारो थियो, कसैलाई अरूले जस लेलान् र कुर्सीमा अझ दह्रो गरी बस्लान् भन्ने हतारो थियो, कसैलाई खोजेजति सबै तुरुन्तै पाउन हतार थियो । यस्ता हतारोको बीच निस्केको हालको संविधानको पक्षमा दह्रो गरी उभिने समूहको भने सुरुदेखि नै अभाव भयो । हुन त हतार नगरेको भए संविधान कहिल्यै आउन सक्दैनथ्यो भनेर आकलन गर्नेहरू पनि नभएका होइनन् । सबै दलहरूलाई नयाँ संविधानबारेको धारणा नेपाली आहान बोल बोल मछली मुखभरि पानी भनेजस्तो भएको देखिन्छ । संविधान बनाएको एक वर्षमा यसलाई संशोधन गर्नुपर्छ, पुनर्लेखन गर्नुपर्छ, च्यात्नुपर्छ भन्ने विभिन्न मतहरूसमेत आइरहेका छन् । जेसुकै परिवर्तन गरिए पनि सबै सन्तुष्ट हुने अवस्था विद्यमान छैन र रहँदैन । तसर्थ संविधानको किचलो नेपालमा विगतमा जस्तै अब पनि स्थायी रूपले रहने देखिन्छ । संविधानसभाको प्रयोग राजनीतिक दलले सोचेजस्तो हुन सकेन । नेपालको संविधानको हालत अंग्रेजी भनाइ सफलताको जननी धेरै हुन्छन् तर विफलता टुहुरो हुन्छ भनेजस्तो भएको छ । संविधान जारी सँगसँगै नाकाबन्दी सुरु भयो । जजसले नाकाबन्दी गरे, उनीहरू हामीले गर्यौँ भन्न सक्ने अवस्थामा थिएनन् र जसले हामीले गर्यौँ भने उनीहरूसँग गर्न सक्ने तागत थिएन । नाकाबन्दीको असर जनताले दुःख पाउनेबाहेक अरू केही हुन सकेन । जसरी सुरु भयो त्यसरी नै नाकाबन्दी नाटकीय रूपमा सकियो । यसले क्षेत्रीय सन्तुलनमा भने केही असर पुर्यायो । यसको खास असर के हुन्छ, भविष्यले बताउनेछ । व्यापार विविधीकरणको लागि यस घटनाको असर लामो समयसम्म पर्ने देखिन्छ । नाकाबन्दी अन्त्यमा आएर सबै जिम्मेवार पक्ष हार्ने र असामाजिक तत्वहरू नाजायज फाइदा उठाउने गरी अन्त्य भयो । नेपालले आफ्नो ऊर्जा र दैनिक आवश्यकताको लागि वैकल्पिक व्यवस्था स्थायी रूपमा हुनुपर्ने महसुस गर्यो । भारतमा पनि आजको समयमा पुरातन सोचले अघि बढ्न नसकिने र समयानुसार सुधार गर्दै लैजानुपर्ने कुराको सन्देश स्पष्ट रूपमा महसुस भएको हुनुपर्छ । भारतका कतिपय राजनेता तथा बुद्धिजीवीहरूले उक्त समयको नीतिलाई अपरिपक्वसमेत भन्न पुगे । संविधान जारी भएसँगै हर्ष र क्षोभ सँगसँगै प्रकट भयो । देशभित्र दीपावली गर्ने र कालो झन्डा देखाउने कार्य एकै समयमा भए । छिमेकी मित्रराष्ट्रबाट समर्थनको कुनै वक्तव्य आएन । यसले संविधान कार्यान्वयनमा ठूलो शंका उत्पन्न गरायो । विश्वकै उत्कृष्ट भनिएको संविधानमा जारी भएलगत्तै संविधान बनाउन लागिपर्ने दलहरूबाटै संशोधनको प्रस्ताव राख्नुपर्यो । संविधान बनाउँदा विभिन्न सिद्धान्तका विरोधाभासपूर्ण विचारहरू समेटिएका कारणले अस्थिरता निम्त्याउने कारकतत्वहरू र पुर्याउन नसकिने प्रावधानहरू समावेश गरिएको छ । व्यवहारमा यी विस्तारै छाटिँदै जाने नियतले नै राखिएको हुनुपर्छ । तर एकपटक समावेश भइसकेका कुरा हटाउनु सजिलो भने हुने छैन । विगतको सात दसकको सम्पूर्ण नेपालीको चाहनाअनुसार संविधानसभाबाट बनाइएको भनिएको संविधान सुरुदेखि नै विवादमा गयो । जारी भएको वर्ष दिनमा पनि संविधानमा संशोधन या पुनर्लेखनको कुरा यथावत् छ । यो विवाद सजिलै साम्य हुने लक्षण पनि छैन । जस्तोसुकै परिवर्तन गरिए पनि यो वा त्यो पक्षको विरोध रहिरहनेछ । संविधान बनाउँदा विभिन्न सिद्धान्तका विरोधाभासपूर्ण विचारहरू समेटिएका कारणले अस्थिरता निम्त्याउने कारकतत्वहरू र पुर्याउन नसकिने प्रावधानहरू समावेश गरिएको छ । व्यवहारमा यी विस्तारै छाटिँदै जाने नियतले नै राखिएको हुनुपर्छ । तर एकपटक समावेश भइसकेका कुरा हटाउन सजिलो भने हुने छैन । सबै दलहरूका घोषणापत्रमा विकास को एजेन्डाले पहिलो प्राथमिकता पाएको छ । यसको लागि स्थायी सरकारको आवश्यकता हुन्छ, जुन हालको संविधानअनुसार व्यावहारिक रूपमा सम्भव हुने अवस्था छैन । विकास हुन स्थायित्व चाहिन्छ, हालको संविधानका प्रावधानले स्थायित्व दिँदैन । तसर्थ यो संविधान पुनर्लेखन वा आमूल परिवर्तनतर्फ उन्मुख छ भन्ने आकलनमा दम छ । हिन्दु राष्ट्र, सांस्कृतिक राजतन्त्र, विकेन्द्रीकृत व्यवस्था को पक्षमा पनि आवाज उठिरहेकै छन् । यी विषय कुन रूपमा अघि बढ्छ, कसैबाट आकलन हुन सकेको छैन । यस्ता विषयहरूले संविधान कार्यान्वयनलाई अझ जटिल बनाउनेछन् । संविधानसभाबाट नयाँ संविधान आएपछि राजनीतिक विवाद समाप्त हुन्छन् र विकासका ढोकाहरू खुल्छन् भन्नेहरूलाई हालको परिस्थितिले चुनौती दिएको छ । विकास कुनै पनि वाद, व्यवस्था, प्रक्रियाभन्दा शासनको स्थायित्व, सक्षम र दूरदर्शी नेतृत्व, देश प्रेम, प्रतिबद्धताजस्ता कुरामा भर पर्ने रहेछ भन्ने स्पष्ट भएको छ । हाल आएर विगतमा भन्ने गरिएका अधिकांश विषय सत्ता प्राप्तिका लागि गरिएका स्वाङ रहेछन् भन्ने आभास भएको छ । भनेजस्तो व्यवस्था र संविधान त आयो, तर जनताले आशा गरेजस्तो विकास र सुशासनको भने अझै पत्तो छैन । हालको विकासको गति हेर्दा शासक फेरिए पनि शासन उस्तै रहेको आभास हुन्छ ।"
नयाँ संविधान हेर्ने दृष्टिकोण,"नेपालको संविधान २०७२ बारे विभिन्न मतभेद बाहिर सतहमा मात्रै आएका छैनन्, यसविरुद्ध यो दिनलाई कालो दिवसका रूपमा लिने र उत्सवका रूपमा मनाउने दुईथरी विचार सार्वजनिक भएका छन् । हामी सबैलाई थाहा छ, नेपालको संविधान २०७२ को घोषणा गरिएपछि त्यसलाई लिएर देशभित्र र देशबाहिर धेरै असन्तुष्टि आएका थिए र यो अझै सेलाएको छैन । यसैलाई लिएर मधेसका केही भागमा आन्दोलनको आगो बल्यो र त्यसैमा एउटा छिमेकीले त नेपालमाथिको नाकाबन्दीद्वारा आफ्ना असन्तुष्टि प्रदर्शन गर्यो । यो उसको नेपालमाथिको हैकमवादी प्रवृत्तिको नांगो प्रदर्शन थियो । तैपनि उसले यसलाई नेपालभित्रका खासगरी केही मधेसी नेताहरूको कभरअपमा आफूलाई राख्न सफल भएको छ । हुन त नेपालभित्रका थारू, मधेसी, आदिवासी जनजाति, मुस्लिम, महिला, दलित आदिद्वारा आआफ्ना असन्तुष्टि प्रदर्शन नगरेका होइनन् र त्यसको निरन्तरता कायमै छ । भारतले खासगरी मोदी सरकारले निरन्तर रूपमा मधेसी, थारू तथा जनजाति, मूलतः मधेसीका माग सम्बोधन गर्न नेपाल सरकारमाथि दबाब दिइरहेको छ । यही दबाबको एउटा कडीका रूपमा नेपालमा सरकार परिवर्तनसमेत गरियो भन्नेहरूको पनि कमी छैन । यही प्रक्रियाबाट नेपालको प्रधानमन्त्री बनेका भनिएका पुष्पकमल दाहाल दिल्ली भ्रमण सकेर फर्किएका छन् । तर भारतले अहिले पनि मधेसी दलहरूको मागका सम्बन्धमा लिएको उसको अडानमा सैद्धान्तिक रूपमा कुनै परिवर्तन आएको देखिएको छैन । दाहालले भारतीय पक्षलाई संविधानको स्वागत गर्न आग्रह गरे पनि भारतीय पक्ष त्यसमा तयार देखिएन । हुन त स्वयं दाहालको पनि यस संविधानबारे स्पष्ट दृष्टिकोण देखिएको छैन । असन्तुष्टहरूसित भेट्दा संविधानमा आफ्नै पनि असन्तुष्टि भएको बताउन उनी चुक्दैनन् । नेपाली कांग्रेस र एमालेसित भेट्दा संविधान कार्यान्वयनमा जोड दिने गर्छन् । संविधानको आधिकारिक स्वामित्व कसले लिने ? सबैले लिने, कसैले पनि नलिने जस्तो अवस्था देखिएको छ । यस्तो अवस्थामा नेपालका दलहरू देखिएका छन् कि दिल्लीको लागि नेपालको राजनीतिमा खेल्ने सुअवसर मिलेको छ । माओवादी आन्दोलन र मधेस आन्दोलन वर्तमान संविधानका आधिकारिक राजनीतिक दलहरू मानिन्थे तर यसैका कारण वा अन्य कारणमा यी दुवै राजनीतिक शक्ति विभाजित भएर दोस्रो संविधानसभा निर्वाचनमा नराम्रो हार खाए । परिणाम नेपालको राजनीतिका यथास्थितिवादी शक्ति कांग्रेस र एमाले संविधानसभामा र वर्तमान संसद्मा पहिलो र दोस्रो दलका रूपमा छन् । तैपनि दिल्लीको आशीर्वादले संसद्को तेस्रो शक्ति माओवादी केन्द्रको नेतृत्वमा कांग्रेससित मिलेर सरकार बनेको छ तर एमालेको समर्थनविना संविधानमा संशोधन असम्भव छ । भनिन्छ, एमालेमा फेरि महाकाली सन्धिको अवस्था दोहोरिन पनि सक्नेछ, एमालेमा संविधानको संशोधनमा एकमत भएन भने । दिल्ली एमालेमा विभाजन ल्याएर भए पनि उसको चाहनाअनुसारको संविधानमा संशोधन गराउने रणनीतिमा छ । मधेसवादी दलहरूमा त खासै दृष्टिकोण छैन । उनीहरूको दृष्टिकोण भनेको नै अहिल्यै दिल्लीको दृष्टिकोण बन्न गएको छ । हुन त अहिले जे भने पनि वर्तमानको माओवादी केन्द्र, एमाले र कांग्रेसले यो संविधानलाई महान् ऐतिहासिक उपलब्धि तथा युगान्तकारी परिवर्तन भनेका थिए । यही संविधानलाई संस्थागत र सुदृढ गर्ने नीति पनि लिएका छन् । माओवादी केन्द्रले यो संविधानबारे जनतामा केही भ्रम सिर्जना गर्ने दुश्प्रयास पनि गर्दैछ । खासगरी संसदीय व्यवस्था के हो भन्नेमै उसले भ्रम छर्ने प्रयास गरेको छ । वर्तमान संविधानले देशको शासनसत्ता मन्त्रिमण्डलनात्मक हुने भनेको छ, त्यसैले यो संसदीय व्यवस्था भयो, हामी त त्यसका विरोधी हौँ, त्यसैले देशको शासनसत्ता अध्यक्षात्मक हुनुपर्छ भनिएको छ । यहाँनेर के स्पष्ट हुनु जरुरी छ भने देशको शासनसत्ता मन्त्रिमण्डलनात्मक भएमा संसदीय व्यवस्था हुने र शासनसत्ता अध्यक्षात्मक भएमा संसदीय व्यवस्था नहुने होइन । यो उसको गलत व्याख्या मात्रै हो । अहिलेसम्म नयाँ संविधानलाई हेर्ने सवालमा मूलतः निम्न दृष्टिकोण अगाडि आएका छन्ः पहिलो, परम्परावादी दृष्टिकोण हो, जसको प्रतिनिधित्व कांग्रेसले गरेको छ । दोस्रो, मध्यपन्थी दृष्टिकोण जसभित्र एमालेलगायत उसका वरिपरि रहेका अन्य केही कम्युनिस्ट पार्टी पर्छन् । तेस्रो, दिल्लीको विस्तारवादी दृष्टिकोण जसको नेपालभित्रको प्रतिनिधित्व मधेसवादी दलका नेताहरूले गर्दै आएका छन् । चौथो, वर्तमान सरकारको नेतृत्व गरेको माओवादी केन्द्र, जसको हरेक निर्णय पार्टीभन्दा त्यसका अध्यक्ष दाहालले गरिरहेका छन् । उनी अविचलित दृष्टिकोण भएका नेता होइनन् भन्ने सबैको ठम्याइ छ । उनी कुन बेला के भन्ने हुन् र के गर्ने हुन्, उनको आफ्नै प्रचण्ड लीला छ । पाँचौं, नयाँ शक्ति जसको नेतृत्व बाबुरामले गरेका छन्, उनको दृष्टिकोण मधेसवादी दलका नेताहरूको दृष्टिकोणसित मेल खान्छ । त्यो भनेको दिल्लीको दृष्टिकोण नै हो । अन्तर्यमा छैटौं दृष्टिकोण वर्तमानमा नेकपा (क्रान्तिकारी माओवादी) ले लिएको दृष्टिकोण हो । मूलतः यो दसबर्से जनयुद्धले अपनाएको दृष्टिकोण हो । जनयुद्धले नेपाली मजदुर, किसान, महिला, दलित, आदिवासी जनजाति, मधेसी, मुस्लिम, पिछडिएका क्षेत्रसहित उत्पीडित वर्ग र समुदायका राजनीतिक, आर्थिक तथा साँस्कृतिक हकअधिकारका मूल पक्षसहित राष्ट्रियता, जनतन्त्र तथा जनजीविकाका आधारभूत समस्याहरूको सम्बोधन गर्न र ती सबै उत्पीडित वर्ग तथा जनसमुदायलाई राज्यसत्ताको मालिक बनाउने उद्घोष गरेको थियो, त्यसैलाई अहिले पनि उसले आफ्नो राजनीतिक लक्ष्य र उद्देश्य राखेको छ र त्यसकै आधारमा संविधान २०७२ लाई हेर्ने सवालमा आआफ्नो दृष्टिकोण अगाडि सारेको छ । यो संविधानले पहिलो, माथि भनेझैं नेपाली मजदुर, किसान, महिला, दलित, आदिवासी जनजाति, मधेसी, मुस्लिम, पिछडिएका क्षेत्रसहित उत्पीडित वर्ग र समुदायका राजनीतिक, आर्थिक तथा साँस्कृतिक हकअधिकारका मूल पक्षसहित राष्ट्रियता, जनतन्त्र तथा जनजीविकाका आधारभूत समस्याको सम्बोधन गर्न र ती सबै उत्पीडित वर्ग तथा जनसमुदायलाई राज्यसत्ताको मालिक बनाउन असफल बनेको छ । नेपालको संविधान २०७२ लाई हेर्ने दृष्टिकोण मूलतः दुई पक्ष यथास्थितिवादी तथा क्रान्तिकारी र अग्रगमनकारी स्पष्ट दुई कित्तामा बाँडिएको छ । दोस्रो, नेपालको सिंगो सामाजिक आर्थिक व्यवस्था र राज्यसत्ताको वर्गीय चरित्रमा कुनै गुणात्मक, क्रान्तिकारी तथा आधारभूत परिवर्तन हुन सकेको छैन् । नेपाली कम्युनिस्टहरूले निश्चित गरेको नेपाली जनवादी क्रान्तिका दुई कार्यभारमध्ये गणतन्त्रको स्थापना भए पनि अर्धसामन्ती स्थितिको मूलतः अन्त्य भएको छैन । साथै अर्ध (नव) औपनिवेशिक अवस्था त झन् घनीभूत बन्दै गएको छ । त्यसैले साम्राज्यवादी तथा विस्तारवादी उत्पीडन अन्त्य गर्ने कार्यभार त शतप्रतिशत नै बाँकी छ । वर्तमान राज्यसत्ता दलाल तथा नोकरशाही पुँजीपति एवं सामन्तवर्गकै राज्यसत्ता हो । अझ यसलाई माक्र्सवादी भाषामा भन्ने हो भने प्रतिक्रियावादी राज्यसत्ता नै हो । जसको अन्त्य माओवादी केन्द्र, एमाले वा अन्य कम्युनिस्ट समूहहरूले लिएको मार्गबाट सम्भव छैन । त्यो माक्र्सवादी लेनिनवादी माओवादी दृष्टिकोणमा आधारित वर्ग संघर्षद्वारा मात्रै सम्भव छ । यो दृष्टिकोणले यो संविधानको अन्त्य चाहन्छ । यसमा संशोधन वा पुनर्लेखन होइन, बरु जनवादी क्रान्तिद्वारा पुरानो राज्यसत्ताको अन्त्य र नयाँ जनवादी राज्यसत्ताको स्थापनाद्वारा लेखिने संविधानको आवश्यकताको व्याख्या गर्छ । नयाँ संविधान २०७२ ले सारमा साम्राज्यवाद र विशेषतः भारतीय विस्तारवादद्वारा निर्देशित तथा परिचालित रहिआएका नेपालभित्रका दलाल तथा नोकरशाही पुँजीपति एवं सामन्त वर्गको प्रतिनिधित्व गर्छ । त्यसैले यो एउटा प्रतिक्रियावादी व्यवस्था हो र यही सेरोफेरोमा नेपालको संविधान २०७२ लाई हेर्ने दृष्टिकोण नेकपा (क्रान्तिकारी माओवादी) को रहेको छ । यसरी विभिन्न दृष्टिकोण समेटेर कसरी सबैलाई चित्त बुझ्ने एउटा जनपक्षीय संविधानको निर्माण हुन सक्नेछ ? यो एउटा गम्भीर प्रश्न हो । यसको सजिलो र सीधा खालको मार्ग त छैन तर पनि यसका लागि निम्न दुइटा विषयमा बहसलाई केन्द्रित गर्दा तुलनात्मक रूपले केही सहजताको अवस्था आउन सक्ला । पहिलो योभन्दा पनि अगाडि अभ्यास गर्ने प्रयास गरिएको सर्वपक्षीय, सर्वदलीय गोलमेच सम्मेलन र दोस्रो नेपालका सबै राजनीतिक दलहरूले आम सहमतिमा निर्माण गरिएको अन्तरिम संविधान २०६३ को आधारमा संविधानको पुनर्लेखन । हुन त राजतन्त्रवादीको एउटा पक्षले २०४७ सालको संविधान ब्युँताउने कुरा पनि नगरेको होइन । समग्रमा नेपालको संविधान २०७२ लाई हेर्ने दृष्टिकोण मूलतः दुई पक्ष यथास्थितिवादी तथा क्रान्तिकारी र अग्रगमनकारी स्पष्ट दुई कित्तामा बाँडिएको छ । मूल पक्ष भनेको देशभित्रका राष्ट्रवादी तथा प्रगतिशील शक्तिहरूबीचको एकता नै हो । बाह्य पक्षलाई गौण बनाउन पनि यी पक्षबीचको एकताले महत्व राख्छ ।"
"संविधानको वार्षिकोत्सव : कति हर्ष, कति विस्मात ?","नेपालको संविधान, २०७२ लागू भएको एक वर्ष पुगेको छ । यस अर्थमा आजको दिन नयाँ संविधानको पहिलो वार्षिकोत्सव हो । वार्षिकोत्सव विभिन्न कारणले मनाइन्छ । संविधानका सम्बन्धमा कुरा गर्ने हो भने यो दिन नयाँ संविधान किन जारी भएको थियो ? केका लागि ? कसको लागि ? कुन उद्देश्यले ? कस्तो प्रतिबद्धता नयाँ संविधानले घोषणा गरेको छ ? ती प्रतिबद्धताहरूको कार्यान्वयन यो वर्ष कसरी भएछ वा केही हुन सकेको छैन कि ? यी सबै प्रश्न सम्झाउने, समीक्षा गर्ने र आगामी वर्ष वा वर्षहरूका लागि नयाँ वाचा गर्ने बेला पनि यही हो । खुसी मान्ने कुरा सार्वजनिक गरिन्छ । हुन नसकेका कामकारबाहीलाई जसरी पनि आगामी दिनहरूमा गरिने आशा जगाइन्छ । नयाँ संविधानको वार्षिकोत्सव केवल ताली बजाउनको लागि मात्र होइन । नयाँ संविधान कार्यान्वयनको एक वर्ष अवधिको कामकारबाहीको विषयलाई लिएर सरकारले केही न केही प्रगति विवरण सार्वजनिक गर्नुपर्थ्यो । संविधानका बारेमा धेरैको प्रतिबद्धता होला, तर सरकारको जिम्मेवारी प्रतिबद्धता व्यक्त गर्ने मात्र नभई भएगरेका कामकारबाही सम्बन्धमा प्रगति विवरण दिने पनि हो । त्यस्तो दस्ताबेज सार्वजनिक भइसकेको छैन । हामीले सर्सर्ति हेर्दा, संविधान कार्यान्वयन सम्बन्धमा गत वर्षदेखि नै दर्जनौं विभिन्न कानुनहरू मस्यौदा गर्ने काम भइरहेको छ । केही विधेयकहरू ऐन बनिसके । जस्तोउच्च अदालतका सम्बन्धमा कानुन नै पारित भइसक्यो । त्यस्तै संवैधानिक आयोगहरूका सम्बन्धमा केही विधेयकहरू भर्खरै संसद् पुर्याइएको छ । कानुन मस्यौदा गर्ने काम चानचुने होइन । त्यसमा समय लाग्छ नै । मौलिक अधिकार कार्यान्वयन सम्बन्धमा पनि नयाँ कानुनको मस्यौदा एकदमै जरुरी भएको छ । अरू त अरू, सर्वोच्च अदालतकै संवैधानिक इजलास सम्बन्धमा पनि संसदीय कानुनहरूमार्फत नै नियमित गर्दा राम्रो हुन्छ । अहिलेको व्यवस्था कामचलाउ मात्र हो । सबैभन्दा महत्त्वपूर्ण निर्वाचनसम्बन्धी कानुनहरू हुन् । ती कानुनहरूको मस्यौदा भइसके पनि तिनलाई अन्तिम रूप दिन सरकारले केही राजनीतिक निर्णयहरू नगरी हुँदैन । ती हुन सकेका छैनन् । नयाँ संविधानका निर्माताहरूले संविधानद्वारा संघीय नेपालको परिकल्पना गरेका छन् । संविधानको स्वरूप संघीय छ । यसमा स्थानीय निकाय तथा विशेष संरचनाहरूको माध्यमबाट शक्तिको निक्षेपीकरण पनि गरिएको छ । प्रदेशहरू अधिकारसम्पन्न छन् । तर धारा २९५ अन्तर्गतको प्रदेशको सीमांकनसम्बन्धी विषयमा सुझाव दिन नेपाल सरकारले संघीय आयोग गठन गर्न सकेको छैन । त्यस्तै स्थानीय सरकारका रूपमा काम गर्ने गाउँपालिका, नगरपालिका तथा विशेष, संरक्षित वा स्वायत्त क्षेत्रको संख्या र सिमाना निर्धारण गर्नको लागि गरिएका काम संकटमा परेका छन् । नामांकन, सीमांकनको झमेला बाँकी नै छ । संक्रमणकालको लागि स्थानीय निर्वाचन गराउने संक्रमणकालीन व्यवस्था पनि कार्यान्वयन भएन । यी सबै कुरा देशका मूल राजनीतिक दलहरूका कारणले विडम्बनापूर्ण बन्न गएका छन् । सरकारको जिम्मेवारी हुने नै भयो, तर यस्ता ठूला नीतिगत विषयमा सबैको उत्तिकै जिम्मेवारी हुन्छ । यो संविधान कार्यान्वयन गर्न धेरै ठूलो कटिबद्धता चाहिन्छ । यसका लागि नेतृत्व पनि नेतृत्वदायी हुनुपर्छ । नेताहरूलाई नेताका रूपमा आम जनताले मानिदिएनन् भने उनीहरू प्रभावकारी बन्न सक्दैनन् । नेतृत्व निर्माण कुनै सूत्रबाट मात्र हुन सक्दैन । यो व्यावसायिक चलचित्रको फर्मुलाबाट निर्माण हुँदैन । बरु क्रमशः बन्दै, खारिँदै जाने विषय हो । शिक्षादीक्षा, क्षमता तथा सार्वजनिक उत्तरदायित्वप्रतिको कटिबद्धताले मात्र नेतृत्व विकासको अवसर प्राप्त हुन्छ । चारित्रिक कुराहरू झनै महत्त्वपूर्ण हुन्छन् । नेताहरूले संविधानलाई असल नियतले प्रयोग गर्ने र यसलाई कार्यान्वयनमा ल्याउने चुनौती नेपालमा ठूलो देखिन्छ । संविधानमा आइसकेको नियमहरूका बारेमा पनि निष्ठापूर्ण प्रयोग भएको देखिँदैन । जस्तो मन्त्रिमण्डल सदस्यहरूको संख्या एउटा उदाहरण हो । अर्को उदाहरण संविधानमा सरकार निर्माण गर्ने प्रावधान नै छैन भनी गलत व्याख्या गरी बाधाअड्काउ फुकाइएकै हो । संविधानलाई प्राविधिक रूपमा मात्र लिनु हुँदैन । यसको कमजोरी देखाई आफ्नो दुनो सोझ्याउन लाग्दा संवैधानिक प्रावधानहरू कमजोर देखिन लाग्छन् । त्यस्तै संविधान भनेको रामायण वा महाभारत पनि होइन । यो कुरान वा बाइबल पनि होइन । यसको पछाडि धार्मिक आस्थाले काम गर्दैन । संविधानको महत्त्व त्यति मात्र हुन्छ, जति यसमा लेखिएका कुराहरूको निष्ठापूर्वक कार्यान्वयन हुन्छ । यसलाई आम मान्छेमा स्वीकार्य बनाउन पहिले राज्य पक्षबाट यसको पूर्णतः पालना हुनुपर्छ । अनि मात्र संविधानका सिद्धान्तहरूले आकारप्रकार लिन सक्छन् । सबैलाई तिनको अनुभूति हुन थाल्छ । यो संविधानको केही महत्त्वपूर्ण संवैधानिक पक्षहरू छन् । जस्तो यसलाई ऐतिहासिक जनआन्दोलन, सशस्त्र संघर्ष र बलिदानको गौरवपूर्ण इतिहाससँग जोडिएको छ । यो संविधान सामन्ती, निरंकुश, केन्द्रीकृत र एकात्मक राज्य व्यवस्थाले सिर्जना गरेको सबै विभेद र उत्पीडन हटाउन आएको हो भनिएको छ । संविधानको प्रस्तावनाले भन्छनेपाल अब बहुजातीय, बहुभाषिक, बहुधार्मिक र बहुसाँस्कृतिक भयो । यसले वर्गीय, जातीय, क्षेत्रीय, भाषिक, धार्मिक, लैंगिक विभेद र सबै प्रकारका असमानता अन्त्य गर्नेछ । यसैको लागि बहुदलीय व्यवस्था सुधार गरिएको छ । नयाँ नागरिक स्वतन्त्रता, मौलिक अधिकार थपिएका छन् । देशलाई संघीय बनाइएको छ । यी सबै सैद्धान्तिक कुरा वास्तविक रूपमा कार्यान्वयनको चरणमा छन् भनेर राज्य पक्षले देखाउन सक्नुपर्छ । पहिचानको कुरा पनि त्यस्तै हो । ससाना कुराले ठूला कुराको लागि धेरै ठाउँ दिन सक्छन् । त्यतातर्फ जाँगर चलाउनु जरुरी छ । संविधानको कुरा गर्दा देशभित्र केही पक्षको असन्तुष्टि कायम रहेको परिस्थिति पनि छ । त्यसको निराकरणमा सरकार निरन्तर प्रयासरत हुनुपर्छ । चाँडोभन्दा चाँडो निर्वाचनमा जानको लागि यी समस्याको प्रजातान्त्रिक समाधान खोज्नुपर्छ । प्रजातान्त्रिक समाधान सम्भव छैन भने चित्त नबुझ्ने पक्षले जनतामा चाँडोभन्दा चाँडो जाने अवसर पाउनुपर्छ । हालै नेपालमा अप्रत्यासित र अपत्यारिलो तरिकाले सरकार परिवर्तन भयो । यसबाट संविधान कार्यान्वयनमा भइरहेका प्रयास अवरुद्ध हुन पुगे । नयाँ प्रधानमन्त्री प्रचण्डले नेतृत्व गरेको सरकारले नयाँ संविधान संशोधनसम्बन्धी प्रयासलाई अगाडि बढाएको छ । प्रदेशहरूको सीमांकन, हेरफेर, नागरिकता, निर्वाचन प्रणाली र भाषा विवादबारे चारवटा बुँदा सम्झौता वार्ताका लागि जटिल भएको प्रधानमन्त्रीले देख्नुभएको छ । उहाँले नेतृत्व गरेको संयुक्त सरकार र मधेसी मोर्चाबीच संविधान संशोधनसम्बन्धी मोर्चाले राखेका एघारबुँदे मागमध्ये चारवटामा सहमतिको जटिलता देखिएको हो । संविधानको प्रथम वार्षिकोत्सवले सम्बद्ध सबै पक्षलाई जिम्मेवार बनाउने प्रेरणा दिनु जरुरी छ । यसको लागि राष्ट्रिय एकता जरुरी छ । अहिले नेपाल आन्तरिक विषयमा बाह्य शक्तिसँग प्रतिस्पर्धा गर्ने बाध्यतामा छ । नेताहरू असल र जनताप्रति समर्पित भएमा त्यस्तो स्थिति कायम रहन सक्ने छैन । मोर्चा र संघीय गठबन्धनका नेताहरूसँग अनौपचारिक छलफलमा सहमतिको मस्यौदा तयार गर्ने प्रयास प्रधानमन्त्री प्रचण्डले गरिरहनुभएको छ । उहाँले प्रदेशको सिमाना, भाषा, नागरिकता र राष्ट्रिय सभाको बनोटको विषयमा सहमति नजिक पुगेको भन्ने गर्नुभएको छ । प्रदेशको सिमाना हेरफेर गर्ने सहमति भइसकेको मानिन्छ । तर कति र कसरी भन्ने टुंगो छैन । आन्दोलनकारीले उठाएजस्तो हुने नहुने स्पष्ट भइसकेको छैन । प्रधानमन्त्रीले नयाँ संविधानको धारा २८७ बमोजिम भाषा आयोग गठन भइसकेको र प्रदेशका औपचारिक भाषाबारे आयोगले प्रतिवेदन दिने बताउनुभएको छ । मोर्चासहितको संघीय गठबन्धनले राखेको नागरिकतासम्बन्धी मागमा भने अन्तरिम संविधानमा भएको व्यवस्थाअनुसार जान सकिने प्रधानमन्त्रीको भनाइ छ । त्यो भनेको के हो ? बुझिएको छैन । उहाँले राष्ट्रिय सभा गठनमा प्रत्येक प्रदेशबाट आठजनाको संख्या कायम गर्ने गरी प्रत्येक प्रदेशको संख्या निश्चित गर्ने र बाँकी जनसंख्याका आधारमा निर्वाचित गर्ने जानकारी दिनुभएको छ । यी हाल भइरहेका वार्ता प्रयास सर्वपक्षीय छैनन् । मूलतः यसमा नेपालको दोस्रो ठूलो हैसियत भएको दल नेकपा एमाले संलग्न छैन । संविधान नबन्दैदेखि कुनै पनि हालतमा बन्न दिन्नौँ भनेर लागेकाहरू नै संविधान बनेपछि त्यसलाई असफल पार्न संशोधनको कुरा उठाउन उद्यत् रहेको एमालेले बताएको छ । त्यसैगरी यसअघिका प्रधानमन्त्री केपी ओली सरकारको सत्ता साझेदार तथा नयाँ संविधानलाई आलोचनात्मक समर्थ गर्दै आइरहेको राष्ट्रिय प्रजातन्त्र पार्टी नेपाल पनि यो प्रक्रिया बाहिर छ । कसैगरी संशोधन गरिएछ भने पनि त्यस्तो संशोधनले सन्तुलन देला वा नदेला ? त्यो पनि विचार गर्नुपर्ने पक्ष हो । कुनै पनि संविधान लेखेर मात्र राम्रो हुँदैन । कमीकमजोरी नभएका संविधान हुँदैनन् । राम्रा मान्छेको हातमा नराम्रो संविधान पनि राम्रो बन्न पुग्छ । नराम्रा मान्छेले राम्रा संविधान के हालतमा पुर्याए ? नेपालको संवैधानिक इतिहासले राम्रोसँग देखाउँछ । खाँचो राम्रो संविधानको भन्दा पनि राम्रा मान्छेको हो । यसै पनि यो संविधान नेपालको परिस्थितिमा राम्रो नै मान्नुपर्छ । संविधानको प्रथम वार्षिकोत्सवले सम्बद्ध सबै पक्षलाई जिम्मेवार बनाउने प्रेरणा दिनु जरुरी छ । यसको लागि राष्ट्रिय एकता जरुरी छ । अहिले नेपाल आन्तरिक विषयमा बाह्य शक्तिसँग प्रतिस्पर्धा गर्ने बाध्यतामा छ । नेताहरू असल र जनताप्रति समर्पित भएमा त्यस्तो स्थिति कायम रहन सक्ने छैन । (कुराकानीमा आधारित)"
किन छोप्छौ इतिहास ?,"कवि गोपालप्रसाद रिमालद्वारा रचित रातो र चन्द्र सूर्य जंगी निशान हाम्रो राष्ट्रिय गीत सुन्दा स्वाभिमानी नेपालीहरू गर्वोन्मत्त हुने गर्छन् । प्रथम विश्वयुद्धमै विश्व थर्काएका नेपालीहरूले युद्ध मैदानमा छाती थापे, तर कहिल्यै भागेनन् । सौर्य, साहस, इमान, बफादारी, प्रबल देशभक्ति र अदम्य जोस तथा उत्साहका साथ हाम्रा वीर पुर्खाले नेपालको निर्माण, एकीकरण तथा रक्षा गरे । त्यसैले आजका युवा भन्छन्, हामी पनि जोगाउँछौं यो राष्ट्रलाई । १६१६ सालमा द्रव्य शाह गोरखाको राजा भएपछि उनले सेनालाई आफ्नै ढंगले संगठित गरे । त्यसो त राजा नरेन्द्रदेवकै पालामा सात हजार घोडचढी सेना (क्याभलरी) तथा तीन हजार पाँच सय पैदल सेना रहेको पाइन्छ । यो सन् ६४७ को कुरा हो । राष्ट्रको रक्षार्थ, कालान्तरमा सेनालाई सुदृढ बनाउने सिलसिला सुरु भयो । श्रीनाथ, कालीबक्स, बर्दबहादुर, सबुज र पुरानो गोरखजस्ता पल्टनको इतिहास सयौं वर्ष पुरानो रहेको पाइन्छ । किनभने नेपाली सेना संसारकै प्राचीन सेनामध्येको एक हो । पृथ्वीनारायण शाहले नेपाल एकीकरण अभियान सुरु गर्दा उनी बीस वर्षका मात्र थिए । विराज थापा मगर, महेश्वर पन्त, कालु पाँडे, शिवरामसिंह बस्न्यात, रामकृष्ण कुँवर, केहरसिंह बस्न्यात र काजी वंशराज पाँडेको सहयोगले सेनालाई बलियो बनाउँदै गएकाले पृथ्वीनारायण र उनका उत्तराधिकारीहरू ढुक्क भए । काजी अभिमानसिंह बस्नेत, सर्वजित रानामगर, बलभद्र शाह, कृतिमानसिंह बस्न्यात, काजी दामोदर पाँडे, अमरसिंह थापा र भीमसेन थापाले सेनालाई सुदृढ बनाउन जसरी योगदान गरे, त्यसरी नै काजी रणजंग पाँडे, माथवरसिंह थापा, अभिमानसिंह रानामगर, जंगबहादुर कुँवर (राणा) तथा उनीपछिका केही शासकले सेनापतिको दायित्व लिएर इमानदारीपूर्वक योगदान गरेको यथार्थ इतिहासमा अंकित छ । गणतन्त्रको उदय भएपछि सेनापति भएका एक व्यक्तिले सयौँ वर्षअघि सेनाका अधिपति विराज थापामगर, सर्वजित रानामगर तथा अभिमानसिंह रानामगरलगायतको गाथा बिर्सेर जनजाति समुदायबाट प्रधानसेनापति हुने आफू प्रथम व्यक्ति भएझैँ प्रचार गर्दै जनताको छोरो भन्ने किताब नै लेखे । सेनाले गरेका सम्पूर्ण सत्कर्मको जस आफूले मात्र लिने र आफ्ना त्रुटि वा कमजोरीको चर्चा नै नगर्ने यस्तो व्यक्तिवादी र अहंकारी प्रवृत्तिले जग हँसाउने काम मात्र गर्छ । सेनापति नै सबैथोक होइन र उनको सफलतामा सेनाका सकल दर्जाको उत्साह, सफलता र समर्पण गाँसिएको हुन्छ । यो हरेक सर्वोच्च कमान्डले आत्मसात गर्नुपर्छ । त्यसो गर्न सकिएन र सेनालाई अवमूल्यन गरियो भने नेतृत्वले जस पाउन सक्दैन । सन् १७६३ मा बंगालका शक्तिशाली नवाव (शासक) मीर कासिमले नेपालमा हमला गर्दा श्रीनाथ, कालीबक्स, बर्दबहादुर (बर्दवाहिनी) र सबुजजस्ता पुराना पल्टनले प्रतिरोध गरेर दुस्मन भगाएका थिए । नेपाली सेनाले विदेशी फौजसँग लडाइँ गरेको त्यो पहिलो अनुभव थियो । चार सय सैनिक लिएर सरदार नन्दु शाहले मकवानपुरको किल्ला सम्हालेका थिए । मीर कासिमको सेनामा गुरगिन खानको नेतृत्वमा दुई हजार पाँच सय सैनिक थिए । उनीहरू हर्नामडी (मकवानपुर) आएपछि नेपाली फौजले आकस्मिक रूपमा (सरप्राइज अट्याक) भयानक हमला गर्यो । शत्रुपक्षका धेरै मारिए र नेपाली सेनाले दुईवटा तोप र पाँच सयजति बन्दुक कब्जा गरे । काठमाडौं (कान्तिपुर) राज्यका राजा जयप्रकाश मल्लले पृथ्वीनारायण शाहको फौजसँग युद्ध गर्न भारतमा रहेको अंग्रेजी फौजसँग मद्दत मागे । पटना (बिहार) बाट प्रस्थान गरी पनौती पुगेर काठमाडौं प्रवेश गर्ने मार्गचित्र (रोडम्याप) हेर्दै कप्तान किनलकको नेतृत्वमा त्यो फौज सिन्धुली आइपुग्यो । सन् १७६७ को अगस्त १७ मा पटनाबाट प्रस्थान गरेको फौजमा दुई हजार चार सय सिपाही थिए । विश्वका महत्वपूर्ण युद्धमा भाग लिएको सो फौजमाथि गोर्खाली (नेपाली सेना) ले हमला गर्दा एक हजार ६ सय सैनिक भाग्न सफल भए । एकै ठाउँमा अंग्रेजका आठ सय सैनिक मारिए । इतिहास अभिलेख मात्र होइन, प्रेरणा, साहस र उत्सर्गको स्रोत पनि हो । पाँच हजार वर्ष पुरानो लिखित इतिहास भएको नेपालका जनताले झन्डै एक हजार वर्ष मुगल र अंग्रेजका दास बनेर बसेका विदेशीसँग प्रजातन्त्र, मानव अधिकार र स्वतन्त्रता सिक्नु आवश्यक छैन । राष्ट्रको रक्षा गर्न नेपालीहरू आफैँ सक्षम छन् । तर यहाँ बाह्य शक्तिका केही हलीगोठालाहरू कमैया शैलीमा दासत्व स्विकारिरहेका छन् । आजको युवा वर्ग कसैको पनि दास बन्न तयार छैन । अरू त के कुरा, राष्ट्रघातमा संलग्न कथित नेताका सन्तानसमेत राजनीतिमा आउन सकिरहेका छैनन् । युगले परिमार्जित र स्वाभिमानीहरू खोजेको छ । हाम्रो इतिहास अद्वितीय छ । संसारका सबै राष्ट्रिय झन्डा चारकुने (चतुष्कोण) छन् । नेपालको चन्द्रसूर्यअंकित राष्ट्रध्वजा मात्र तीनकुने (त्रिकोण) छ । भक्तपुरको खम्पु लासाखु टोलको पोखरीनजिक पाइएको तेइस हरफको शिलापत्रको शीर्षस्थ भागमा दाहिनेतिर चन्द्र, देब्रेतिर सूर्य र बीचमा खड्ग अंकित छन् । त्यसमा मिति नेपाल संवत् ८३५ चैत्र शुदि ५ अंकित छ र त्यो नेवारी लिपिमा छ । स्पष्ट छ, चन्द्र सूर्य शाश्वत सत्यका प्रतीक हुन् भने खड्ग सौर्यको प्रतीक । (भूपतीन्द्र मल्लका कीर्ति र अभिलेखहरू पृष्ठ ४५, लेखक लीलाभक्त मुनकर्मी) हजारौँ वर्षअघिदेखि सनातन धर्मावलम्बी र बौद्ध मार्गीहरूले चन्द्रसूर्यलाई परम शक्तिका रूपमा पूजा गर्दै आएकाले राष्ट्रिय झन्डामा चन्द्रसूर्य अंकित गरेर हाम्रा पूर्वजले देवध्वजालाई राष्ट्रध्वजा मानेको पाइन्छ । धर्म, संस्कृति र परम्परा सबै मास्न आएका माओवादीले राष्ट्रिय झन्डा परिवर्तन गर्नुपर्छ भन्ने प्रस्ताव राखे पनि इसाईको बलमा ल्याइएको त्यो षड्यन्त्रपूर्ण योजना सफल हुन सकेन । यस्तै नेपाल देशको नाम फेर्नुपर्छ भनेर सरिता गिरीजस्ता नेताले होहल्ला गरे पनि त्यसलाई जनताले स्वीकार गरेन । तर कांग्रेसका क्राइस्टप्रसादलगायतका षड्यन्त्रकारीले राष्ट्रिय एकता दिवस (पुस २७) खारेज गर्दा पश्चिमाहरूको दानापानी खानेहरू मौन बसे । आज पनि उनीहरू चुपचाप छन् । नेपालका राष्ट्रनिर्माता पृथ्वीनारायण शाह हुन् कि होइनन् भनेर इतिहास ढाकछोप गर्दै कुतर्क गर्नेहरूले जवाफ दिनुपर्छ को हुन् त यो देशका राष्ट्रनिर्माता ? हेमिल्टन, कर्कप्याट्रिक, डेनियल राइट, वेयार नियार, ओल्डफिल्ड, प्रोफेसर ज्योसेफ टुची, इतिहास शिरोमणि बाबुराम आचार्य, इतिहासकार योगी नरहरिनाथ, सूर्यविक्रम ज्ञवाली, बालचन्द्र शर्मा, डा जगदीशचन्द्र रेग्मी, डा डिल्लीरमण रेग्मीलगायत धेरै स्वदेशीविदेशी विद्वान्ले नेपालको धर्मसंस्कृति, सभ्यता र परम्पराको संरक्षण, संवद्र्धन र सम्पोषणमा विभिन्न कालखण्डका राजाहरूले अतुल्य योगदान गरेको उल्लेख गरेका छन् । राजाका सालिक ढाल्दैमा त्यो इतिहास लुक्दैन । न त इतिहासलाई गणतन्त्रको गुन्द्रीले छोपेर सत्य लुकाउन सकिन्छ । राष्ट्र निर्माण गर्न इमानदार नेता चाहिन्छ । स्पष्ट नीति चाहिन्छ । भविष्यसम्म चल्ने पद्धति चाहिन्छ । जुन देशमा एक वर्षअघि जन्मिएको संविधान अहिलेसम्म मुर्दातुल्य हल न चल को अवस्थामा छ, त्यहाँ यिनै कर्तव्यच्युत र पदलोलुप नेता र यही पाराले राष्ट्रनिर्माण हुन्छ भनेर तपाईं पत्याउनु हुन्छ ? हिम्मत छ भने गणतन्त्रका समर्थकहरूले हजारौँ वर्षअघि राजाहरूले निर्माण र संरक्षण गरेका सबै मन्दिर, गुम्बा, स्मारक, धर्मसंस्कृति, परम्परा एवं सभ्यता मासेर नयाँ कुरा जनतालाई देखाऊन् । होइन भने इतिहासको अवमूल्यन गर्ने हक कसैलाई पनि छैन । महेन्द्र संस्कृत विश्वविद्यालयलगायतका कैयन् प्रतिष्ठानको नाम बदल्ने मूर्खहरूले कतै तीन आना जग्गामा एउटा पुस्तकालय बनाएको देखिँदैन । त्यस्ता शठहरूले इतिहास छोप्न खोज्दा हामी मौन बस्नुपर्ने ? पुष्पकमलको नाम पिटर्सन, कृष्णबहादुरको क्रिस, सीतादेवीको सामन्था, वर्षमानको बोरिस वा ओनसरीको एन्जेला नाम राख्छन् भने त्यो निजी मामिला हो । भक्षअभक्ष जे खाए पनि उनीहरूले पचाउने हो । तर राष्ट्रलाई बिथोल्न पाइँदैन । कथित जनयुद्धका नाममा हजारौँ निर्दोषको हत्या गर्नेहरू सरकारमा पुगून् वा सगरमाथामा, नेपाल राष्ट्रको अस्मिता एवं स्वधर्मसँग खेलबाड गर्न पाइँदैन । त्यसैले दरिद्रता, अभाव, बेरोजगारलगायतका हजारौँ समस्या एकातिर थन्क्याएर जो संघीयता, धर्म निरपेक्षता र गणतन्त्र हुनेबित्तिकै नेपाल विकसित हुन्छ भनिरहेका छन्, उनीहरूलाई जनताले प्रश्न गर्नुपर्छ त्यसो भए संसारका अत्यन्त दरिद्र, युद्धग्रस्त, अनिकाले पचासौँ राष्ट्रमा गणतन्त्र भए पनि किन जनता आँसुमा डुबेका छन् ? राष्ट्र निर्माण गर्न इमानदार नेता चाहिन्छ । स्पष्ट नीति चाहिन्छ । भविष्यसम्म चल्ने पद्धति चाहिन्छ । जुन देशमा एक वर्षअघि जन्मिएको संविधान अहिलेसम्म मुर्दातुल्य हल न चल को अवस्थामा छ, त्यहाँ यिनै कर्तव्यच्युत र पदलोलुप नेता र यही पाराले राष्ट्रनिर्माण हुन्छ भनेर तपाईं पत्याउनु हुन्छ ? हजारौँ गरिब बाढीपहिरो र भूकम्पपीडित बनेर रोइरहेका छन् । नगरवधूले ग्राहक बदले झैँ पटकपटक सरकार बदलिन्छ । विदेशमा म्याच फिक्सिङ गरेर ६७ महिना सिंहदरबारमा बसेर लुट्ने सहमति गरिन्छ । जनता मौन बस्ने कहिलेसम्म ? कहिलेसम्म मूर्ख बनाउने जनतालाई ? युवापुस्तालाई राम्रोसँग थाहा छ, सीमित व्यक्तिले देशको असीमित स्रोतसाधन निर्विघ्नतापूर्वक लुटिरहेका छन् । तर जनताले अब सहँदैनन् । धैर्यको बाँध भत्किँदै गएको अवस्था छ । संसद्को म्याद थपेर भए पनि अझै लुटिरहन चाहनेहरूको षड्यन्त्र जनताले थाहा पाइसकेका छन् । त्यसैले अब लुटतन्त्र बन्द हुन्छ । सुरु हुन्छ, एउटा नयाँ युग । त्यो भनेको राष्ट्रवादीहरूको युग हो ।"
क्रिकेटर सन्दिपलाई लिन विमानस्थलमै पुगे माइकल क्लार्क,"काठमाडौंः नेपाली राष्ट्रिय क्रिकेट टोलीका युवा क्रिकेटर सन्दिप लामिछाने क्रिकेट खेल्न अष्ट्रेलिया पुगेका छन्। सोमबार बिहान अष्ट्रेलिया पुगेका क्रिकेटर लामिछानेलार्इ लिन अष्ट्रेलियाका पूर्वकप्तान माइकल क्लार्क सिड्नी विमानस्थल पुगेका छन्। लामिछाने अष्ट्रेलियाका पूर्वकप्तान क्लार्ककै निमन्त्रणामा क्रिकेट खेल्न अष्ट्रेलिया पुगेका हुन्। क्रिकेटर लामिछाने आइतबार दिउँसो १ त्रिभुवन विमानस्थलबाट अष्ट्रेलियाका लागि उडेका थिए। सोमबार विहान साढे ८ बजे अष्ट्रेलियाको सिड्नी विमानस्थलमा उत्रिएका क्रिकेटर लामिछानेलाई लिन क्लार्क एकेडेमीका केही साथीहरुसँगै विमानस्थल पुगेका थिए। क्लार्कले विमानस्थलमा लामिछानेलाई रिसिभ गर्नासाथ अंकमाल गरेका थिए। क्लार्कले क्रिकेटर लामिछानेलाई अंकमाल गरेपछि स्वागत छ सन्दिप लामिछाने लेखिएको कार्ड देखाएका थिए। क्लार्कले लामिछानेलाई विमानस्थलमा स्वागत गरेको भिडियो आफ्नो फेसबुकमा समेत पोष्ट गरेका छन्। १६ वर्षीय लेग स्पिनर लामिछानेलाई क्लार्कले आफ्नो प्रिमियर ग्रेड क्रिकेट क्लब, वेष्टर्न सवर्सबाट क्रिकेट खेल्न बोलाएका हुन्। लामिछानेले क्लार्कको क्लबबाट २०१६१७ को क्रिकेट लिग खेल्नेछन्। अष्ट्रेलियाका पूर्वकप्तान क्लार्क सन् २०१६ मे मा हङकङमा भएको क्रिकेट प्रतियोगितामा लामिछानेले गरेको प्रदर्शनबाट प्रभावित भएका थिए। वेष्टर्न सवर्स क्लबबाट क्रिकेटर लामिछानेले आफ्नो पहिलो खेल आगामी सेप्टेम्बर २४ मा एलन बोडर ओभलमा मोसम्यान क्लबविरुद्धको खेल खेल्नेछन्।"
रियल मड्रिडद्वारा स्पानियोल पराजित,काठमाडौंः दुई स्टार खेलाडी क्रिष्टियानो रोनाल्डो र ग्यारेथ बेलबिना मैदान उत्रिएको रियल मड्रिडले स्पानियोललाई पराजित गरेको छ। गएराति भएको खेलमा रियल मड्रिडले स्पानियोललाई २० गोल अन्तरले पराजित गरेको हो। पहिलो हाफको अन्तिम मिनेटमा गोल गर्दै जेम्स रोड्रिग्वेजले रियल मड्रिडलाई सुरुवाती अग्रता दिलाएका थिए। पहिलो हाफमा १० को अग्रता लिएको रियल मड्रिडका लागि दोस्रो गोल भने करिम बेन्जिमाले गरे। बेन्जिमाले खेलको ७१ औं मिनेटमा गोल गर्दै टोलीलाई २० को जित दिलाए। जितपछि रियल मड्रिड चार खेलबाट १२ अंकका साथ लिगको शीर्ष स्थानमा उक्लिएको छ। समान खेलबाट ९ अंक जोडेको बार्सिलोना दोस्रो स्थानमा छ।
क्रिष्टियानो रोनाल्डो फ्लुबाट पीडित,"काठमाडौंः रियल मड्रिडका स्टार खेलाडी क्रिष्टियानो रोनाल्डोलाई फ्लु भएको छ। युरोकप फुटबलको फाइनलमा घुँडामा चोट लागेपछि लामो समय मैदान बाहिर रहेका रोनाल्डोलाई फेरि फ्लुले सताएको हो। फ्लु भएपछि रोनाल्डोलाई अहिले आराम गरिरहेका छन्। च्याम्पियन्स लिग फुटबलको समूह चरणको पहिलो खेलमा आफ्नो बाल्यकालको क्लब स्पोर्टिङ लिस्वनविरुद्ध खेलेपछि रोनाल्डोलाई फ्लु भएको हो। फ्लुबाट पीडित भएपछि रोनाल्डोलाई रियल मड्रिडका प्रशिक्षक जिनेदिन जिदानले आइतबार भएको स्पानियोलविरुद्धको खेलमा टोलीमा समावेश गरेनन्। रोनाल्डोले आफू फ्लुबाट पीडित भएको फेसबुकमार्फत सार्वजनिक पनि गरेका छन्। रोनाल्डोले फ्लुबाट आफू क्रमश ठिक हुँदै आएको उल्लेख गरेका छन्। रोनाल्डोबिना मैदान उत्रिएको रियल मड्रिडले आइतबार राति भएको खेलमा स्पानियोललाई २० गोल अन्तरले पराजित गरेको थियो। प्रशिक्षक जिदानले बुधवार भिल्लारियल विरुद्धको खेलमा रोनाल्डो पूर्णरुपमा ठिक भएपछिमात्रै खेल्न सक्ने बताए। उनले भनेका छन्,रोनाल्डो फ्लुबाट पीडित छन्। तर, भिल्लारियलविरुद्ध खेलमा खेल्न उनी पूर्ण रुपमा फिट हुनेछन् भन्ने मलाई विश्वास छ।"
