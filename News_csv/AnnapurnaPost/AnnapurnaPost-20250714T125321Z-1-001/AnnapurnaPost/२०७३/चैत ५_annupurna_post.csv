शीर्षक,विवरण
अमेरिकामा नेपाली भाषालाई मान्यता,"संयुक्त राज्य अमेरिकामा नेपाली भाषाले पनि अध्यापन हुने विषयका रूपमा मान्यता पाएको छ । त्यहाँको वासिङटन राज्यमा नेपाली भाषालाई औपचारिक रूपमा अध्ययन अध्यापनका लागि स्वीकार गरिएको छ । यसमा मोहन गुरुङ अर्थात् मोहनवीर गुरुङको ठूलो योगदान छ । प्राथमिक तहदेखि उच्च माध्यमिक तहसम्म नेपाली भाषाको अध्ययनलाई त्यहाँको राज्य सरकार र शैक्षिक संस्थाले अंक (क्रेडिट) दिनु नेपालीका लागि सुखद उपलब्धि पनि हो । नेपाली भाषालाई कुनै ठाउँमा तीन र प्रायः चार क्रेडिट दिइने व्यवस्था मिलाइएको छ । त्यसका लागि वासिङटन राज्यको एसिया प्रशान्त मामला हेर्ने आयुक्त (कमिसनर) मोहनको विशेष भूमिका रहेको छ । अमेरिकामा शैक्षिक संस्थामा अंग्रेजी विषयपछि दोस्रो भाषा पढ्ने प्रचलन हुन्छ । त्यस्तो विषय शैक्षिक संस्थाअनुसार व्यवस्था गरिएको हुन्छ । स्प्यानिश, जर्मन, फ्रेन्च, कोरियाली, हिन्दी जस्ता विश्वका विभिन्न भाषा ठाउँ र आवश्यकताअनुसार पढ्न पाउने व्यवस्था गरिएको हुन्छ । विक्रम संवत् २०१२ सालमा गण्डकी अञ्चलको स्याङ्जा जिल्लामा उनको जन्म भएको थियो । स्याङ्जाबजारको रात्रि पाठशालाबाट पढाइ सुरु गरे । उनी सम्झन्छन्, नाम रात्रि पाठशाला भए पनि हाम्रो पालामा बिहान पढाइ हुन्थ्यो ।' उनले २०३० सालमा हाइस्कुलको पढाइ पूरा गरे । मोहनका पिताजी पनि शिक्षित हुनुहुन्थ्यो । त्यसको प्रभाव उनमा पर्यो । मोहनका पिताजी सर्वसिंह गुरुङ नाम चलेका वैद्य हुनुहुन्थ्यो । उहाँको चर्चा १०, १५ गाविसभन्दा परसम्म पनि फैलिएको थियो । स्याङ्जामात्र होइन, पर्वत जिल्लासम्म पिता सर्वसिंहको ख्याति थियो । चारपाँच दिनसम्म हिँडेर बुवालाई लिन आउने गरेको उनी स्मरण गर्छन् । वैद्य आइपुगे अब बाँचिने भयो भनेर बिरामीहरूमा उत्साहको आशा सञ्चार हुने गथ्र्यो । पितासँग भएको आयुर्वेदको त्यस्तो ज्ञान कसैले पनि नसिकेकोमा उनी पछुतो मान्छन् । यद्यपि त्यसको सामान्य ज्ञान केही हदमा उनीसँग छ । सानैदेखि गीत र कविता भनेपछि उनी भुतुक्कै हुन्थे । त्यसको प्रभाव अहिले पनि उनीमा भेटिन्छ । उनी भाषा र भाव दुवै भएका रचना उत्कृष्ट ठान्छन् । उनी आफ्नो मान्यता यसरी पोख्छन्, समाजलाई प्रेरणा दिन सक्ने सिर्जना उत्कृष्ट रचना ठहर्छ । त्यसबाट समाजमा सकारात्मक सन्देश जानुपर्छ ।' उनी आदिकवि भानुभक्त आचार्यको भर्जन्म घाँसतिर मन् दिई धन् केही कमायो, भूपी शेरचनको अल्झेछ क्यारे पछ्यौरी' र महाकवि लक्ष्मीप्रसाद देवकोटाको यात्री'बाट निकै प्रभावित भएको बताउँछन् । उनी गुनगुनाउन थाले कुन् मन्दिरमा जान्छौ यात्री कुन मन्दिर जाने हो कुन सामग्री पूजा गर्ने साथ कसोरी लाने हो मोहनका कृतिहरू पत्रपत्रिका खासगरी अनलाइन पत्रिकामा अधिक प्रकाशित भएका छन् । उनी आफू कवितामै रमाउँछन् । मोहनको कविताको एउटा पंक्ति  भाषा फरक भेषभूषा फरक बस्तु एउटै, जलेपछि अस्तु सबै एउटै सेतो, कालो, अग्लो, होचो, आकृति फरक जन्मेपछि मर्नैपर्ने प्राकृतिक नियम एउटै हाल अमेरिकाका विभिन्न संघसंस्थामार्फत नेपाली भाषा संस्कृतिको जगेर्ना गर्न उनी सक्रिय छन् । समाजसेवामा पनि उनी उत्तिकै संलग्न छन् । उनको अमेरिका यात्रा रमाइलो प्रसंग छ । २०३० सालमा एसएलसी सकेपछि उनी विज्ञान विषय पढ्न अमृत साइन्स कलेजमा आईएस्सीमा भर्ना हुन्छन् । २०३३ सालमा आईएस्सी पूरा गरेपछि उनी २०३४ सालमा स्वास्थ्य सहायक पदमा वीर अस्पतालमा जागिरे जीवन सुरु गर्छन् । १३ वर्ष उनले त्यहाँ सेवा गर्छन् । २०५० सालमा उनी अमेरिकातिर लाग्छन् । अवसरको खोजीमा अमेरिका गएको उनी खुलासा गर्छन् । पिताजीकै पालादेखि उनलाई चिकित्सक बन्ने रहर थियो । त्यो नेपालमा पूरा नभएपछि उनी नर्सिङ पढ्न उनी अमेरिकातिर हानिए । त्यसअघि उनीसँग राष्ट्रिय खेलकुद परिषद्मा स्वास्थ्य क्षेत्र र पिसकोरमा पनि काम गरेको अनुभव थियो । त्यहाँ पुग्दा सामुदायिक कलेजको अध्ययनपछि अंग्रेजी भाषा र नर्सिङका लागि आधारभूत कोर्स पूरा गरे । अठार महिना लामो स्वास्थ्य सहायकको अध्ययन सकेपछि उनका लागि केही सहज जीवन सुरु भयो । अमेरिकामा काम गर्ने अनुमतिपत्र (लाइसेन्स) लिएपछि नेपालमै छोडेका परिवार र सन्तान पनि उतै लगे । उनका एक छोरा र एक छोरी छन् । आफू सामाजिक काममा लागे पनि छोराछोरी दुवैले गरेको प्रगतिमा उनी खुसी छन् । उनी भन्छन्, छोरा विशाल प्रोभिडेन्स हस्पिटलमा प्रोजेक्ट म्यानेजर छन् भने छोरी पनि नर्सिङ पेसामा आबद्ध छिन् ।' सियाटलमै रहेको फ्रेड हचिकन्स क्यान्सर रिसर्च सेन्टरमा काम गरेपछि उनी आफैंले उद्योग गर्नुपर्छ भनेर विचार बदले । २०५७ सालमा ग्याँस स्टेसन (पेट्रोल पम्प) खोले । समय आफूले सोचेजस्तो हुँदो रहेनछ, सबै बाढीले बगायो । त्यसपछि उनले रेस्टुराँ व्यापारमा हात हाले । २०६१ सालमा उनले दि एभरेस्ट किचन' सुरु गरे । त्यहाँ नेपाली र भारतीय खानाको सेवा दिन्छन्, उनी । व्यवसायसँगै समाजसेवामा खटिएका मोहन वासिङटन राज्यमा नेपाली भाषाले मान्यता पाएकोमा विनम्र हुँदै यसको श्रेय नेपाली भाषी र यसका शुभेच्छुक सबैलाई दिन चाहन्छन् । आफूले गरेको मेहनतले सफलता पाएकोमा खुसी त हुन्छन् नै तर यसका लागि कसैले उनको प्रशंसा गर्यो भने असहज महसुस गर्छन् । यो सफलतामा उनी वासिङटनका गभर्नर जे इन्सली र उडिया मूल (भारतको उडिसा राज्यका बासिन्दा) का अमेरिकी नागरिक देवदत्त दासप्रति आभार प्रकट गर्छन् । मोहनभन्दा पहिला वासिङटन राज्यका आयुक्त उनै देवदास थिए । मोहनले नेपाली समुदायमा गरेको योगदान उनले विचार गरिरहेका रहेछन् । देवदास प्लानेट गुरु' पत्रिकाका संवाददाता पनि हुन् । मोहनको अन्तर्वार्ता उक्त पत्रिकामा प्रकाशित भयो । त्यो अन्तर्वार्ताले मोहनलाई सियाटलको समाजमा चिनाउन ठूलो सहयोग गर्यो । नेपाली समुदायमा सक्रिय समाजसेवी मोहनलाई देवदासले सन् २००९ मा इकोनोमिक डेभलपमेन्ट कमिटी'को सदस्य बनाए । सन् १९९६ मै मोहनले नेपालसियाटल सोसाइटी गठन गरे । यद्यपि औपचारिक रूपमा उनकै अध्यक्षतामा सन् १९९९ मा दर्ता भयो । सन् २०१४ मा उनी वासिङटन राज्यकै आयुक्त बन्न पुगे । त्यसको अवधि तीन वर्षको हुन्छ । उनी इकोनोमिक डेभलपमेन्ट सोसाइटीको सदस्य भएका बेला एउटा कार्यक्रम जाँदा वासिङटन राज्यमा एसियाली भाषाको सूचीमा नेपाली भाषा नपरेको देखेपछि उनी दुःखित हुन्छन् । त्यहाँ एसियन कल्चरल एन्ड रेफरल'मा वासिङटन राज्यमा ३६ वटा भाषाभाषी बस्छौं र बोल्छौं' लेखिएको थियो । त्यहाँ नेपालसँगै श्रीलंका, बंगलादेश र म्यान्मारको नाम पनि थिएन । उनले तत्काल प्रमुख आयुक्त उनै उडियाभाषी देवसँग कुरा गर्छन् र त्यहाँ नेपाली भाषा पनि थप्न लगाउँछन् । त्यहाँका सिनेटरले सियाटलमा नेपाली भाषी कति छन् भनेर जिज्ञासा राख्छन् । यहाँ नेपाली भाषी १० हजार बसोवास गर्छन्', मोहन भन्छन् । भुटानी मूलका नेपाली भाषी अमेरिकी ६ हजार र नेपालका तीन हजारभन्दा बढी भएको उनी स्पष्ट पार्छन् । त्यही संख्यालाई आधार मानेर वासिङटन राज्यको संसद्मा विधेयक पेस भई बहस हुन्छ र अन्त्यमा सन् २०१५ मा पारित हुन्छ । त्यो क्षण सम्झँदै उनी पुलकित हुन्छन् । विधेयक पास हुँदा देव पनि निकै उत्साहित भएको उनी स्मरण गर्छन् । देवको सहयोग र साथ नभएको भए सायदै यो सम्भव हुने थियो । उनी कृतज्ञ बन्छन् । नेपाली भाषाले मान्यता त पायो । त्यसका लागि थुप्रै काम गर्न बाँकी छन् भन्ने उनलाई लाग्छ । कानुनी रूपमा मान्यता पाएर मात्रै नहुने उनको बुझाइ छ । यसका लागि नेपालीभाषी विद्यार्थीको व्यवस्थाप गर्नुपर्छ । नेपाली भाषा पनि पढ्नुपर्छ भन्ने भावना सञ्चार गराउन त्यत्तिकै आवश्यक छ । हाल सियाटलमा ४० जना विद्यार्थीले नेपाली पढ्ने गरेको उनी बताउँछन् । बिदाका बेला वार्षिक आठ हप्ता आइतबार दुई घण्टा उनीहरूलाई नेपाली पढाइन्छ । टेक्ससबाट डा नन्दु रेग्मी र रेशम घर्ती, फ्लोरिडाबाट डा विजय कट्टेलले यसमा निकै उत्साह देखाएको र साथ मिलेको उनी सुनाउँछन् । नेपाली भाषालाई यो स्तरमा पुर्याउनुपर्छ भन्ने प्रेरणा कहाँबाट आयो भन्ने प्रश्नको जवाफ दिँदै उनी भन्छन्  भाषा जोगायो भने आफ्नो परिचय जोगिन्छ । परिचय जोगियो भने संस्कार र संस्कृति पनि जोगिन्छ । यसै विचारले आफूलाई उत्साहित बनाएको उनी खुलासा गर्छन् । उनको विचारमा भाषा भनेको बोलचालको माध्यममात्र होइन, यो त संस्कार र संस्कृतिको संवाहक पनि हो' । अहिलेको घुमन्ते युगमा भाषा जोगाउन सके पहिचान जोगिने उनी स्पष्ट पार्छन् । यो अभियानलाई सफल पार्न विदेशमा रहेका नेपालीभाषी एकजुट भएर काम गर्नुपर्छ । यसका लागि संघीय सरकार, राज्य सरकारसँग मिलेर आफूले पनि केही समय दिनुपर्नेमा उनी जोड दिन्छन् । विद्यार्थीका लागि पाठ्यक्रम र पुस्तक तयार गर्नुपर्ने पनि उत्तिकै आवश्यक छ । वासिङटन राज्यको उदाहरणबाट अरू राज्यमा पनि नेपाली भाषा अध्ययन गराउने बाटो खुलेको उनी स्पष्ट पार्छन् । यो उपलब्धिलाई सफल र प्रभावकारी बनाउन नेपाली भाषी, यसका विद्वान्, भाषाविद्लगायत सबैसँग उनी आग्रह गर्छन् ।"
पिउनु र जिउनुको महिमा,"भूमिका मानिसलगायत हरेक प्राणीले जिउनका लागि आफूलाई कुनै न कुनै काममा लगाएर खाने र पिउने व्यवस्था मिलाएका हुन्छन् । मानिस र प्राणी सदासर्वदा काममा नै व्यस्त देखिन्छन् । सबैले पिउनु र जिउनु आफ्ना मुख्य आवश्यकता सम्झेका हुन्छन् । यसबाट हुने हानि, फाइदा र महत्ववबारे धेरै कमले मात्र सोच्ने गरेका हुन्छन् । मानिसले जीवन धान्न र बाँच्न पिएका हुन्छन् । यसरी बाँचेको जीवनमा गरिएका कामकारबाही र व्यवहारले अर्काले पिउने काममा सहयोग र असहयोग गर्दै हानि पुर्याउने काम भइरहेको हुन्छ । मानिस बुद्धिजीवी प्राणी भएर पनि जानीजानी धेरै चिज पिउने गर्छन् । ज्ञान भएका बुद्धि नभएका अन्य प्राणीहरू सानाले दूध र ठूलाले पानीमात्र पिउँछन् । जिउने र पिउने काम गर्दा कहिलेकाहीँ बुद्धि बढी भएको मानिसको गतल सोचाइ र कार्यले गर्दा त्यस्ता निरीह प्राणीको जीवन बरबाद बनाएको हुन्छ । जान्ने र नजान्नेको कुरामा नै गजब छ । यसो हेर्दा जान्नेभन्दा नजान्ने नै बुद्धिमानी देखिन्छन् । बुद्धि नभएको प्राणीले जीवन बरबाद गर्न जानीजानी कहिल्यै केही पिएको हुँदैन । बुद्धिमान प्राणी भनाउँदा मानिसहरूको जीवनको हरेक समयमा केही न केही पिउने काम भइरहेको हुन्छ । चाहे त्यसबाट फाइदा होस् या नोक्सान । आज पिउँदा त्यसले भविष्यमा पार्ने नोक्सानबारे कमैले सोचेको देखिन्छ । किन पिउने ? मानिस होस् या अन्य प्राणी, किन पिउँछन् ? भन्दा बाँच्नका लागि पिउँछन् । चाहे भिटामिन होस्, पानी होस या खोले नै किन नहोस् । यसबाहेक अन्य तरल पदार्थ पनि सबै पिउँछन् र जिउँछन् । मानिस बाहेकका विभिन्न प्राणीहरू विभिन्न तरिकाबाट तरल पदार्थ नै पिउँछन् । तर बुद्धिजीवी प्राणी (मानिस) धेरै प्रकारका पिउने चिज धेरै तरिकाबाट पिउँछन् । पानी पिउनु सबैको समान आवश्यकता हो । अन्य चिजहरू कोही धनी भएर पिउँछन्, कोही गरिब भएर, कोही बाँच्न पिउँछन्, कोही मर्नका लागि । कोही आनन्दका लागि पिउँछन्, कोही दुःख कम गर्न पिउँछन्, कोही सुखशान्ति र आनन्द लिन पिउँछन् । अनुभव गर्न पिउने पनि छन् भने बानी बसाल्न पनि पिउँछन् । कोही बानी बसेको छाड्न नसकी पिउँछन् । पानी भन्दा बाहेकका चिज कोही हानि गर्न कोही बानी गर्न, कोही रिस मार्न त कोही रिस झार्न, कोही समय टार्न पिउने गर्छन् । पिउने काम र समय पनि फरक हुन्छन् । कोही बिहान पिउँछन् त कोही दिउँसो । कोही बेलुका पिउँछन् । कोही सधैं त कोही तोकेको समयमा तोकिएका चिज पिउँछन् । कोही समयको बर्बादीका लागि त कोही समय नभएर पिउँछन् । कसैले भन्छन् पिएर ठूलो होइन्छ त कसैले भन्छन् सानो भइन्छ । कुरो त पिउनुपर्नेमा नै मुख्य चुरो रह्यो । पिउने र जिउने सुख र दुःख, आवश्यकअनावश्य, हानि र नोक्सानी, फाइदा र बेफाइदा पिएको देखिन्छ । सिक्न र बिर्सन, जान्न र अरूले भनेको मान्न, संगत गर्न र संगीहरू बनाउन, पर्व मनाउन र पर्व जनाउन पिउने गरिन्छ । के यो पिउनुपर्ने बाध्यता भएरै हो त ? हो भने के कति, कहिले, कसरी, कहाँ पिउनु उपयुक्त हुन्छ छ । त्यसमा पनि आआफ्नो तरिका अपनाएका हुन्छन् । के पिउनु नराम्रो हो त ? अवश्य पिउने सबै बानी नराम्रो होइन । सबै राम्रो पनि होइन । आआफ्नो उद्देश्य पूर्ति गर्न पिएको र पिलाएको भए सम्बन्धित व्यक्तिलाई मात्र फाइदा हुन्छ । के के पिउने ? पिउने वस्तुहरू धेरै प्रकारका हुन्छन् । मुख्य त पानी नै हो । पानी प्रायः सीधै पिउनमात्र नभई अरू चिजमा प्रयोग गरेर, मिसाएर, पकाएर, भिजाएर पिउन सहयोगीका रूपमा पनि पिइन्छ । पानी मिसाएर बनाएका दूध, दही, मही, खोले, औषधि, जाँड, रक्सी हुन् । स्क्वास, जुस आदि चिसो पेय पदार्थ हुन्छन् । अन्यमा भिटामिन र विभिन्न तरल औषधि, फलफूलको रस, उखु र अन्य वनस्पतिसमेतको रस पनि पिउने गरिन्छ । चुरोट, बिँडी, विषभाङ, धतुरो आदि मानिसले पिउँछन् । तलतल मेट्न र बानी पूरा गर्न पिउनेले यसले जीवन नै पिएको थाहा पाउँदैनन् । धेरै र छिटो रक्सी पिउने, धेरै चुरोट पिउने प्रतियोगिता भएको चाहिँ आजसम्म सुन्न र देख्न अवसर पाइएको छैन । बेलाबेलामा यस्ता प्रतियोगिता हुने गरेमा खेलको बहानामा पिउनेलाई अर्को मान्यता प्राप्त हुने थियो । विभिन्न आवश्यकता र बहानामा पिउने विभिन्न वस्तु छन् । समय, परिस्थिति, बहाना र चाहनामा मात्र होइन । पिउने कामको आवश्यकता उमेरअनुसार पनि महत्ववाकांक्षी रहेको हुन्छ । बालकले पिउने दूध र अन्य तरल पदार्थ, वयस्कले पिउने, बुढेसकालमा पिउने र जाडो गर्मीमा पिउने पदार्थ पनि फरकफरक हुन्छन् । अचेल पिउने चिजको संख्या धेरै बढेको छ । त्यस्ता चिजहरू ठूलादेखि सानासम्म, धनीदेखि गरिबसम्मले पिउँछन् । छिटो र मीठो, सस्तो र सजिलो पिउने चिज नै हो चिया पनि । यो जताततै लोकप्रिय छ । चिया पिउने काम धनी, गरिब पहाडदेखि तराईसम्म, पूर्वदेखि पश्चिमसम्म, विकसितदेखि अल्प र अविकसित ठाउँसम्म प्रचलनमा छ । कतिपय देशमा विभिन्न वनस्पतिको गेडा तथा दानाको रस पाहुनालाई पिउन दिई ठूलो सत्कारका रूपमा पनि प्रयोग गरिन्छ । पिउने तरिका दूध पिउनु स्वास्थ्यका लागि राम्रो हो । बाल्यावस्थामा बढी पिइन्छ र पिलाउनुपर्छ । औषधि जो तरल हुन्छ त्यो पनि चिकित्सकको सल्लाहअनुसार फाइदाका लागि पिइन्छ । कुनै ठोस वस्तुलाई खानका लागि तरल बनाई पिइन्छ । कुनै बाक्लोलाई पातलो बनाई पिइन्छ । कसैले ठोसलाई धुवाँ बनाई पिएर हावामा उडाउँछन् । विभिन्न वस्तुलाई उडाउने, दबाउने, निच मार्ने काम नै पिउने या पचाउने काम हो । कसैले केही पिएर स्वस्थ भएका हुन्छन् भने कसैले विभिन्न कारणले खुब पिउँछन् । पिउने कुनै कुराले बचाउँछन् त कुनैले गलाउँछन् । कुनैले जीवनको अन्त्य नै बनाइदिन्छन् । पिउने वस्तु समय, अवस्था, परिस्थिति आदिमा भर पर्छ । विष धेरै पिउन सके त्यो अमृतजस्तै हुन्छ । कसैले औषधि धेरै पिएर मर्ने अवस्था आयो भने त्यो पनि खराब भयो । कतिपय चिज यस्ता पनि छन् जसलाई जति पिए पनि नपुग्ने र अन्त्यमा पिउनेलाई नै पिउने काम गरिदिन्छ । रक्सी पहिले आपूले पिउने, त्यसपछि रक्सीले रक्सी खानेलाई नै पिउने काम हुन्छ । पिउने वस्तु र माध्यम धेरै छन् । सबैभन्दा उत्तम पिउने वस्तु के रहेछ त ? माथिका चिजहरूमा मानिसअनुसार आआफ्नो महत्वव बेग्लाबेग्लै छ । जस्तो अमृतपान गरी वस्नेलाई अमृत पिउन मन लाग्छ । विष खाई मर्न चाहनेका लागि विष पिउनु अति उत्तम हुन्छ । रक्सी पिउनेलाई रक्सीमा जति अरूमा आनन्द आउँदैन । रक्सीको नशा लागेकोलाई दूध र चिया दिएमा कस्तो फरक पर्छ ? दूध, चिया आदिले मात्र धीत मर्ने व्यक्तिलाई चुरोट, बिँडीले कहाँ धीत मार्छ ? त्यसकारण जसको महत्वव जेमा छ त्यसैमा रहन्छ । त्यसको लेखाजोखा चेतनशील प्राणी आफैंले गर्ने हो । पिउनेलाई फाइदा कुनै पनि तरल पदार्थ पिउनुपर्छ । पिउने आवश्यकता र बानी परेका मानिसलाई पिउनु के राम्रो हो त भनी प्रश्न गर्ने हो भने बेग्लाबेग्लै उत्तर पाउन सकिन्छ । विषयवस्तु अनुसार इच्छापूर्तिको आधारमा दिएको उत्तर हुन्छ त्यो । औषधिका रूपमा पिउनेले बानी बसेको छ, भन्छ । विष पिउनेको मर्ने उद्देश्य हुन्छ, त्यो उसका लागि उपयुक्त नै होला । जो बाँच्न पिउँछ त्यो पनि उसका लागि उपयुक्त नै हो । अरू चिजहरू पिउनेको एउटै जवाफ हुन्छ फाइदाका लागि । तर, रक्सी पिउने बहाना, चाहना र उपायहरू भने अनगिन्ती हुन्छन् । भन्छन् आज कमाइ भएको छ, पिऊँ । आज साथीसँग भेट भयो पिऊँ । काम बने पनि पिऊँ, नबने पनि पिऊँ ! मौसमले साथ दिँदा नि पिऊँ, नदिँदा नि पिऊँ ! जाडोमा तात्न र गर्मीमा चिसो बियर । घरव्यवहार राम्रो भए पनि पिउने, नराम्रो भए पनि पिउने, जमघट भए पनि पिउने, एक्लो भए पनि पिउने । भोजमा पिउने, मोजमा पनि पिउने । रक्सी पिउनेका अनेक बहाना छन् । पिउने बहाना खोज्ने हो भने हजारौं पाउन सकिन्छ । बुद्धिजीवी प्राणीले नै बनाएको नीतिनियम भए पनि तिनकै भोजभतेरमा मादक पदार्थ मुख्य आकर्षकको रूपमा राखिएको हुन्छ । कसले के पिउने पिउने र जिउने नाममा धेरै प्राणी एकअर्काको रगतसमेत पिएर ज्यान पालिरहेका हुन्छन् । सृष्टिकालदेखि नै त्यही वरदान पाएका कतिपय प्राणीले त्यो नगरी सुखै छैन । जस्तो बाघ, चितुवाजस्ता हिंस्रक जनावरले अर्को जनावरको रगत पिउने गर्छ । विभिन्न प्रकारका जुकाहरू तथा साना जीवाणु रगतमा नै आफ्नो जीवन यापन गरिरहेका हुन्छन् । जुम्रा, उडुस, उपियाँ आदि परजीवीको त झन रगतमा नै जीवन चलेको हुन्छ । शरीरको रगतका जुकाका अलावा मौसमअनुसार हुने सानाठूला जुका, पानी, जंगल आदि स्थानमा हुने विभिन्न प्रकारका जुका पनि रगत नै पिउन मन पराउँछन् । विभिन्न प्राणीका अलावा हाम्रो परम्परादेखिको रीतिरिवाज, धर्म आदि अनुसार विभिन्न देवीदेवतालाई पनि बलिका रूपमा रगत पिलाउने काम गरिन्छ । धामीझाँक्री आदिले पनि रगत पिउने कार्य गर्छन् । पिउने वस्तु कुराबाट कोही पनि अलग रहन सक्दैनन् । प्राणीबाहेक ठूला जंगलमा हुने एक प्रकारका रूखले पनि प्राणी आउनेबित्तिकै आफ्नो टुप्पोले छोपी रस, रगत खाई, चुसी छाड्दछन् भन्ने मान्यता छ । पिउनुको परिणाम पिउने समय पनि वस्तु र उमेर अनुसारको हुन्छ । मानिसको बानी र आवश्यकताअनुसार समय यकिन भएको हुन्छ । यी कुरालाई पालना गरिएन भने जीवनलीला पनि चाँडो समाप्त हुन्छ । पिउँदा र पिलाउँदा ध्यान नदिएमा ती वस्तुले बरबादीको बाटो अँगाल्छन् । कुनैले जीवन नै पिउनेमात्र होइन पिउँदापिउँदा सम्पत्ति सकिने, दम्पती बिछोड हुने, जीवनलीला अन्त्य हुने हुन्छ । कतिपय पिउने कामले दिमागै बिगार्छ । कतिपयले सामाजिक, व्यक्तिगत, नाता कुटुम्ब आदिबाट टाढा राख्ने काम गर्छ । कहिलेकाहीँ साथी पनि बनाउँछ तर त्यो साथीको महत्वव त्यही पिउने काममा मात्र प्रायः सीमित हुन्छ । पिउने फरक तरिका पिउनुको पनि कामविशेष, दैनिक तथा चाडपर्वअनुसार बेग्लै महत्वव छ । तर त्यसरी पिउने तरिका पनि फरक हुन्छ । कुनै पिउने काम मुखबाट हुन्छ त कुनै नसाबाट । आवश्यकताअनुसार विभिन्न अंगबाट रसास्वादन लिने र पिउने काम भएको हुन्छ । जसरी पिए पनि आफ्नो आवश्यकता पूरा हुने र गर्ने भएपछि सबै दंग पर्ने नै भए । अचेल भोजभतेर, विवाह, व्रतबन्ध, उत्सव, महोत्सव, वार्षिक, दैनिक कार्यक्रम, वनभोज, मनमोज, सानातिना काममा पनि मादक पदार्थ हुनैपर्ने भएको छ । जस्तो नियमनीति बनाए पनि कुनै भोजमा बोलाउँदा त्यो छ छैन ? भन्ने कुराको ख्याल गरिन्छ । विभिन्न पिउने वस्तु भाषाको हिसाबमा पिउने कुरामा अन्य कुरा पनि लिन सकिन्छ । ती अत्यन्तै महत्ववपूर्ण र उपयोगी पनि हुन्छन् । बोलीचाली र भाषिक रूपमा पनि पिउने शब्द प्रयोग भएको पाइन्छ । अर्ति तथा वचनलाई पचाउनु पनि पिउने कामका रूपमा लिइन्छ । साहित्यिक रसास्वाद गर्नु पनि पिउने अर्थमा भएकाले त्यसभित्र लिखित मौखिक, भाषिक, प्रवचन आदिबाट मीठामीठा ज्ञानगुनका कुरा लिइन्छन् । साहित्यिक रसास्वादन गर्ने समाज छ भने त्यसमा जति पनि समय निकाल्न सकिन्छ । कसैलाई धार्मिक प्रवचन सुन्न मन पर्छ त कतिपयलाई भाषण र गफ, कतिपयले फिल्म र नाटकमा बढी आपूलाई डुबाउन चाहन्छन् । त्यसमा भएका यावत कुरा पिएर आनन्द लिई बस्छन् । योचाहिँ बाँच्नका लागि पिउने नभई केवल जीवनका क्रममा आनन्दका लागि मात्र हो । पिएको परिणति मानिसले स्वास्थ्यका लागि मात्र पिउने होइनन् । पिएर हतियारले जहान वा अरूलाई हान्ने कुरा त पुरानोे कुरा बनिसक्यो । आधुनिकताले जन्माएको व्यवहारमा यातायात चलाउँदा त्यस्ता पदार्थ पिउँदा आफू या अरू जोकोेही पनि सडकमा या सडकबाट तल नपुगेका होइनन् । त्यस्ता व्यक्तिले आफू पनि पानी पिउने यात्रुलाई पनि पानी पिलाउने र जल प्राणीलाई रगत पिउन सजिलो बनाइदिने गरेका घटना धेरै छन् । दुर्घटनाले नदीमा नपरी पाखामा परे पनि बेहाल अवस्थामा पिउनका लागि पानी माग्छन् । पानी माग्नेका आफन्तले गाडी चलाउनेको रगत पिउन पाए हुन्थ्यो भनी गाली गर्छन् । जुनसुकै अवस्थामा पनि पिउने कुरा अघि आउँदो रहेछ । त्यसलाई न्यूनीकरण गर्न हाल प्रहरी प्रशासनले चलाएको मापसे अभियान प्रशंसनीय छ । यसमा पनि आउने दबाब आएमा वा लोभलालचमा परेमा उही पुरानो इतिहास नदोहोरिएला भन्न सकिन्न । रमाइलो प्रसंग विश्वमा विभिन्न प्रकारका खेलकुद प्रतियोगिता भइरहेका हुन्छन् । धनराशि, प्रमाणपत्र, सिल्ड, मेडल, सम्मानपत्र पाउने खेलमा हुन्छ । अझ बढी रोचक र हास्यमय बनाउन धेरै र छिटो खाने, पिउने काम कुराको पनि खेल खेलेको देख्न पाइन्छ । जस्तै केक, केरा, आलु, अन्डा, लड्डु, पेडा, कोक, फेन्टाजस्ता वस्तु खाई पिई पुरस्कारको राशि जित्ने काम गरेको देखिन्छन् । धेरै र छिटो रक्सी पिउने, धेरै चुरोट पिउने प्रतियोगिता भएको चाहिँ आजसम्म सुन्न र देख्न अवसर पाइएको छैन । बेलाबेलामा यस्ता प्रतियोगिता हुने गरेमा खेलको बहानामा पिउनेलाई अर्को मान्यता प्राप्त हुने थियो । बहाना थपिने थियो होला ? त्यसो भएमा अहिलेका भट्टीपसल, रक्सी पसल कति सप्रन्थे होलान् ? पिउनेहरू विजयका लागि चौबीसै घन्टा अभ्यास र प्रयास गर्थे होलान् । त्यस्तो समयमा कस्ताले जित्थे होलान् ? यो अनुमान गर्न पनि डर लाग्छ । जसले जे जति पिए पनि त्यसले उनीहरूको विकास र उन्नति गरोस्, कल्याण गरोस् । गलत चिज पिउने काम गलत हो भनेर धूमपान स्वास्थ्यका लागि हानिकारक छर् भनेजस्तो मात्र हो । कसैलाई नपिउन र नबेच्न भनिएको छैन । तर, चेतनशील प्राणीको चेतनशील व्यवहारको मात्रै अपेक्षा गरिएको हो ।"
योग साधनाको शक्ति,"नेपाल हिमवत्खण्डभित्र अति उच्च उचाइमा दुई सय ६४ भन्दा धेरै हिमालयहरू प्रफुल्ल स्वरूपमा नित्य सदा मुस्कुराइरहेका छन् । हिमालयको अतिशय पवित्र तीर्थको भ्रमण एवं दर्शन गर्नाले मानव पिण्डका रोग र पापहरू हरण तथा विनष्ठ हुन्छन् । यसै कारण हाम्रा पूर्वज महायोगी सदाशिव शक्ति नै हिमालय क्षेत्रमा निवास गर्नुहुन्छ । त्यहाँ वेदाभ्यास योग गर्नाले समस्त जन्महरूका संस्कारहरू भष्म हुन्छन् र निर्मल दिव्य परम् ज्योतिको साक्षात्कार हुन्छ । सत्ययुगदेखि आजसम्मको महान् ऋषिमुनिहरूले हिमालय क्षेत्रमा नै गएर कठोर तपस्याद्वारा आत्मासाक्षात्कार गर्नुभएको छ । तपस्याको विषयमा बुझ्न खोज्ने हो भने एक करोड मानवमा एक जनामात्र हिमालय क्षेत्रमा गएर कठोर तपस्या गर्न सक्दछ । तबमात्र उसले प्रकृति र पुरुषको कलालाई बुझ्न सक्छ । प्रकृति र पुरुषको कलालाई साक्षात्कार गरेको महामानव नै सत्गुरु हुन सक्छन् । गुको अर्थ अन्धकार र रुशब्दको अर्थ प्रकाश हो । नित्य सूर्यको प्रकाश नै हाम्रा गुरुदेव हुन् । यी सूर्यदेव सम्पूर्ण प्राणीको हृदयकमलमा विश्वतोमुख सर्वज्ञ ईश्वरको रूपमा शिवलिङ स्वरूपमा परम् ज्योति रूपमा स्वयं प्रकाशित हुनुहुन्छ । ब्रह्मज्ञानीहरूको हृदयकमलमा शिवलिङ विराजमान छ । नेपालको भौगोलिक तराई, उपत्यका, पहाड र हिमालयको अवस्थामा सदा स्थित छ । विशेष तराईवासी र हिमालवासी मानवहरूलाई तुलनात्मक गणना गर्दा नेपाल नेपालीबीच त्यस्तो कुनै फरक देखिँदैन मात्र भाषा र संस्कृत फरक हुन सक्छ । प्रायः सम्पूर्ण नेपालीहरूले मेचीदेखि लिएर महाकालीसम्मकै जनजीवन एवं भौगोलिक स्थिति बुझ्न तथा भ्रमण गर्न जरुरी छ । जसको कारण नेपाल नेपालीबीच अन्तरआत्मीयतामा अनन्त समयको लागि एकात्मा हुन्छौं । तराईवासी र हिमालवासी मानवहरूलाई तुलनात्मक गणना गर्दा नेपाल नेपालीबीच त्यस्तो कुनै फरक देखिँदैन मात्र भाषा र संस्कृत फरक हुन सक्छ । नेपालको धर्म तथा संस्कृतिमा पनि कहिल्यै आँच आउन पाउँदैन । नेपाल विश्वको एकमात्र यस्तो देश हो । जहाँ सदा नै वेदधर्म र संस्कृत चलिनै रहनु पर्दछ । यसको विपरीत भएमा दैवकृपा नहुन पनि सक्छ । दैवकृपा नभएको अवस्थामा नेपाल नेपालीबीच नै झैझगडाको अवस्था भइरहन्छ । कुनै सानो कुत्सित विचार कार्य गर्ने व्यक्तिहरू छन् भने पूरै नेपाली सतर्क हुनुपर्दछ । सिंगो बोरामा केही आलु कुहिएमा पूरै बोरामा भएको आलु पनि कुहिन सक्छ । त्यसलाई अलग राख्नु अति जरुरी छ। म र रसियन नागरिक योगसाधना गराउने लक्ष्यअनुसार २०६५ सालमा सगरमाथा गएका थियौं । ती इन्जिनियरको नाम एलेक्स थियो । तिनलाई मैले मुक्तिनाथ क्षेत्रमा र श्रीलंका देशमा पनि योग सिकाएँ । सर्वोच्च शिखर सगरमाथा क्षेत्रमा प्रवेश एवं योग साधना आफू एवं अन्यलाई सिकाउँदा प्राप्त आनन्दको वर्णन्सगरमाथा क्षेत्रका निवासी नेपालीहरू शिवशक्तिकै परम् धर्म र संस्कृतिमा जीवनयापन गरेका छन् । यिनीहरू धन्य एवं अति पवित्र आत्माहरू हुन् । यिनका दर्शनले पनि अन्य मानवहरू पवित्र हुन्छन् । यस क्षेत्रमा रहँदा मन्त्रजप धेरै गरियो । योगासन, प्राणायाम र सप्तकुण्डलिनी साधना गर्दा स्थूल शरीर अति नै हल्का भयो । एकदिन त मेरो शरीरबाट सूक्ष्म शरीर निस्केर सीधै सगरमाथाको चुचुरोमा प्रवेश गर्यो र चारैतर्फ हेर्यो । सगरमाथा तीर्थयात्राले आश्चर्यचकित मलाई पनि पार्यो ।"
सभ्यताकाे सारथी बाग्मती,"व्यक्ति र स्थानका आआफ्नै गति र सीमा हुँदा रहेछन् । निरन्तर परिवर्तनको चक्रमा होमिँदै, विविध पहिचान बनाई बस्दै जानुपर्ने हामी र हामीले सिर्जेका स्थान विशेषहरूको नियति रहेछ । यो ब्रह्माण्डसँग आफ्नो सान्निध्यता बोध गर्न सक्षम भएपछि मात्रै हामी मानिसले धर्म र संस्कृति बनाउन थाल्यौं । यो धर्तीमा विद्यमान प्रत्येक स्थान निर्माण र विनिर्माणकोे चक्रमा गाँसिएर जाने वा आउने रहेछ । स्थानहरूको यस्तो चलायमान प्रवृत्ति जनसंख्या र सहरीकरण बढ्दै जाँदा अझ तीव्र रूपले भएको पाइँदो रहेछ । समयसँगै हुने तिनको परिवर्तन नयाँ स्वरूपमा ढालेर आफूलाई अटाउनु निरन्तर प्रक्रिया रहेछ । स्थानहरूको व्याख्या मानिसले नै गरेका हुन् । ती स्थानमा आफ्नो आधिपत्य जमाउनु जन्मसिद्ध अधिकार हो भनी ठान्दा रहेछन् मानिसहरू । आसपासका नदीनाला वा प्राकृतिक सम्पदाहरूलाई निरपेक्ष भएर अतिक्रमण गरी बस्दा रहेछन् ती । हामी सहरवासी मनुवाहरू प्राकृतिक सम्पदासँग आफ्नो भविष्य पनि गाँसिएको छ भन्ने ख्याल राख्दा रहेनछौं । त्यस्तै स्थानहरूमध्येको एउटा स्थान नेपालमा अनि हिन्दु समुदायमा चर्चित बाग्मती नदी पर्छ । बाग्मती नदीका विषयमा धेरै बहस र काम भएका छन् । स्थानीय जनसरोकारवालादेखि लिएर द ड्युक अव एडिन्बरा राजकुमार फिलिप्ससम्मले यो पवित्र नदीको विषयलाई गम्भीर रूपले लिएका रहेछन् । ती राजकुमारले फ्रेन्ड्स् अब बाग्मती भन्ने संस्था सन् २००० को नोभेम्बर महिनामा सुरुआत गरेका रहेछन् । मोबाइल फोनमा हरेक हप्ता नेपाल टेलिकमले बाग्मती सफाइको निम्तो सन्देशमार्फत पठाउने गरेकै छ । यो क्रमले दुई सयौंं हप्ताको आफ्नो कार्यक्रम फागुन २८ गते सुन्दरीजलदेखि चोभारसम्म नरनारीको व्यापक सहभागिताका साथ सम्पन्न गर्दैछ । प्राचीन सभ्यता बोकेको नदी अहिले संकटमा छ । सामाजिक, सांस्कृतिक र ऐतिहासिक महत्ववको यो नदीलाई बचाउनुपर्छ भन्ने अभियान बोकेका ऊर्जाशील मानिसहरूले अगुवाइ गरेको कार्य सराहनीय छ । त्यसो त प्राकृतिक हिसाबले पनि यो नदीको महत्वव काठमाडौं उपत्याकामा मात्र नभएर नेपालको तराई हँदै भारतको बिहारमा गंगाको मैदानी क्षेत्रसम्म फैलिएको छ । बाग्मतीलगायत अन्य उपत्यकामा बग्ने नदीहरूको सफाइ हाललाई निकै महत्ववपूर्ण छ । नदीको प्राकृतिक महत्ववका अलावा प्राचीन कालदेखि नै तिनलाई सरकार पक्ष, व्यापारी अथवा आममानिसले कसरी विभिन्न माध्यमहरू जस्तै वास्तुकला, धरोहर, स्मारक, घाट आदिद्वारा तिनको महत्वव र सदुपयोगको आवश्यकतालाई अग्रस्थानमा राखे, त्यसलार्ई बुझ्न आवश्यक छ । व्यक्ति जतिसुकै तानाशाही भए पनि उनीहरूले निर्माण गरेका नदी किनाराका मठ, मन्दिर र धरोहर आदि राणाकालमा निर्मित महत्ववपूर्ण सम्पदाहरू हाम्रानिम्ति उपहारहरू हुन् । तिनको संरक्षण र सम्बद्र्धन गर्नु हाम्रो दायित्व हो । योजनाहरू जतिसुकै सुन्दर भए पनि कार्यान्वयन नभए तिनको अर्थ हँदैन । बाग्मती सफाइ गर्नु राम्रो काम हो तर नदी फोहोर हुनबाट बचाउनु अझ राम्रो होला । सरकारले त्यसको हेक्का राखेरै अनेक सहरी विकासका योजनासँगै अधिकारसम्पन्न बाग्मती सभ्यता आकृत समिति गठन गरेकै हो । हुन त हाम्रो देशमा राम्रा योजनाहरू बनेर रिपोर्टमा मात्र सीमित भएका धेरै उदाहरण छन् । त्यस्ता विकासे संस्थाले के काम गरे वा गरेनन् भन्ने कुरा यो लेखको विषय होइन । तर म यो नदीको बगरैबगर हिँड्दा प्राप्त अनुभवका बारे केही कुरा गर्न चाहन्छु । गोकर्णदेखि चोभार नजिकसम्म बडेमानका मेसिनहरू काम गरिरहेका देखिन्छन् । नदी किनारमा प्रशस्त निर्माण सामग्री थुपारिएका छन् । रहरलाग्दो देखिन्छ । पूरै नदीको विस्तृतभन्दा पनि म थापाथलीदेखि टेकुसम्मको भागको चर्चा गर्छु । वैशाख १२ को विनाशकारी भूकम्पपश्चात् धेरैजसो ऐतिहासिक महत्ववका स्थान अलपत्र देखिन्छन् । भत्किनै लागेका मठमन्दिरहरू वैशाख १२ गतेको महाभूकम्पका कारण ध्वस्त भए । बाँकी बचेकाहरू अझ बढी जीर्ण बनेका छन् । भूकम्पले निम्त्याएको विनाशअघि नै देखि नदी किनाराका अधिकांश भाग विभिन्न उद्देश्यले नियन्त्रण र अतिक्रमण गरिएका छन् । नदीको अस्पष्ट सीमाका कारण व्यक्ति, व्यापारी र संघसंस्थालाई नदीको भाग हडप्न सम्भव भएको हो कि जस्तो लाग्छ । भूकम्पले निम्त्याएको विनाशपछि यो स्थान अतिक्रमणको खतरा अझ बढेको छ । थापाथलीदेखि टेकुसम्म १० वटा महत्ववपूर्ण घाट, दर्जनौं सत्तल, धेरै स्मारक र मन्दिरहरू अवस्थित थिएछन् । पचली मन्दिर नजिकको प्रसिद्ध पचलीघाट, राजतीर्थ घाट र बशिं घाट पनि यही पर्छन् । यो किनारामा निर्मित मठमन्दिरहरूको ऐतिहासिक महत्ववले पहिलेदेखिकै धार्मिक सहिष्णुता र विविध पक्षीय आपसी सम्बन्धको निरन्तरतालाई पनि प्रस्ट पार्छन् । त्यहाँको एक शिवालयको बनावटमा मुस्लिम शैलीको वास्तुकलाको प्रशस्त प्रमाण भेटिन्छन् । थापाथलीस्थित कालमोचन घाटमा निर्मित संरचना धार्मिक सहिष्णुताको पर्याय हो । मनमा अनेक विचार आउँछन् । मानिसले गर्न नसक्ने र असम्भव कुरा पनि हुन्छन् र जस्तो लाग्छ । तर, हामी नेपालीचाहिँ सुन्दरीजलदेखि चोभारसम्मको जम्मा २८७५ किलोमिटर दूरीको बाग्मती नदीको उचित व्यवस्थापन गर्न किन नसकेको होला भन्ने प्रश्नले पिरोलिरहन्छ । थापाथलीदेखि टेकुसम्मको बाग्मती किनारालाई जंगबहादुर राणाले नेपालको वाराणसी भनेर चिनाउने उद्देश्यले निकै काम गरेको भन्ने कुरा संस्कृतिविद् साफल्य अमात्यले बाग्मती ः सम्पदा संरक्षण निर्देशिका'मा उल्लेख गरेका छन् । बाग्मती किनारामा अवस्थित मठमन्दिर र घाटहरूको सघन पुरातात्विवक र वास्तुशिल्प महत्वव इतिहासका विभिन्न कालखण्डमा हँदै आएका रहेछन् । त्यस्ता सम्पदाको निरन्तरतालाई जीवन्त पार्नु आफ्नो परम्परालाई इतिहासमामात्र होइन बरु जीवित राख्न गर्ने प्रयत्न हो । यस्ता सम्पदा स्थलहरूलाई हामीले विगतका स्मृतिहरूको ख्याल राख्दै वर्तमान समयका आकांक्षाहरूसँग मेल खाने किसिमले जगेर्ना, संरक्षण र पुनर्निर्माण गर्नुपर्छ । नदीसँग जोडिएको मानिसको सम्बन्ध खोज्ने हो भने आदिमकालमा भएका सम्पूर्ण सभ्यताका सहरहरू नदी किनारामा नै भएका तथ्यहरू हामीलाई अवगत नै छ । हुन त आधुनिक प्रविधिले भित्वयाएका सरसामान र भवन संरचनासँगै मानिसहरू आफ्नै घरमै सीमित हुन थालेको पनि धेरै भइसक्यो । आधुनिक जीवन शैलीले मानिसमा निम्त्याएको व्यस्तता पनि नदीको विनाशको कारण होला । प्राचीन कालमा जस्तो नदीमा नै गएर दैनिक स्नान गर्ने फुर्सद कसलाई पो छ र ? तर यसो भनिरहँदा लाखौं तीर्थालु भक्तजन, जो यी नदीहरूलाई पवित्र मान्छन्, जीवनमा एकपटक डुबुल्की मार्न अनेक काम बिताएर टाढाटाढाबाट अउने गर्छन् । यसको सन्दर्भलाई पनि हेक्का राख्न जरुरी होला कि ? सोह्रौं शताब्दीको उत्तरार्धमा भारत वर्षमा धनी दाताहरूको दानबाट नदी किनारमा घाटको संरचना गरेर नदीहरूको पूर्ण स्वरूप परिवर्तन गरेको इतिहास जेम्स हेज्मेन भन्ने विद्वान्ले सिटी इन साउथ एसिया' भन्ने पुस्तकमा उल्लेख गरेका छन् (पृ ५२) । घाट भन्नाले एकै प्रकारका खुड्किलाहरू जसले जमिन र विशेषगरी पवित्र नदीको सतहलाई जोड्छ । घाटको प्रयोग हिन्दुहरूको अन्तिम संस्कार, पवित्र स्नान र मन्दिर परिसरका लागि महत्ववपूर्ण मानिन्छ । यद्यपि अहिले घाटको प्रयोग मिश्रित अनि झन्डैझन्डै विपरीत ढंगले भइरहेजस्तो लाग्छ । सुकुमवासी बस्ती, घरजग्गा व्यवसायको प्रभाव, सार्वजनिक शौचालय वा यस्तै कुनै प्रयोजनका रूपमा भएको पाइन्छ । पवित्र महत्वव राख्ने सार्वजनिक स्थान निरपेक्ष ढंगले व्यक्तिगत सम्पत्ति वा अन्य व्यावसायिक हिसाबले प्रयोगमा आइरहेको देखेर दिक्क लाग्दो रहेछ । मठमन्दिरका अलावा नदी किनारमा बनाएका घाटहरूको छुट्टै महत्वव छ । घाटहरू नदीसम्मको सहज पहुँचका लागि बनाइएका हुन् । धेरैजसो घाट पानीको सतहले छोडिसकेका कारण भत्किसकेका छन् । थापाथली नजिकैको नदीको भूभाग अहिले करेसाबारी भएको छ । त्यही बारीमा हुतराम वैद्य स्मारक निर्माणाधीन अवस्थामा रहेछ । ब्रह्मनाल जहाँ मृत शरीरलाई सुताएर अन्तिम श्रद्धाञ्जलि दिने गरिन्थ्यो, त्यहाँ एक व्यक्ति घाम तापेर सुतिरहेका भेटिए । र, एकैछिनपछि केही बालक आएर चिप्लेटी खेल्न थाले । नजिकै प्रहरी ब्यारेकका जावानहरू ट्युबवेलबाट तानिएको पानीले नुहाइरहेका र कपडा धोइरहेका भेटिए । जुन ठाउँमा नदीको बहाव केही वर्ष अघिसम्म थियो । अहिले पानीका निम्ति त्यहाँ ट्युबवेल गाड्नु परेको छ । अलिकति पर एक वृद्ध घाटमै जोडिएर खनिएको इनारबाट पानि निकालिरहेकी थिइन् । नदी बग्ने स्थान खेलमैदान भएको छ । बालकहरू क्रिकेट र प्रहरी जवानहरू भलिबल खेलिरहेका भेटिन्छन् त्यहाँ । यी क्रियाकलाप हाम्रानिम्ति निकै अनौठा हुनुपर्ने हो । जहाँ पानीको प्राकृतिक मुहान थियो, अहिले कृत्रिम रूपमा पानी निकाल्नु परिरहेको अवस्था छ । नदी खेल मैदानमा रूपान्तरण भएको छ । पुरेत घाटमा भएको शिवमन्दिर अनौठो काष्ठकला झ्यालका कारण परिचित छ । त्यसमा सेब टुस्सइन्ट भन्ने पेन्टरले ग्राफिटी पोतेर कुरूप पारिदिएको चर्चा केही वर्षअघि पत्रपत्रिकामा हामीले पढ्यौं । प्राचीन नेपाली वास्तुकलाका अनुसन्धानकर्ता एवं वास्तुकलाविद् निल्स गुस्चोका अनुसार शिव मन्दिरको झ्यालले अनन्तः सम्भावना राख्नेमात्र होइन, नेवारी हस्तकलामा सुन्दर सजावटको विकासमै नयाँ स्वरूप हो भनेका छन् । अहिले त्यसको अवस्था कहालीलाग्दो छ । त्यहा वास्तुकलाका कुनै पनि नमुना छैनन् । किनारामा हेरिटेज वाक भनेर बनाइएको सानो सडक छ । नदी र नदी किनाराको यो अवस्थाको विषयमा बाग्मतीसँग आबद्ध धेरै संघसंस्था कसरी अगाडि बढिरहेका छन् भन्ने प्रश्न बारम्बार मनमा आइरहन्छ । यतिका विघ्न संस्थाहरूजस्तै बाग्मती रिहाविलिटेसन ट्रस्ट फन्ड, अधिकारसम्पन्न बाग्मती सभ्यता आकृत समिति, एकीकृत बाग्मती सभ्यता कोष, गुसिंगल टोल सुधार समिति (थापाथलीदेखि बल्खुसम्म), अलाएन्स अव रिभर एन्ड कन्जरवेसन, फ्रेन्डस् अव द बाग्मती, काठमाडौं महानगरपालिकाअन्तर्गत टेकु दोभानकालमोचन घाट संरक्षण तथा प्रवद्र्धन समिति, जनचेतनाका लागि फेस बुक पेज बाग्मती ह्यांग आउट आदिका आआफ्नै योजना होलान् तर आममानिसले बुझ्ने एकीकृत उद्देश्य त एउटै हुनुपर्ने होइन र ? त्यतिका संघसंस्थाहरू एकआपसमा समन्वय गरेर अघि बढ्नुपर्ने होइन र ? नदीकिनाराका मठ, मन्दिर, घाट, स्मारक र तिनका वास्तुकलाको ख्याल गरेर तिनको ऐतिहासिक, पुरातात्विवक र धार्मिक महत्ववको स्थानलाई अति महत्ववका साथ नहेरिएको खण्डमा भोलि आउने पुस्तालाई दिनका लागि उत्तर हामीसँग रहँदैन । यो नदी एक धार्मिक कृत्यका साथसाथै सहरको फोहोरमैला बोकेर साँघुरिँदै कुद्ने स्थान बनेको छ । यतिका परिवर्तनहरू हुँदा पनि श्रद्धालुहरूको श्रद्धा मरेको छैन । यद्यपि नदीको हालत निकै नै गएगुज्रेको अवस्थामा छ । स्थानको चर्चा गर्दै पश्चिमका उत्तरआधुनिकताका व्याख्याता विद्वान् मिसेल फुकोले करिब तीन दशकअघि राखेको विचार सम्झन्छु । ती भन्छन् कुनै पनि स्थान पूर्ण रूपले नष्ट भएको हँदैन बरु परिवर्तित रूपमा नित्य कायम भइरहेकै हुन्छ । तिनका अनुसार मानिसको सामाजिक जीवनमा स्थान एक मौलिक अवधारणा हो । यो सबै किसिमका शक्ति संरचनामा अन्तर्निहित हुन्छ । यो त मानव जीवनमा अन्तर्निहित रक्तसञ्चारजस्तै हो । कुरा खालि त्यसलाई कसले कसरी बुझ्ने प्रयास गर्छ भन्नेमात्र हो । त्यसकारण मानिसले आफूलाई उपयुक्त बनाउँदै स्थानलाई परिभाषित गर्ने परम्परा हुन्छ । त्यसलाई कसैले भाषाको माध्यमले प्रभुत्व जमाइरहेका हुन्छन् भने कसैले प्रयोगका आधारमा । यसलाई उनले हेटेरोटोपिया अर्थात् विपरीत अर्थस्फुरण भनेका छन् । हेटेरोटोपिया भनेका ती एकल स्थानहरू हुन्, जुन प्रायः सार्वजनिक स्थानहरूमा पाइन्छ र तिनका कार्यहरू भिन्नभिन्न अथवा एकअर्कामा विपरीत पनि हुन सक्छन् । म बाग्मती किनारालाई फुकोले भनेजस्तै हेटेरोटोपिया देख्छु। विगतलाई ज्यूँकात्यूँ पार्न खोज्ने प्रयास असम्भवप्रायः मात्र होइन, मूर्खता पनि हुनसक्छ । कृत्रिम तरिकाले पानीको बहाव नदीमा फर्काउन निकै खर्चिलो हुन्छ । तर, यो स्थानको सही सदुपयोग गरेर सांस्कृतिक हिसाबमा पहिलाजस्तै प्रयोगमा ल्याउन भने सकिन्छ । यसका लागि विगतका महत्ववपूर्ण स्थानहरू पहिचान गरी अहिले भइरहेको स्थानको प्रयोगमा केही फेरबदल गरेर भए पनि त्यस स्थानको जगेर्ना गर्न आवश्यक छ । सबैभन्दा महत्ववपूर्ण कुरा त इच्छाशक्ति नै हो । र, यथाशीघ्र नदी किनाराका संचनाहरूको पुनर्निर्माण गर्नुपर्छ । थापाथलीदेखि टेकुसम्मका धेरै भाग नदीले छोडिसकेको अवस्थामा यो भूभागलाई पनि विगतका स्मिृतिहरू ब्यूँत्याउनसक्ने हेटेरोटोपिक स्थान बनाउँदा उपयुक्त होला । त्यसका निमित्त अहिले जीर्ण भएका घाटहरूलाई पुनः प्रयोगशील र नतिजामूलक बनाउन सर्वपक्षीय समझदारीमा नदी किनाराका सुकुमबासी बस्ती उचित स्थानमा पुनस्र्थापन गर्न जरुरी छ । यस स्थानलाई अन्य कुनै प्रयोगमा नल्याई एक यथार्थ जीवन प्रतिनिधिमूलक संग्रहालय बनाउनुपर्छ ता कि त्यहाँ पुग्ने जोकोही व्यक्तिले पनि नवसिर्जित स्थानका अलावा त्यसको पुरानो महत्वव र कलकल बगिरहेको नदीको कल्पना गर्न सक्नुपर्छ । यथार्थमा नदी नै नभएको अवस्थामा पनि त्यस भूभागलाई अन्य अतिक्रमणबाट जोगाउनु अहिलेको आवश्यकता हो । मानिसको नियति पनि विचित्रको हुँदो रहेछ । आफूले गरेका अनन्त विनाशको चाहिँ केही हेक्का नराख्ने अनि अलिकति मात्र प्राकृतिक विपत्ति देख्दा पनि कोकोहोलो मच्चाएर राणे रुवाइ गर्ने । कसैलाई नदीको र वास्तुकलाको महत्वव थाहा नभएको पनि होइन तर पनि नदीकिनाराका भूभाग किन अलपत्र छन्, एकपटक सबैले ध्यान दिने समय आएको छ । त्यस्तो कलकल बगेको नदी र त्यस किनारामा अवस्थित संरचनालाई कुरूप बनाउने हामी, प्राकृतिक प्रकोपले हामीमाथि लिने बदलाको विषयमा निकै चनाखो हुन आवश्यक देखिन्छ । विज्ञहरूको सल्लाह र मार्गनिर्देशन अहिलेको समयमा अति आवश्यक छ । सामूहिक छलफल गरेर र विज्ञहरूको निर्देशन पालना गरिएको खण्डमा केही हदसम्म समाजलाई र भावी पुस्तामाथि न्याय गरेको ठहरिनेछ ।"
अमूर्त मूर्तिको आख्यान,"प्रायः देवीदेवताका पीठपीठमा अमूर्त मूर्तिहरू स्थापित छन् । पर्यटनलाई आस्थासित गाँसेर घुमफिर गर्ने सबैले ती अमूर्त मूर्तिहरू देखेकै यथार्थ हो । अमूर्त मूर्तिहरू अनाकार हुन्छन् । अनाकार भएपछि तिनका कुनै रूप हुन्न । रूप हुनु प्रकृतिले सिर्जेका कुनै न कुनै सिर्जना मानिस, वन्यजन्तु, जलचर, नभचरपंक्षीहरू, भूमिगत साँप, गड्यौलामध्ये कुनै न कुनैका आकारप्रकार मिल्दो हुन आउँछ । अमूर्तका कुनै आकार हुन्न, रूप हुन्न । आकाशको आकृति छैन । हुन्नन् पनि । पानीको आकृति हुन्न, छैन । आगोअग्निको पनि छैन, हुन्न आकृति । माटोको पनि अलग्ग आफ्नै रूप हुन्न, छैन । हावाको पनि रूपस्वरूप हुन्न, छैन पनि । यी सबै तत्ववका आफ्नै कुनै रूपस्वरूप नभएकैले यिनलाई सिर्जनात्मक तत्वव मान्नुपर्छ । सिर्जना यिनैबाट हुन्छन्, भएका छन् । अलग यी तत्ववहरूका रचनासिर्जना शक्ति छन् । ती अन्तरनिहित सिर्जना शक्तिलाई देवदेवी तत्वव मानिन्छन्, मानिएका छन् पनि । अन्तरनिहित तत्ववहरू अमूर्त बन्छन्, रहन्छन् । निराकार बन्नु, हुनुमात्रै पनि अमूर्त हुनु, बन्नुको सार्थक अभिप्राय होइन, हुन सकोइन । निराकार त आकृतिभित्रको अन्तर्य हो । अनार्यबिनाको आकार र आकृति नै हुन्न, बनोइन । अनाकृत आकृतिलाई हामी अमूर्त मूर्ति भन्ने गर्छौं । अमूर्त मूर्तिका रूपस्वरूप एकै आकृतिमा सीमित हुन्न, बन्दैन । असीमित रूपका अर्को नामसंज्ञा अमूर्त मूर्ति भन्न मन लाग्छ । अमूर्त मूर्ति दर्शन गर्दागर्दै मनभित्र निखिल मूर्तिहरूका आकृति झलझलिन थाल्छ । अनाकार स्वरूप बनेका ती शिला साधनाहरू अमूर्त आकार बनेका छन् । आकृति झल्काउने कुनै अंग छैनन् तिनमा । न निधारमा, न आँखाहरू, नाक, न कान, न मुख, न चिउँडो, न घाँटी, केही नहुनु निराकारमय बन्नु हुन आउँछ । ईश्वर निराकार बन्छ, रहन्छ । परन्तु, निराकारमय हुनु, बन्नु, रहनुको लौकिक अवधारणा विश्वव्यापी छ । ईश्वरलाई कसैले नि प्रत्यक्ष दर्शन गरेको छैन । न त सम्भव नै छ । मानिस प्राणीले जे ईश्वर देख्छ आफूमै देख्छ, आफैंमा पाउँछ, दर्शन गर्छ आफैंमा । अमूर्त मूर्ति त आत्मदर्शनका माध्यम बन्छ । मानिसले भौंतारिएर अन्तरमुखी बन्न अमूर्त मूर्ति अवलोकन गर्छ, नगरी हुन्न । अमूर्त मूर्तिले मूर्तमान आफैंमा ईश्वर दर्शन गर्ने चिन्तनधार प्रवाहित पार्न अन्तरप्रेरणा दिन्छ । आफूलाई आफैंले घच्घच्याउने प्रेरक तत्वव अमूर्त आख्यानका भण्डार हुन् ती पीठपीठका शिलास्तम्भहरू । ढुंग बोल्दैन आफैंमा । शिलाका अनाकार, निराकार मूर्ति हाम्रै स्वर, ध्वनि, छन्द र लय साथ बोल्छ । हामी जे बोल्छौं, तिनै उनका मुक्तकण्ठ नाद शिला स्तम्भका स्वर गुञ्जन बन्छ, ठहर्छ । हो, अमूर्त शिला मूर्तिका अमूर्त निराकारमा प्रत्यारोपण गरेँ आफूलाई मैले । केही क्षण अमूर्त निराकार बनेँ म आफैंमा स्तम्भित ज्यान यो ! बक फुक्न थाल्यो मेरो म भित्रबाटै । कि अमूर्त निराकार शिलास्तम्भ त्यही बनिदिन्छ जो म छु । मैसित ती पीठपीठका अमूर्त मूर्तिहरू साकार बन्न थाले । मूर्त र अमूर्तता त मैसित पो आ श्रम बनाएको हुँदो रहेछ । मैले आफैंसित सिकिरहेछु, सिकेँ । ती शिला स्तम्भहरू गाडिएका छन् जमिनको पीठ पिँढमा । म भने त्यतै कतै पीठका परिसर जमिनमा भौंतारिरहेछु । पीठपीठका जमिनमा गाडिएका स्तम्भित ती पीठका अमूर्त शिला स्तम्भभन्दा बेसी स्तम्भित बन्छु म । पीठका जमिन थुम्को, जंगलका ती अमूर्त शिला मूर्तिहरू स्थान वाचक पाएँ । तिनीहरू आफ्ना बासस्थानप्रति कटिबद्ध रहेका छन् । तिनलाई आफ्ना आ श्रय धाम आ श्रय मातृभूमिको मान, मर्यादा र ममता माथि दृढ संकल्पित रहेको पाएँ, बुझेँ । हलचल नास्ति निश्चल पीठका ती शिला स्तम्भहरू जंगे सीमा स्तम्भभन्दा मजबुत, दृढ निश्चित पाएँ । कत्रो स्थान स्नेह, प्रेम, भक्तिभावले ओतप्रोत ती आकृतिविहीन निराकारमय अमूर्त मूर्तिहरू ! लाग्छ कठै मधेस, तराईका दसगजामा त्यस्तै अमूर्त, निराकार, निर्विकार मूर्ति स्तम्भ कायम गर्नु पर्दो हो ! न कुनै दामोदर कुण्ड भगत नरेन्द्रको विषकुम्भ पयो मुखैका मह मोहका कलुषित कटु कूटनीति खेप्नुपर्दो हो ! साँच्चै पीठपीठका ती निराकार, अमूर्त मूर्तिबाट आफ्ना आगमस्थान भक्ति आत्मसात् गर्न सकेका भए युवा ज्यानहरू जन्मभूमिमै पसिना चुहाउन उद्यत् रहँदा हुन् कि ? अमूर्त निराकार मूर्तिहरू एकाग्र दर्शन गर्दै यी अनुभूतिगम्य भावधारा चुहाएँ ! अमूर्तका कुनै आकार हुन्न, रूप हुन्न । आकाशको आकृति छैन । हुन्नन् पनि । पानीको आकृति हुन्न, छैन । हेर्दाहेर्दै अमूर्त शिलाका अनाकृत मूर्तिहरू त छाल तरंगका सागर झैं उर्लंदै ज्वारभाटा बन्न थाल्छन् । शिला स्तम्भहरू बर्बराएको आवाज कानभरि गुञ्जिन थाल्यो । शिला स्तम्भहरू बर्बराउन थालेको आवाज थिए यस्तै  महामी अमूर्त छौं । आकृतिविहीन निराकार  ! महामी अवाक, मौन छौं । मेराहाम्रा अवाक मौनतामा अनन्त स्वर गुञ्जन अन्तर्यमा छन् ।  म बोल्दिनँ । हामी अवाक छौं । मौन रहन्छौं । मलाईहामीलाई हेरी, देखी, तँलाई, तिमीलाई तपाईंहजुर र मानसम्मानका गजुर सबैलाई जे लाग्छ त्यही बक्नुस्, भन्नुस्, आज्ञा होस् ! तिनै हुनेछन् मेराहाम्रा बोल । यहाँहरूकै बोलमा  मेरोहाम्रो स्वर गुञ्जनेछन् । तिनै स्वर गुञ्जन नै  म, मेरो, हामी, हाम्रो परिचायक अभिव्यक्ति बन्नेछन् । हामी आफ्नै बोलमा आआफ्ना धारणा, अवधारणा, मत, अभिमत परिचायक आस्थाका खेमा र सीमा जोडिरहेका हुनेछौं । निराकार, अमूर्त शिला स्तम्भहरूले स्तम्भित पार्दै गर्यो मलाई । ती अमूर्त मूर्तिहरू गुन्गुनाउन थाले मेराहाम्रा रूपरङ छैनन् । त्यसैले महामी अमूर्त छौं । रूपरङ नभए नि मेराहाम्रा आकार त छन् । एक पटक नियाल्नुस्  मेराहाम्रा आकार त छन् । हामी आकारमै निराकार छौं । निराकारसितका आकार हौं हामी ! निराकार नै आकृति बनेका छन् हाम्रा । निराकार आकार स्तम्भमै हाम्रा रूप सौन्दर्य टाँसिएका छन् । नियाल्नुस् एकफेरा गहिरिएर  कि हाम्रा आकारमा हजुरहरूले यहाँहरूकै टाउको देख्न सक्नुहुनेछ । हाम्रा शिलामूर्ति अमूर्त यस उसले छन् कि ती सबै नै मानिसका टाउका नै टाउकामा मूर्त रहे, भएका छन् ! हाम्रा अमूर्त शिला मूर्तिहरूभित्र विश्वमूर्ति निहित छन् । कृष्णले अर्जुनलाई विश्वमूर्ति दर्शाएको आख्यान हामी महाभारत र तिनका सार गीतामा पढ्न सक्छौं । हजुरहरू आफ्नै आँखा र दृष्टिका अन्तरिक्ष यान चढेर ब्रम्हाण्ड यात्रा गर्नुस् । आफ्नै विवेक ब्रम्हरूपी ब्रम्हाण्ड खुल्नेछन् । सबै नै अनाकृत हाम्रा आकारविहीन अमूर्त मूर्तिहरू साकार बन्नेछन् । ती आकारका स्वरूप हजुरहरू जस्तै देखिनेछन् । सबै आकारका रूप बान्की त्यस्तै देखिनेछन् जुन दृष्टि र कोणले हजुरहरूका अन्तर्य खुल्नेछन् । अमूर्तताभित्र अन्तरलीन हाम्रा आकृतिमा हजुरहरूकै चिन्तनचेतका गजुर जडान भएका हुनेछन् । हाम्रा आफ्नै रूप छैनन् । हामी अनाकृत भएरै निराकार छौं । निराकार भएरै हामी हजुरकै आकारमाआकारसितै आत्मसात् भइदिन्छौं । हाम्रा रूप हेर्न, देख्न र भेट्टाउन हजुरहरूले आआफ्नै दृष्टिकोणभित्र झल्झली मूर्त र साकार पाउनुहुनेछ । अमूर्त मूर्तिहरू निरन्तर बक्न थालेका थाल्यै गरे कि हाम्रा आँखाहरू तपाईंहरूका दृष्टिका हेराइ र दर्शनका फाँटमा टहलिरहेका हुनेछन् । हामी तपाईंहरूका श्रवणमै सुनिरहेका हुनेछौं । हाम्रा अमूर्त आकारका कण्ठहरू यहाँहरूकै स्वर गुञ्जनका कण्ठनादमा फुकिरहेका हुनेछन् । हामी हाम्रा मौन अभिव्यक्तिका अभिव्यञ्जनाहरू तपाईंहरूकै कण्ठनादसित मुखरन पाइरहेका हुन्छौं । आस्थावान्हरूले अर्पेका मीठामीठा भोजन परिकारका स्वादहरू उपभोक्ता महानुभावका जिब्रोसित चाखिरहन्छौं । अमूर्त मूर्तिहरू मौन अभिव्यक्ति दिँदै रहे  ! मनमनै ठाने अवाक आवाजका चमत्कार, प्रखर वक्ताका कटाक्ष वचन बाणभन्दा प्रभावकारी लाग्न थाल्यो । मै अवाक बनेँ । मौन व्रत मेरो चर्या बनेझैं लाग्यो । स्तब्ध, मौन र अवाक बन्नु परेको यथार्थ अमूर्त मूर्तिका आख्यान भर्दाभर्दै सुन्दासुन्दैका घटना बन्यो रचना गर्भको यो शब्द विन्यासहरू ! हेर्दै, देख्न सक्नु पर्दो रैछ यी आँखाका दृष्टि द्वार र ढोका खोल्न ! आजित लाग्न थाल्छ उत्ति नै खेर ! कि अमूर्त मूर्तिका मौन बोलहरू वा चाल सुन्न त श्रवणेन्द्रीय बनेका कानहरू निस्वर, अवाक आवाज सुन्न अभ्यस्त बनाउनुपर्दो रैछ । पुख्र्यौली मानिसका मस्तिष्कका उपज ती पीठपीठका अमूर्त मूर्तिहरू अवलोकन दर्शन गर्दागर्दै तरंगिएका लेखकीय स्वानुभूति पाषाणयुगीन सभ्यता र प्रस्तर कलासंस्कृतिसम्मै डोर्यायो । डोरिँदै गएँ । ती अनाकार, अमूर्त प्रस्तर कलासंस्कृति पाषाण सभ्यता रहे, बनेर पनि अध्यावधिक रहे, बने । किराँत सभ्यता र संस्कृतिका प्रत्यक्ष र सबुदमा यो युगले गौरवशाली सास फेर्ने वातावरण बिना निस्सासिनु पर्दो बाध्यता बनेको छ । किराँतकालीन अमूर्त पाषाण लिच्छविकालहुँदै मध्यकालीन मल्ल युगसम्मै यात्रा गर्दै रहे ! त्यसपछि पाषाण मूर्तिकला संस्कृतिले ठाडो मुन्टो लाएको उत्कृष्ट मूर्तिकलाका सांस्कृतिक दस्तावेज पाउन सहज छैन । झन्डै डेढ दुई शताब्दी उत्कृष्ट पाषाण मूर्तिकला सांस्कृतिक ह्रासकै च्यापुबीचबाटै ललितपुरका नेवार समुदाय भने यसमा देन दिँदै आएको पाइन्छ । हामी शिला स्तम्भ हौं । निराकार आकार हौं । जस्तै निराकारमै पनि हाम्रा कुनै न कुनै, केही न केही आकार पनि छन् । शिर भाग शरीरका शिखर अंग रहेका छन् । शिर भाग यस्तो शिखरवर्ती प्रमुख अंग र अवयव हुन् जसभित्र हाम्रा १५ करोड मस्तिष्क कोषिकाहरू सञ्चित रहेका छन् । तिनै मस्तिष्क कोषिकाका सञ्चयकोष मस्तिष्क (ब्रेन) बनेका छन् । ती मस्तिष्क कोषिका भण्डार सञ्चयकोष त्यसैले नितान्त गह्रुँगो हुन्छन् । मानिस उचाइबाट जमिनतिर खस्दा टाउकोकै खण्ड पहिले मुन्टिएर खस्छन् । त्यति ठूलो यामानको देह सानु शिर भागै उँधो मुन्टो लाएर खस्छन् । अमूर्त मूर्तिका आख्यान यस प्रसंग बन्छन् । बन्छन् प्रसंग यस्तै कयौं अरू अरू प्रसंग पनि हाम्रा अमूर्त मूर्तिका आख्यानभरि  ! बक्दै रहे ती अमूर्त मूर्ति बाहकधारक शिला स्तम्भहरू ! हामीले निर्जीव पाषाण आकार भन्ठान्ने गरेका ती अमूर्त मूर्तिका शिलास्तम्भ अकल्पनीय तवरले मूर्त रहँदा रैछन् । सोचभन्दा निकै परका यी आख्यानसितका अमूर्त मूर्ति स्तम्भहरू । आफैं स्तम्भित हुन पुगेँ, भएँ पनि  । उनीहरू बोल्दै कानेखुसी गर्दै गर्दा सुस्तरी कानभरि गुनगुन स्वर गुञ्जन गुञ्जिरह्यो यसरी कि हामी प्रत्येक पीठका अमूर्त आकारका मूर्ति हौं ! मनकामना माई पीठमा पनि व्याप्त छौं हामी  ! अमूर्तता हाम्रा मूल स्वरूप बनेका छन् । जे कामना गर्यो मनले त्यही भाव तरंग उठ्छन् मनहरूका चिन्मय चिन्तनधारी मनहरूमा । जे भाब्यो त्यही देखिनु मनकामना माई शब्दार्थ बन्छ ! मनकामना मनको भावधारा  ! जे ठानिन्छ त्यही अर्थ प्रेषक शब्द मनकामना माई  ! गुन्गुनाई नै रहे निरन्तर अमूर्त मूर्तिका चिन्तनधारहरू । हामीले हामीमात्र सबथोक ठानेका सही रहेन मलाई अमूर्त मूर्तिको आख्यानिक तरंगका गुनगुन सुनिरहँदा । उनीहरू उन्मुक्त तवरले गुनगुनाई नै रहे । भन्दै थिए मनकामना माई रह्यौं हामी यसले कि माई शब्द मातृ शक्ति केन्द्रित छ । मातृशक्ति भाव धारणाले सम्पूर्ण नारी वर्ग, जाति, राष्ट्र, अन्तर्राष्ट्रव्यापी छ, रहेको छ । सम्पूर्ण नारी स्वरूपहरू आकारमय सजीव माई अवतार हुन् । चारै दिशाका कोण र उपदिशाहरूमा हामी स्थापित छौं । चारै कोणका उपदिशा ईशान, आग्नेय, नैऋत्य र वायव्य हुन् । हामी उही उपदिशाका कोणकोण कुनाकुना व्याप्त छौं । कोणकोणव्यापी हामी मनकामना माई साराका सारा विश्व ब्रम्हाण्डलाई अँगाल्छौं । अमूर्त रूपमा हामी यसरी मूर्त शिलाकार रहेका छौं । भित्री आँखा खोल्न सक्नेले मात्र हाम्रा अमूर्त मूर्ति भित्रका सच्चा स्वरूपधारी मूर्त मानिसले मात्र अवलोकन गर्न भ्याउँछन् । लरतर आँखाधारीहरूले हेरेर नि देख्न सकोइनन् । हामी आदिमकालदेखिका नारीवादी अमूर्त रूपका मूर्ति हौं । नारी प्रणेता  नारी शक्ति स्वरूपा मनकामना माई रहेछन् ! बल्ल झल्याँस्स झुल्किएँ, झल्किएँ  अमूर्त मूर्तिका अनेकन, अल्याख आख्यान भर्दै !"
फुटबलमा क्रान्ति गर्दै चीन,"चिनियाँ क्लबहरूले यो वर्ष स्पेनी क्लब बार्सिलोनाका अर्जेन्टिनी स्ट्राइकर लियोनल मेसीलाई अनुबन्धको अपत्यारिलो प्रस्ताव गरे । रियल म्याड्रिडका पोर्चुगिज स्ट्राईकर क्रिस्टियानो रोनाल्डोका लागि पनि उनीहरूको त्यस्तै प्रस्ताव आयो ।अन्तर्राष्ट्रिय फुटबलमा निक्कै कम चर्चा हुने चिनियाँ सुपर लिगका क्लबहरूबाट आएको प्रस्ताव आफैंमा अपत्यारिलो त थियो, ती खेलाडीका लागि उनीहरूले गरेको प्रस्तावित रकम अझ अविश्वासिला थिए । चिनियाँ क्लबहरूले अन्तर्राष्ट्रिय फुटबलमा अहिलेका सफलमध्येका दुई खेलाडी मेसी र रोनाल्डोलाई भित्र्याउन त सकेनन्, तर अर्जेन्टिनी फुटबलर कार्लाेस टेभेजलाई सांघाई सेनहुवाले अनुबन्ध गरी छाड्यो । टेभेजको अनुबन्धले पनि अन्तर्राष्ट्रिय फुटबल बजारमा चिनियाँ फुटबलको राम्रै बहस चलायो।अर्जेन्टिनी राष्ट्रिय टोलीका साथै इङ्लिस प्रिमियर लिग र इटालियन सिरी ए जस्ता युरोपकै ठूला लिगहरूमा चम्किएका टेभेजले एसियन लिग रोज्नु र उनका लागि प्रस्ताव गरिएको रकम बहसको दुई विषय बने । टेभेजलाई भित्र्याउन सेनहुवाले कीर्तिमानी सात करोड १६ लाख पाउन्ड (नौ अर्ब १७ करोड ९८ लाख ३६ हजार नेपाली रुपैयाँ) रकम खर्चियो । दुई वर्षका लागि अनुबन्ध भएका टेभेजलाई सेन्हुवाले प्रतिसाता ६ लाख १५ हजार पाउन्ड (सात करोड ८८ लाख ६७ हजार नेपाली रुपैयाँ) रकम तिर्ने सम्झौता गरेको छ । यो सम्झौतापछि टेभेज विश्वकै छैटौं महँगा खेलाडी बने । सर्वाधिक कमाइ गर्ने खेलाडीको सूचीमा पनि उनि नै अघि देखिए। यो सिजन युरोपको प्रतिष्ठित र ठूला लिग छाडेर भर्खरै अघि बढ्न सुरु गरेको चिनियाँ फुटबलसँग जोडिन आइपुग्ने टेभेज एक्ला युरोपेली स्टार हैनन् । उनको अनुबन्धको केही दिनअघि मात्रै इङ्लिस क्लब चेल्सीका पूर्वब्राजिलियन खेलाडी ओस्कारले पनि चिनियाँ क्लब रोजेका थिए । ब्राजिलियन राष्ट्रिय टोलीबाट समेत खेल्दै आइरहेका ओस्कार ६ करोड पाउन्ड (सात अर्ब ६७ करोड, ९४ लाख नेपाली रुपैयाँ) रकममा सांघाई सिआईपिजीसँग अनुबन्ध भए । ओस्कारसँगै ब्राजिलियन राष्ट्रिय टोलीबाट खेलिसकेका हल्कले पनि यसै सिजन चिनियाँ क्लब रोजिसकेका थिए । युरोपेली फुटबलमा चलेका दक्षिण अमेरिकी स्टार खेलाडीलाई भित्र्याएसँगै चीनले आफ्नो फुटबललाई कम्तीमा अन्तर्राष्ट्रिय स्तरमा चर्चाको विषय बनायो । चिनियाँहरू युरोपेली फुटबलमा जमेका स्टार खेलाडीलाई आफ्नो देशमा भित्र्याएर फुटबलको माहोल बनाउन अर्बौं रकम खर्चनमात्रै होइन, देशभित्रै ग्रासरुट लेवलदेखि फुटबलको विकासका लागि पनि लागिपरेका छन् । चीनले पछिल्लो समय फुटबलमा खुलेर लगानी गर्न थालेको छ । त्यसको विशेष कारण अन्तर्राष्ट्रिय प्रतियोगितामा चिनियाँ राष्ट्रिय फुटबल टोलीको कमजोर प्रदर्शन नै हो । चीन खुल्ला राजनीतिक परिवेशमा प्रवेश गरेपछि अन्य क्षेत्रमा जस्तै खेलकुदमा पनि निक्कै प्रगति गर्यो । खेलकुदको सबैभन्दा ठूलो मेला ओलम्पिकलाई आधार बनाउँदा सन् १९८४ यता चीनले खेलमा आफूलाई सशक्त रूपमा प्रस्तुत गरेको छ । पछिल्लो ३३ वर्षमा चीन सन् १९८८ मा दक्षिण कोरियाको सोलमा आयोजना भएको ओलम्पिकबाहेकका सबै संस्करणमा चौथो स्थानभन्दा तल झरेको छैन । नौ वर्षअघि आफ्नै देशमा आयोजित बेइजिङ ओलम्पिकमा त चीनले अमेरिका, बेलायत, जर्मनी, रुसजस्ता राष्ट्रलाई पछि पार्दै शीर्ष स्थान नै हात पायो । मार्सल आर्ट र अन्य खेलकुदमा चीनले विश्व खेलकुदमा एकछत्र राज गर्न थालेको छ । तर, त्यही फुटबल हो जसमा चीनले अहिलेसम्म अन्तर्राष्ट्रिय सफलता चुम्न सकेको छैन । सफलता अझ परको विषय भयो, चिनियाँ फुटबलको घरेलु संरचना नै निक्कै कमजोर रह्यो, जसले अन्तर्राष्ट्रिय प्रतियोगितामा समेत नतिजा दिलाउन सकेन । एसियाली प्रतियोगितामै पछि पर्ने गरेको चीनका लागि विश्वकपको सपना अझ मुस्किल बन्यो । आर्थिक समृद्धि र अन्य खेलकुदको सशक्त प्रदर्शनसँगै अन्तर्राष्ट्रिय मञ्चमा शक्ति राष्ट्रको रूपमा अघि बढेको चीनलाई फुटबलको कमजोर प्रदर्शनले केही धक्का दिएको हुनुपर्छ । त्यसको महसुस चिनियाँ राष्ट्रपति सी जिनपिङलाई नै भएको छ । त्यसैले राष्ट्रपति जिनपिङको निर्देशनमा चीन यतिखेर फुटबलको विकासमा लागेको छ । अर्थात् चिनियाँहरू फुटबल क्रान्तितर्फ लागेका छन् । राष्ट्रपति जिनपिङले चिनियाँ फुटबलमा नयाँ नारा तय गरिदिएका छन्, निकट भविष्यमा चीनले फुटबलको विश्वकप खेल्नेमात्रै होइन, त्यसको आयोजना गर्ने र विश्वकपको ट्रफी नै जित्न सक्षम हुनेछ । त्यसका लागि यतिखेर चिनियाँहरू युरोपेली फुटबलमा जमेका स्टार खेलाडीलाई आफ्नो देशमा भित्र्याएर फुटबलको माहोल बनाउन अर्बौं रकम खर्चनमात्रै होइन, देशभित्रै ग्रासरुट लेवलदेखि फुटबलको विकासका लागि पनि लागिपरेका छन् । राष्ट्रपति जिनपिङको सो नीतिअनुसार चीनले आगामी २०२५ सम्म देशभित्र ५० हजार फुटबल स्कुल स्थापना गर्ने अभियान सुरु गरेको छ । प्रत्येक विद्यालयमा एकैपटक एक हजार बालबालिकाले फुटबल सिक्नेछन् । त्यसरी सन् २०२५ सम्म चीनले पाँच करोड प्रतिस्पर्धी फुटबलर उत्पादन गर्नेछ । त्यसपछि सम्भवतः चीनले विश्वकपको आयोजना र सहभागितामात्रै होइन उपाधि नै जित्न सक्षम हुने राष्ट्रपति जिनपिङको उद्देश्य पनि पूरा हुनेछ ।चीनले त्यसबेलासम्म आफ्नो लिगलाई युरोपेली लिगको दाँजोमा पुर्याउनेछ । अहिले युरोपेली फुटबलमा देखिएका क्रिस्टियानो रोनाल्डो र लियोनल मेस्सीजस्ता स्टार खेलाडीले चाँडैै नै चिनियाँ मैदानमा फुटबल खेलिरहेको दृश्य पनि देखिनेछ । रियल म्याड्रिडका अध्यक्ष फ्लोरेन्टिनो पेरेजले हालै दुई वर्षपछि आफ्ना मुख्य खेलाडी रोनाल्डोलाई चिनियाँ क्लबलाई बेच्ने घोषणा गरिसकेका छन् । त्यसमा पेरेजले फाइदा देखेका छन् । युरोपेली खेलाडी भित्र्याउन चिनियाँ क्लबले जति रकम अन्य क्लबले दिन सक्ने छैन ।त्यसैले रोनाल्डोलाई चिनियाँ क्लबलाई बेच्दा सन् २००९ मा इङ्लिस क्लब म्यान्चेस्टर युनाइटेडबाट उनलाई किन्दा खर्च भएको आठ करोड पाउन्ड (१० अरब २५ करोड २८ लाख नेपाली रुपैयाँ) रकम पनि उठ्नेछ र सो रकमले रियलले अर्काे स्टार खेलाडी किन्नेछ । साथै मेसी र अन्य युरोपेली स्टार खेलाडी पनि चिनियाँ क्लबहरूको अर्बौं रकमको प्रस्तावबाट लोभिनेछन् । हालै इङ्ल्यान्ड तथा इङ्लिस प्रिमियर लिग क्लब म्यानचेस्टर युनाइटेडका स्ट्राइकर वायन रुनीलाई चिनियाँ क्लबहरूले प्रतिसाता १० लाख पाउन्डको प्रस्ताव गरेको थियो, जसमा रुनी सकारात्मक देखिएका थिए । सोही कारण रुनी र प्रशिक्षक जोसे माउरिन्होबिचको सम्बन्धसमेत चिसिएको थियो । चीनले पछिल्लो समय अर्जेन्टिनी फुटबल हस्ती म्याराडोनालाई समेत फुटबल सिकाउनका लागि ठूलो रकमको प्रस्ताव गरेको छ । चिनियाँ फुटबल संघले म्याराडोनालाई विद्यालय फुटबल परियोजनाको प्रमुख बनाउने प्रस्ताव गरेको उनका वकिल माटियास मोर्लाले जनाएका छन् । यस प्रस्तावमा म्याराडोनाले सकारात्मक संकेत देखाएको मोर्लाले जानकारी दिएका छन् । सम्झौता सम्भव भएको अवस्थामा अबको केही समयमा अर्जेन्टिनालाई १९८६ मा आफ्नो एकल प्रदर्शनमा विश्वकपको उपाधि दिलाएका म्याराडोना पनि चिनियाँ विद्यालयहरूमा फुटबल सिकाइरहेका हुनेछन् । चीनले ती विद्यालय एकेडेमीमार्फत निकट भविष्यमा रोनाल्डो र मेसी उत्पादन गर्ने उद्देश्य बनाएको छ । सन् २०१० मा दक्षिण अफ्रिकामा भएको फिफा विश्वकपमा मेसीको कप्तानीमा रहेको अर्जेन्टिनी टोलीलाई प्रशिक्षण दिएका म्याराडोनाको नेतृत्वमा चीनले त्यो उद्देश्य पनि हासिल गर्नेछ । (एजेन्सीको सहयोगमा)"
रोनाल्डो सधैं खतरनाक खेलाडीः राउल,"काठमाडौंः रियल मड्रिडका स्टार खेलाडी क्रिष्टियानो रोनाल्डोले यो सिजन क्लबका लागि अहिलेसम्म २६ गोल गरिसकेका छन्। सिजनका केही खेल गुमाएपनि रोनाल्डोले जारी ला लिगामा मात्रै यो सिजन १८ गोल गरिसकेका छन्। ३२ वर्षीय रोनाल्डोलाई प्रशिक्षक जिनेदिन जिदानले बायाँ विङ्सबाट खेलाइरहेका छन्, जुन भूमिकामा रोनाल्डोले युवा अवस्थामा खेल्थ्ये। तर, रियल मड्रिडका लिजेन्ड राउलले भने रोनाल्डोको खेल्ने शैली वा पोजिसन परिवर्तन भएपनि उनको खेलको गुणस्तरमा कमी नआएको दाबी गर्छ। राउलले पोर्चुगिस् खेलाडी रोनाल्डो सधै खतरनाक खेलाडी भएको पनि बताए। रोनाल्डोले बेलोन डिअरको उपाधि जितिसकेका छन् र उनको यो सिजन पनि प्रदर्शन राम्रो छ, राउलले किकरसँगको कुराकानीमा भनेका छन्। वर्षको निर्णायक समय आउँदैछ। राम्रा खेलाडीले आफूलाई राम्रो प्रमाणित गर्नु पर्छ। मलाई आशा छ रोनाल्डो राम्रो फर्ममा हुनेछन्, राउलले भने।"
"विमान दुर्घटनामा बाँचेका ब्राजिलियन खेलाडी भन्छन्,म कसरी बाँचे भगवानले मात्रै भन्न सक्छन्","काठमाडौंः गत नोभेम्बरमा ब्राजिलको च्यापेकोनिज क्लबका खेलाडीसहित ८१ जनाको ज्यान जाने गरी कोलम्बियामा भएको विमान दुर्घटना बाँचेकामध्ये एक खेलाडी हुन् आलन रशेल। दुर्घटनामा बाँचेका २७ वर्षीय आलन खेलमा फर्किएका छन्। दुर्घटनामा परेर घाइते भएका आलन स्वास्थ्य लाभपछि शुक्रबार क्लबको अभ्यास खेलका लागि मैदान उत्रिए। अभ्यासका लागि मैदान उत्रिएका आलन निकै हसिलो मुद्रामा देखिएका थिए। आलन मैदानमा बल पासिङ र बल छल्याउनमा व्यस्त देखिन्थ्ये। च्यापेकोनिज क्लबका खेलाडी र अफिसियल गरी ७१ जनाको ज्यान जाने गरी भएको विमान दुर्घटना बाँचेका उनले आफू कसरी बाँचे भन्ने आफूलाई नै थाहा नभएको बताउँछन्। त्यति ठूलो विमान दुर्घटनामा म कसरी बाँचे भन्ने कुरा मलाई नै याद छैन। सायद यो सब कुराको वयान भगवानले मात्रै गर्न सक्छन्,आलनले भने। कुदु गाउचोले मलाई विमानको अलि अगाडि बस्न भनेका थिए। पछाडि पत्रकारहरु बसेका थिए, आलनले भने। उनले भनेका छन्,मैले बस्ने इच्छा गरेको थिइन् तर मैले ज्याकसन फोलम्यानलाई देखे। उनले पनि मलाई छेउमा बस्न भने र म बसेको थिए। म दुर्घटनामा किन बाँचे, भगवानले मात्रै व्याख्या गर्न सक्छन्। भगवानले मलाई समाते र बाँच्न दोस्रो मौका थिए, एलानले भने। ब्राजिलको च्यापेकोनिज क्लबका खेलाडीसहित ८१ जनालार्इ लिएर बोलिभियाबाट कोलम्बियाका लागि उडेको विमान गत नोभेम्बरमा मेडेलिननजिकैको हिमाली क्षेत्रमा दुर्घटना हुँदा ब्राजिलियन खेलाडीसहित ७६ जनाको ज्योन गएको थियो। तीन खेलाडीसहित ६ जना भने उक्त दुर्घटनामा बाँचेका थिए।"
नेपाली टोलीमा चार नयाँ अनुहार,"काठमाडौः माल्दिभ्सको मालेमा आगामी बुधबारदेखि सुरु हुन लागेको एसियन भलिबल कन्फेडेरेसन (एभीसी) सिनियर मेन्स सेन्ट्रल जोन भलिबल च्याम्पियनसिपमा सहभागी हुन १६ सदस्यीय नेपाली टोली सोमबार त्यसतर्फ प्रस्थान गर्ने भएको छ । च्याम्पियनसिप चैत ९ देखि १७ गतेसम्म सञ्चालन हुनेछ । नेपाली टोलीमा यसपटक चार नयाँ अनुहारले स्थान पाएका छन् । नयाँ अनुहारमा त्रिभुवन आर्मी क्लबका तीन र एपीएफ क्लबका एक खेलाडी रहेको टोलीका सहायक प्रशिक्षक जगदीश भट्टले जानकारी दिए । आर्मीका दिल सुनार, हरि अधिकारी र दुर्गा महतो तथा एपीएफका राजकुमार निरौलाले पहिलोपटक राष्ट्रिय जर्सी लगाएर अन्तर्राष्ट्रिय प्रतियोगिता खेल्ने छन् । दिल ओपन स्पाइकर हुन् भने हरि क्विक स्पाइकर । यसैगरी राजकुमार साइड स्पाइकर र दुर्गा सेटर हुन् । सेटर इम रानामगरको कप्तानीमा रहेको नेपाली टोलीमा मानबहादुर श्रेष्ठ, धनबहादुर भट्ट र कुलबहादुर थापा ओपन स्पाइकर छन् । यसैगरी क्विक स्पाइकरमा महेन्द्र श्रेष्ठ र भैरव बम, साइड स्पाइकरमा नरेन्द्र गिरी र लिबेरोमा ईश्वर थापामगर रहेका छन् । नेपाली टोलीको प्रमुख प्रशिक्षकमा वीरेन्द्र चौधरी रहेका छन् भने सहायक प्रशिक्षकको जिम्मेवारी पूर्वराष्ट्रिय खेलाडी जगदीश भट्टले सम्हाल्नेछन् । नेपाली टोलीको व्यवस्थापकमा नेपाल भलिबल संघका सचिव डीबी नेपाली रहेका छन् । नेपाली टोलीसँगै अन्तर्राष्ट्रिय रेफ्री क्यान्डिडेट चन्द्राबन्दना राई पनि माल्दिभ्स जानेछिन्। च्याम्पियनसिपमा नेपालसहित आयोजक माल्दिभ्स, कीर्गिस्तान र तुर्कमेनिस्तानले सहभागिता जनाउनेछन् । भुटान, बंगलादेश, अफगानिस्तान र काजकिस्तानले विभिन्न कारण देखाउँदै यसपटक सहभागी नहुने भएपछि चार टोलीबीच मात्र प्रतिस्पर्धा हुन लागेको हो । च्याम्पियनसिपमा नेपालले पहिलो खेल चैत ९ गते तुर्कमेनिस्तानसँग खेल्नेछ । नेपाली टोलीले १० गते माल्दिभ्स र १४ गते कीर्गिस्तानको सामना गर्नेछ । प्रतियोगिता राउन्ड रोबिन लिगका आधारमा सञ्चालन हुनेछ । प्रतियोगिताको तयारीका लागि नेपालले २७ दिन अघिदेखि तयारी गर्दै आएको छ । प्रशिक्षणमा रहेका खेलाडीले लगनखेलस्थित सेनाको कभर्डहलमा अभ्यास गरिरहेका छन् । गत पुसमा पूर्वाञ्चलमा सम्पन्न सातौं राष्ट्रिय खेलकुद प्रतियोगिताबाट २२ खेलाडी छनोट गरी प्रशिक्षण दिँदै आएको नेपाल भलिबल संघका महासचिव जितेन्द्रबहादुर चन्दले जानकारी दिए । उनले १४ दिनको प्रशिक्षणपछि सेन्ट्रल जोनका लागि १२ खेलाडी छनोट गरिएको बताए। गत वर्ष सात टोली सहभागी च्याम्पियनसिपमा नेपाल सेमिफाइनल प्रवेश गर्न सफल भएको थियो । त्यतिबेला चौथो भएको नेपाली टोली तुर्कमेनिस्तानसँग सेमिफाइनलमा पराजित भएको थियो । तेस्रो स्थानका लागि भएको खेलमा पनि नेपाली टोली अफगानिस्तानसँग पराजित भएको थियो । सेमिफाइनलमा स्थान बनाउनुअघि नेपालले कीर्गिस्तान र बंगलादेशलाई पराजित गरेको थियो भने माल्दिभ्ससँग हार बेहोरेको थियो । च्याम्पियनसिपमा यसअघि दुई पटक सहभागिता जनाएको नेपाल लगातार सेमिफाइनलमा स्थान बनाउन सफल भएकाले यसपटक ऐतिहासिक पदक जित्ने सम्भावना रहेको नेपाल भलिबल संघका महासचिव जितेन्द्रबहादुर चन्दले बताए । च्याम्पियनसिपमा सहभागी चारवटै टोलीको अवस्थामा खासै भिन्नता छैन । यसअघिको सहभागितामा पनि हामी पदक नजिक पुगेकाले यसपटक पदक जित्ने सम्भावना उच्च छ', महासचिव चन्दले भने । च्याम्पियनसिपका लागि विगत एक महिनादेखि तयारी गरेकाले उत्कृष्ट नतिजा ल्याउने विश्वास प्रमुख प्रशिक्षक वीरेन्द्र चौधरीले व्यक्त गरे । सेन्ट्रल जोनमा शीर्ष स्थान हासिल गर्ने टोलीले दोस्रो चरणमा समूह ए' मा रहेका पाँच टोलीसँग प्रतिस्पर्धा गर्नेछ । एभीसीले एसियालाई दुई समूहमा विभाजन गरेको छ । सेन्ट्रल जोनमा १३ राष्ट्र सहभागी छन्, जसमा भारत, पाकिस्तान, श्रीलंका, इरान र कजाकिस्तान समूह ए' मा छन् । ऐतिहासिक अवसरः महासचिव चन्द नेपालले अहिलेसम्म एभीसीको आधिकारिक प्रतियोगितामा सहभागिता जनाएको थिएन । त्यसकारण नेपालले अहिलेसम्म कुनै अन्तर्राष्ट्रिय पदक पनि ल्याएको छैन । भलिबल संघमा अहिलेको नेतृत्व आएपछि पहिलो पटक एभीसीको आधिकारिक प्रतियोगितामा सहभागिता जनाएको हो । एभीसी सेन्ट्रल जोन च्याम्पियनसिपमा नेपालको यो तेस्रो सहभागिता हो । यसअघिका दुईवटै सहभागितामा हामीले सेमिफाइनलसम्मको यात्रा तय गरेका थियौं । बंगलादेशमा भएको सेन्ट्रल जोनको पहिलो संस्करणमा सात टोली सहभागी थिए भने माल्दिभ्समा गत डिसेम्बरमा भएको दोस्रो संस्करणमा पाँच टोलीले प्रतिस्पर्धा गरेका थिए । यी दुवै सहभागितामा नेपालले सेमिफाइनलसम्मको यात्रा तय गरेको थियो । यस पटक नेपालले फेरि अर्को अवसर पाएको छ । विगतका कमी कमजोरीलाई सुधार गर्ने हो भने यसपटक नेपालले ऐतिहासिक पदक जित्न सक्छ । राउन्ड रोविन लिगका आधारमा खेल हुने भएकाले दुई खेल जितेको खण्डमा नेपालले नयाँ इतिहास बनाउने प्रबल सम्भावना छ । सेन्ट्रल जोनमा सहभागी चारवटै टोलीको स्तर लगभग उस्तै छ । यसपटक नेपाली टोली सन्तुलित छ । टोलीमा युवा र अनुभवी खेलाडीको समि श्रण छ । यो वर्ष धेरै प्रतियोगिता भएकाले पनि खेलाडीहरू फर्ममा छन् ।"
नेमारलाई नाम परिवर्तन गरेर रेमार राख्न काकाको सुझाव,"काठमाडौंः ब्राजिलका स्टार खेलाडी काकाले ब्राजिलका कप्तान तथा बार्सिलोनाका खेलाडी नेमारलाई रमाइलो सुझाव दिएका छन्। काकाले च्याम्पियन्स लिग फुटबलको अन्तिम १६ को पहिलो लेगमा फ्रान्सेली क्लब पीएसजीसँग ४० ले पछि परेको स्थिति उल्टाउँदै दोस्रो लेगमा ६१ गोलको जित निकाल्दा नायक बनेका नेमारलाई नाम परिवर्तन गरेर 'रेमार' राख्न सुझाव दिएका हुन्। ब्राजिलको रेकर्ड टिभीसँग अन्तर्वार्ता दिँदै ओर्लान्डो सिटीका स्टार खेलाडी काकाले पीएसजीमाथि समग्रमा ६५ को निकाल्न निकाल्दा नायक बनेका ब्राजिलियन खेलाडी नेमारलाई नाम परिवर्तन गरेर रेमार राख्न सुझाव दिएका हुन्। नेमारले बार्सिलोनाका लागि धेरैथोक गरेको छ। मलाई विश्वास छ ऊ विश्वकै राम्रो खेलाडी बन्ने धुनमा छ। तर, मेरो विचारमा उसले आफ्नो नाम रेमार राख्यो भने झन् राम्रो अवसर सिर्जना हुनेछ, रेकर्ड टिभीसँगको अन्तर्वार्तामा ठट्टा गर्दै काकाले भने। उनले भनेका छन्,ब्राजिलका महान खेलाडी जसले जितेका छन्। उनीहरु सबैको नाम र बाट नै सुरु हुन्छ। रोमेरियो, रोनाल्डिनो, रोनाल्डो, रिभाल्डो, रिभेलिनो जस्ता ब्राजिलका महान खेलाडीहरुको नाम पनि र बाटै सुरु भएको पनि उनले बताए।"
