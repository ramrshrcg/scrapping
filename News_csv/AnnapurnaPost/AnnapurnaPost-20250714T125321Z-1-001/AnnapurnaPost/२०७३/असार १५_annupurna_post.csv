शीर्षक,विवरण
पूर्वविशिष्टलाई जनताको रसदपानी !,"सरकारले राज्यका तीनै अंगका पूर्वप्रमुख र उपप्रमुखलाई खाना, नाना, छाना र मासिक खर्च दिने विधेयक मस्यौदा गर्न लागेको छ। यो विधेयक संविधान र ऐनकानुनले कहीँकतै नदिएको सुविधा मरणोपरान्त भूतपूर्व राष्ट्रपति, उपराष्ट्रपति, प्रधानमन्त्री, सभामुख र प्रधानन्यायाधीशलाई दिने उद्देश्यले ल्याउन लागेको हो। पदमा छउन्जेल उनीहरूलाई तलब, भत्ता र विभिन्न सुविधा राज्यले दिएकै थियो। छोडेपछि पनि उनीहरूलाई जीवनभर र मृत्युपछि पनि परिवारलाई राजसी खान्की र भत्ता सुविधा दिनु नै पछिल्लो प्रयत्नको निचोड हो। सबैलाई जगजाहेर छ, जनताले आजित भएर विभिन्न आन्दोलनमार्फत राणा, शाह र पञ्चहरूको राज्यबाट भत्ता, सुविधा खाने चलनलाई निर्मूल पारेका थिए। तर संघीय लोकतान्त्रिक गणतन्त्र आइसकेपछि त्यसका नायकहरूले जहानिया राणा र निरंकुश राजतन्त्रमा जस्तै आजीवन भत्ता खाने चलनलाई पुनरावृत्ति गर्न खोज्नुलाई आम जनताले विलखबन्दसाथ हेरिरहेका छन्। जहानिया कालमा जस्तै जनताले तिरो तिरेर शासकलाई रसदपानी पुर्याउने कुरा लोकतान्त्रिक गणतन्त्रकालमा दोहोरिनुलाई विडम्बना भनेर मात्र पुग्दैन। एक्काइसौँ शताब्दीमा यसो गर्न खोज्नु भनेको मुलुकलाई दुई सय वर्ष पछाडि धकेल्न खोज्नु नै हो, जो राज्यसत्ता, राजनीति र जनताको सर्वोच्चतालाई नामेट पार्न उद्यत् छ। यसको विरोध जनस्तरमा हुने नै छ, तर जनविरोधी कुरा यति अगाडि बढिसक्दा पनि लोकतान्त्रिक निष्ठा, आदर्श र मूल्यमान्यताका सवाल बेलाबेलामा डुक्रने झलनाथ खनाल, माधव नेपाल, प्रमुख प्रतिपक्षी दलका नेता शेरबहादुर देउवाहरू एक शब्द चुहाइरहेका छैनन्। आजीवन भत्ता खाने र सुविधा कुम्ल्याउनेको नामावलीमा हाल नयाँ शक्ति बनेका डा बाबुराम भट्टराईको पनि नाउँ रहेको छ। भट्टराई नेपालका प्रधानमन्त्रीहरूमध्ये त्यस्ता व्यक्ति हुन्, जसले विदेश भ्रमणका बेलामा राज्यको पैसा नलिने, विदेशमा बनेका सुविधायुक्त पजेरो नचढेर स्वदेशमै बनेको गाडी चढ्दै स्वदेशी उत्पादनलाई प्रोत्साहन दिने सुरुआत गरेका थिए। यिनले त मस्यौदा चरणमै विधेयकको विरोध गर्नुपर्ने थियो। जनयुद्धका नायक प्रचण्डले सार्वजनिक रूपमा यसको प्रतिकार गर्ने अपेक्षा गरिएको थियो। पूर्व सभामुखहरू दमननाथ ढुंगाना, तारा रानाभाट, रामचन्द्र पौडेल, सुवास नेवाङहरूले झाँको झार्दै भन्नुपर्ने थियो, पदमा रहुन्जेल राज्यबाट सुविधा लियौँ, तर हामी कर्मचारी होइनौँ। हाम्रो जीवनयापन गर्ने विकल्पहरू हामी आफैँ पहिल्याउँछौँ। नेता जागिरे होइनन् ! युवा सांसद रवीन्द्र, गगन, चन्द्र, गोकर्णहरू एक स्वरले यसको विरोधमा लाग्नुपर्ने थियो हामी जागिरे होइनौँ। जनप्रतिनिधि नभएको बेलामा जनताले तिरेको तिरो हामीलाई चाहिँदैन। यो न राजनीतिक न नैतिक रूपमा नै ग्राह्य छ ! तर उनीहरू कतै बोलेको सुनिएन। बरु आफैँ 'ताक परे तिवारी' को रूपमा पेन्सन थाप्नै उद्यत् रहेका पो देखिँदैछन् ! नदेखिऊन् पनि किन ? नकच्चरो बाफिया (बैंक तथा वित्तीय संस्था) विधेयक अगाडि बढ्न दिने यिनै सांसद हुन्। राजनीतिक दलभित्र भ्रष्टहरूको चलखेललाई नजिकबाट नियालिरहेका एक अनुसन्धानकर्ताले नाम किटेरै भने, माफिया, तस्कर र दलालहरू नै ऐनकानुन बनाउने ठाउँमा पुगेर लोकतन्त्रको धज्जी उडाइरहेका छन्। त्यसैले दलाल, बिचौलिया र ठेकेदारहरूको मुखुन्डो नच्यातीकन नेपाली संघीय लोकतान्त्रिक गणतन्त्रको छवि उज्यालिँदैन। जनसुविधाको निम्ति मुलुक हाँक्ने राजनीतिक नेताहरूले नै हो। तर जनताका प्रतिनिधि नै बिचौलिया र ठेकेदारहरूको निम्ति ऐनकानुन बनाउन लागेपछि भ्रष्ट खोज्न कहाँ जानु ? विज्ञबाट बन्ने विधेयक जनताका हितमा होइन, बिचौलिया, ठेकेदार र नेताहरूकै हित गर्न तल्लीन भएपछि के गर्ने, उनले लामो सास फेर्दै सवाल तेस्र्याए। पूर्वराष्ट्रपतिउपराष्ट्रपतिदेखि राज्यका तीनै अंगका प्रमुखहरूलाई वैधानिक रूपमै राजसी रासनपानीदेखि सुखसुविधा दिन कानुन नै बनाउन लागेपछि अब राजनीतिमा लाग्ने हरेकले जीवनभर सुविधा खोज्नु अनौठो हुने छैन। अनि भन्नुस्, राज्यले विकासमा खर्च गर्ने कि राजनीतिज्ञलाई नमरुन्जेल पालनपोषण गरिरहने ? गरिब जनतालाई सिटामोल पुगेको छैन, नेतालाई विलासी गाडी र आलिशान महल चाहियो ? भूतपूर्व नेतालाई गरिने खर्चले देशको स्वास्थ्य, शिक्षा, खानेपानी, बाटोघाटो र अन्य विकास कति गर्न सकिन्थ्यो होला ? अहिल्यै पनि पूर्व राष्ट्रपतिप्रधानमन्त्रीलाई गरिने पाँच करोड बढी खर्चले कति लोडसेडिङ कम गर्न सकिन्थ्यो ? एक वर्ष नाघिसक्यो, भूकम्पपीडितलाई बर्खामा ओत लाग्ने छाप्रोसम्म बनाउन सकिएको छैन, तर यहीबेला नेतालाई पेन्सनको लागि विशाल राशि खर्चिनुपर्ने विधेयक बनाउनुपर्ने ? बरु ६ सय सांसदहरूले भूकम्पपीडित जिल्लाका एकएक गाउँको जिम्मा लिएका भए कति निर्माण हुन्थ्यो होला ? यसबारे छ कुनै सांसदलाई चासो र मतलब ? उनीहरू राष्ट्रिय संकट र विपत्ति निवारणमा होइन, तस्कर बिचौलिया र आफ्नै सुविधा बढाउने विधेयक बनाउन दत्तचित्त रहनु लोकतन्त्रकै दुर्भाग्य हो। राज्यको ढुकुटीको सुको पोल्टोमा पारौँ भन्ने ध्याउन्नमै यी सांसदको इहलीला सकिने त होइन ? जहाँसम्म नेताहरूले आफूलाई कर्मचारीसँग तुलना गर्दैछन्। कर्मचारीले पेन्सन पाउने, हामीले नपाउने भन्न थालेका छन्। नेताले बुझ्नुपर्ने हो, राष्ट्रपति, प्रधानमन्त्री, सभामुख भनेका कर्मचारी होइनन्। कर्मचारी भने निजामती होऊन् वा सेना वा प्रहरी ती भर्ती गरिएका कामदार हुन्। तिनको रूप (अनुहार) हुन्न। राजनीतिज्ञ जागिरे होइन। लोकतन्त्रका विशेषता एक राजनीतिशास्त्रीले भने, लोकतन्त्रका तीन विशेषता हुन्छन्, अन्यथा त्यो लोकतन्त्र होइन भीडतन्त्र मात्र हुन्छ। पहिलो, लोकतन्त्रको दर्शन, सिद्धान्त र आदर्श हुन्छ। यसको मूल्य, मान्यता र निष्ठा हुन्छ। दोस्रो, लोकतन्त्र प्रक्रियाअनुसार चल्छ। तर हामीकहाँ सोह्र वर्षदेखि स्थानीय चुनाव नै भइरहेको छैन। जनप्रतिनिधिले होइन, कर्मचारीलाई स्थानीय निकाय ओगटाएर यिनै नेताले राखिरहेका हुन्। अरू त अरू, नयाँ संविधान आइसकेपछि ६ महिनामा नयाँ संसद्को चुनाव हुनुपर्ने थियो, तर संविधानसभालाई संसद् बनाएर नेताहरूले दुई वर्षका लागि चुनाव नै नगरी जागिर खाने बन्दोबस्ती गरे। त्यसपछि उनीहरूको ध्यान पेन्सन खानतिर लागेको देखियो। लोकतन्त्रको तेस्रो विशेषता हो, लोकतान्त्रिक अभ्यास। मुलुकको सार्वभौमसत्ता, स्वाधीनता, अखण्डता र जनहितका लागि नेताहरू क्रियाशील हुन्छन् र खारिँदै जान्छन् भनिन्छ। गान्धी, मन्डेला, मार्टिन लुथर किङ जस्ता नेताहरूको अभ्यासले के सिकाउँछ भने अभ्यासबाट नै लोकतन्त्र मजबुत र परिपक्व बन्छ। निर्वाचनबाटै यसले रूप र गति लिन्छ। तर हाम्रा बुद्धिजीवी, पत्रकार, स्तम्भकार, विचारकहरूले यसमा विरलै कलम चलाएका छन्। हामीकहाँ मौनम् स्वीकृति लक्षणम् झैँ भइरहेको छ। एक वर्ष नाघिसक्यो, भूकम्पपीडितलाई बर्खामा ओत लाग्ने छाप्रोसम्म बनाउन सकिएको छैन, तर यहीबेला नेतालाई पेन्सनको लागि विशाल राशि खर्चिनुपर्ने विधेयक बनाउनुपर्ने? देशमा लोकगणतन्त्र छ भनेर मात्र भनेर किन पुग्दैन भने जसरी मुटु चलेर मात्र पूर्ण शरीर सक्रिय हुँदैन, त्यसैगरी जनताको सर्वांगीण अवस्थाको गतिलाई पनि हेर्नुपर्दछ। के प्रथम राष्ट्रपति र उपराष्ट्रपति अनि प्रधानमन्त्री र सभामुखको सम्पत्ति छैन ? तिनका सन्तान छैनन् ? घर व्यवहार श्रीसम्पत्ति छैन ? कतिपयको त कर्मचारी हुँदाका पेन्सन नै आउँछ। तर उनीहरूलाई आफ्नो कमाइले किन नपुगेको होला ? उनीहरूलाई दरबार जत्रो सरकारी घर, कारिन्दा, नोकरचाकर, सुरक्षा, विलासी गाडी किन चाहिएको होला ? मोजमस्ती ऐसआरामको लागि हो भने यो त हदै दर्जाको निकृष्टता हो, तिनले बुझ्नुपर्छ, म कति विपन्न जनताको प्रतिनिधि थिएँँ ? खै यसबारे राज्यको चौथो अंग जागेको ? को छ खान नपुग्ने ? खान नपुग्ने र बस्न घर नभएका पूर्व राष्ट्रपति र प्रधानमन्त्री नेपालमा कोही छैनन्। सबका घर गाडी, बैंक ब्यालेन्स र सुनचाँदीका थुप्रा छन्। तिनैले भरेका सम्पत्ति फाराम पल्टाएर हेरे पुग्छ। छोराछोरीलाई पदमा भएका बेला ठूला जागिरमा लगाएका मात्र होइनन्, कतिले त सांसद र पदाधिकारी नै बनाएका छन्। प्रायले विदेशमा पठाएका छन्। विदेशीको चाकरी गरेर कमाउ हुने पढाइमा लगाएका छन्। एनजीओआईएनजीओ र युन जबका ठूला पदमा जागिर खुवाएका छन्। तब पनि तिनलाई किन राज्यको थप धनसम्पत्ति चाहियो ? झुन्ड, मुन्ड, गुन्डा र लठैत पालनपोषण गर्न चाहिया हो ? तर नेताहरूले राजनीति सुरु गर्दा र जनतासँग भोट मागेर चुनाव लड्दा सिद्धान्त, आदर्श, निष्ठा, स्वाभिमानको लागि भोट दिनुहोस् भन्दथे। तब मात्र जनताले तिनलाई आफ्नो प्रतिनिधिको रूपमा स्विकारेका हुन्। जनताले एउटा सांसद, मन्त्रीलाई, राष्ट्रपति र प्रधानमन्त्रीलाई मानसम्मान र प्रमुख अतिथि बनाएको र सेलेब्रिटी मान्दै रोलमोडेल ठानेको जनतामा गएर चुनिने, जनताकै पक्षमा काम गर्ने, नियमकानुन बनाउने र त्यसैको लागि शपथ खाने भएकाले हो। लोकतन्त्रमा आवधिक चुनाव लोकतन्त्रमा एकपटक चुनिएपछि कोही जीवनभरको लागि जनप्रतिनिधि बन्दैन। हरेक आवधिक निर्वाचनमा चुनिने भएकाले नै उसले त्यो सम्मान पाएको हो। तर पनि किन हाम्रा नेताहरू राष्ट्रपति, उपराष्ट्रपति, सभामुख, मन्त्री भएर पनि जागिरे कर्मचारीले जस्तै पेन्सन र सुविधा खोजिरहेका छन् ? जति नेताहरू बूढाबूढी हुँदै गए, उति नै पदलोलुप र सुविधाभोगी किन भइरहेका होलान् ? यो सवाल ज्येष्ठ नागरिकका पक्षमा लामो समयदेखि काम गरिरहेका पूर्व परराष्ट्रमन्त्रीका सल्लाहकार आश्विन पुडासैनीसँग सोध्दा उनले रोचक र मननीय तर्क गरे। लोभबाट नेताहरूलाई मुक्त गर्ने दस विकल्प सुझाउँदै उनले भने नेतालाई पेन्सन र सुखसुविधा दिने ऐनले उनीहरूलाई नग्न र जनविरोधी मात्र सावित गर्नेछ। जो लोकतन्त्रविपरीत पनि हो। नेताहरू साँच्चै जनताका बीचमा लोकप्रिय रहिरहने हो भने उनीहरूलाई आधारभूत सरकारी सुविधायुक्त आ श्रममा रहने, बस्ने व्यवस्था गर्नुपर्छ। यसले मात्र सिद्धान्त, आदर्श र व्यवहारबाट चुक्न लागेका नेताहरूको भविष्य माझेर अझ चमकयुक्त पार्नेछ। दस विकल्प १ देशका सातै प्रदेशमा विशिष्ट नागरिक आवास ग्राम बनाउने। जहाँ स्वास्थ्य, हेलिप्याड, सुरक्षा, यातायात, एम्बुलेन्स, सञ्चार सुविधा होस्। अत्याधुनिक तर सरल नेपालीपन झल्कियोस्। २ राजधानीभित्रै पनि सन्तनेता कृष्णप्रसाद भट्टराईलाई बाँडेगाउँमा बनाएजस्तै अरू आ श्रम र सुव्यवस्थित उद्यान तयार पारियोस्। ती उद्यानमा भूतपूर्व राष्ट्रपतिदेखि प्रधानन्यायाधीशसम्मको आवासयुक्त एउटै आँगन भएको पाँचवटा घर बनाउने जहाँ उनीहरू बसोवास गर्न सकून्। ३ विशिष्ट व्यक्तिहरू त्यहाँ बसेर त्यत्तिकै समय कटाउने मात्र होइन, त्यहाँ बसेर विभिन्न गुठीहरू सञ्चालन गरून्, जसले सामाजिकसाँस्कृतिक जागरण ल्याउने काम गरोस्। ४ सरकारले मेरो राष्ट्रपति, मेरो प्रधानमन्त्री, मेरो सभामुख, मेरो प्रधानन्यायाधीशलाई बस्ने सुविधायुक्त गाउँ बनाउन चाहने समुदायलाई आह्वान गर्ने हो भने कतिपय ठाउँमा त्यस्तो सुविधायुक्त टोल बनाउने प्रतिस्पर्धा नै देशभर सुरु हुन सक्छ। सरकारी खर्चविना नै पनि जनता जागेर त्यस्ता गाउँ बनाउने लहर आउन सक्छ। ५ एनआरएनविदेशमा बस्ने नेपाली डायस्फोरा विश्वका १७२ देशमा फैलिइसकेको छ। उपेन्द्र महतोले पशुपतिमा किरियापुत्री घर बनाएजस्तै एनआरएनले पूर्व राष्ट्रप्रमुखलगायत सरकार, संसद् र अदालतका प्रमुख बस्ने नमुना आवास क्षेत्र सातै प्रदेशमा बनाइदिन सक्छन्। ६ मुठी दान संस्कृति हाम्रो जीवन पद्धति नै हो। यो पूर्वीय पद्धतिलाई सक्रिय बनाउने हो भने साधु, सन्त, महात्मालाई जस्तै प्रत्येक नेपालीले मुठी दान गरेर बस्ने घर र तिनले ग्रहण गर्ने उचित भोजनको व्यवस्था गर्न सक्छन्। ७ हाम्रा राष्ट्र र सरकार प्रमुखहरू साठी वा सत्तरी वर्ष नाघिसकेकाले यी सबै देशका ज्येष्ठ नागरिक पनि हुन्। त्यसैले यिनलाई पनि अन्य ज्येष्ठ नागरिकहरूसँग आ श्रममा राख्न सके कति गद्गद हुन्छन् होला देशका अन्य ज्येष्ठ नागरिक ! यसले वृद्ध भइरहेका सबैलाई भोलिको बाटो खोल्नेछ र सामाजिक सुरक्षा भत्ताको पनि सही सदुपयोग हुने निश्चित छ। ८ नेताहरूलाई खानेबस्ने व्यवस्था भइसकेपछि समयको सदुपयोग अन्तरपुस्ता संवाद केन्द्र खोलेर उनको ज्ञान र अनुभव विश्वविद्यालय, कलेजका विद्यार्थीलाई जानकारी गराउन सकिन्छ। यसो गर्दा समाज, राजनीति, विज्ञानप्रविधि आदि क्षेत्रले मनग्यै लाभ उठाउन सक्नेछ। ९ पूर्वराष्ट्रपति, प्रधानमन्त्री, प्रधानन्यायाधीशहरू बस्ने घरलाई घर मात्र होइन, उनीहरू बसेको ठाउँलाई स्रोतकेन्द्र बनाउन सके उनीहरूले आफ्नो रुचिअनुभव सेयर गरेर मुलुकलाई समृद्ध बनाउन सक्छन्। भनौँ न, डा बाबुराम भट्टराईले पीएचडी, झलनाथको योग, माधव नेपालको समन्वय कला, शेरबहादुरको साम, दाम, दण्ड, भेद चातुर्य जान्न र थाहा पाउन कति मानिस ओइरेलान् ? १० पूर्वराष्ट्रपतिलगायतका शीर्ष नेताहरू सातै प्रदेशमा बस्न थालेपछि तीती ठाउँमा आन्तरिक तथा बाह्य पर्यटन प्रवद्र्धन कति होला ? नेताहरूले खाने होटेल रेस्टुराँको स्वाद चाख्न कति व्यक्ति पुग्ने होलान् ? यसो गर्दा कति नेपालीलाई रोजगार सिर्जना होला।"
इच्छाशक्तिको अभाव,"प्रधानमन्त्री खड्गप्रसाद ओलीले विकासका केही सपना बाँड्दा हाम्रो देश ओलीमय हुन्छ। डाक्टर बाबुराम भट्टराईले 'अबको निकास आर्थिक विकास' भनेर नयाँ पार्टी खोल्दा देशैभरि मिडियामा करोडौँको विज्ञापन गर्न सकिने आर्थिक स्रोत जुट्छ। हुन त विगत दसकभित्रको यो इतिहासमा सपना बाँड्ने यस्ता प्रक्रिया चल्तीमा नआएका होइनन्। कतिपय भोट बटुल्न काम लागे, कतिपयको उपादेयता समयक्रमले नष्ट गरिदियो भने कतिपय पूरा हुन सक्ने सपना पनि देशको अस्वस्थ आर्थिक गतिविधिले निस्तेज पारिदियो। हामी अन्त्यमा फेरि उही कालखण्डमा फर्केका छौँ, हाम्रो लागि विकास भन्ने चीज एकपटक पुनः प्यारो लाग्न थालेको संकेत हामीले हाम्रा प्रधानमन्त्री र डाक्टर भट्टराईका कुरामा हामीले जनाएको प्रतिक्रियाबाट प्रस्ट भएको छ। २५ वर्षभित्रमा देशलाई पहिलो विश्वको हाराहारीमा पुर्याउने महत्वाकांक्षी सोच र सपना बाँड्नुभन्दा पहिला हाम्रो विकासको मोडेल तय गर्न सक्नु र त्यहीअनुरूपको आर्थिक स्रोतहरूको सञ्चालनको नीति सार्वजनिक गर्नु बढी महत्वपूर्ण थियो। विडम्बना नीति र योजना सार्वजनिक भएका छैनन्। जनताले विश्वास गर्न सक्ने आधार नबनीकन कसैलाई अन्धभक्त भएर समर्थन गर्नु खराब नियतलाई झूटो सपना तर सही तर्क गरेर छोप्नुजस्तै हो। विकास भनेको राज्यका स्रोतहरूको प्रभावकारी उपयोग हो। यसका मोडेलहरू हुन्छन्। आजसम्म संसारमा अर्को देशको मोडेल अपनाएर या बाह्य सहयोग मागेर या आन्तरिक पुँजीलाई बाह्य प्रभावमा परिचालन गरेर विकासको शिखर चुमेका पहिलो विश्वका देशहरू छैनन्। यसबाट प्रस्ट हुन्छ, हामी विकसित बन्नको लागि अरूको विकास मोडेल प्रयोग गर्न सक्दैनौँ। भारत, चीन या अन्य कुनै देशको मोडेलमा देशलाई लैजान्छु अथवा भारत र चीनलाई प्रयोग गरेर विकास गर्छु भन्नु एक किसिमको मूर्खता हो। एक्काइसौँ शताब्दीका मुलुकहरू सम्बन्ध सापेक्षित तरिकाले बढाउन चाहन्छन् भने विकास निरपेक्ष ढंगले बढाउन चाहिरहेका हुन्छन्। निश्चय नै, आर्थिक विकासमा बाहिरी प्रभाव पर्छ तर त्यो प्रभावलाई सन्तुलनमा राखेर आफ्नै माटोसुहाँउदो आर्थिक विकासको मोडेल छान्नु हाम्रो लागि अपरिहार्यजस्तै छ। दोस्रो विश्वयुद्धपछि सन् ५०६० को दसकमा जापानले विकास गरेको आफ्नै आर्थिक मोडेलको कारणले आज विश्वमा जापान यो स्थितिमा छ। उनीहरूले विकास गर्नुभन्दा पहिल्यै धेरै ठूलो तहमा त्यसको सुरक्षाका विभिन्न उपाय अपनाएका थिए। जस्तै निजी फार्महरूलाई 'डि ज्युरे' (कानुनी सहुलियत) 'डि फ्याक्टो' (वस्तुगत सहुलियत) जस्ता विभिन्न छुट प्रदान गरिएको थियो। यसबाट सरकारले विकासप्रतिको अविश्वसनीयता हटाउन प्रयास गर्दै श्रम बजारको व्यवस्थापनको नीति ल्याएर मात्र जापानिज औद्योगिक विकासको सुरुआत गरेको थियो। जापान आफैँ पनि प्राकृतिक स्रोतसम्पन्न देश होइन, उनीहरूलाई एउटा कुरा के राम्रोसँग थाहा थियो भने कच्चा पदार्थ आयात गर्दा लाग्ने खर्चलाई त्यसबाट उत्पादित सामान बिक्री गरेर मात्र सन्तुलनमा ल्याउन सकिन्छ। त्यसको लागि दोस्रो विश्वयुद्धपछि आफ्नो गुमेको सामरिक र कूटनीतिक साख फिर्ता ल्याउने र बजार खोज्ने काम सरकारलाई त्यति सहज थिएन। उनीहरूले बाह्य संकटलाई कूटनीतिक ढंगबाट हल गर्दै आन्तरिक आर्थिक विकासमा दत्तचित्त भएर नलागेको भए आज अल्पविकसित देशहरूको सूचीमा नेपालसँगै जापान पनि हुने थियो। जापानको ऐतिहासिक विकासको लागि तीनवटा महत्वपूर्ण कुरा अनुकरणीय छ। पहिलो, उच्च प्रतिस्पर्धात्मक उत्पादन क्षेत्र, दोस्रो, उद्योगहरूको संयमित र नाफामुखी पुनस्र्थापना र तेस्रो आक्रामक आन्तरिक र बाह्य व्यापार रणनीति। यसको लागि उनीहरूले हरेक क्षेत्रमा हात हालेनन् किनभने उनीहरूलाई थाहा थियो, आफ्नो राष्ट्रिय स्रोतले विकासको सबै पक्ष समेट्न सक्दैन भन्ने कुरा। उदाहरणको रूपमा ६० को दसकमै जापानका फोटोग्राफीसम्बन्धी सामानहरूले विश्वबजार ढाकेको थियो। भन्दिएर मात्र आर्थिक विकास हुँदैन। आजसम्म हामी राजनीतिक परिवर्तनको लागि लड्यौँ, हाम्रो अर्थतन्त्रलाई सधैँ दोस्रो प्राथमिकतामा राख्यौँ। अब हामी आर्थिक विकासलाई जोड दिँदै छौँ फेरि पनि हाम्रा राजनीतिक संशयहरू यत्रतत्र फैलिएका छन्। संशयहरूको हल गर्दागर्दा हाम्रो युग बित्दैछ। सन् ७० को दसकपछि जापान सूचना प्रविधि क्षेत्रमा निरन्तर लागिरहेको छ। कुन कुरा कहिले कहाँ आविष्कार भए भन्ने कुराले जापान कहिल्यै पिरोलिएन, मात्र त्यसको विकासमा अनवरत रूपमा लागिरहेको छ। कपडा उद्योग, रासायनिक औषधी उद्योग र पानीजहाज उद्योग जस्ता रुग्ण भइसकेका उद्योगहरूलाई जापान सरकारले अभिवृद्धि गर्यो भने कम्प्युटर र रोबोटिक्स उद्योगहरू सरकार र निजी क्षेत्रको संयुक्त प्रयासमा फस्टाइरहेका छन्। सन् ८० को दसकसम्म जापान औद्योगिक नीति परीक्षणमै थियो, त्यस क्रममा कैयन् उतारचढाव सरकारी नीति लागू गर्ने सन्दर्भमा नआएका होइनन्। तर त्यसपछि भाग्यवश विश्व बजारमा आएको विकसित रूपले जापानले अंगीकार गरेका औद्योगिक नीतिहरू सफल भए। त्यसैबीचमा जब जापानिज बजार सुरक्षित बन्यो तत्कालै बाहिरी लगानीकर्ताको लागि खुकुलो नीति बनाइयो। यसको अर्थ जापान आफैँले विकास गरेको आर्थिक विकासको मोडेलअन्तर्गत विदेशी बहुराष्ट्रिय कम्पनीहरू जापान छिरेका थिए। जापानीहरूले वर्षको औसत २४५० घन्टा काम गर्छन्, जहाँ अमेरिकामा १९५० घन्टा काम हुन्छ भने फ्रान्सेलीहरूले १६८० घन्टा मात्र काम गर्छन्। कुनै एकजना जापानिजले एउटा कार बनाउन नौ दिन लगाउँछ भने फ्रान्स, जर्मनीमा सोही मूल्यको कार बनाउन एकजनाले ४० दिनभन्दा बढी लगाउँछ। यसको अर्थ विकास जापानको कुनै दल या सरकारको नीति मात्र होइन, त्यहाँको हरेक जनताको मनभित्र विकास बसेको छ। उनीहरू विकासे कुरा गर्नेहरूको पछि लाग्दैनन्, विकासको आफ्नै स्वरूप तयार गर्छन् र प्रतिस्पर्धात्मक रूपमा त्यसलाई उच्च तहबाट लागू गराउँछन्। कुनै कामलाई टिमवर्कमार्फत गर्नु उनीहरूको संस्कृतिको एउटा हिस्सा हो। यसबाहेक जापानका मेट्रो या सार्वजनिक बसहरूमा यात्रुहरू खाली हात भेटिन मुस्किल पर्छ, पढ्नु उनीहरूको संस्कृतिको अर्को अभिन्न अंग हो। नेपालको सन्दर्भमा जापानको यो विकासको कथा उपयुक्त लाग्न सक्छ। हामीसँग नीतिगत संरचना छन्, तर इच्छाशक्तिको अभाव छ। हामीले विकासको नाममा सधैँ जादुको छडीको परिकल्पना गर्ने गर्छौं। हामी निश्चय नै, विकासप्रेमी हौँ, तर यसका खुड्किलाहरू पार गर्न हामीसँग टप टु बटम केही योजना छैनन्। भन्दिएर मात्र आर्थिक विकास हुँदैन। आजसम्म हामी राजनीतिक परिवर्तनको लागि लड्यौँ, हाम्रो अर्थतन्त्रलाई सधैँ दोस्रो प्राथमिकतामा राख्यौँ। अब हामी आर्थिक विकासलाई जोड दिँदै छौँ फेरि पनि हाम्रा राजनीतिक संशयहरू यत्रतत्र फैलिएका छन्। संशयहरूको हल गर्दागर्दा हाम्रो युग बित्दैछ। विकासको लागि आवश्यक पर्ने ऊर्जाका स्रोतहरू हामीसँग हुँदाहुँदै पनि पारदर्शी नीतिको अभावमा खेर गइरहेको अवस्था छ। उदाहरणको लागि एउटा व्यापारीले २४ प्रतिशत ब्याजमा साहुसँग ऋण लिएर कुनै व्यापार गरेर उसले केही वर्षमा ऋण तिरेर आफ्नो जीवनस्तर उकासेको हामीले हाम्रै समाजमा देखेका छौँ भने एक प्रतिशतभन्दा पनि कम ब्याजमा ऋणको सहुलियत दिने र अन्य आर्थिक सुविधा दिने विश्वव्यापी संस्थाहरूको खोलो बग्दा पनि हामीले हाम्रो आर्थिक स्थिति सुधार्न सकेका छैनौँ। आर्थिक विकासको लागि चाहिने प्रशस्त जोखिम उठाउन हामीलाई अप्ठ्यारो परिरहेको छ। हामीसँग भएको अहिलेको युवा पुस्ता राष्ट्रियतामा धेरै संवेदनशील भेटिन्छ। आर्थिक विकास यही पुस्ताबाट सम्भव छ तर त्यसको लागि भरपर्दो आधार सिर्जना गरिदिने जिम्मेवारी राज्यको हो। हामी विकासे नाराको पछि लागेर कसैलाई भोट हाल्ने र फेरि देशलाई उसको बन्धक बनाउन सक्दैनौँ। हामीसँग समयको अभाव छ। हामी आर्थिक विकासको लागि भोट हाल्ने कि भोटको लागि आर्थिक विकास खोज्ने भन्ने बिन्दुमै अड्किइरहेका छौँ। निश्चय नै, हरेक विकास एउटा सिद्धान्तमा आधारित हुन्छन्। विकासलाई कुनै भद्दा चुट्किलाको रूपमा प्रस्तुत गर्नु या कुनै राजनीतिक नारा बनाएर मान्छे आकर्षित गर्ने युग समाप्त भएको घोषणा गर्नुपर्नेछ। विकास नीतिगत हुन्छ, विकास भनेको आफैँमा एउटा क्रान्ति हो। आर्थिक विकासका मुद्दाहरू राजनीति गर्न प्रयोग गरिनु हुँदैन। विगतमा जेजस्तो परिस्थितिमा आर्थिक स्थिति खस्केको भए पनि अब अहिलेका सक्षम युवाहरूको प्रयासले राजनीतिलाई दोस्रो प्राथमिकतामा राखेर विकासवादी सिद्धान्तमा अग्रसर हुनु आवश्यक छ। हुन त विकास राज्यको नीतिमा पनि भर पर्दछ, तर त्यसको पुनर्संरचना छिटोभन्दा छिटो हुन आवश्यक छ। अहिलेको स्थिति शक्ति अन्य कुनै ठाउँमा गएर विस्फोट हुनुअगाडि नै हामीले यसको व्यवस्थापन गर्ने भरपर्दो स्टेटम्यानसिपको जन्म गराउनु आजको आवश्यकता हो।"
राजनीतिको अर्थ राज्यदोहन,"भनिन्छ, राजनीति र समाजसेवा एक सिक्काका दुई पाटा हुन्। यी दुई जुन क्षेत्रमा लागे पनि उस्तैउस्तै काम हुन भनिन्छ। राज्यको नीतिभित्र रहेर राजपाठमा अहम् भूमिका निर्वाह गर्ने अगुवाइ गर्ने, नेतृत्व प्रदान गर्ने र बृहत्तर राष्ट्रिय र मानवहितमा समर्पण रहनुको अर्थ नै राजनीति हो। कतिपय समृद्ध देशका राजनीतिक इच्छुक व्यक्तिहरू थप सामाजिक प्रतिष्ठा आर्जन गर्न र बृहत्तर जनता मुलुक र अझ त्योभन्दा माथि उठेर मानव जाति र प्रकृति संरक्षणमा समेत अहं भूमिका निर्वाह हेतु राजनीतिमा होमिन्छन्। परिणामतः त्यस्ता देशका राजनीतिक अगुवाको समाजले प्रतिष्ठित व्यक्ति बताउने मात्र होइन, निर्धक्क आफू र मुलुकविरुद्ध गद्दारी गर्दैनन् भन्ने विश्वासका साथ मतदान गर्छन् र गौरव गर्छन्। राजनीति त्यहीकारण सर्वस्वीकार्य प्रतिष्ठित र समाज र समग्रलाई नेतृत्व प्रदान गर्ने कारण नै यसको महत्व अरूभन्दा पृथक र आकर्षणको केन्द्रविन्दुमा छ। भनिन्छ, तेस्रो विश्व जहाका नागरिक गरिबी, अभाव, पछौटेपन, अशिक्षाबाट ग्रस्त छन्, त्यहाँको राजनीति त्यो राजनीतिको मर्म र मान्यता सम्मत छ त ? अवश्य पनि छैन। तेस्रो विश्व खासगरी नेपाल जस्ता देशहरूमा राजनीतिको अर्थ वैकल्पिक रोजगार हरक्षेत्रका असफलहरूको आकर्षणस्थल र ब्याकव्यांचरको अखडा बन्न थालेको छ र अब त त्यो जमातले क्रमशः कब्जा नै जमाउने अवस्थामा मुलुक प्रवेश गरेको छ। सम्पूर्ण क्षेत्रलाई शासन र अगुवाइ गर्ने नै राजनीतिले हो, जब राजनीतिमा त्यस्ता मानिसहरूले गाँजेका छन् भने हाम्रो नेपाली समाज र मुलुकले यो पछिल्लो चुनौतीको सामना कसरी गर्ला र प्रतिस्पर्धामा हामी कसरी आफ्नोपन बचाउन सकौँला वा के हामी थेगिखान सक्ने अवस्थामा रहौँला कि हाम्रो भविष्य अन्धकार छ ? गरिबी र अभावको सामुन्ने कुनै पनि वाद, सिद्धान्त, मूल्य र मान्यता टिक्न सक्दैन। यतिखेर जनताका प्रतिनिधि बताउने जनताबाट स्वीकृत मानिने नेताहरू लोकतन्त्र, संघीयता गणतन्त्र र धर्म निरपेक्षताको नारालाई गौरव गर्दै यसैलाई उपलब्धि बताउँदैछन्। यी यावत् ठानिएका र मानिसका उपलब्धिसँगै जवाफदेही पनि सँगै आउँछ कि नारा दिएर मात्र हुन्छ हरेक नेपालीमा यो प्रश्नले सधैँ घच्घच्याइरहेको छ। जेजे चीजलाई उपलब्धि, स्वतन्त्रता, जनताका खातिर भनिए पनि जबसम्म जनता र मुलुकले नतिजा पाउँदैनन् तबसम्म स्थिरताको प्रश्न उब्जिरहन्छ। आज पनि नेपाल यही अस्थिरताका माझमा अल्झिरहेको छ। राजनीतिक स्थिरताको लागि आर्थिक अवस्थामा सुधार आउनुपर्यो। अर्थ र राजनीति अहिलेको उपभोक्तावादी समाजमा सँगै आउँछ। गरिबी अभाव, पछौटेपन र अशिक्षा मानव जातिका शत्रु हुन्। जबसम्म यी पक्षबाट छुटकारा हुन सक्तैन तबसम्म कुनै पनि स्वस्थ मानिसले अरू विषयमा प्रवेश गर्नै सक्दैन् भने पनि हुन्छ। प्रवेश गरे पनि ऊ टिक्न सक्दैन। लोकतान्त्रिक हक मानव अधिकार यावत् जेजे भने पनि न्यूनतम आवश्यकता अनि त्यो प्राप्त भइसकेपछि मात्र अरू विषयले प्रवेश पाउँछ र पाउनुपर्छ। हामी न्यूनतम आवश्यकताबाट पनि वञ्चित छौँ। कुकर्म गरेर पनि धर्तीमाथि जीवितको आभास दिँदै हिँड्ने मानिस धेरै छन्। स्वत्व, आफ्नोपन, परम्परा र मनोबल गिरेको मानवबाट के अपेक्षा गर्ने ? प्रायशः हाम्रा राजनीतिक अगुवाहरू आफ्नो निहित स्वार्थ पूरा गर्न यी माथि उल्लिखित सबै गुमाएका पात्र हुन्। त्यो अगुवा ठानिएको वर्गबाट थप परिवर्तन र रक्षाको विषय असम्भव छ। जब असम्भव छ भने अब कसले गर्ला ? के यस्तै रूपमा हाम्रो समाज रहन सक्छ ? संविधान जारी भयो अब प्रतिस्पर्धात्मक राजनीतिले चारित्रिक मानिसहरूलाई राजपाठमा अगुवाइ गर्ने अवसर प्रदान गर्न सक्छ, यो प्रश्न अझै अनुत्तरित छ। नेपाली समाजलाई मध्यमवर्ग र न्यूनमध्यम वर्गले नेतृत्व प्रदान गरिरहेको छ। हिजोका सामन्त र पँजीपति र पुँजीवादका अनुयायी मानिएकाहरू एक ढंगले पाखा लागेका छन्। तर समाजमा फेरि पनि परिवर्तन आउन सकेन किन ? घटनाले देखिन्छ, मध्यमवर्ग र न्यून वर्ग झन बेइमान भएर उदाएको छ। सामन्तहरू पुँजीपतिहरूले समाजलाई भ्रष्ट बनायो, व्यभिचारी बनायो परिवर्तनका दिशामा उन्मुख हुन दिएन भनिन्थ्यो, एक अर्थमा त्यो थियो र हो पनि। त्यो समूहको मटियामेट भयो अर्थात् उसको निर्णायक हैसियत रहेन कुनै न कुनै रूपमा भौतिक उपस्थिति रहे पनि भन्नेमा हामी सहमत छौँ। अर्थात् हाम्रो समाजलाई नेपाली समाजका समुन्नत परिवर्तनकारी, लोकतन्त्रवादी जनताका प्रतिनिधि र तिनको असली अर्थमा नेतृत्व गर्नेहरूले नेतृत्व प्रदान गरेका छन् भन्ने नै हो। त्यसो हो भने किन समाजमा परिवर्तन आएन, अभाव, पछौटेपन, गरिबी, बेरोजगार र भयसँगै निरन्तर अस्थिरता किन ? भ्रष्टाचार हिजोभन्दा किन बढी ? मुलुकको एकता र अस्मितामाथि किन प्रश्न उठ्न थाल्यो ? जनतामा नैराश्य हिजोभन्दा किन धरै बढ्यो, यसको स्पष्ट जवाफ हो हिजोका भन्दा आजका शासक खराब भए। परिवर्तन फोस्रो नारा मात्र थियो। जनता फेरि झुक्किएका छन्, यस अर्थमा बुभ्नुपर्ने हुन्छ। हो, केही राम्रा सुखद संकेतहरू पनि देखा परेका छन्। महिला देशको सम्मानित राष्ट्रपति हुन सफल भएको देखियो। यो सामान्य परिवर्तन होइन। चुलो चौकोमा सीमित नेपाली महिला वर्ग देशको सर्वोच्च र वरियताक्रममा एक नम्बरको मर्यादित नागरिकको रूपमा स्थापित हुनु ठूलो परिवर्तन हो। संयोग पनि त्यस्तै परेछ, देशको सभामुख पनि महिला र कार्यवाहक प्रधानन्यायाधीश पनि महिलालाई नै हुने अवसर जुटेको छ। नेपाल पूर्वीय दर्शन, संस्कृति र सभ्यताको उद्गम स्थल हो। अनादिकालमा ऋषि, महर्षि, महात्मा, विद्वान्, विदुषी, ज्ञानीहरूले यही क्षेत्रमा तपस्या गरेर थप ज्ञान आर्जन गरेको विगत छ। त्यसबेला पनि नारी महिमा अपरम्पार छ। नारी अस्मिता र महिमालाई पूजनीय स्थान प्राप्त थियो। देवाधिदेव महादेव जसलाई शक्ति आर्जनका लागि कसैलाई गुहार्नु पर्दैनथ्यो उनी सर्वाधिकार सम्पन्न मात्र थिएनन्, दण्डाधिकारी र शक्तिशाली पनि थिए। उनले पनि दुष्ट नाशको लागि देवीहरूको सिर्जना गरेको र तिनको पूजा, प्रार्थना गरेको र दुष्ट नाशको लागि आह्वान गरेको जसमा नारीकै आह्वान भएबाट नारी अनादिकालमा पनि पूजनीय थिए भन्ने मान्नुपर्छ। वर्तमानमा महिलाहरूलाई प्राप्त उच्च स्थान हाम्रो त्यही अनादिकालको निरन्तरताको रूपमा मान्न पनि सकिन्छ। जे होस् यो सुखद हो। तर पूर्ण भने होइन सुधार र महिलालाई थप स्थान र सम्मानका खातिर निरन्तर लडाइँ जारी राख्नुपर्छ। परिवर्तनको यो राम्रो सन्देश बाहेक अन्य क्षेत्रमा सुधार देखिएन। २००७ देखि २०१७ सालसम्म राजनीतिक दल र नेताबीच जुन किसिमको वैमनस्य, लुछाचँडी र सत्ताको लागि तनाव थियो त्यो अवस्था वर्तमानमा पनि उस्तै प्रकृतिको छ। राष्ट्रिय एकता अखण्डता र बाह्य जगत्को चलखेल र गौरवपूर्ण उपस्थिति हिजो जुन रूपमा थियो आज पनि त्यहि प्रकृतिको छ। २०१७ साल पुस १ गते जुन राजनीतिक घटना हुने अवस्था सिर्जना भयो त्यो त्यही रूपमा नभए पनि अर्कै रूपमा राजनीतिक घटना हुने र राजनीतिले कुनै न कुनै रूपमा मार्ग तय गर्ने सम्भावना नकार्न नमिल्ने राजनीतिका पण्डितहरू बताउन थालेका छन्। यस अर्थमा यो एक्काईसौँ शताब्दी उपभोक्तावादी समाजले गाँजेको सन्दर्भमा न्यूनतम मानवअधिकार प्रजातान्त्रिक हक र अधिकारलाई उचित स्थान दिँदै अक्षुण्ण नेपाल र थप जनआकांक्षालाई सम्बोधन गर्ने सामर्थ्य पछिल्लो समयको नेतृत्वले अब पनि देखाउन सक्तैन भने वा देखाउने क्षमता राखेन भने फेरि पनि सम्भावित राजनीतिक दुर्घटनाको लागि बेहोर्न तयार भएर बसे हुन्छ। पछिल्लो समयमा अख्तियार भइरहेको राज्यदोहन नीति मुलुकले धेरै थेग्न सक्तैन भन्ने कुरा सरोकारवालाले समयमै मनन गरे वेश अन्यथा न रहे बाँस न बजे बाँसुरी मात्र हुनेछ।"
प्रचण्डको दिग्भ्रमित मनोविज्ञान,"'जस्तो व्यक्ति छ उस्तै व्यवहार गर, जो व्यक्ति काचको समेत ग्राहक बन्ने लक्षण देखिँदैन, उसको अघि हिराको पोका खोल्नु व्यर्थ हुन्छ', सन्त कविर सायद मान्छेले भ्रान्तिको तुँवालोमा आफू हिँड्ने बाटो बिराउँछ र आफ्नो सम्पूर्ण जीवन दिग्भ्रमित भएर बिताउँछ। तुँवालोबाट मुक्त व्यक्तिहरू लक्ष्यमा पुग्छन्, अरू बीच बाटोमै हराउँछन्। महाभारतको युद्धमा अभिमन्युलाई पूर्ण ज्ञान भएको भए त्यसरी मारिने थिएनन् पक्कै। कुनै पनि उद्यम, व्यापार, व्यवसाय, समाज सेवा, धर्म, राजनीति यस सत्यबाट पटक्कै अलग छैन। अलमल, द्विविधा, संकोच र स्वार्थले व्यक्तिलाई अघि बढ्नबाट रोक्छ, निर्णय लिन बाधा पुर्याउँछ। हाम्रो समाजमा यस्ता धेरै दृष्टान्त छन्। राजा ज्ञानेन्द्रले समयमै निर्णय गरेको भए वा सक्रिय राजनीतिको लालसा नराखेको भए छँदाखाँदाको राजगद्दी गुम्ने नै थिएन। यतिबेला आएर दलहरूलाई धारे हात लगाएर बस्नुपर्ने थिएन। त्यस्तै अहिले यस आलेखमा नेकपा (माओवादी केन्द्र) का अध्यक्ष पुष्पकमल दहाल प्रचण्डको मनोविज्ञान र व्यवहारको चर्चा गर्न खोजिएको हो। प्रचण्डले अख्तियार गरेको संघर्षको बाटो निःसन्देह अनुचित र सम्पूर्ण मानव जातिका निम्ति अहितकर बाटो हो भन्ने पंक्तिकार ठान्दछ। बलपूर्वक र हिंसाजन्य तवरले सिंगो समाजमाथि आफ्नो हैकम थुपार्ने र सबै मान्छेलाई आफ्नो अनुचर वा आज्ञाकारी बनाउन खोज्ने प्रवृत्ति न लोकतान्त्रिक हुन सक्छ न जनउत्तरदायी नै। तिनै जनताका नाममा शक्ति एकत्रित गर्ने र तिनै जनतामाथि आधिपत्य लाद्ने तथा तिनै नागरिकको भाग्यविधाता बन्न खोज्ने चरित्र पनि मानवीय हुन सक्दैन। जसले शासनको बागडोरलाई अधिकार र अवसरको अनुचित प्रयोग ठान्छ, त्यो सही अर्थमा समाजको अगुवा ठहरिन लायक पनि हुँदैन। यस्तो चिन्तन र चरित्र अँगाली राख्ने पात्र वा प्रवृत्तिले सिंगो समाज र राष्ट्रलाई अघि बढाउन सक्दैन। ०५२ फागुन १ गतेबाट थालिएको सशस्त्र विद्रोहका मुख्य नेताका रूपमा नेपाली राजनीतिमा उदाएका प्रचण्डले बाह्रबुँदे समझदारी हुँदै बृहत् शान्तिसम्झौतामार्फत माओवादी विद्रोहलाई राष्ट्रिय राजनीतिको मूल प्रवाहमा सामेल गराएका थिए। समयको चाप र युगको मागलाई बुझ्न सक्ने उनको गतिशील कदम र चेतनालाई त्यसबेला सबैले प्रशंसा नै गरेका हुन्। हजारौँ आफन्त गुमाएर सशस्त्र द्वन्द्वको चपेटामा परेका नेपालीहरूले समेत मुटुमाथि ढुंगा राखेर भए पनि समाजमा स्थापना हुन लागेको शान्तिको अग्रिम स्वागत गरेकै हुन्। समाजमा विद्यमान शदीयौँ पुरानो शोषण, विभेद र अन्याय सदाका लागि अन्त्य गर्ने, यसको कारक शक्तिको रूपमा रहेको सामन्ती राजतन्त्र बिदाइ गर्ने र पूर्ण लोकतन्त्रको स्थापना गर्ने दलहरूको समझदारीका एकजना मुख्य नेताको रूपमा प्रचण्डको व्यक्तित्व उदाएकै हो। उनको डाइनामिक व्यक्तित्वका पछिल्तिर उभिएका उनकै पार्टीका नेताकार्यकर्ता र बाँकी समाजले एकै साथ उनीबाट थोरबहुत अपेक्षा पनि गरेकै हो। राजा, राणा र पञ्चायतले रुग्ण बनाएको नेपाली समाज अर्थात् निरन्तरको राजनीतिक प्रहारबाट थलिएको समाजलाई युगसापेक्ष अघि बढाउने यात्रामा उनको कदम सहायक बन्ला भन्ने आशा पलाएकै हो। राजतन्त्रको उन्मूलनपश्चात् स्थापना भएको संघीय लोकतान्त्रिक गणतन्त्रको विकास र नेपाली समाजको उन्नतिमा उनीबाट केही योगदान पुग्ला भन्ने ठानिएकै हो। यस्तो जनअपेक्षा ठम्याउने चेत प्रचण्डमा होला र शान्तिसम्झौतापछि उनको मनोविज्ञान फेरिएला र विद्रोहकालीन धङधङी उत्रेला भन्ने लागेकै हो। परिवर्तनका सहयात्री दल र खासगरी नेपाली राजनीतिलाई बारम्बार निर्णायक मोड दिने लोकतान्त्रिक राजनीतिक शक्तिहरूप्रतिको सहिष्णुता देखिएला भन्ने अपेक्षा गरेकै हो। सहमति सहकार्य र एकताको मूल मर्म र सूत्रमा उनको राजनीति चल्ला या अघि बढ्ला भन्ने सोचिएकै हो। तर यी सबै व्यर्थका अपेक्षा रहेछन् भन्ने यथार्थ उनका समयसमयका कदम र अभिव्यक्तिले प्रमाणित गर्दै लगे। २०६४ चैत २८ गते सम्पन्न भएको प्रथम संविधानसभाको निर्वाचनदेखि आजसम्म झन्डै एक दसकको राजनीतिक यात्रा अध्ययन गर्ने हो भने प्रचण्डको निकै उतारचढावपूर्ण राजनीतिक यात्रा र गतिविधि देखिन्छ। निर्वाचनबाट ठूलो दल हुनेबित्तिकै उनमा पलाएको अहंकारले स्वयं उनैलाई आजको स्थितिमा ल्याइपुर्याएको छ। शान्ति प्रक्रियाका महत्वपूर्ण पात्रको रूपमा रहेका उनले निर्वाचनपश्चात् खेल्नुपर्ने अभिभावकीय भूमिका पटक्कै देखाउन सकेनन्। २०६३ सालको ऐतिहासिक परिवर्तनका मुख्य नेता, शान्तिप्रक्रियाका सूत्रधार र नेपाली कांग्रेसका तत्कालीन सभापति गिरिजाप्रसाद कोइरालालाई पूर्णरूपले नजरअन्दाज गर्नु र कांग्रेसलाई प्रधान शत्रु घोषणा गर्नु उनको ऐतिहासिक भूल थियो। इतिहासले सुम्पेको अभिभाराको दायित्व र आफ्नो उचाइ ठम्याउन नसक्नु, सहयात्री र आफ्ना पनि संरक्षकका रूपमा रहेका नेताको मानमर्दन गर्नु र मुलुकको राजनीति आफ्नो कब्जामा आयो भन्ने सर्वसत्तावादी सोचाइ राख्नु उनका सच्याउनै नसकिने गल्ती हुन्। त्यसयताका हरेक घटनाक्रममा उनका अभिव्यक्ति र व्यवहार पटक्कै सुझबुझपूर्ण, परिपक्व र दूरदर्शी देखिएनन्। कांग्रेससँग मात्र हैन, एमालेसँगको सम्बन्ध समेत निकै उतारचढावपूर्ण देखिन्छ। त्यसबारेमा सबै नेपाली विदितै छन्। अहिलेका प्रधानमन्त्री केपी ओलीका बारेमा तत्कालीन एकीकृत माओवादीले गरेको राजनीतिक टिप्पणी निम्न कोटीको थियो। छिमेकी मित्रराष्ट्र भारतसँगको सम्बन्धमा कहिले कटु आलोचक र कहिले याचकको रूपमा उनको भूमिका देखिएको छ। थोरै पनि राजनीति बुझ्ने सबैलाई थाहा छ, राष्ट्रिय राजनीतिलाई सम्हाल्ने राजनीतिज्ञका अभिव्यक्ति र व्यवहार सन्तुलित हुनुपर्छ, जो प्रचण्डमा पटक्कै देखिएन। २०७० को संविधानसभा निर्वाचनसम्म आइपुग्दा उनी र उनको पार्टीले आर्जन गरेको राजनीतिक साख कति खिइयो, परिणामले नै स्पष्ट पार्यो। निर्वाचन गराउन गठन गरिएको गैरदलीय सरकारको परिकल्पनाकार उनी नभएर केवल प्रचारक मात्र थिए भन्ने बुझ्नसमेत समय लागेन। दोस्रो संविधानसभा निर्वाचनपश्चात् प्रचण्डले झन्डै डेढ वर्ष तराईकेन्द्रित दलका साथ मोर्चाबन्दी गरेर आफ्नो शक्ति र समयलाई अनुत्पादक काममा खर्च गरे र अन्ततः संविधान जारी गर्ने ठाउँमा फर्कन बाध्य भए। निर्वाचन परिणामले खुम्च्याइदिएको आकारले तिल्मिलाएका उनी अब के गर्ने भन्ने विषयमा निकै अलमलमा परेको प्रस्ट बुझिन्थ्यो। निर्वाचनअघि आफूबाट अलग्गिएको मोहन वैद्य समूहलगायतका अन्य माओवादी घटकहरूबाट भइआएको प्रहार र राष्ट्रिय राजनीतिको केन्द्रीय भूमिकाबाट किनारामा धकेलिएको यथार्थलाई आत्मसात गर्न उनलाई निकै गाह्रो भयो। निकै गहन आत्मपीडाबाट गुज्रनुपरे पनि संविधान जारी गर्नुपर्ने राष्ट्रिय आवश्यकतालाई बाध्यतापूर्वक स्विकार्न पुगेका उनले तत्पश्चात् बाह्रबुँदे समझदारी, शान्तिप्रक्रिया, त्यसको पृष्ठभूमि र नेपालको राजनीतिक यथार्थभन्दा पर भाग्ने चेष्टा गरेर केपी ओली र एमालेसँग अस्वाभाविक सम्बन्ध स्थापित गरे। दुनियाँका कुनै पनि मुलुकमा दुइटा मुख्य लोकतान्त्रिक पार्टी सँगसँगै हिँड्न त निकै गाह्रो हुन्छ। तर नेपालमा दुइटा प्रतिस्पर्धी कम्युनिस्ट पार्टी सँगसँगै मिलेर एउटै सरकारमा बस्नु लगभग असम्भव हो। यसबाट समयक्रममा अलिकति बलियो कम्युनिस्ट पार्टीले अलिकति कमजोर कम्युनिस्ट पार्टीलाई निल्ने या त आफ्नो शाखाको व्यवहार गर्ने निश्चितप्राय हुन्छ। अर्थात् प्रचण्डले सोझै आत्मघाती बाटो रोजे र अहिले जतिसुकै असन्तुष्टि व्यक्त गरे पनि र राजनीतिको केन्द्रमा छु भन्ने ठाने पनि, यतिबेला उनको पहिचान वर्तमान प्रधानमन्त्री ओलीको प्रवक्ताको रूपमा स्थापित हुँदै गएको छ। मुलुकको धरातलीय यथार्थ, अन्तर्राष्ट्रिय परिवेश, बाह्रबुँदेको मर्म र बृहत् शान्तिसम्झौताको भावना सबै भुलेर आफ्नो पार्टीको भविष्यलाई समेत असुरक्षित र जोखिमपूर्ण बाटोतर्फ अग्रसर बनाउने मूर्खता उनीबाहेक सायद अरू कसैले गर्ला। एमाले र माओवादीका कुनै तप्का या नेताले दुवै कम्युनिस्ट पार्टीलाई एक गराउने जुन सपना देखाइरहेका छन्, त्यो सम्भव भए उनीहरूका लागि राम्रै होला तर यो त्यतिबेला मात्रै सम्भव होला, जब प्रचण्डले आफ्नो अस्तित्व विसर्जन गरेर एमालेसामु लम्पसार पर्नेछन्। अर्को कुरा, प्रचण्डमा भविष्यमा माओवादी केन्द्रलाई सबैभन्दा ठूलो दल बनाएर मुलुकको बागडोर सम्हालिएला भन्ने आत्मविश्वास पटक्कै देखिँदैन। तथापि मरुभूमिको सुदूर क्षितिजमा पानी देखिएको दृष्टिभ्रम अर्थात् मृगमरीचिका अझै पनि बाँकी छ। एमालेलाई मिलाएर या मिलेर ठूलो पार्टीको नेता बनौँला भन्ने भ्रान्ति पनि उनमा पर्याप्त देखिन्छ। यसको सोझो अर्थ छ, यही तालले अब उनीबाट नेपाली राजनीतिमा सुस्पष्ट भूमिकाको अपेक्षा गर्न सकिन्न। उनले जतिसुकै लोकतन्त्रको राग अलापेर शान्ति प्रक्रियाको रट लगाए पनि उनमा माओवादी विद्रोहको ह्याङओभर अझै देखिन्छ। यो कुरा उनले केही समयअघि आफूबाहेकका भुरेटाकुरे कम्युनिस्ट समूहहरूलाई एकत्रित गरेर कम्युनिस्ट केन्द्र बनाउनुले प्रमाणित गर्दछ। तथापि केन्द्र बन्नुअघि ती सबैले प्रचण्डको बारेमा गरेका टिप्पणी र चरित्र चित्रणले यो केन्द्र कसरी अघि बढ्ला र कति दिन टिक्ला ? अहिले उनले प्रयोग गर्ने भाषा र सार्वजनिक अभिव्यक्तिमा मुलुकको साझा नेता बन्नेभन्दा पनि परापूर्वकालको जडसूत्रवादी तर दिगभ्रमित कम्युनिस्ट नेता बन्ने मनोविज्ञान प्रशस्त पाइन्छ।"
मेसीलाई फकाउँदै म्याराडोनादेखि राष्ट्रपतिसम्म,"ब्युनस एयर्स: आफ्नो टोली कोपा अमेरिका फुटबलको फाइनलमा चिलीसँग पराजित भएलगत्तै राष्ट्रिय टोलीबाट सन्न्यास लिएका अर्जेन्टिनी स्टार खेलाडी लियोनल मेसी मंगलबार बिहान स्वदेश फर्किएका छन्। टोलीका अन्य सदस्यसँगै अमेरिकाबाट स्वदेश फर्किएका मेसी अन्तर्राष्ट्रिय फुटबलबाट आफ्नो सन्न्यासको विषयलाई लिएर बोल्नुपर्ने डरले सञ्चारकर्मीसँग भने तर्कंदै आएका छन्।मेसीले अप्रत्याशित रूपमा अन्तर्राष्ट्रिय फुटबलबाट सन्न्यास लिएको विषयले यतिबेला विश्व फुटबललाई मजैले तताएको छ। मेसीले सन्न्यास लिएको समाचार सार्वजनिक भएपछि उनलाई स्वागत गर्न दर्जनौं भावुक समर्थक सेतो र आकाशे नीलो रङको जर्सीमा सजिएर ब्युनस एयर्स स्थित विमानस्थल पुगेका थिए। अधिकांश समर्थकले मेसीले लगाउने १० नम्बरको जर्सी लगाएका थिए। झरीमा रुझ्दै लामो समयसम्म मेसीसहितको टोलीको प्रतीक्षामा बिताएका अधिकांश समर्थकको उद्देश्य एउटै थियो, मेसीलाई सन्न्यास फिर्ता लिन अनुरोध गर्नु। थुप्रै समर्थक विमानस्थलबाट खेलाडी बोकेको बसलाई पछ्याउँदै अर्जेन्टिनी फुटबल महासंघको कार्यालयसम्मै पुगेका थिए। फुटबल महासंघको परिसरमा लामो समय बिताएका समर्थकले 'मेसीले सन्न्यास लिएका छैनन्', 'मेसी फेरि टोलीमा फर्कन्छन्' जस्ता नारा लेखिएको प्लेकार्ड बोकेका थिए। तिनै समर्थकले बोकेका प्लेकार्डमध्ये एउटामा लेखिएको थियो, 'मेसी, म तिमीलाई आफ्नी आमाभन्दा पनि बढी माया गर्छु।' तर, विमानस्थलदेखि फुटबल महासंघको कार्यालय पुग्दासम्म मेसी भने कतै देखिएनन्। फुटबल महासंघका प्रवक्ता अर्नेस्टो चेरक्युस बियालोले मेसी पनि टोलीका अन्य सदस्यसँगे अमेरिकाबाट स्वदेश फर्किएको जनाए पनि टोलीको बसमा नहुनुको कारण भने खुलाएनन्। धेरै समर्थकले मेसीको अन्तर्राष्ट्रिय फुटबलबाट सन्न्यास लिने निर्णयलाई अझै पनि विश्वास गर्न सकिरहेका छैनन्। त्यसैले असंख्य समर्थक, अर्जेन्टिनाका राष्ट्रपति र महान् अर्जेन्टिनी फुटबल खेलाडी डिएगो म्याराडोनाले समेत मेसीलाई सन्न्यास लिने निर्णयको विषयमा पुनर्विचार गर्न सुझाव दिएका छन्। म्याराडोनाले त मेसीलाई भेटेर सन्न्यास फिर्ता लिने विषयमा कुरा गर्ने बताएका छन्। सोमबार बिहान भएको कोपा अमेरिकाको फाइनलमा आफ्नो टोली पेनाल्टी सुटआउटमा चिलीसँग ४२ गोलले पराजित भएपछि अप्रत्याशित रूपमा मेसीले सन्न्यास लिएको घोषणा गरेका थिए। तीन वर्षको अवधिमा आफ्नो टोली तीनवटा ठूला प्रतियोगिताको फाइनलमा पुगेर पराजित भएपछि २९ वर्षीय अर्जेन्टिनी कप्तान मेसी निकै निराश बनेका थिए। सन् २०१४ को विश्वकपको फाइनलमा जर्मनीले अर्जेन्टिनालाई हराएको थियो। त्यसपछि अघिल्लो वर्ष भएको कोपा अमेरिकाको फाइनलमा पनि चिलीले नै अर्जेन्टिनालाई पाखा लगाएको थियो। त्यसअघि सन् २००७ मा भएको कोपा अमेरिकाको फाइनलमा पनि मेसीको टोली ब्राजिलसँग पराजित भएको थियो।सोमबार भएको पेनाल्टी सुटआउटमा मेसीले पेनाल्टी प्रहारको अवसरसमेत खेर फालेका थिए, जुन टोलीको पराजयको एउटा कारण बनेको थियो। त्यसैले पनि मेसी बढी निराश देखिएका थिए। टोली पराजित भएपछि उनी रंगशालामै भक्कानिएका थिए। क्लब फुटबलका अत्यधिक सफल देखिएका मेसीले राष्ट्रिय टोलीलाई भने हालसम्म कुनै पनि ठूलो प्रतियोगिताको उपाधि चुमाउन सकेका छैनन्। स्पेनिस क्लब बार्सिलोनाबाट व्यावसायिक फुटबल खेल्ने मेसीले आफ्नो क्लबलाई भने थुप्रै महत्वपूर्ण उपाधि दिलाएका छन्। उनको नाममा थुप्रै कीर्तिमानसमेत रहेका छन्। राष्ट्रिय टोलीबाट समेत उनी सर्वाधिक गोल गर्ने खेलाडी हुन्। उनले राष्ट्रिय टोलीका लागि एक सय १३ खेल खेलेर ५५ गोल गरेका छन्। सन् २००१ मा केवल १३ वर्षको उमेरमा बार्सिलोना पुगेका मेसीले क्लब फुटबलमा आफ्नो स्थान बनाउन गर्नु परेको संघर्षको कथा पनि रोचक छ। मेसीका समर्थकमात्र होइन, आलोचकको संख्या पनि ठूलै छ। डिएगो म्याराडोनाले समेत मेसीले राष्ट्रिय टोलीलाई ठूलो सफलता दिलाउन नसकेको भन्दै उनको आलोचना हुने गरेको छ। म्याराडोनाले सन् १९८६ मा अर्जेन्टिनालाई विश्वकपको उपाधि जिताएका थिए। अर्जेन्टिनी टोलीका गोलरक्षक सर्जिया रोमेरोले भने पटकपटक उपाधिबाट विमुख हुनु परेपछि आवेशमा आएर मेसीले सन्न्यास घोषणा गरेको धारणा व्यक्त गरेका छन्। 'मेसीले आवेशमा आएर सन्न्यासको घोषणा गरेका हुन्, आफ्नो निर्णयमा उनले पक्कै पुनर्विचार गर्नेछन्', रोमेरो भन्छन्। यसैगरी अर्जेन्टिनाका राष्ट्रपति माउरिसियो माकरीले पनि आफूले अझै लामो समयसम्म मेसीलाई राष्ट्रिय टोलीमा देख्न चाहेको प्रतिक्रिया सार्वजनिक गरेका छन्। 'मैले अहिले राष्ट्रिय टोलीप्रति सबैभन्दा बढी गौरव अनुभव गरेको छु र विश्वका सर्वोत्कृष्ट फुटबलरलाई अझै लामो समयसम्म राष्ट्रिय टोलीमा देख्न चाहन्छु', राष्ट्रपतिले सामाजिक सञ्जाल ट्विटरमा ट्विट गरेका छन्। मेसीका समर्थकले उनलाई सन्न्यासको निर्णय फिर्ता लिन दबाब दिने उद्देश्यले ट्विटरमा 'डन्ट लिभ लियो' ह्यासट्याग नै सुरु गरेका छन्।कोपा अमेरिका सुरु हुनुअघि म्याराडोनाले मेसीको आलोचना गरेका थिए। 'मेसी महान् व्यक्ति हुन् तर, उनको प्रभावशाली व्यक्तित्व छैन। उनीसँग नेतृत्व समाल्न सक्ने क्षमता पनि छैन', म्याराडोनाले भनेका थिए। तर, अप्रत्याशित रूपमा मेसीले सन्न्यास लिएपछि म्याराडोनाले पनि आफ्नो धारणा फेरेका छन्। उनी अहिले मेसीले सन्न्यासको निर्णय फिर्ता लिनुपर्ने पक्षमा उभिएका छन्। 'मेसीले सन्न्यासको निर्णय फिर्ता लिनुपर्छ र राष्ट्रलाई थुप्रै सफलता चुमाउनुपर्छ', म्याराडोनाले भनेका छन्। मेसीले रुसमा आयोजना हुने आगामी विश्वकपमा अर्जेन्टिनालाई च्याम्पियन बनाउनुपर्ने धारणा पनि उनले व्यक्त गरेका छन्।"
यी हुन् प्रभाव पार्न सक्ने खेलाडी,"इडेन हाजार्ड (बेल्जियम): बेल्जियमले पछिल्लो समय हात पारिरहेका सफलतामा प्लेमेकर इडेन हाजार्डको भूमिका महत्वपूर्ण रहँदै आएको छ। उच्च खेल कौशलकै कारण हाजार्डले १७ वर्षको उमेरमा सिनियर राष्ट्रिय टोलीबाट 'डेब्यु' गरेका थिए। बेल्जियमलाई पछिल्लो दशकमा एकाएक विश्व फुटबलको माथिल्लो क्रममा पुर्याउने पुस्ताका खेलाडीमध्येका हाजार्डले सानै उमेरमा चर्चा बटुले। उनले ठीक समयमा ठूला युरोपियन क्लबबाट खेल्ने अवसर पनि पाए। हाजार्डले सिनियर अन्तर्राष्ट्रिय फुटबलमा 'डेब्यु' गरेयता ६९ खेल खेलर १४ गोल गरेका छन्। एट्याकिङ मिडफिल्डर र विंगर दुवै भूमिकामा उत्तिकै खरो उत्रन सक्ने क्षमता भएका हाजार्ड सिर्जनशीलता, गति र प्राविधिक क्षमताका कारण विश्व फुटबलमा आफ्नो नाम स्थापित गर्न सफल छ। फ्रान्सेली क्लब लिलेमा पाँच वर्ष बिताएका हाजार्डलाई सन् २०१२ मा इङ्लिस प्रिमियर लिग क्लब चेल्सीले आबद्ध गरेको थियो।उनी अहिले पनि चेल्सीकै लागि खेलिरहेका छन्। हाजार्डले चेल्सीबाट घरेलु लिग र युरोपा लिग दुवैको उपाधिसमेत जितेका छन्। हाजार्डलाई लिलेले दुई वर्ष एकेडेमीमा राखेर १६ वर्षको उमेरमा सिनियर टोलीमा अवसर दिएको थियो। सन् २०१५ मा राष्ट्रिय टोलीबाट नौ खेल खेल्दै ६ गोल गरेका हाजार्डले यो वर्ष सात खेल खेल्ने क्रममा दुई गोल गरेका छन्। जारी युरोकपअन्तर्गत प्रिक्वार्टरफाइनल खेलमा हाजार्डले हंगेरीविरुद्ध दुई गोल गरेका थिए। कलात्मक शैलीले पास उपलब्ध गराउन सक्ने क्षमताकै कारण उनी 'सुपर्व पासर' का रूपमा पनि परिचित छन्। पाँच फिट आठ इन्च उचाइका हाजार्डलाई लियोनल मेसी र क्रिस्टियानो रोनाल्डोजस्ता खेलाडीसँग पनि तुलना गर्ने गरिएको छ। उनलाई प्रशिक्षक, समीक्षक र पत्रकारहरूले पनि विश्व फुटबलका उत्कृष्ट फुटबलरमध्ये राख्ने गरेका छन्।"
'मेस्सीले स्वर्गमा खेले पनि मर्न तयार छौँ',"काठमाडौं: कोपा अमेरिकाको फाइनलमा हारेपछि घर फर्केका लियोनेल मेसीलाई उनको देश अर्जेन्टिनामा भब्य स्वागत गरिएको छ । राजधानीस्थित विमानस्थलमा जम्मा भएका हजारौं शुभेच्छुकहरुले उनको स्वाग गरेका हुन् । अर्जेन्टिनासहित विश्वभरका उनका फ्यान अहिले उनलाई फुटबलमा फर्काउने प्रयासमा छन् । मेस्सीको जादुयी खेलको ब्यग्र प्रतिक्षामा रहेका उनका फुटबल प्रेमीले निरन्तर खेलमा फर्कन भनिरहेका छन् । अर्जेन्टिनामा उत्रेका मेसीको स्वागतका लागि जम्मा भएका समर्थकले उनले स्वर्गमा गएर फुटबल खेलेमा आफूहरु मर्न तयार रहेको सन्देश पनि दिएका छन् । 'मेस्सी यदि तिमी स्वर्गमा खेल्यौ भने तिम्रो खेल हेर्नका लागि हामी आफ्नो ज्यान दिन तयार छौं', विमानस्थलमा जम्मा भएका समर्थकले बोकेको पम्प्लेटमा लेखिएको थियो,'हामीलाई छोडेर नजाउ मेसी । हामी तिमीलाई आफ्नी आमा भन्दा पनि धेरै माया गर्छौं ।' यति मात्रै होइन मेसीका आइडल डिएगो म्याराडोनाले पनि मेसीलाई आफ्नो निर्णयबाट पछि हट्न भनिसकेका छन् । म्याराडोनाले मेस्सीले अर्जेन्टिनाका लागि खेलिरहनुपर्ने बताउँदै सन् २०१८ मा रुसमा हुने विश्वकपमा च्याम्पियन बनाउन पनि आफ्नो निर्णयबाट पछि हट्नुपर्ने उनको धारणा छ । अर्जेन्टिनाका राष्ट्रपति मौरीसियो म्याक्रीले ट्वीट गर्दै आफूसहित जनतालाई विश्वका महानज फुटबलरले अझै देशका लागि खेल्ने आशा गरेका छन् । मेस्सीका सहकर्मी सर्जियो रोमेरोले पनि यो भावुक फैसलाबाट पछि हटेर मेस्सी देशका लागि फेरि खेल्न तयार हुने बताएका छन् । उता मेस्सीले भने आफूले यो निर्णय लिनुअघि धेरै सोचेको जनाउँदै आफ्नो कदमबारे आफू जानकार रहेकोले यही नै अन्तिम निर्णय भएको बताएका छन् ।"
इङ्ल्यान्डलाई स्तब्ध पार्दै आइसल्यान्ड क्वार्टरमा,"पेरिस: गत साता भएको जनमतसंग्रहमार्फत युरोपियन युनियनबाट बाहिरिने अप्रत्याशित नतिजा आएजस्तै जारी युरोकप फुटबलमा पनि इङ्ल्यान्डले अविश्वासिलो नतिजाको सामना गर्दै उपाधि होडबाट बाहिरिनुपरेको छ। प्रतियोगिताअन्तर्गत मंगलबार बिहान भएको प्रिक्वार्टरफाइनल खेलमा पहिलोपटक युरोकप खेलिरहेको तुलनात्मक रूपमा कमजोर प्रतिद्वन्द्वी आइसल्यान्डले अनुभवी टोली इङ्ल्यान्डलाई २१ गोलले हरायो।विश्वभरका लाखौं फुटबलप्रेमीका लागि अविश्वासिलो उक्त नतिजापछि आइसल्यान्ड पहिलो सहभागितामै युरोकपको क्वार्टरफाइनलमा पुग्न सफल भयो भने अनुभवी इङ्ल्यान्ड प्रिक्वार्टरफाइनलबाटै घर फर्कन बाध्य बन्यो। जारी युरोकपमा प्रत्येक सफलतापछि थप आत्मविश्वासी बन्दै गएको आइसल्यान्डले अब असार २० गते बिहान हुने क्वार्टरफाइनलमा आयोजक राष्ट्र फ्रान्सको सामना गर्नुपर्नेछ।ठूला प्रतियोगिताहरुमा इङ्ल्यान्डले भोग्नुपरेको अत्यन्तै निराशाजनक नतिजामध्ये यो पनि एक हो। जारी विश्वकपमा सहभागी २४ राष्ट्रमध्ये आइसल्यान्ड सबैभन्दा कम जनसंख्या भएको राष्ट्र हो। केवल तीन लाख ३० हजार जनसंख्या भएको आइसल्यान्डले निकालेको यो नतिजा पनि युरोकपको इतिहासकै सबैभन्दा अप्रत्याशित नतिजामध्ये एक हो। 'हाम्रा लागि यो यस्तो उपलब्धि हो, जसको हामी जीवनभर चर्चा गरेर थाक्ने छैनौं', खेलपछि आइसल्यान्डका सहायक प्रशिक्षक हेमिर हलग्रिम्सनले भने। विश्व फुटबल वृत्तमा आफ्नो राष्ट्रले हासिल गरेको सबैभन्दा ठूलो उपलब्धिको साक्षी बन्न रंगशालामा उपस्थित हजारौं समर्थक र खेलाडीले आपसमा मिलेर जितको खुसीयाली मनाउँदाको दृश्य वास्तवमै लोभलाग्दो थियो। ठूला प्रतियोगिताहरूमा सधंै अभागी टोलीको संज्ञा पाउँदै आएको इङ्ल्यान्डको लाखौं समर्थकका लागि भने यो अर्को दुःखद नतिजा बन्न पुग्यो। 'टोलीमा विश्वकै चर्चित खेलाडीहरूको जमघट छ, अनि देशभित्र वर्षैभरि फुटबलको माहोल पनि। त्यैपनि ठूला प्रतियोगितामा टोलीको सधैं यस्तै हविगत हुदै आइरहेको छ। अब इङ्ल्यान्डको फुटबलका लागि योभन्दा हीनताबोध गर्नुपर्ने दिन सायदै आउला', आफ्नो टोलीले लज्जास्पद पराजय भोगेपछि निराश देखिएका एक समर्थक भन्छन्। जसरी गत साता भएको जनमतसंग्रहले बेलायतलाई युरोपियन युनियनबाट अलग राख्ने पक्षमा मतदान गरेलगत्तै ब्रिटिस प्रधानमन्त्री डेभिड क्यामरुनले पदबाट राजीनामा दिए, ठीक त्यसैगरी जारी युरोकपमा आइसल्यान्डसँग हारेलगत्तै इङ्ल्यान्डका प्रमुख प्रशिक्षक रोय हड्सले पनि पदत्यागको निर्णय लिए। उनले आफ्ना खेलाडीको प्रदर्शनको प्रशंसा त गरे तर, इङ्ल्यान्डको फुटबलमा व्यापक परिवर्तनको खाँचो देखिएको तर्क अघि सार्न भने उनी चुकेनन्। इङ्ल्यान्डले हालसम्म युरोकपको उपाधि जित्न सकेको छैन। सन् १९६८ र सन् १९९६ को युरोकपमा इङ्ल्यान्ड सेमिफाइनलसम्म पुगेको थियो। विश्व फुटबलमा 'थ्री लायन्स' उपनाम पाएको इङ्ल्यान्डका कुनै पनि खेलाडीको प्रदर्शन आइसल्यान्डविरुद्घको खेलमा प्रभावकारी देखिएन। खेलमा अग्रता भने इङ्ल्यान्डले नै लिएको थियो, आफ्ना स्टार खेलाडी वेन रोनीको गोलमार्फत। कप्तान रोनीले पेनाल्टी प्रहारको अवसरलाई सदुपयोग गर्दै चौथो मिनेटमै टोलीका लागि पहिलो गोल गरेका थिए। आइसल्यान्डका हानेस थोर हलडोर्सनले डिबक्सभित्र रहिम स्टर्लिङलाई फल गरेपछि इङ्ल्यान्डले पेनाल्टी प्रहारको अवसर पाएको थियो। रोनीले सोही अवसरलाई सदुपयोग गरेका हुन्। तर इङल्यान्डको त्यो अग्रता दुई मिनेटभन्दा लामो समयसम्म टिक्न सकेन। निर्धारित समयको छैटौं मिनेटमै आइसल्यान्डका लागि राग्नर सिगुर्डसनले जवाफी गोल गर्दै खेललाई ११ को बराबरीमा पुर्याएका थिए। गोलका लागि सिगुर्डसनलाई कारी अर्नासनले पास उपलब्ध गराएका थिए। त्यसपछि १९ औं मिनेटमा कोल्बेइन सिगथोर्सनले आकर्षक गोल गर्दै आइसल्यान्डलाई २१ गोलको अग्रता दिलाएका थिए। उक्त गोलका लागि सिगथोर्सनलाई जोन डाडी बोडभर्सनले पास उपलब्ध गराएका थिए। अन्ततः सोही गोल नै आइसल्यान्डको ऐतिहासिक जितमा निर्णायक गोल बन्न पुग्यो।दुई वर्षअघि भएको विश्वकपमा पनि इङ्ल्यान्ड समूहगत चरणबाटै घर फर्किएको थियो। तर उक्त नतिजालाई इङ्ल्यान्डका समर्थकले अप्रत्याशित रूपमा भने लिएका थिएनन्। त्यतिबेला समूह 'डी' मा इङ्ल्यान्डसँगै बलिया टोलीहरू कोस्टारिका, उरुग्वे र इटाली पनि थिए। उरुग्वे र इटाली पूर्वविश्वकप विजेता थिए भने कोस्टारिका पनि विश्व फुटबलको शक्तिशाली टोली हो। त्यतिबेला 'ग्रुप अफ डेथ' का रुपमा हेरिएको उक्त समूहबाट कोस्टारिका र उरुग्वे अघिल्लो चरणमा पुगेका थिए भने इटाली र इङ्ल्यान्ड पहिलो चरणबाटै घर फर्किएका थिए। इङ्ल्यान्डले सन् २००६ यता कुनै पनि ठूला प्रतियोगिताको नकआउट चरणमा सफलता हात पार्न सकेको छैन। यसैगरी आफ्नो राष्ट्रभन्दा बाहिर भएका युरोपियन च्याम्पियनसिपमा पनि इङ्ल्यान्डले नकआउट चरणको खेल जित्न सकेको छैन। आइसल्यान्डसँगको इङ्ल्यान्डको हारलाई सन् १९५० को विश्वकपमा अमेरिकासँग भोगेको हारयताको खराब नतिजाका रूपमा हेरिएको छ। सन् १९५० को विश्वकपमा अमेरिकासँग १० गोलले हारेपछि इङ्लिस टोलीको निकै आलोचना भएको थियो। 'हाम्रा लागि यो निराशाजनक क्षण हो', खेलपछि इङ्ल्यान्डका कप्तान रोनीले भने, 'हामीलाई आफ्नो क्षमताको बारेमा राम्ररी थाहा छ तर, यो अप्रत्याशित क्षणको बारेमा बताउने मसँग कुनै शब्द छैन।' आइसल्यान्डका कप्तान एरोन गनर्सन भने इङ्ल्यान्डविरुद्घको जित र पहिलो सहभागितामै युरोकपको क्वार्टरफाइनल यात्रा आफ्नो राष्ट्रका लागि ठूलो उपलब्धि भएको प्रतिक्रिया दिए। दोस्रो दर्जाको इङ्लिस क्लब कार्डिफबाट व्यावसायिक फुटबल खेल्ने गनर्सनले खेल सकिएको जनाउ दिन लामो सिठी बज्नासाथ खुसीयाली मनाउन आफ्नो जर्सी च्यातेर दर्शकतिर फालेका थिए। त्यसपछि आफू पनि दर्शकनजिक पुगेर सँगसँगै नाच्न भएका थिए। उक्त जितपछि आइसल्यान्डमा समेत समर्थकहरूले खुसीयाली मनाएका थिए।"
युरोकपको स्तर बढेको छ,"राष्ट्रिय टोलीको प्रशिक्षण चलिरहेकोले युरोकपका खेलले तयारीमा पनि सहयोग मिलेको छ। राति टेलिभिजनमा देखेको शैलीलाई अभ्यासमा उतार्न सकियो भने राम्रो हो। हामीजस्ता खेलाडीले युरोकपबाट सिक्ने भनेको टेक्निक र टोलीको स्पिरिट नै हो। अर्कोतिर युरोकपको मजा त छँदैछ। नकआउट चरणको खेल सोचेभन्दा राम्रो भइरहेको छ। बलिया भनिएका स्पेन र इङ्ल्यान्डले नमीठो हार खेपेका छन्। पहिलेको भन्दा युरोकपको स्तर बढेको छ। पहिला अनुमान लगाएकै टोलीले जित्ने गर्थे तर, अहिले जुनसुकै टोलीले हार्ने र जित्न सक्ने देखिन्छ। युरोकपमा उमेरले ४० काटेका खेलाडीले पनि दमदार खेल खेल्न सकेका छन्। यसबाट हामीले पनि केही मनन् गर्न सक्नुपर्छ। कसरी खेलमा टिक्न सकिन्छ भन्ने तरिका युरोकपले सिकाएको छ। खेलाडीको व्यक्तिगत र समूहगत खेललाई विशेष चासो दिएर हेर्न सकियो भने धेरै फाइदा हुन्छ। अहिले चर्चामा रहेका जर्मनी, इटाली र फ्रान्सले उच्चस्तरको खेल खेलेका छन्। युरोकपको उपाधि पनि यही टोलीमध्ये एउटाले जित्छ। मलाई युरोकपमा मन पर्ने टोली जर्मनी हो। जर्मनीपछि म इटालीको समर्थक हुँ। इटालीले अहिले माथिल्लो लेभलको फुटबल खेलिरहेको छ। जर्मनी भने सदाबहार टोली हो। मिडफिल्ड र स्ट्राइकिङ लाइन जर्मनीको धेरै राम्रो छ। सन्तुलनमा रहेर खेल्नु उसको अर्को विशेषता हो। पासिङ र काउन्टर आक्रमण जर्मनी धेरै राम्रो छ। अहिले फ्रान्सले पनि राम्रो खेलिरहेको छ। फ्रान्सलाई घरेलु मैदानको फाइदा पनि छ। युरोकपमा आफूले समर्थन गरेको जर्मनीले उपाधि जितोस् भन्ने चाहन्छु। विश्वकप जितिसकेको जर्मनीको मनोबल उच्च रहनु स्वाभाविक छ। (विकेश राष्ट्रिय फुटबल टोलीका गोलरक्षक हुन्।)"
हारपछि राजीनामा दिँदै प्रशिक्षकहरु,"पेरिस: जारी युरोकपमा सफलता हात पार्न नसकेपछि विभिन्न राष्ट्रका प्रशिक्षकले राजीनामा दिने क्रम बढेको छ। प्रतियोगिताको अन्तिम क्वार्टरफाइनलमा मंगलबार बिहान आफ्नो टोली आइसल्यान्डसँग पराजित भएपछि इङ्ल्यान्डका प्रशिक्षक रोय हड्सनले पदबाट राजीनामा दिएका छन्। रोमानिया र रुसका प्रशिक्षकले पनि राजीनामा दिइसकेका छन्। अघिल्ला दुई संस्करणको विजेता स्पेन प्रिक्वार्टरफाइनलबाटै बाहिरिएपछि टोलीका प्रशिक्षक भिसेन्ट डेल बोस्कमाथि पनि पद छाड्नुपर्ने दबाब बढेको छ। युरोकप सकिएलगत्तै हड्सनको चारवर्षे कार्यकाल सकिने तय थियो। तर टोलीको अनपेक्षित नतिजापछि दबाबमा परेका हड्सनले तत्कालै लागू हुने गरी पद छाडेको घोषणा गरे। 'म अझै थप दुई वर्ष इङ्ल्यान्डको प्रशिक्षक बन्न चाहन्थेँ तर हाम्रो जागिर नै नतिजामा निर्भर हुने भएकाले मैले पद छाडेको हुँ', हड्सनले भनेका छन्। विश्वकै सबैभन्दा चर्चित घरेलु लिग भएको इङ्ल्यान्डले अन्तर्राष्ट्रिय फुटबलमा टोलीको उपाधि खडेरी चिर्ने लक्ष्यसहित हड्सनलाई भित्र्याएको थियो। इङ्ल्यान्डले हालसम्म युरोकपको उपाधि जित्न सकेको छैन। विश्वकपमा उसले अन्तिम पटक सन् १९६६ मा उपाधि जितेको थियो। हड्सनले भनेका छन, 'यो युवा, प्रतिभावान् र भोकले भरिएको टोलीलाई अब अरू कसैले सम्हाल्नुपर्छ।' घरेलु लिगमा कुनै व्यावसायिक क्लब नभएको आइसल्यान्डले इङ्ल्यान्डलाई पराजित गरी विश्व फुटबललाई नै आश्चर्यमा पारेको छ। करिब तीन लाख ५० हजार जनसंख्या भएको आइसल्यान्ड युरोकप खेल्ने सबैभन्दा कम जनसंख्या भएको राष्ट्र हो। यतिमात्र होइन, आइसल्यान्ड युरोकपमा सहभागी भएको पनि यो पहिलो पटक हो। 'हामी आफ्नै कारणले हार्यौं र प्रशिक्षकलाई झुकायौं', इङ्ल्यान्डका कप्तान वेन रोनीले समर्थकसँग माफी माग्दै भनेका छन्। इङ्ल्यान्ड यसअघि सन् २०१४ को विश्वकपमा समूहगत चरणबाटै बाहिरिए पनि हड्सन पदमा कायमै रहेका थिए। त्यतिबेला इङ्ल्यान्डले एउटा पनि जित हात पार्न सकेको थिएन। यसपटक युरोकप छनोटमा इङ्ल्यान्डले खेलेका सबै १० खेल जितेकाले उक्त टोलीलाई बलियो उपाधि दाबेदार मानिएको थियो। इङ्ल्यान्डले आगामी युरोकपका अन्तिम तीन खेल अर्थात् सेमिफाइनल र फाइनल आयोजना गर्दैछ। इङ्ल्यान्डले विश्वकप पनि घरेलु मैदानमै जितेको थियो। रोमानियाका प्रशिक्षक आन्घेल लोर्दानेस्कुले पनि पदबाट राजीनामा दिएका छन्। आफ्नो टोली समूहगत चरणबाटै बाहिरिएपछि लोर्दानेस्कुले पद छाडेका हुन्। रोमानियन फुटबल संघले यसको पुिष्ट गरेको छ। यसअघि दुई कार्यकाल रोमानियालाई सम्हालेका लोर्दानेस्कुले सन् २०१४ मा तेस्रो पटक उक्त जिम्मेवारीमा फर्किएका थिए। आठ वर्ष प्रशिक्षण जीवनभन्दा बाहिर रहेपछि उनी पुनः रोमानियन टोलीको प्रशिक्षणमा फर्किएका थिए। सन् १९९४ को विश्वकपमा रोमानिया क्वार्टरफाइनलसम्म पुग्दा तत्कालीन स्ट्राइकर लोर्दानेस्कुको भूमिका महत्वपूर्ण रहेको थियो। यसपटक समूहगत चरणमा रोमानियाले दुई हार र एक बराबरीको नतिजा निकालेको थियो। यसैगरी आफ्नो टोली समूहगत चरणबाटै बाहिरिएपछि रुसका प्रशिक्षक लियोनिद स्लुत्स्कीले पनि जिम्मेवारी त्यागेका छन्। टोलीको खराब प्रदर्शनसगै स्लुत्स्कीले पदबाट राजीनामा दिएको बताइएको छ। यद्यपि रुसी फुटबल महासंघ (आरएफएस) ले भने उनको राजीनामाका विषयमा अझै कुनै निर्णय गरिसकेको छैन। प्रशिक्षक स्लुत्स्कीले युरोकपका लागि बिनापारि श्रमिक रुसी टोलीको जिम्मेवारी सम्हालेका थिए। उनी जारी युरोकपमा तलब नलिई काम गर्ने एक्ला प्रशिक्षक हुन्। रुसी फुटबल महासंघ आर्थिक रूपमा कमजोर बनेका कारण उनले स्वयंसेवी प्रशिक्षकको भूमिका निर्वाह गरेका थिए। रुसले युरोकपको आफ्नो पहिलो खेलमा इङ्ल्यान्डसँग ११ गोलको बराबरी खेले पनि अन्य खेलमा स्लोभाकियासँग २१ र वेल्ससँग ३० गोलको हार भोगेको थियो।रुस प्रतियोगिताको पहिलो चरणबाटै बाहिरिएको थियो। उनले गत अगस्टबाट रुसी राष्ट्रिय टोलीको जिम्मेवारी सम्हालेका हुन्। महासंघले इङ्ल्यान्डका पूर्वप्रशिक्षक फाबियो कापेल्लोलाई बर्खास्त गर्दै उक्त जिम्मेवारी स्लुत्स्कीलाई दिएको थियो। कापेल्लोलाई ठूलो पारि श्रमिकमा प्रशिक्षक नियुक्त गरेको महासंघ सोही कारण आर्थिक संकटमा परेको बताइएको छ। 'अध्यक्षसँग कुरा गर्छु' स्पेनिस टोलीका प्रशिक्षक भिसेन्ट डेल बोस्कले राष्ट्रिय फुटबल संघका अध्यक्षसँग कुरा गरेपछि मात्र राजीनामा दिने वा नदिने बारे निर्णय लिने बताएका छन्। युरोकपको प्रिक्वार्टरफाइनलमा सोमबार राति स्पेनिस टोली इटालीसँग पराजित भएपछि प्रशिक्षक डेल बोस्कको पद धरापमा छ। उनी विगत आठ वर्षदेखि स्पेनिस टोलीको प्रशिक्षक रहेका छन्। 'म सन्न्यास लिनेबारे अहिले केही भन्न सक्तिनँ। अब पहिलो स्पेनिस फुटबल संघका अध्यक्षसँग कुरा गर्छु। हामीले स्पेनिस फुटबल जे गर्दा राम्रो हुन्छ, त्यही निर्णय गर्नुपर्छ', ६५ वर्षीय डेल बोस्कले भने। रियल म्याड्रिडमा करिब दुई दशक खेलाडी जीवन बिताएका डेल बोस्कले प्रशिक्षकका रूपमा स्पेनलाई दुई पटक युरोकप र एक पटक विश्वकपको उपाधि जिताए। सन् २०१४ को विश्वकपमा टोली समूहगत चरणबाटै बाहिरिएपछि विश्व फुटबलमा स्पेनको प्रभाव खस्कँदै गएको छ। स्पेनको खेल्ने शैली टिकीटाकाको आलोचना पनि बढ्दो छ। तर डेल बोस्कले भने स्पेनले विश्व फुटबलमा पुनः राज गर्ने दाबी गरेका छन्। 'मलाई लाग्दैन, हाम्रो युग सकिएको छ। स्पेनिस फुटबलको राम्रो संरचना छ। हामीसँग अझै लामो समय प्रभाव राख्न सक्ने खेल शैली पनि छ, जसबाट हामीले आगामी दिनमा पनि थुप्रै सफलता हात पार्न सक्छौं', उनी भन्छन्।"
उपाधिका लागि लुम्बिनी आज आर्मीसँग भिड्दै,"काठमाडौं: ललित स्मृति यू १८ फुटबल प्रतियोगिताको फाइनलमा बुधबार लुम्बिनी फुटबल क्लब र त्रिभुवन आर्मी क्लबबीच प्रतिस्पर्धा हुनेछ। अखिल नेपाल फुटबल संघ (एन्फा) ले स्वर्गीय कार्यवाहक अध्यक्ष ललितकृष्ण श्रेष्ठको सम्झनामा युवा फुटबलको विकास गर्ने उद्देश्यले 'ए' डिभिजन क्लबको युवा टोलीबीच प्रतिस्पर्धा गराएको हो। लुम्बिनीले सेमिफाइनलमा संकटा फुटबल क्लबलाई १० गोलले हराएर फाइनलमा स्थान बनाएको हो। आर्मीले सेमिफाइनलमा झापा ११ लाई २१ गोलले पन्छाउँदै फाइनलमा स्थान बनाएको हो। पहिलोपटक आयोजित प्रतियोगितामा 'ए' डिभिजनका १२ टोलीले प्रतिस्पर्धा गरेका थिए। सहभागी टोलीलाई चार समूहमा विभाजन गरिएको थियो। समूहगत चरणका खेल लिग कम नकआउटका आधारमा सञ्चालन गरिएको थियो। समूह दुई उत्कृष्ट टोली क्वार्टरफाइनलमा प्रवेश गरेका थिए। प्रतियोगितामा समूह 'ए' बाट मनाङ मस्र्याङ्दी, एपीएफ र झापाले प्रतिस्पर्धा गरेका थिए। यसैगरी समूह 'बी' बाट जाउलाखेल, त्रिभुवन आर्मी र लुम्बिनी फुटबल क्लबले प्रतिस्पर्धा गरेका थिए। समूह 'सी' बाट थ्रीस्टार, संकटा र सुदूरपश्चिम टोलीबीच भिडन्त भएको थियो। समूह 'डी' बाट नेपाल पुलिस क्लब, मोरङ र सरस्वतीले भाग लिएका थिए। 'ए' डिभिजन क्लब हिमालयन शेर्पा र फ्रेन्ड्स क्लबले भने प्रतियोगितामा भाग लिएका थिएनन्। प्रतियोगिताको विजेता टोलीले तीन लाख र उपविजेता टोलीले एक लाख १५ हजार रुपैयाँ पुरस्कार पाउनेछन्। व्यक्तिगत विधाका विजेतालाई पनि आकर्षक पुरस्कार प्रदान गरिने एन्फाले जनाएको छ।"
