शीर्षक,विवरण
पर्यावरण रक्षाको बाटोमा चीन,"चीन र संयुक्त राज्य अमेरिकाबीचको अर्थव्यवस्थामा अब कुनै खास अन्तर रहेन । यद्यपि अमेरिकालाई विश्वकै सबैभन्दा सम्पन्न र धनवान् देश मानिन्छ । अनेकौं अर्थशास्त्री र वित्तीय विशेषज्ञहरूको मतानुसार चीन अब अगाडि बढिसक्यो र उसको विकासको गति आउँदा वर्षहरूमा अमेरिकाभन्दा निकै बढी हुनेछ । पछिल्ला चार दसकमा चीनले आर्थिक विकास एवं कुल ग्राहस्थ उत्पादन (जीडीपी) को वृद्धिमा अभूतपूर्व उन्नति गरेको छ । म्यानुफ्याक्चरिङ (निर्माण उद्योग) को क्षेत्रमा अनेकौं कीर्तिमान स्थापित गरेर चीनले आज विश्वकै फ्याक्ट्री (कारखाना) को रूपमा मान्यता प्राप्त गरिसकेको छ । निर्यातको दौडमा ऊ अग्रणी स्थानमा छ । तल्लो स्तरदेखि उच्चस्तरसम्मको उत्पादन एवं निर्माणमा उसले महारथी हासिल गरेको छ । विश्वका बहुर्राष्ट्रिय कम्पनी चीनमा उत्पादन गर्ने होडमा छन् । तर अति तीव्र एवं अव्यवस्थित औद्योगीकरणले चीनका अनेकौं प्रदेश र क्षेत्रलाई प्रदूषित तुवाँलो र कुहिरोको कात्रोमा लपेटिदिएको छ । यी क्षेत्र वा नगरहरूको नाम नै 'स्मग सिटी' (धुँवाको सहर) राखिएको छ । बेइजिङ, तियानजिन, हेबेई जस्ता अनेक क्षेत्रमा रहेका मानिसलाई श्वास फेर्न पनि अप्ठेरो हुँदै गएको छ । चीनका आधाभन्दा धेरै सतही जलका स्रोत गुणस्तरको मापदण्डमा खरो उत्रन सकेका छैनन् । प्रदूषित तुवाँलोग्रसित इलाकाहरूमा डिब्बाबन्द अक्सिजनको व्यापार निकै फस्टाएको छ । अस्ट्रेलिया, क्यानडा आदि देशहरूबाट अक्सिजन प्याक धमाधम आयात भइरहेका छन् । प्रदूषित पर्यावरणका कारण हिउँदमा मास्क लगाउनु त उत्तरपूर्वी चीनमा जीवनचर्याको एक अंग बनिसकेको छ । विकास एवं अन्धाधुन्ध औद्योगीकरणले निष्ठुरीनिर्दयी साहुकारले जस्तो समाजबाट आफ्नो ब्याज असुल गरिरहेको छ । स्थिति वास्तवमै चिन्ताजनक छ । तर सन्तोषको विषय, पर्यावरण सुरक्षाको लागि हजारौं गैरसरकारी एवं स्वयंसेवी संगठन अगाडि आएका छन् । चीनको सरकार पनि यो दिशामा दृढ संकल्प शक्तिको परिचय दिइरहेको छ । कठोर कदम उठाइरहेको छ । प्रथम, चीनले निम्नस्तरको निर्माण र केवल निर्यातमुखी उत्पादनको नीतिबाट हटेर उच्चस्तरीय उत्पादन र घरेलु खपतमा जोड दिने नीति अंगीकार गरेको छ । प्रदूषणकारी उद्योगहरूमाथि लगाम कस्ने क्रममा पछिल्ला १८ महिनामा सरकारले कठोर र प्रभावकारी कदम उठाएको छ । चीन पश्चिमी नायकत्वलाई समाप्त गरेर स्वयं उक्त रिक्त स्थान पूर्ति गर्ने स्थितिमा छैन, तर राष्ट्रपति सी जिनपिङको नयाँ नीति त्यस दिशामा एउटा महत्वपूर्ण कदम भने अवश्य हो । गत नोभेम्बर २०१६ मा बेइजिङ क्षेत्रमा मात्रै विभिन्न कम्पनीहरूको नाममा चीन सरकारले १३ हजार नोटिस जारी गर्यो र २२ अर्ब अमेरिकी डलरबराबरको जरिबाना असुल गर्यो । तियानजिन बन्दरगाहको स्टोर हाउसमा सन् २०१५ मा भएको विस्फोटको लागि सरकारी अधिकारी र निजी क्षेत्रका मेनेजरहरूलाई दोषी मान्दै लामो काराबासको सजाय दिइयो । सन् २०१६ को अन्त्यमा रुयी हाई इन्टरनेसनल लजिस्टिक्सका अध्यक्षलाई मृत्युदण्ड सुनाइयो । उनलाई विस्फोट दुर्घटनाको लागि उत्तरदायी पाइएको थियो । उनीमाथि खराब प्रबन्धको आरोप लागेको थियो । पर्यावरण सुधार अभियानअन्तर्गत चीन सरकारले आउँदो हिउँदको मौसममा २८ वटा ठूला नगर र उत्तरपूर्वी प्रदेशहरूमा स्टिल, फर्टिलाइजर (रासायनिक खाद) र आल्मुनियम उत्पादनमा ५० प्रतिशत कटौती गर्नेबारे सोच बनाइरहेको छ ।कारखानाको हानिकारक उत्सर्जनमा कमी ल्याउन पनि योजना बनाइँदैछ । तर चीनले देशभित्र उत्सर्जनलाई मापन गर्न सक्ने विशेषज्ञहरूको अभाव झेलिरहेको छ । अझ योभन्दा पनि ठूलो चुनौती बनेको छ स्थानीय प्रशासनलाई नयाँ पर्यावरण नीतिको लाभका बारेमा बुझाउने र त्यसबारे आश्वस्त तुल्याउने कार्य । चीनको राष्ट्रिय सरकारले अहिलेसम्म विकास दर वा जीडीपी वृद्धिलाई मात्रै सफलताको मानक मान्दै आएको थियो । पर्यावरण सुरक्षासँग जोडिएका अधिकारी पदोन्नतिको दौडमा पछाडि पर्थे । परिणामतः नयाँ अभियानको बारेमा अधिकारीहरूका मनमा अहिले पनि संशय र हिच्किचाहट छ । यो अनिश्चितता हटाउन नै चीनको नेसनल डेभलपमेन्ट एन्ड रिफर्म कमिसनले हालै घोषणा गरेको छ भविष्यमा स्थानीय एवं क्षेत्रीय प्रशासनको कार्यको मूल्यांकनमा पर्यावरण नीतिहरूको पालनालाई अधिक महत्व दिइनेछ । जीडीपी (कुल ग्राहस्थ उत्पादन) मा गरिने योगदानलाई कुनै पनि कार्यक्षमता र कार्यसम्पादनको एक मात्र मानक मानिने छैन । चीनका राष्ट्रपति सी जिनपिङले हेबेई क्षेत्रको सरकारलाई जीडीपी वृद्धिको मानसिकतासँग टाँसिनरहन स्पष्ट चेतावनी दिएका छन् । तर राष्ट्रपति सीको पर्यावरण रक्षाको बाटोमा अनेकौं अवरोध छन् । सबैभन्दा ठूलो त उत्पादनमा कटौतीले बेरोजगार बढ्नेछ र आर्थिक उत्पादनमा गिरावट आउने छ । तर अर्कोतर्फ पर्यावरण सुधार कार्यक्रमको माध्यमबाट चीनको राष्ट्रिय सरकारले क्षेत्रीय र प्रान्तीय प्रशासनमामाथि कडा निगरानी राख्दै आफ्नो सत्तालाई थप मजबुत बनाउन सक्छ । सामरिक दृष्टिकोणले पर्यावरण सुधार र हरित टेक्नोलोजीको झन्डा उठाएर चीनले आफूलाई एउटा जिम्मेवार विश्व शक्तिको रूपमा स्थापित गर्न सक्छ । अहिलेसम्म पर्यावरण रक्षाको अभियन्ता र समर्थकको फेटा पश्चिमी दुनियाँ, विशेषगरी अमेरिकाको शिरमा रहेको छ । नयाँ वैश्विक परिवेशमा विश्वसनीय र सम्मानजनक आफ्नो स्थान बनाउन चीनले यो सामरिक निर्णय लिएको हो । आर्थिक एवं सैन्यशक्तिले मात्रै काम चल्दैन । विगतका वर्षहरूमा जलवायु परिवर्तनलाई नियन्त्रित गर्ने वैश्विक अनुबन्धलाई नजरअन्दाज गरेर चीनले राष्ट्रकुलमा आफ्नो साख गुमाएको छ । चीन दूरगामी सामरिक सोच भएको देश हो । उसले देखिरहेको छ, जलवायु परिवर्तनजस्तो अहम् मुद्दाबाट शनैः शनैः अमेरिकाले दूरी बढाउँदै लगेको छ । चीन पश्चिमी नायकत्वलाई समाप्त गरेर स्वयं उक्त रिक्त स्थान पूर्ति गर्ने स्थितिमा छैन, तर राष्ट्रपति सी जिनपिङको नयाँ नीति त्यस दिशामा एउटा महत्वपूर्ण कदम भने अवश्य हो ।"
द्वन्द्वको पीडामाथि खेलबाड,"द्वन्द्वकालमा भएका गम्भीर मानव अधिकार उल्लंघनका घटनाको सत्यतथ्य उजागर गर्न भन्दै सरकारले २०७१ माघमा गठन गरेको बेपत्ता पारिएका व्यक्तिको छानबिन र सत्य निरूपण तथा मेलमिलाप आयोगले पीडितकेन्द्रित ढंगले काम नगर्ने अनुमान उतिबेलै थियो । सुस्त गतिमा दुईबर्से अवधिमा उजुरी मात्रै लिएर सरोकारवालासमक्ष प्रस्तुत हुनसमेत अप्ठ्यारो अवस्थाका आयोगहरूले २०७३ माघ २७ मा एक वर्षको अवधि थपिएपछि विगतलाई मेटाउने गरी एक ढिक्का भएर तत्काल काम थालिहाल्नुपर्ने थियो। तर आन्तरिक विवादले म्याद थपको सिफारिस गर्नमै माघ महिना खेर फालेको सत्य आयोगका अध्यक्ष फागुन १ गतेदेखि निरन्तर अनुपस्थित रहे, सचिव पनि महिना लामो बिदामा गए । काम ठप्प पारेर अध्यक्ष र सचिव दुवै अनुपस्थित रहेकोमा आशंका गर्नुपर्ने अवस्था आयो । आयोगसँगै बसेर काम गर्ने अवस्था नरहेकाले अर्को एक सदस्यलाई नहटाएसम्म अध्यक्ष काममा नफर्कने रे भन्ने सुनियो । यथार्थ त आयोगलाई नै थाहा हुने भयो । गम्भीर मानव अधिकार उल्लंघनको सत्यतथ्य पत्ता लगाउने एउटै कार्यभार दिइएका सदस्यबीच फरक मनसायका कारण टकरावको अवस्था आएको देखिन्छ । बैठक बस्न नसक्ने, कार्ययोजना नबनेका कारण अरू सदस्यहरूको आयोगमा उपस्थितिको औचित्य समेत देखिएन, महिना दिनसम्म आयोग ताला नझुन्ड्याएको तालाबन्दीकै अवस्था रह्यो । विश्वास र सहकार्य जित्न नसकेको आयोगभित्रको विवादका कारण आफ्नै औचित्यको खोजी गर्ने अवस्थामा पुग्यो । आयोगलाई नजिकबाट नियालिरहेको पीडित समुदायले गतिरोध तत्काल अन्त्य गरी कार्य आरम्भ गर्न निरन्तर घच्घच्याइरहे । व्यवस्थापिकासंसद्को सामाजिक न्याय तथा मानवअधिकार समितिले आयोगसँग पटकपटक बैठक गरे पनि परिणाम निस्केन । नेपाल सरकार र राष्ट्रिय मानवअधिकार आयोगबाट गतिरोध अन्त्य गर्न आवश्यक पहल देखिएन । यसै त काम नगरेको आयोगको महिना लामो गैरजिम्मेवार गतिरोध यथावतै रह्यो । आयोगको गैरजिम्मेवारीपन एवं खेलबाड असह्य भएपछि पीडितहरूको छलफलले आयोगलाई दबाबस्वरूप धर्ना दिने तय गरियो । चैत २ मा धर्ना दिन पुगेका पीडितहरूलाई अनपेक्षित रूपमा प्रहरीले आयोग गेटमा छेके । ४५ जना प्रतिनिधिसँग कुरा गर्ने आयोगको प्रस्ताव पीडितले नमानेपछि आयोगका सदस्यहरू पीडितसमक्ष पुगे । तत्काल विश्वसनीय ढंगले काम गर्न, पीडितको पीडामाथि खेलबाड नगर्न पीडितले सचेत गराए । सम्पर्कमा नरहेका अध्यक्ष तुरुन्त कार्यालय आएर काम थाल्नुपर्ने काम नगर्ने भए राजीनामा दिएर अन्योल हटाउनुपर्ने माग राखे । आयोगले अध्यक्ष नआए पनि बैठक बस्ने र एक साताभित्र कार्ययोजना बनाई पेस गर्ने सार्वजनिक प्रतिबद्धता धर्नाकारी पीडितसमक्ष जनायो । हाम्रोजस्तो देशमा संक्रमणकालीन न्याय प्रक्रियामा अन्तर्राष्ट्रिय समुदायको आवश्यकता स्वीकार्य रहन्छ । तथापि पीडा हाम्रो हो, समाधान हामीले नै खोज्ने हो । आयोगलाई काम गर्न खबरदारी र दबाब दिने कर्तव्य निर्वाह गरेकोमा पीडित समुदायलाई धन्यवाद दिनुपर्नेमा आयोगकै एकजना सदस्यले उचालेर द्वन्द्वपीडित पंक्तिकारद्वय सुमन अधिकारी र ज्ञानेन्द्र आरणले आयोगमा धर्ना दिएको भनी दुष्प्रचार गर्दै प्रधानमन्त्री कार्यालयमा आयोगका कर्मचारीका नाममा बेनामे पत्र पेस गरेको सुनियो । विगत १५ वर्षदेखि शान्तिपूर्ण ढंगले सत्य, न्याय र परिपूरणको पक्षमा अभियान गर्दै आएका हामी आफ्नो सवाल के हो, कुन क्रियाकलाप गर्नहुन्छ वा हुँदैन भनेर छुट्ट्याउने स्पष्ट र पर्याप्त क्षमता राख्छौं र स्वविवेकमा अभियानका कार्यक्रम गर्दै आएका छौं । एनजीओले कुन संस्था रोपे, उमारे, हुर्काए स्पष्टै छ । परियोजना पेस गरेर पीडाको व्यापार गर्ने निहित स्वार्थमा रमाउने हाम्रो प्राथमिकता कहिल्यै रहेन, धेरै क्रियाकलाप स्वयंसेवी ढंगले गर्दै आएका छौं, सरोकारवालाहरूसँग क्रियाकलाप तहमा सहकार्य गर्दै आएका छौं । कैयौं संघसंस्थाहरूबाट हामीप्रति गर्ने गरिएको विभेद अद्यावधि जारी छ । तथापि गालीगलौज र तिरस्कारलाई छोडेर सबैको सरोकारको विषय भएकाले सबै पीडित एवं सरोकारवालाहरूसँग समान व्यवहार, समन्वय र सहकार्यका माध्यमबाट समग्र हितको लागि काम गर्दै आएका छौं । तर सबैको हितका लागि समर्पित हाम्रो १५ वर्षदेखिको अभियानलाई अर्कोले उचालेको भनेर अपमान एवं मानमर्दन गर्न खोजिनुको गलत मनसाय स्पष्ट छ । वास्तवमा २४ वर्षको लागि आयोग छिरेका पदाधिकारी एवं कर्मचारीभन्दा निरन्तर पीडितकेन्द्रित आयोगको माग गर्दै आएका हामी पीडितलाई आयोगको बढी माया, कागजातको सुरक्षाको चासो र आवश्यकता रहेको तथ्य छर्लंग छ । कतै आफैं फसिएला भन्ने डरत्रासको मानसिकता बोकेका केही व्यक्तिहरूबाट कर्मचारीको हवाला दिएर गतिरोधकै अवस्थामै आयोग अवधि गुज्रियोस्, गम्भीर मानवअधिकार उल्लंघनका कुनै पनि घटनाहरूको सत्यतथ्य उजागर नहोस् र पूर्णतः आममाफीको अवस्था बनोस् भन्ने मनसायबाट षड्यन्त्र रचेको देखिन्छ। उजुरी बेनामी हुनु एवं उजुरीको हार्ड कपी नभएर सफ्ट कपी नै आयोगसहित सीमित व्यक्तिहरूलाई पठाइएकोबाट समेत खराब नियतप्रति हामी स्पष्ट छौं । साच्चिकै कर्मचारीबाट पीडितमाथि त्यस्तो लाञ्छना लगाइएको हो भन्ने त्यस्तो आयोगले पीडितको पक्षमा काम गर्छ भनेर विश्वास गर्न नसकिने भएकाले तत्काल छानबिन गरी यथार्थ सार्वजनिक गर्न आयोगसमक्ष माग गरिसकिएको छ । पीडितकै दबाबले २० माघ २०७३ पछि चैत ९ मा बसेको आयोगको ११२ औं बैठकले तयार पारेको कार्ययोजना पीडितसमक्ष पेस गर्यो । सम्पन्न गर्नुपर्ने सम्पूर्ण कामहरू बाँकी अवधिको कार्ययोजनाभित्र राखिए पनि सम्पूर्ण क्रियाकलाप कार्यान्वयन हुने देखिन्न । कहां कार्यालय स्थापना गर्ने, ५८ हजार बढी उजुरीहरूको छानबिन एवं प्राथमिकता निर्धारणका आधार एवं तालिका, स्थानीय तहमा कहाँ कतिवटा अनुसन्धान टोली खटाउने, टोलीको संरचना कस्तो हुने, को को रहने, स्थानीयस्तरमा समन्वय कसरी गर्ने, यौनजन्य हिंसा, महिला, भाषाभाषी, बालबालिका, वृद्धवृद्धालगायतका पीडितको विशेष आवश्यकताको पहिचानको व्यवस्था र पहुँचको व्यवस्थासहितको विस्तृत कार्यान्वयन योजना तत्काल बनाई काम थाल्न माग गरे । सत्य उजागर, मनोसामाजिक परामर्श, सार्वजनिक सुनुवाइ, आवश्यकता र पहिचानयुक्त परिपूरण, गम्भीर मानवअधिकार उल्लंघनको प्रवृत्ति अध्ययनदेखि संस्थागत सुधारसम्मका स्पष्ट कार्यान्वयन योजनाको माग गरे । एक ढिक्का भएर साँच्चिकै पीडितको पक्षमा काम गर्न, काम गर्न नसक्नेजस्तो लागेका सदस्यले समयमै उचित निर्णय लिन, तर खेलबाड नगर्न सचेत गराए । आपसी परामर्श र सहकार्यबाट अपनत्व र विश्वासको वातावरण बन्छ भन्ने तथ्य नेपालको संक्रमणकालीन न्याय प्रक्रियामा कहिल्यै आत्मसात गरिएन । पीडित केन्द्रितमैत्री भनिने संक्रमणकालीन न्याय प्रक्रियाको केन्द्रमा पीडित समुदाय कहिल्यै भएनन् । ऐन संशोधनको प्रक्रिया झन्डै एक वर्षदेखि अडकिरहेको छ । उपेक्षा एवं पीडितमाथि विभेदपूर्ण व्यवहार हुँदाहुँदै पनि आयोगको अकर्मण्यता विदेशी हस्तक्षेप निम्त्याउने कारक नबनोस्, देशभित्रको समस्या समाधानको स्वीकार्य समाधान देशभित्रै खोजियोस् भन्ने असल मनसायका साथ पीडितहरूले आयोगलाई निरन्तर खबरदारी गर्दै आएका छन् । सरकार, व्यवस्थापिकासंसद्, राजनीतिक दलसमक्ष द्वन्द्वपीडितहरूका सवालहरूको स्वीकार्य समाधानको लागि गम्भीर र संवेदनशील हुन पटकपटक आग्रह गरेका छन् । आयोग गठन गर्नमै ढिलाइ गरियो, कमजोर आयोग बनाइयो एवं अलमल र अन्योलमै आयोग अवधि सकाउने खेलहरू भएको देखिन्छ । आयोगले काम गर्नुपर्छ, समस्याको समाधान गर्नुपर्छ भनेर घच्घच्याउँदा निहित स्वार्थबाट प्रेरित भएर लाञ्छना र दुष्प्रचार गर्ने गरिएको छ । द्वन्द्वरत पक्षहरूबीचको सम्झौताबाट द्वन्द्वको अन्त्य भएको अवस्थालाई स्वाभाविक रूपले मध्यनजगर गर्नुपर्छ । तर पीडितको पीडा भित्रभित्रै गुम्स्याएर यत्तिकै आयोग सिध्याउन पाए त समस्या सकिइहाल्छ नि भन्ने मानसिकताले झनै जटिलता र समस्या निम्त्याउने निश्चित छ । हाम्रोजस्तो देशमा संक्रमणकालीन न्याय प्रक्रियामा अन्तर्राष्ट्रिय समुदायको स्वीकार्यता आवश्यक रहन्छ । तथापि पीडा हाम्रो हो, समाधान हामीले नै खोज्ने हो । आयोगको पूरै टिम फेर्नुपर्ने आवाजहरूसमेत उठेका छन् । पीडितको पीडा आत्मसात गर्ने, पीडितले चित्त बुझाउने, विगतका ज्यादतीहरूबाट पाठ सिक्ने एवं भविष्यमा यस्तो प्रवृत्ति नदोहोरिने सुनिश्चित गर्ने मार्गचित्रबाट आयोग प्रक्रिया सफल टुंगोमा पुर्याउने स्वीकार्य कदम तत्काल चालिहाल्नुपर्छ ।"
चुनावको जोखिमपूर्ण यात्रा,"आउँदो वैशाख ३१ गते हुने भनी नेपाल सरकारले घोषणा गरेको स्थानीय चुनाव आउन अब धेरै दिन बाँकी छैन । चुनावका सन्दर्भमा विभिन्न किसिमका धारणा र टिप्पणीहरू सतहमा आएका छन् र यसो हुनु स्वाभाविक छ । भाग लिने, नलिने, खारेज गर्ने र क्रान्तिकारी उपयोग गर्नेजस्ता सन्दर्भलाई लिएर सबै आआफ्ना नीतिनिर्णयको औचित्य साबित गर्न लागेका छन् । सिंगो मुलुक चुनाववरिपरि घुमेकाले मुलुक चुनावमय भएको छ पनि भन्न सकिन्छ । चुनावको सन्दर्भसित जोडिएर भएका बहस र प्रतिक्रियाहरू हेर्दा चुनावका सन्दर्भमा थुप्रै स्वार्थहरू चल्मलाएको बोध गर्न सकिन्छ । अहिलको स्थिति भनेको मतदाताहरूभन्दा पार्टीहरू बढी अलमलमा परेको स्थिति हो । सबैभन्दा बढी अलमल र अन्योलमा सरकारमा बसेकाहरू नै देखिएका छन् । उनीहरूका अभिव्यक्ति नै चुनाव हुनेमा आशंका उत्पन्न गराउने खालका छन् । भर्खरै चीन पुगेर आएका प्रधानमन्त्रीले 'चुनाव हुन्छ कि हुन्न भनेर प्रश्न नगर्न' भनेर पत्रकारलाई उछिनेर अभिव्यक्ति दिनु र परराष्ट्र मन्त्रीले 'चीन चाँडै चुनाव चाहन्छ' भन्ने अभिव्यक्ति दिनु सरकार आफैं अन्योलमा हुनुको द्योतक हो । चुनाव नगराउँदा मुलुकलाई पश्चगमनतिर धकेल्न बाह्य शक्तिको योजनामा बनेको सरकार भनेर भनिएको यथार्थ प्रमाणित हुने अनि चुनाव गराउँदा आफ्नो पार्टीको केकस्तो हविगत हुने हो भन्ने नाफानोक्सानको चिन्ताले सरकारमा बसेकाहरूलाई बेचैन बनाएको देखिन्छ । आफूलाई कुर्सीमा विराजमान गराउने शक्तिले हरियो झन्डा नदेखाई अघि बढ्दा हुने परिणामले पनि उनीहरूलाई पिरोलेको स्थिति छ । नेपाली जनता के चाहन्छन् भन्दा पनि भारत के चाहन्छ र कसरी उसको चित्त बुझाउने भन्नेमा नै नेपाली कांग्रेस र माओवादी केन्द्रको चिन्ता र चिन्तन केन्द्रित रहेको उनीहरूको व्यवहारबाट थाहा पाउन सकिन्छ । प्रभुको आशीर्वाद पनि प्राप्त नहुने र मतदाता पनि आफ्नो पक्षमा नउभिने स्थितिमा सरकारमा बसेकाहरूमा चुनावप्रति उत्साह नहुनु अनौठो कुरा भएन । अहिलेको स्थानीय चुनाव विशिष्ट स्थितिमा हुन लागेको विशिष्ट किसिमको चुनाव हो । यसको सन्दर्भ र सान्दर्भिकतालाई 'ठीक' र 'बेठीक', 'उपयोग' र 'खारेजी' को अंकगणितमा अटाउन खोज्नु सही निष्कर्ष प्रमाणित हुन सक्तैन । माक्सवादी कोणबाट हेर्ने हो भने यो संविधान जनताको संविधान होइन, यो संविधानले जनताका आधारभूत वर्गीय समस्या हल गर्दैन । यसले नेपाली समाजको उत्पादन सम्बन्ध र उत्पादन शक्तिबीचको अन्तर्विरोध पनि हल गर्दैन । यस्तो संविधानलाई विदेशी शक्तिहरूले प्रशंसा गर्नुपर्नेमा यसविरुद्ध उनीहरूले खास गरेर भारतीय विस्तारवादले लडाइँको मोर्चाका रूपमा यसप्रति किन व्यवहार गरिरहेको छ भन्ने साँच्चिकै गम्भीर छ । आफूले भनेअनुसारको संविधान नभएकाले भारतीय विस्तारवादले नेपालको राष्ट्रिय स्वाधीनतामाथि नै धावा बोलिरहेको स्थितिको चिरफार नगरी र यससित गाँसिएका सञ्जालहरूलाई प्रस्ट नपारी चुनावसित गाँसिएका प्रश्नहरूको सही उत्तर निस्किँदैन । नेपाली उत्पीडित जनताले चाहेजस्तो नभए पनि अहिलेको संविधान संघर्षकै बीचबाट आएको संविधान हो । भारतीय सत्ताधारीहरूलाई चित्त नबुझेकै भरमा नेपालको संविधान प्रभावित हुनु साँच्चिकै दुःखद् स्थिति हो । यो संविधान जारी गर्ने बेलादेखि नै भारतीय सत्ताधारी वर्ग यसविरुद्ध उभिएको सबैलाई थाहा छ । संविधान घोषणाको समयमा भारतीय सत्ताधारी वर्गका देखिनेनदेखिने प्रतिनिधिहरू आएर धम्की दिएकै हुन् र आफूले भनेअनुसार संविधान हुनुपर्छ भन्दै डन्डा उज्याएकै हुन् । आफूले भनेअनुसार नगए नेपालको नक्सा नरहने भन्ने खालका भनाइसमेत भारतीय सत्ताधारीहरूबाट आएका थिए । यस अर्थमा यो संविधान भारतीय सत्ताधारी वर्गको स्वार्थविपरीतको संविधान हो भनेर भन्नुपर्ने हुन्छ । संविधान घोषणाको क्रमसँगै नाकाबन्दी लगाएर नेपाली जनतालाई भोकभोकै मार्न खोजियो । टीकापुर घटना गराइयो । नेपाल सार्वभौमसत्तासम्पन्न मुलुक नभएर भारतको कुनै प्रान्तका झैं व्यवहार गर्न खोजियो । राष्ट्रिय स्वाभिमानका कुरा गर्नेहरूलाई भारतीय विस्तारवादसामु आत्मसमर्पण गराउन जेजे गर्न सकिन्थ्यो, ती सबै गरियो । यो सामान्य घटना सन्दर्भ थिएन । यो केही लालबुझक्कडहरूले भनेजस्तो भारतीय विस्तारवादभित्र सरकार र कर्मचारीतन्त्र, सरकार र प्रतिपक्षबीचको अन्तर्विरोधको परिणाममा सीमित व्यवहार मात्र थिएन, संविधानभित्रैबाट नेपाल विखण्डन गर्नगराउन गरिएको घिनलाग्दो षड्यन्त्रको शृंखला थियो । यस किसिमको षड्यन्त्रविरुद्ध नेपाली जनता जुटेकै हुन् । नाकाबन्दीको षड्यन्त्र असफल भएपछि स्थानीय चुनावको घोषणासँगै अहिले यो षड्यन्त्र सीमांकन, नागरिकता र हिन्दी भाषा जोडेर संविधान संशोधनको आवरणमा अवतरित भएको छ । 'सिमांकनबाहेक अरू कुरामा संशोधन' भनेर किस्ताबन्दी हुन थालेजस्तो पनि छ । यस अर्थमा अहिलेको चुनाव भारतीय विस्तारवादसितको एउटा ससानो लडाइँमा फेरिएको प्रस्ट छ । भारतीय सत्ताधारीहरूलाई मन नपरेको यो संविधान खारेज गर्ने, मुलुकमा भद्रगोल उत्पन्न गर्ने, आफूले अगाडि सारेकाहरूले नमाने तिनलाई पनि खारेज गर्ने र आफूले भनेअनुसारको अर्को शक्तिलाई अगाडि ल्याएर राजनीतिक कोर्स बदल्ने र आन्दोलनबाट अहिलेसम्म प्राप्त उपलब्धिहरू पूरै उल्टाउने उद्देश्य भारतीय विस्तारवादको रहेको प्रस्ट छ । नयाँ राजदूत मञ्जीवसिंह पुरीले ओहोदाको प्रमाणपत्र बुझाएलगत्तै थालेको भेटघाट अभियानमा उठाएका कुराले पनि सम्भावित स्थितिको संकेत दिएको छ । भारतमा जोगी र भोगीको राज चल्न थालेको छ । मोदीको सरकारसँगै दलित र मुस्लिमहरूमाथि भएको अमानवीय व्यवहार अब अभिव्यक्ति स्वतन्त्रताविरुद्ध खनिएको छ । भारतमा जोगी र भोगीको राजसँगै नेपालमा पनि एकथरी तत्वहरू निकै उत्साहित भएको देख्न सकिन्छ । राष्ट्रियताको चर्का कुरा गर्ने उनीहरू योगी र भोगीले नेपालमा गोरख जगाइदेलान् भनेर आशावादी बनेका देखिन्छन् । चुनाव नहोस्, भद्रगोल होस्, अझ सेनाले 'कु' गरोस् अनि भारतीय हिन्दु फासीवादी सत्ताले अमूकलाई लगेर गद्दीमा राखिदेओस् भनेर एकथरीहरूले दिनदिनै धूपधुवाँ र पूजापाठ गरिरहेको स्थिति छ । मोदीको आशीर्वादमा नेपालमा 'शान्तिसुव्यवस्था र राष्ट्रिय स्वाधीनता' फलेफुलेको देख्ने तत्वहरू अहिलेको चुनावको विपक्षमा छन् । सामन्ती राजतन्त्र र हिन्दु राज्यभित्र राष्ट्रवाद सुरक्षित देख्ने एकथरी कूपमण्डुकहरू मोदीलाई मुक्तिदाताका रूपमा देखिरहेका छन् । 'राजामाथि अन्याय भयो' भन्दै समाजवादी ठकुरी बाबुसाहेबहरू पनि हारगुहार गरिरहेको स्थिति छ । मधेसवादी भनिनेहरूको बुझाइ र सोचाइ भनेको मोदीकै एजेन्डा हो । मधेसवादी भनिने एकजना 'नेता' ले हिन्दु राज्य र राजतन्त्रको वकालत गरेको कुरा सार्वजनिक भइसकेको छ । यसबाट स्थितिको आकलन गर्न सकिन्छ । केही दिनअघि सप्तरी र कन्चनपुरमा घटना भए । योजनाबद्ध ढंगले नापीतौली गराइएका घटनाहरू थिए ती । सप्तरी र कन्चनपुर घटनाले भारतीय विस्तारवाद के गर्न खोजिरहेको छ भन्ने एकपटक फेरि प्रस्ट भएको छ । यसको एउटै उद्देश्य होभद्रगोल, अराजकता, जातीयक्षेत्रीय मारकाट, विध्वंस र ठाडो भारतीय हस्तक्षेप । यस अर्थमा पनि अहिले हुन लागेको चुनाव भारतीय विस्तारवाद र उसका दलालहरूसितको लडाइँको खुला मोर्चा हो भन्नुपर्ने हुन्छ । केही दिनअघि सप्तरी र कन्चनपुरमा घटना भए । योजनाबद्ध ढंगले नापीतौली गराइएका घटनाहरू थिए ती । सप्तरी र कन्चनपुर घटनाले भारतीय विस्तारवाद के गर्न खोजिरहेको छ भन्ने कुरा एकपटक फेरि प्रस्ट भएको छ संख्या र शक्तिका दृष्टिले एकदुई समूहले भाग लिएर अथवा नलिएर त्यति ठूलो असर नपर्ला । तर यो अमूकहरूको बुझाइ र व्यवहारले कुन प्रवृत्तिलाई सहयोग पुर्याइरहेको छ भन्ने अहम् प्रश्नसित गाँसिएको सन्दर्भ हो । स्थानीय निकायहरू जनसरोकारसित प्रत्यक्ष सम्बन्ध राख्ने जनसम्बन्ध विस्तारका सहज माध्यमहरू हुन् । अहिले वैकल्पिक जनसत्ताहरू पनि छैनन् । अहिलेको स्थिति एक हिसाबले २०४८ पछिको जस्तै हो । क्रमभंगमा जाने हो, कार्यनीतिमै छलाङ हानेर अगाडि बढेर जाने अवस्था हो भने सक्रिय बहिष्कार नै सही बाटो हो, २०५२ सालमा गरिएजस्तो । बहिष्कार आफैंमा सम्पूर्ण होइन । आफूले भनेजस्तो भएन भने प्रतिक्रियावादी शक्तिले पनि चुनाव बहिष्कार गर्ने गर्छ । भारतीय विस्तारवादले एकएकवटा निहुँ खोजेर आफ्ना प्यादामार्फत अहिले गर्न खोजेको कुरा पनि यही नै हो ।सत्य के हो भने चुनाव खारेजीको हाइसञ्चोभन्दा 'क्रान्तिकारी उपयोग' को नीति बढी जोखिमपूर्ण र चुनौतीपूर्ण छ र हुन्छ । एक हिसाबले यो अँध्यारो सुरुङभित्रको यात्राजस्तै हो, परीक्षण नै हो । जनसम्बन्धको आयाम विस्तारको माध्यम बनाएर क्रान्तिकारी क्रमभंगको भूमिकाको तयारीको लागि चुनावको उपयोग गर्ने कि अँध्यारो गुफामै हराउने भन्ने चुनौती 'क्रान्तिकारी उपयोग' को नीति अँगालेकाहरूका सामु उपस्थित छ । यहाँ वर्गीय पक्षधरता केन्द्रमा छ कि छैन भन्ने कुराले अहम् महत्व राख्छ । फड्को मार्न केही कदम पछि हट्नुपर्ने पनि हुन्छ । क्रान्तिकारीहरू हिँड्नुपर्ने बाटो र पुग्नुपर्ने ठाउँका बारेमा चाहिँ कुनै पनि अन्योल हुनु हुँदैन । प्रश्न आफूलाई जनताको निगरानीमा राख्ने कि नराख्ने भन्ने नै हो । अहिले मुलुकमा क्रान्तिकारी शक्ति कमजोर अवस्थामा छ । सकेको खण्डमा भद्रगोल स्थितिबाटै क्रान्तिकारी दिशामा फट्को मार्ने हो, बाटो यही हो । तर भद्रगोल उत्पन्न हुँदा त्यसलाई भौतिक रूपमा कमान्ड गर्ने हैसियत राख्ने क्रान्तिकारी शक्ति यतिबेर मुलुकमा विद्यमान छैन । यहाँ हुने भद्रगोलको कमान्ड विस्तारवादी आडमा घोर दक्षिणपन्थी शक्तिले गर्ने सम्भावना प्रबल रूपमा रहेको स्थिति छ । यस्तो अवस्थामा क्रान्तिकारीहरूले मनोगतवादी भएर होइन, वस्तुवादी भएर वैज्ञानिक किसिमले सोच्नु आवश्यक छ ।"
को हुन् रोनाल्डोले डिनरका लागि बोलाएकी ब्राजिलियन मोडल?,"काठमाडौंः पोर्चुगल तथा रियल मड्रिडका स्टार खेलाडी क्रिष्टियानो रोनाल्डो पछिल्लो समय स्पेनिस मोडल जर्जिना रोड्रिग्वेजसँग प्रेममा छन्। रोनाल्डो सहभागी हुने सवैजसो समारोहमा जर्जिनसँगै पुग्ने गरेकी छिन्। मोडल एरिना स्याकसँगको प्रेम सम्बन्ध टुटेपछि रोनाल्डो स्पेनिस मोडल रोड्रिग्वेजतिर लागेका हुन्। यस्तै, अन्तर्राष्ट्रिय फुटबल खेल्न पोर्चुगल पुगेका रोनाल्डोले एक ब्राजिलियन मोडललाई डिनरका लागि निम्तो दिएको खुलासा भएको छ। ब्राजिलियन मोडल इरिका क्यानेलाले आफूलाई स्टार क्रिष्टियानोले डिनरका लागि बोलाएको खुलासा गरेकी हुन्। उनले सामाजिक सञ्जाल ह्वाट्स अप मा च्याट हुँदा रोनाल्डोले आफूलाई डिनरका लागि बोलाएको उल्लेख गरेकी छिन्। टिभी रियालिटी शोका लागि लिस्वन आउँदा रोनाल्डोले आफूलाई भेट्न बोलाएको इरिकाले बताएकी छिन्। इरिकाका अनुसार रोनाल्डो पोर्चुगलका लागि खेल खेल्न आएका बेला यस्तो प्रस्ताव राखेका थिए। उनले भनेकी छिन्,रोनाल्डो जब देशका लागि खेल्न पोर्चुगल आएका थिए, त्यतिबेला उनकी प्रेमिका जर्जिना पोर्चुगल आएकी थिइनन्। म रियालिटी टिभी शोका लागि लिस्वन आउँदा उनले डिनरका लागि बोलाएका थिए। तिमी मेरो घरमा आउँछौं, म तिमीलाई भेट्न चाहन्छु। लिस्वनस्थित मेरो होटलबाट तिमीलाई यहाँ मेरो घरमा आउने व्यवस्था गरिदिन्छु रोनाल्डोले मलाई ह्वाट्स अपमा भनेका थिए, उनले दी सनसँग भनेकी छिन्। ऊसँग बोल्नुभन्दा अगाडि सबैकुरा ठीक थियो। म ढिलो भएकी थिएँ ऊ सँग जम्मा १५ मिनेटको समय थियो। त्यसपछि मैले उसलाई भनेम आधाघण्टे महिला होइन। बरु मलाई १५ मिनेट एक्लै बस्ने समय दिऊ भनेर फोन काटिदिए, इरिकाले उल्लेख गरेकी छिन्। रोनाल्डोलाई भेट्न पाएको भए मेरो एउटा सपना पुरा हुन्थ्यो। तर, त्यसो हुन सकेन। रोनाल्डोजस्ता व्यक्तिलाई मैले मन पराउँछु,इरिकाले भनेकी छिन्। ब्राजिल फर्किएपछि मलाई यो थाहा भयो कि, त्यसबेला मलाई रोनाल्डोले ह्वाट्स अप मा ब्लक गरिसकेका रहेछन्,इरिकाले भनेकी छिन्।"
ऐतिहासिक पदक विजेतालाई जनही एक लाख,"काठमाडौः पहिलो अन्तर्राष्ट्रिय पदक जित्न सफल नेपाली पुरुष भलिबल टोलीका प्रत्येक सदस्यलाई एकएक लाख रुपैयाँबाट पुरस्कृत गरिने भएको छ । माल्दिभ्समा बिहीबार सम्पन्न एसियन भलिबल संघ (एभीसी) सेन्ट्रल जोन भलिबल प्रतियोगितामा कांस्य पदक जितेर स्वदेश फर्किएको नेपाली भलिबल टोलीका सदस्यहरूलाई सरकारले नगदसहित पुरस्कृत गर्ने घोषणा गरेको हो । खेलाडीको स्वागतका लागि विमानस्थल पुगेका युवा तथा खेलकुद मन्त्री दलजित श्रीपाइलीले खेलाडीलाई पुरस्कृत गरिने घोषणा गरेका हुन् । नेपाली भलिबल टोलीले अन्तर्राष्ट्रिय प्रतियोगिता खेल्न थालेको लामो समयपछि पहिलो अन्तर्राष्ट्रिय पदक जित्न सफल भएको छ । यो सुखद अवसरमा म टोलीका सबै खेलाडीलाई जनही एक लाख रुपैयाँबाट पुरस्कृत गर्ने घोषणा गर्छु', मन्त्री श्रीपाइलीले भने । शुक्रबार अबेर राति स्वदेश फर्किएको नेपाली टोलीको स्वागतका लागि खेलकुद मन्त्री श्रीपाइलीसहित नेपाल भलिबल संघका पदाधिकारीहरू विमानस्थल पुगेका थिए । नेपाली टोलीका कप्तान इम रानामगरले ऐतिहासिक पदक जित्ने कल्पना नगरे पनि सबै खेलाडीको मेहनतले कांस्य पदक जित्न सफल भएको बताए । नेपालको टोली राम्रो छैन, कम्तीमा कांस्य पदक जित्न सकिन्छ भनेर आयोजक माल्दिभ्सले रणनीतिक रूपमा टाइसिट बनाएको थियो', कप्तान रानामगरले भने, तर हामीले उनीहरूको रणनीतिलाई विफल तुल्याइदियौं ।' नेपाली टोलीका प्रमुख प्रशिक्षक वीरेन्द्र चौधरीले भलिबल संघको सक्रियताका कारण ऐतिहासिक पदक सफल भएको बताए । भलिबल संघको सक्रियताकै कारण यो उपलब्धि हासिल भएको हो', उनले भने, यो सफलताले नेपाली भलिबललाई नयाँ उचाइमा पुर्याउनेछ ।' नेपाल भलिबल संघका महासचिव जितेन्द्रबहादुर चन्दले संघ स्थापना भएको ४० वर्षपछि ऐतिहासिक उपलब्धि हासिल गरेको बताउँदै स्वदेशमा भएका लगातारको प्रतियोगिता र विदेशको अनुभवकै कारण सम्भव भएको बताए । पदकले संघलाई थप चुनौती थपेको छ । आगामी दिनमा योभन्दा पनि उत्कृष्ट नतिजा कसरी दिने भन्ने चुनौती हाम्रो काँधमा आएको छ', महासचिव चन्दले भने । तुर्कमिनिस्तान र किर्गिस्तानसहित चार टोली सम्मिलित प्रतियोगितामा आयोजक माल्दिभ्सले सबै खेलमा पराजय बेहोरेपछि नेपालको कांश्य पदक सम्भव भएको थियो, जुन नेपाली पुरुष भलिबलले जितेको पहिलो अन्तर्राष्ट्रिय पदक हो । यस्तै नेपाली भलिबलले एभीसी र अन्तर्राष्ट्रिय भलिबल महासंघ (फिभ)बाट आयोजित तथा मान्यताप्राप्त प्रतियोगिताबाट पदक जितेको पनि यो नै पहिलो हो । नेपाली महिला भलिबलले साग खेलकुदको तीन संस्करणमा पदक जितेपनि एभीसी र फिभले सागलाई मान्यता दिएको छैन । सेटर इम रानामगरको कप्तानीमा रहेको नेपाली टोलीमा दिल सुनार, हरि अधिकारी, दुर्गा महतो, राजकुमार निरौला, मानबहादुर श्रेष्ठ, धनबहादुर भट्ट, कुलबहादुर थापा, महेन्द्र श्रेष्ठ, भैरव बम, नरेन्द्र गिरी र ईश्वर थापामगर रहेका थिए । नेपाली टोलीको प्रमुख प्रशिक्षकमा वीरेन्द्र चौधरी र सहायक प्रशिक्षकमा जगदीश भट्ट थिए । प्रतियोगिताका लागि नेपालले एक महिनाको तयारी गरेको थियो । गत पुसमा पूर्वाञ्चलमा सम्पन्न सातौं राष्ट्रिय खेलकुद प्रतियोगितामा उत्कृष्ट प्रदर्शन गरेका २२ खेलाडीबाट १४ दिनको प्रशिक्षणपछि १२ खेलाडी छनोट गरिएको थियो ।"
