शीर्षक,विवरण
लोकतन्त्रको भविष्य र अबको बाटो,"सन् १९६३ मा वासिङ्टन डिसीको क्यापिटल हिलको प्रांगणमा उभिएर मार्टिन लुथर किङले भनेका थिए, मसँग सपना छ, अमेरिकी जनताको जीवन र स्वतन्त्रताको सपना जुन न्यायमा अडेको हुनेछ, जहाँ काला र गोरा सँगसँगै हिँड्ने छन् ।' मार्टिन लुथर किङले कालाजातिकै प्रतिनिधित्व गर्थे र आज संयुक्त राज्य अमेरिकामा पहिलोपटक बाराक ओवामा राष्ट्रपति बनेका छन् । पहिलो अश्वेत राष्ट्रपतिको रूपमा बाराक ओवामा ह्वाइट हाउसमा पुगेपछि साठीको दशकमा मार्टिन लुथर किङले परिकल्पना गरेको सपनाको एउटा पाटो पूरा भएको छ बाँकी अमेरिकी जनताले मूल्यांकन गर्ने नै छन् । कुनै पनि राष्ट्रको समग्र विकासको लागि त्यो देशमा एउटा दीर्घकालीन सपना बोकेको नेता हुन् जरुरी छ । जुन नेतासँग एउटा त्यस्तो सपना होस् जुन साकार पार्न जनता साथ दिन तत्पर रहुन् । नेपालमा नेताहरूको आह्वानमा धेरै पटक आन्दोलन भए र ती आन्दोलनबाट ठूला ठूला परिवर्तन पनि भए । नेताहरूद्वारा देखाइएका सपनाहरू समयक्रममा ओझेलमा पर्दै गए । फलस्वरुप प्रजातन्त्र, लोकतन्त्र र गणतन्त्रहुँदै वर्तमानसम्म आइपुग्दा जनताको आँखामा नेताहरूको कद होचो हुँदै गइरहेको छ । लोकतन्त्रमा राजनीति र नेताप्रति भरोसा टुट्दै गयो भने त्यो देश असफल राष्ट्रको दलदलमा फस्ने सम्भावना प्रबल रहन्छ । त्यही दलदलबाट तानाशाहहरू जन्मने खतरा बढ्छ । हाम्रो लोकतन्त्रले गणतन्त्रको पगरी गुथेको झन्डै एक दशक पूरा हुँदा पनि प्रस्थानविन्दु नै फेला पार्न नसकेको होकी भन्ने आभास भइरहेको छ । एक्काईसौँ शताब्दीमा पनि स्कुल जान नपाएको केटाकेटी, एकसरो लुगा लगाउन नपाएका नेपाली, आजका मितिसम्म पनि मोटर र हवाइजहाजको अनुहार देख्न नपाएका जनता प्रशस्तै भेटिन्छन् । मुलुकमा सत्ताकेन्द्रित राजनीति मात्र हावी भयो । त्यसभित्रको भित्रीबाहीरी चलखेलको चक्रब्यूहमा मडारिँदै लोकतन्त्र निस्सासिएको छ । जबसम्म लोकतन्त्रको घाम कर्णालीदेखि तराईका बस्तीबस्तीमा, हिमालदेखि पहाडसम्म पुग्दैन तबसम्म त्यो आकाशको फलमात्र सावित हुन्छ । काठमाडौँको लोकतन्त्र' ले सिंगो नेपाललाई देख्न सक्नुपर्छ, चिन्न सक्नुपर्छ त्यहाँको मर्म बुझ्न सक्नुपर्छ । राष्ट्र निर्माणको कठिन घडी हाम्रो सामुन्ने खडा छ । इतिहासको यो चुनौतीपूर्ण घडीमा हामीले हाम्रा पुर्खाहरूलाई साक्षी राखेर लोकतन्त्रको सच्चा अनुभूति दिन खरो भएर उभिनपर्ने दायित्व आएको छ । यो दायित्व हामीले नेतालाई मात्र सुम्पेर एउटा सच्चा नागरिकको कर्तव्य पूरा हुन सक्दैन । यो हामी सबैको साझा दायित्व हो । नेता त हामीले चुनेर पठाएका मात्र हौं । तीनलाई सही मार्गमा डोर्याउने काम आम जनताको हो । किनभने लोकतन्त्रमा जनता भन्दा बलियो शक्ति अर्को हुन सक्दैन । अब सबै नेपाली एकसाथ उठ्नुपर्छ, जुट्नुपर्छ । साठी वर्षअघिको सपना साँचेर आएको वर्तमान संविधानमा हिमाल, पहाड र तराईका जनता अटाउनैपर्छ । अब पनि काठमाडौंको छायाँले सिंगो देशलाई पछि पार्ने काम किमार्थ गरिनु हुँदैन । नेपाली जनताले चाहेको सिंगो र मजवुत नेपालको परिकल्पना हो । समृद्ध नेपालको चाहना हो । हाम्रो लोकतन्त्रले हामीलाई मार्ग निर्देशन गर्ने पनि त्यही हो । यसलाई कसैले अपव्याख्या गर्न खोज्दछु भने तिनीहरूलाई इतिहासले शालीन ढंगले पाखा लगाउँदै जाने छ । अब एकछिन विगततिर फर्कौं२००७ साल अघि र त्यसपछ पनि नेपालमा राष्ट्र निर्माण अभियानको नाममा थुप्रै आन्दोलनहरू भए । देश र जनताका नाममा धेरै मानिसहरू मारिए । विस्थापित भए । गरिब जनताका छोराछोरीहरू पार्टीका बन्दुक बोक्ने भरिया भए । भरिया बन्न नसक्नेहरू खाडी मुलुकमा पलायन भए । काठमाडौंकेन्द्रित राजनीति गाउँगाउँ पुग्न सकेन । यसको मुख्य दोषी राजतन्त्र हो भन्ने टुंगोमा राजनीतिक दलहरू पुगे फलस्वरुप राजतन्त्रको अन्त्य भयो । संविधानसभाको पहिलो बैठकले मुलुकलाई संघीय, गणतान्त्रिक राष्ट्रको रूपमा अनुमोदन गर्यो । तर यतिका वर्ष बितिसक्दा पनि संघीयताको ढाँचा राजनीतिक दलहरूले प्रस्तुत गर्न सकिरहेका छैनन् । फलस्वरुप देशको थिति लथालिंग भएको छ । नेपालका प्रथम जननिर्वाचित प्रधानमन्त्री बीपी कोइरालासँग २०१५ सालमा नै राष्ट्र निर्माणको स्पष्ट तस्वीर थियोसपना थियो । पुँजीवाद र साम्यवादको मध्यममार्गी बाटाको रूपमा प्रजातान्त्रिक सामाजवादी अवधारणालाई अगाडि सारेर बीपीले २०१५ सालमा नै मुलुकलाई नौ प्रदेशमा राखेर विकासको गतिलाई समान ढंगले अघि बढाउने उद्घोष गरेका थिए । तर आज बीपी कोइरालाका चेलाहरूको कुनै स्पष्ट भिजन देखिएन । नेपाली कांग्रेसले बीपीको नाम बेचेर कहिलेसम्म राजनीति गर्ने ? त्यो पनि बीपीको आदर्श विर्संदै जाने र जहाँ जतिबेला उनको नाम बाउन्स चेक प्रयोग गर्दा आफूलाई फाइदा हुन्छ त्यतिबेला मात्र बीपीको नाम उच्चारण गर्ने । देश र जनताका नाममा आफ्नो जीवन सुम्पने जो कोहीलाई पनि राष्ट्रले सम्झनुपर्छ र यथोचित सम्मान प्रकट गर्नैपर्छ, तर कांग्रेस आज बीपी नामको दियोमा तेल थप्न हिचकिचाइरहेको छ । कांग्रेसका अनुयायीहरूकै हात काँपीरहेको देखिन्छ । संविधानसभाबाटै जनताको संविधान लेखिनुपर्छ भनेर नेपाली कांग्रेसले ७० वर्षअघि यो विषयको उठान गरेको थियो । ७० वर्षपछि कांग्रेसको तेत्तृत्वको सरकारले संविधानसभामार्फत संविधान जारी गर्न सफल भयो । तर संविधान जारी गरेर मात्र दायित्व पूरा हुँदैन । त्यो संविधानको कार्यान्वयनको पाटो महत्त्वपूर्ण हुन्छ । संविधानमा सबैको अधिकार समेटिएका छन् भनिरहँदा तराईमधेसका जनताले आफ्ना भावनाहरू संविधानमा नसमेटिएको भन्दै आन्दोलनमा होमिए । संविधान जारी हुनासाथ प्रमुख राजनीतिक दलहरू आआफ्ना पेशागत र भातृसंस्थाहरूमार्फत संविधानमा जनताका हक र अधिकारहरू कसरी र कुन रूपमा कहाँकहाँ समेटिएको छ त्यसको जानकारी गराउने उद्देश्यले गाउँसहरमा पुग्नुपथ्र्यो तर पुगेनन् । इमान्दारीपूर्वक लाग्नैपर्छ अन्यथा मुलुक अर्को ठूलो दुर्घटनामा पर्न सक्छ ।लोकतन्त्र त्यतिबेला मात्र सफल हुन्छ, जब कानुनी शासनको अवधारणा व्यवहारिक रूपमा पालना हुन्छ । अन्यथा लोकतन्त्रको नाममा वा जनताका नाममा भनिने कुनै पनि शासन पद्धति असफल हुन्छन् । केही निश्चित मधेसी दलका नेताहरूले मात्र संविधानको एकतर्फी ढंगले व्याख्या गरे । यद्यपि संविधानमा थुप्रै त्रुटिहरू छन् र तीनलाई समयक्रममा संशोधन गर्दै जानुपर्छ । एकपटक लेखिएको संविधान सधैंको लागि अकाट्य भन्ने पनि छैन । विश्वका ठूला प्रजातान्त्रिक देश मानिने भारत र अमेरिकामा कैयन् पटक संविधान संशोधन भइसकेको छ । बेलायतमा त लिखित संविधान नै छैन । नेपालको वर्तमान संविधानलाई कार्यान्वयन गर्नका लागि २०७४ माघ ७ भित्रै निर्वाचन गराइसक्नुपर्छ । त्यसो त दलहरूले चुनाव गराउने प्रतिबद्धता त गरेका छन् तर आफ्नै नेतृत्वको सरकारले चुनाव गराउने होडबाजीमा अन्ततः चुनाव नहुने हो कि भन्ने आशंका दिनप्रतिदिन बढिरहेको नै छ । यसतर्फ दलहरू इमान्दारीपूर्वक लाग्नैपर्छ अन्यथा मुलुक अर्को ठूलो दुर्घटनामा पर्न सक्छ । लोकतन्त्र त्यतिबेला मात्र सफल हुन्छ, जब कानुनी शासनको अवधारणा व्यवहारिक रूपमा पालना हुन्छ । अन्यथा लोकतन्त्रको नाममा वा जनताका नाममा भनिने कुनै पनि शासन पद्धति असफल हुन्छन् । अन्ततःतिनै जनताका नामा सैनिकीकरण हुने सम्भावना रहिरहन्छ । हामी इतिहासको त्यही कठिन यात्रबाट गुज्रिरहेको छौं । आगे सबैलाई चेतना भया ।"
प्रचण्डको अन्तिम अवसर,"द्वापर युगमा राजा इन्द्रले स्वर्गको राजगद्दी छोडी कमलको फुलमा लुकेर तपस्या गर्न थालेपछि देउताहरूको सल्लाहमा पृथ्वीका प्रतापी र दानी राजा नहुषलाई स्वर्गको राजा बनाइन्छ, तर स्वर्गको सुख सुविधा पाएपछि असल र ज्ञानी नहुषको पनि मति भ्रष्ट हुन थाल्छ । इन्द्रकी रानी शचीलाई पत्नी बनाउने विचार गर्छन् र शचीको प्रस्तावबमोजिम सप्त ऋषिहरूलाई डोले बन्ने आदेश दिन्छन् । छिटो नहिँडेकाले उनले ऋषिलाई लात्ताले हान्छन् र ऋषिले सर्प बन्ने श्राप दिएर फेरि पृथ्वीमा झारिदिन्छन् । पछि युधिष्ठिरले सर्पलाई असल राजा बन्ने पाठ सिकाएपछि उनी श्राप मुक्त हुन्छन् । यो कथाले अवसरको सदुपयोग नगरी सुखमा मातिएर पदको दुरुपयोग गर्दा दुःख पाइन्छ भन्ने सन्देश दिन्छ । नेपाली राजनीतिमा पूर्व प्रधानमन्त्री पुष्पकमल दाहाल प्रचण्डलाई राजा नहुषसँग तुलना गर्न सकिन्छ । प्रचण्डको नेतृत्वमा माओवादीले संविधानसभाको चुनाव, जनताको अधिकार, आर्थिक र सामाजिक समानतालगायतका माग राखी २०५२ साल फागुन १ गतेदेखि राज्यविरुद्ध सुरु गरेको सशस्त्र संघर्ष २०६३ साल मंसिर ५ गते तत्कालिन प्रधानमन्त्री गिरिजाप्रसाद कोइराला र प्रचण्डबीच भएको विस्तृत शन्ति सम्झौतापछि अन्त्य भयो । एक दशक लामो द्वन्द्वमा १७ हजार भन्दा धेरै नागरिकले ज्यान गुमाए, सयौं बेपत्ता एवं घाइते भए, लाखौं विस्थापित भए र नेपालको अर्थतन्त्रमा नकरात्मक असर पर्यो । यद्यपि प्रचण्डलाई गणतन्त्र, धर्मनिरपेक्षता, संघीयतालगायतका परिवर्तनको नायक र परिवर्तनका नाममा शक्तिकेन्द्रहरूको आडमा देशमा द्वन्द्वबाट अतुलनीय क्षति पुर्याउने आतंककारी ठान्ने दुवै जनमत नेपालमा छ । संसदीय व्यवस्थालाई खसीको टाउको राखेर कुकुरको मासु बेच्ने व्यवस्था भन्दै हतियार उठाएका प्रचण्ड आज त्यही संसदीय व्यवस्थाको वकालत गर्दै सत्ता साझेदार दल एमाले नेतृत्वको सरकार ढालेर ९ महिनाका लागि प्रधानमन्त्री बन्ने दौडमा छन् । सत्ताकेन्द्रित राजनीतिका खुंकार खेलाडी बनिसकेका प्रचण्ड दोस्रो पटक प्रधानमन्त्री बन्ने लगभग पक्का भइसके पनि नेपालमा रातारात सहमति बन्ने र भत्किने अनि निकासका नाममा गैरसंवैधानिक र प्रचलनविपरीत सर्वोच्च अदालतका प्रधानन्यायाधीश खिलराज रेग्मीलाई मन्त्रिपरिषद्को अध्यक्ष बनाउनेजस्ता घटना हेर्दा उनी प्रधानमन्त्री नबनेसम्म सुनिश्चित हुन भने सकिँदैन । पहिलो संविधानसभा चुनावपछि जनताले सबैभन्दा ठूलो दलको हैसियतमा पुर्याएर प्रचण्डलाई प्रधानमन्त्री बनाउँछन् तर आफ्नै अपरिपक्वताका कारण अवकाश पाउन लागेका प्रधानसेनापति रुक्मांगद कटुवाललाइ हटाउने निर्णयपछि एमालेले धोका दिएको निष्कर्षका साथ सरकारबाट बाहिरिन उनी बाध्य हुन्छन् । दोस्रो संविधानसभाको चुनावबाट तेस्रो दलका रूपमा जनताले खुम्च्याएका माओवादी केन्द्रका अध्यक्ष प्रचण्ड कांग्रेसलगायतका केही दलको सहयोगमा केपी शर्मा ओलीको उत्तराधिकारी बन्दैछन् । सम्भवत यही कारणले राजनीतिलाई सम्भावानाको खेल भनिएको हुनुपर्छ । अहिले जनताको श्रापबाट तेस्रो दलका नेताको रूपमा खुख्चिएका प्रचण्डलाई असल शासक बन्ने पाठ सिकाएर शेरबहादुर देउबाले श्राप मुक्त गरिदन लागेको भने होइनन् । नेपाली जनताले मात्र उनलाई श्राप मुक्त गर्न सक्छन् र उक्त समय आएको वा नआएको भन्ने कुरा केवल आगामी निर्वाचनको नतिजाले बताउने छ । प्रचण्डका अन्धभक्त कार्यकताले मात्र नभइ अधिकांश जनताले पनि रगतको आहालमा पौडिएर सत्तामा पुगेका प्रचण्डबाट धेरै आशा राखेका थिए तर स्वर्गको सुखमा राजा नहुषको मति भ्रष्ट भएजस्तै प्रचण्डको पनि विवेक सत्ताले शिथिल बनाइदियो । सर्वहारा जनताको नाममा द्वन्द्वमार्फत सत्तामा पुगेका प्रचण्ड विविद कारणले वर्ष दिन पनि नभई धेरै जनताको नजरमा ढोगीं कम्युनिस्ट नेताका रूपमा सीमित भए । रक्सी खाने र बनाउनेलाई भाटे कारबाही गर्ने नेताहरू विदेशी रक्सिमा रमाएको, अख्तियारले भ्रष्टचारको कुरा गर्दा तर्सिएको, राजतन्त्रलाई सबै दोष लगाएर गणतन्त्रको नवराजा बनेको कुरा जनताले नजिकबाट भोग्ने अवसर पाए । जनताका लागि लडेकाहरू एक अर्कालाई गद्दार भन्दै आफैं टुक्रटुक्रा हुनु, नेताहरूको आर्थिक र नैतिक विचलनबाट परिवर्तनका लगि लडेका कार्यकताहरूमा चरम निराशा छाउनु, युद्ध सुरु गर्नुअघि आफैंले शेरबहादुर देउवालाई राखेको ४० सूत्रीय माग प्रचण्ड र बाबुराम प्रधानमन्त्री हुँदा पनि पूरा गर्न नसक्नु वा नचाहनु, स्वार्थअनुसार पालैपालो दरबार र दिल्लीनिकट हुने ढुलमुले नीति लिनुलगायतका कारणले चीनका माओको सिद्धान्तमा बनेको तर अहिंसावादी गान्धीको देशबाट स्थापनाकालदेखिनै तिरन्तर सहयोग पाएको माओवादीलाई पहिलोबाट तेस्रो ठूलो दल बनाएर जनताले दण्डित गरेका हुन् । दीर्घकालमा भारतसँगको परनिर्भरता तोड्ने गरी चीनसँग भएको पारवहनलगायतका सम्झौता कार्यान्वयन प्रचण्डले गरेनन् अनि सार्वभौमिकता र भौगोलिक अखण्डताको मामलामा अधिकांश जनताको इच्छाविपरीत सम्झौता गरे भने आगामी चुनावमा जनताले दण्डित गर्नेछन् । प्रचण्ड शक्तिको दम्भ वा अनुभवको कमीका कारण ९ महिनामा बाहिरिन बाध्य भए । सडकमा आएर प्रभुको सामु नझुक्ने भन्दै उनले भाषण पनि गरे तर आज तीनै प्रभुको संरक्षणमा १० वर्षे युद्ध भएको तथ्यबाट सजेत नेपाली जनता बेखबर छैनन् । ओलीलाई भारतले नरुचाएको र उनको सरकार ढल्दा भारत खुसी भएको आसयका समाचार र लेख भारतलगायत विश्वका धेरै सञ्चारमाध्यममा आएको तथ्यबाट पनि जनता अवगत छन् । तसर्थ दीर्घकालमा भारतसँगको परनिर्भरता तोड्ने गरी चीनसँग भएको पारवहनलगायतका सम्झौता कार्यान्वयन प्रचण्डले गरेनन् अनि सार्वभौमिकता र भौगोलिक अखण्डताको मामलामा अधिकांश जनताको इच्छाविपरीत सम्झौता गरे भने आगामी चुनावमा जनताले दण्डित गर्नेछन् । जनतामा सकरात्मक छाप छोड्नका लागि ९ महिनाको समय असाध्यै थोरै भने होइन । अर्थात जनतामाझ लोकप्रिय मनमोहन अधिकारी नेतृत्वको सरकार पनि ९ महिने थियो र अहिले अधिकांश जनताले प्रशंसा गरेको ओली नेतृत्वको सरकार पनि ९ महिनाको मात्र रह्यो । तसर्थ अब दोस्रो कार्यकाल वा अन्तिम बनाउने भन्ने कुरा प्रचण्डको कार्यशैलीमा निर्भर हुनेछ । जनताको विश्वास फेरि आर्जन गर्नका लागि प्रचण्डले व्यक्तिगत र दलगत स्वार्थभन्दा माथि उठेर समग्र देश र जनताको हितमा काम गर्नुपर्छ । नेपाली जनताले धेरै अपेक्षा गरेका पनि छैनन् । प्रचण्डले राज्यको न्यूनतम कर्तव्यमा पर्ने गाँस, बाँस, कपास, शिक्षा, स्वस्थ्य र रोजगारीको ग्यारेन्टी गर्ने इमान्दार पहलकदमी लिए अनि भ्रष्टचार नियन्त्रणमा खरो उत्रिन सके भने जनताले उनलाई श्राप मुक्त गरिदिने छन् । जनयुद्धकालमा भारतमा शरण लिएर उसकै विरुद्ध सुरुङ युद्ध गर्ने भारतविरोधी नारामा गरिब जनतालाई उपयोग गरेको अनि भारतको इच्छाविपीरत नचल्ने भन्दै पत्र पठाएको तथ्य जनताबाट कसैले पनि लुकाउन सक्दैन । गरिब जनताले ठूलो मूल्य चुकाएको सशस्त्र आन्दोलन निर्विकल्प थियो वा थिएन भन्ने प्रश्नको जवाफ प्रचण्डसँग जनताले माग्ने छन् । प्रचण्डले राम्रो काम गर्नै पर्थेन, नराम्रो नगरेर साधारण जीवनशैली अपनाएको भए अनि पद प्रतिष्ठा पाएपछि अनेक गल्ती नगरेको भए प्रचण्डको व्यक्तित्व यसरी खस्किने थिएन । सम्भवतः उनले आफ्नै मतिले सिध्याएको व्यक्तित्वमा सुधार गर्ने यो अन्तिम अवसरको सदुपयोग गर्ने छन् । तसर्थ नेपाली जनताको मन र मत जित्नु प्रचण्डको एक मात्र अचुक औषधी हो जसका लागि उनले जनतामाझ सबै सत्यतथ्य बताउनुपर्छ । पहिलो, जनताको अधिकारका लागि माओवादीले हतियार उठाएका थिए वा शक्तिराष्ट्रहरूको सहयोगमा उनीहरूको स्वार्थपूर्तिका लागि गरिएको डिजाइन थियो भन्ने स्पष्ट जवाफ उनले दिनुपर्छ । अर्थात, आफू सत्तामा पुग्ने सिँढी नभएर जनताको अधिकारका लागि नै जनयुद्ध थियो भने प्रचण्डले खोलानालाले बगाए भन्ने गरेका हातहतियार कुन देशले र कस्ता स्वार्थका लागि दिन्थे भन्ने कुरा बताउनुपर्छ । दोस्रो, राजतन्त्र र हिन्दुराष्ट्रको नाम सुन्दासमेत उनलाई ज्वरो आउने गरेको छ तर उनी जनताको लागि राजनीति गर्ने नेताको रूपमा आफूलाई चिनाउन चाहन्छन् भने नेपाली जनताको इच्छाबमोजिम व्यवस्था र प्रणाली परिवर्तन गर्न सहयोग गर्ने प्रतिबद्धता जनाउनुपर्छ । अर्थात भविष्यमा जनताले राजतन्त्र र हिन्दुराष्ट्रको पक्षमा जनमत दिए भने उक्त निर्णयलाई सम्मान गर्न उनले सक्नुपर्छ । तेस्रो, समयसीमाभित्र स्थानीय चुनाव गराउन सक्नुपर्छ र द्वन्द्वकालका बलात्कारजस्ता गम्भीर प्रकारका अपराधमा आममाफी नहुने गरी संयुक्त राष्ट्र संघलगायतका अन्तराष्ट्रिय मानवअधिकारबादी संघठनहरूलाई विश्वासमा लिएर शान्ति प्रक्रिया टुंगोमा पनि पुर्याउनुपर्छ । साथै, ओली सरकारको विपक्षमा उभिएका मधेस र जनजातिकेन्द्रित दलहरूलाई संवादमार्फत लोकतान्त्रिक विधिबाट आफ्नो माग पूरा गर्ने बाटो रोज्ने गरी सहमतिमा ल्याउनुपर्छ । अर्थात सडक वा आन्दोलनबाट नभई जनताको मतबाट माग पूरा हुनेमा उनीहरूलाई विश्वस्त बनाउनुपर्छ । चौथो, राजनीतिक नेतृत्वदेखि निरास भई रोजगारीका लागि विदेशमा रगत पसिना बगाउन बाध्य श्रमिकहरूलाई कृषि र पर्यटन उद्योगको विकास गरेर नेपालमै रोजगारी दिलाउन प्रयत्न गर्नुपर्छ । जनसेनाको तलब वितरणमा भएका सबै घोटला र आफूलाई लागेका भ्रष्टचारका आरोप गलत भएको साबित गर्न सक्नुपर्छ । प्रचण्डलगायतका शीर्ष नेता तथा कार्यकर्ताले आफैंबाट भड्किलो जीवनशैली त्याग्न सुरु गर्नुपर्छ । आलिसान महल त्यागेर हिजो युद्धकालमा बासगास दिने गरिब जनताको झुपडीमा पनि जानुपर्छ । नेपाली असल मित्र बन्छन् तर एस म्यान बन्न सक्दैनन् भनेर भारतले नाकाबन्दी लगाएको बेला प्रचण्डले जनताको मन जितेका थिए । राष्ट्रियताको पक्षमा बोलेकाले उनलाई घृणा गर्नेहरूले पनि प्रशंसा गरेका थिए । अहिले उनले आफू प्रधानमन्त्री बनेपछि भारत र चीन दुवै सन्तुष्ट हुने बताएका छन् तर देशको हितविपरीत प्रचण्डले कुनै पनि प्रकारको सम्झौता गरेमा सजेत नेपाली जनता सडकमा फेरि उत्रिनेछन् । असमान सन्धिलाई समयअनुकुल परिवर्तन गर्ने, सीमा अतिक्रमण रोक्ने र आन्तरिक मामलामा शक्तिराष्ट्रहरूको हस्तक्षेप रोक्ने सवालमा प्रचण्डले कस्तो नीति लिन्छन् भन्ने कुरा पनि जनताले नियालिरहने छन् । तसर्थ नेपालको हितलाई केन्द्रबिन्दुमा राखेर भारत, चीनलगायत अन्य मित्रराष्ट्रहरूसँग समानताका आधारमा सम्बन्ध निर्माण गर्न सक्छन् वा सक्दैनन् भन्ने कुरामा जनताले उनको मूल्यांकन गर्नेछन् । भत्काउने भन्दा बनाउने राजनीति गर्न हजारौं गुणा असजिलो हुने कुरा आत्मसात गरेर राष्ट्र निर्माणमा लागेर प्रचण्डले अन्तिम अवसरको सदुपयोग गर्लान् ?"
तिलाठीको बाढी,"सप्तरी जिल्लाले पुनः काठमाडौँको मिडिया जगत्लाई ध्यानाकर्षण गरेको छ । सप्तरीको दक्षिणी भेगमा अवस्थित गाउँ तिलाठीसँग जोडिएको भारतीय सीमावर्ती क्षेत्रमा दसगजासमेत मिचेर बाँध बनाउने प्रयासविरुद्घ स्थानीयको उग्र प्रदर्शन र झडपका समाचारहरूले काठमाडौँको मिडियामा राम्रो स्थान पाउन सफल भएको देखियो । तिलाठीका केही वासिन्दा गम्भीर रूपमा घाइते पनि भए । पछि दुवैतर्फका सुरक्षाकर्मीहरूले सो क्षेत्रलाई नियन्त्रणमा लिइएको र सरकारी स्तरबाटै समस्या समाधानको लागि पहल गरिएको समाचार पनि आयो । हाल बाँध निर्माण कार्य स्थगित गरिएको छ । तर केही प्रश्न अझै अनुत्तरित छन् । दसगजा क्षेत्रलाई मिचेर एकतर्फी रूपमा भारतीय पक्षहरूबाट बाँध निर्माण कार्य भइरहँदा पनि नेपाली सुरक्षाकर्मीहरू कता थिए ? तिलाठीका वासिन्दामाथि भारतीय सुरक्षाकर्मी र स्थानीयबाट सांघातिक आक्रमण भइरँहदा पनि नेपाली पक्ष किन मौन बसेको थियो । जहाँसम्म तिलाठी अथवा नेपालको सम्पूर्ण दक्षिणी भूभागको सीमा व्यवस्थापनको प्रश्न छ, स्पष्ट रूपमा बुझ्नु जरुरी छ, सो कार्य व्यावहारिक रूपमा स्थानीय ग्रामीणहरूले नै गर्दै आएका छन् । रोजीरोटीसँग जोडिएको यस अवस्थाका लागि कुनै पनि सीमावर्ती गाउँका वासिन्दा नेपाली सरकारी पक्षबाट सम्भावित कारबाहीको पर्खाइमा हुँदैन । आफ्नो भूमिरक्षाको लागि ज्यानको बाजी थाप्नसमेत स्थानीय वासिन्दा हरहमेसा तयार रहने गर्छन् । तर दुर्भाग्यवश राजनीतिक कारणले सामुदायिक रूपमा विभाजित मनस्थिति बोकेकाहरू यस्तो संकटको घडीमा पनि कटाक्ष गर्न पछि पर्ने गरेका छैनन् । सामाजिक सञ्जालहरू घृणा पोख्ने सहज स्थान बनेको छ । मधेसीहरूसँग कुनै पनि पीडा, दुर्घटना अथवा क्षतिको अवस्थामा सामाजिक सञ्जालका बहादुरहरूद्वारा मधेसी नेताहरूको खोजी कार्यलाई अभियान बनाइने गरेको छ । खास गरेर काठमाडौँको सम्भ्रान्त महापुरुषहरू र तिनलाई खुसी पार्ने उनका भक्तहरूले व्यंग्यवाणको भरपूर प्रयास गर्ने गरेका छन् । गतवर्षको महाभूकम्पबाट आतंकित पहाडलाई ट्रक भरेर सहयोग पठाउँदा देशको दक्षिणी भेगका वासिन्दाले कुन मधेसी नेतासँग सोधेर सहयोग पठाएका थिए । त्यो एउटा मानवीय संवेदनासँग गाँसिएको विषय थियो । देशलाई एक ढिक्का बनाउने ठाउँमा राजनीतिक रोटी पकाउन नेताहरूले सामाजिक सद्भावलाई क्षत्विक्षत् बनाएर समाजमा सामुदायिक विभाजनको ठूलो खाडल बनाउन सफल भएका छन् । जनतालाई आपसमै एकअर्काप्रति सशंकित बनाएका छन् । आफ्नै देशको एउटा ठूलो जमातको राष्ट्रप्रतिको वफादारितामाथि प्रश्नचिन्ह लगाइएको छ । दलका नेताहरूको बाँदरे प्रवृत्तिका भक्तहरू आफ्ना नेतालाई मात्र देशभक्त प्रमाणित गर्ने निहुँमा अरू सबैलाई देशद्रोही देखाउन नाभिको बल प्रयोग गर्दैछन् । मधेसको लागि बाढी कुनै नौलो विषय होइन । हरेक वर्ष वर्षायामको बेला साउन र भदौ महिनामा यो एउटा कष्टप्रद समय हुने गर्छ । वार्षिक रूपमा आउने यस दैवीय विपत्तिबाट जनधनको क्षति भइरहेको छ । नेपालको पहाडी क्षेत्रमा हुने वर्षाले देशको दक्षिणी भूभागमा ताण्डव मचाउने गरेको छ । यसको प्रभाव भारतसम्म पुग्नु स्वाभाविकै हो । तर केही दसक अघिदेखि भारतद्वारा नेपालको सीमासँग जोडिएर बाँधहरूको निर्माण कार्य बढेको छ । विगत वर्षहरूमा पनि कपिलवस्तुलगायतका क्षेत्र भारतद्वारा निर्मित बाँधका कारण डुबानमा परेको थियो । दुर्भाग्यवश आफ्नै देशको दक्षिणी भेग डुबानमा पर्दासमेत काठमाडौंको कर्मकाण्डी व्यवहारले अरूलाई हौस्याएको छ । यो वर्ष तिलाठीमा भएको उग्र प्रदर्शन त्यसको परिणाम मात्र हो । नेपालको नदीहरूलाई व्यवस्थित बनाउने क्रम केही दसकअघि भारतबाट प्रारम्भ गरिएको थियो । त्यस क्रममा कोशी, गण्डक, शारदालगायतका नदीहरूको नियन्त्रण र सो नदीहरूको पानीबाट सिँचाइसमेत गर्ने सोचका साथ विभिन्न परियोजनाहरूको सुरुआत गरियो । अनेकौँ खालका सम्झौता भए । तर आम नेपाली जनमानसले ती सम्झौताहरूमा नेपाली पक्ष ठगिएको महसुस गर्छन् । आफ्नै देशको एउटा ठूलो जमातको राष्ट्रप्रतिको वफादारितामाथि प्रश्नचिन्ह लगाइएको छ । दलका नेताहरूको बाँदरे प्रवृत्तिका भक्तहरू आफ्ना नेतालाई मात्र देशभक्त प्रमाणित गर्ने निहुँमा अरू सबैलाई देशद्रोही देखाउन नाभिको बल प्रयोग गर्दैछन् । भनिन्छ, कोशी ब्यारेजको निर्माणका लागि नेपाली पक्षद्वारा धरानको चतरा क्षेत्रलाई प्रस्ताव गरिएको थियो । स्वाभाविक थियो कि त्यसो भएको खण्डमा कोशी ब्यारेजको पूर्वी र पश्चिमी नहरबाट निस्कने पानीको उचित भाग नेपाली जनताले समेत उपभोग गर्न पाउने थिए । तर हाल सप्तरीको भारदहमा बनाइएको ब्यारेजबाट निस्किने पूर्वीनहरको एक थोपा पनि नेपालीले पाउँदैन भने पश्चिमी नहरबाट निस्केको कुलपानीको १० प्रतिशत भाग मात्र नेपाललाई प्राप्त हुन्छ । उक्त संरचना चतरामा बनेको भए सोको पूर्वीनहरमा निर्मित विद्युत् गृह नेपालमा नै निर्माण हुने थिए र सोही सम्झौताबमोजिम सो विद्युत् गृहबाट उत्पादित कुल विद्युत्को आधा भाग सहुलियत दरमा नेपालले पाउने थियो । लगभग यही अवस्था गण्डक र शारदा नदीसम्बन्धी परियोजनाहरूको छ । यही परियोजनाहरूको निर्माण हुने क्रममा नदीको दुवै किनारामा बाँधहरूको निर्माणसमेत गरियो । तर वर्षौंदेखि विभिन्न नदी, खोलानालाहरू ती ठूला नदीमा मिसिँदै आएको अवस्था थियो । जस्तो कि कोसी नदीमा त्रियुगा, गंगाजली, पोडा, सुनरी, महुली, खाँडोलगायतका थुप्रै नदी, खोलानाला मिसिँदै आएको छ । बाँध निर्माणपछि पानीको बहावलाई हुने सम्भावित अवरोध हटाउन कोसी नदीको बाँधमा ठाउँठाउँमा सुलिस गेट र पुलहरूको निर्माण गरिएको थियो । तर उचित देखरेख र सरसम्भारको अभावमा ती सुलिस गेट र पुलहरू प्रायः बिग्रिसकेका या भत्किसकेका छन् । स्थानीयले नदीको बेडलाई समेत कृषि प्रयोजनको लागि इस्तेमाल गर्नाले पानीको सहज बहाबका बाटो थुनिएका छन् । परिणामतः ती नदीहरूले आफ्नो बाटो नै परिवर्तन गर्दै आएका छन् । समयमा नै ती बाधाअवरोधहरूको पहिचान गर्नुपर्ने ठाउँमा परियोजनाका सञ्चालकहरूले सस्तो र सतही उपायको रूपमा सीमा क्षेत्रमा बाँध निर्माण गरी उत्तरबाट बगेर आउने पानीलाई थुन्ने काम गरे । कपिलवस्तु र तिलाठीको समस्यामा मूल कारण यिनै हुन् । सन् १९६२ देखि सञ्चालनमा आएको कोसी ब्यारेजका कारण त्यसको तीस वर्षसम्म कुनै समस्या आएको थिएन । तर अहिले दुई देशका नागरिकबीच नै अत्यन्त हिंस्रक झडपको अवस्था भयो । वास्तवमा कोसीलगायत अन्य नदीहरूसम्बन्धी सम्झौताहरू नेपाल र भारत सरकारको बीचमा भएको थियो । तर पछि भारत सरकारले उक्त सम्झौताहरूको कार्यान्वयनको जिम्मा स्थानीय प्रान्तीय सरकारहरूलाई दिइएको छ, जसअनुसार कोसी र गण्डकसँग सम्बन्धित सम्झौताहरूको कार्यान्वयन विहार सरकारले गर्ने गरेको छ । नेपाली पक्षको प्रतिनिधित्व एकजना सम्पर्क अधिकृतमार्फत गर्ने गरिन्छ । सम्झौताअनुसार सम्पर्क अधिकृतको नियुक्ति नेपाल सरकारद्वारा गर्ने निजको कार्यालय व्यवस्थापन खर्च भारत सरकारले व्यहोर्ने व्यवस्था छ । राजनीतिक कार्यकर्तालाई सन्तुष्ट गर्न प्रदान गरिने एक मात्र नेपाली पक्षको प्रतिनिधित्व हुने उक्त पदमा प्रायः अनुभवहीन व्यक्तिहरू पुग्ने गरेकाले पनि नेपाली पक्षलाई परियोजनाहरूका बारेमा सूचनाको अभाव हुनु स्वाभाविक नै हो । उता भारतको प्रान्तीय सरकारहरूको कमजोर व्यवस्थापकीय प्रवृत्तिका कारण ती परियोजनाहरूको हेरचाहमा उचित ध्यान दिइँदैन । केही वर्षअघि मात्र सुनसरीको पश्चिम कुसहामा त्यही कोसीको बाँध भत्किएर हजारौँ घर डुबानमा परेका थिए । आज पनि सुनसरीको हजारौँ बिघा जग्गा मरुभूमि नै छन् । विहारका स्थानीय नेताहरू र तिनका नेपाली नातेदारको लागि यस्तो अवस्था उत्सवभन्दा कम्ती हुने गरेको छैन । नदी नियन्त्रणको नाममा हुने ठेक्कापट्टामा व्यापक भ्रष्टाचार त सामान्य कुरा भइसकेका छन् । तर पनि अब सचेत हुनैपर्छ । नेपालबाट बग्ने अधिकांश नदीहरूको व्यवस्थापन गर्ने जिम्मा भारत सरकारको भएकाले सो कार्य स्थानीय प्रान्तीय सरकारबाट हटाउनैपर्छ । यी बाढीबाट विशाल भारतको लागि धैरे क्षतिको अवस्था न भए पनि तुलनात्मक रूपमा थोरै समथर भूभाग भएको नेपालको लागि अपूरणीय क्षति भइरहेको छ ।"
"अब, हिलारी क्लिन्टन ?","म आफू, बिल क्लिन्टन वा हिजोका वा आजका कुनै पनि व्यक्तिभन्दा अमेरिकाको राष्ट्रपति पदको लागि हिलारी क्लिन्टन बढी योग्य छिन् । त्यसैले उनी यो पदको जिम्मेवारी ग्रहण गर्ने सम्पूर्ण राजनीतिक र नैतिक अधिकार राख्छिन् ।' डेमोक्रेटिक पार्टीको महाधिवेशनमा अमेरिकी राष्ट्रपति बाराक ओबामाले उपरोक्त कुरा भनिरहँदा उनको भनाइको समर्थनमा उपराष्ट्रपति जो विदेन स्वयं पूर्व राष्ट्रपति तथा हिलारीका पति बिल क्लिन्टनलगायतका वरिष्ठ नेता र उच्चाधिकारीहरूले आफ्नो स्थानबाट उठेर ओबामाको कथनलाई उत्साहपूर्वक समर्थन गरिरहेको दृश्य सीएनएनमा देखिएको थियो । सामाजिक आन्दोलनको एउटा शक्तिशाली अभियन्ताको रूपमा, प्रथम महिलाको रूपमा, अमेरिकी विदेशमन्त्रीको रूपमा तथा २००८ र २०१६ दुवै अवधिको राष्ट्रपतिको निर्वाचनको लागि मनोनयन अभियानका क्रममा हिलारी क्लिन्टनले प्रदर्शन गरेको असाधारण निष्ठा, विवेक, इच्छाशक्ति, साहस, प्रतिबद्धता र क्षमताका आधारमा राष्ट्रपति ओबामाले जे भने, त्यो अतिशयोक्ति लाग्दैन । सन् २००९ मा हिलारी क्लिन्टन अमेरिकाको विदेश मन्त्रालयको जिम्मेवारी सम्हाल्ने तयारी गर्दै गर्दा येल विश्वविद्यालयका विख्यात इतिहासकार पल केनेडीको अमेरिकाको प्रभाव र शक्ति निरन्तर र त्रासद रूपमा घट्दै गएको सम्बन्धमा एउटा विचारोत्तेजक लेख वाल स्ट्रिट जर्नलमा छापिएको थियो । येल विश्वविद्यालयकै कानुनको स्नातक हिलारीलाई केनेडीको उक्त लेखले छोयो नै । अमेरिकाको घट्दो शक्ति र प्रभावबारे लेखिएका अन्य प्रसिद्ध पुस्तक र लेखहरूले प्रस्तुत गरेका अवधारणा र प्रक्षेपणलाई असत्य सावित गर्न विदेशमन्त्री हुनेबित्तिकै प्राणपलले जुटिन् । अमेरिकाको सान्दर्भिकता र महत्त्वलाई विश्वव्यापी रूपमा पुष्टि गर्ने उद्देश्यले आफ्नो चारबर्से कार्यकालमा विदेशमन्त्रीको रूपमा एक सय १२ मुलुकको भ्रमण गरिन् । यस अवधिमा उनले १६ लाख किलोमिटर लामो यात्रा गरिन् र अमेरिकी इतिहासमा एउटा नयाँ कीर्तिमान कायम गरिन् । डा हेनरी किसिन्जर अन्तर्राष्ट्रिय राजनीति र कूटनीतिका क्षेत्रमा वर्तमान विश्वमा अद्वितीय छन् । तर उक्त चार वर्षको अवधिमा हिलारीको असामान्य खटाई, कार्यक्षमता, विवेक, धैर्य, कूटनीतिक संयम र कौशल देखेर स्वयं किसिन्जरले अमेरिकाको भावी राष्ट्रपतिको लागि उनी सर्वथा योग्य रहेको उल्लेख गरेका थिए । अत्यन्त प्रतिकूल स्थितिमा पनि असाधारण कूटनीतिक प्रतिभा प्रदर्शन गर्नसक्ने उनको क्षमता हेर्दा अमेरिका र विश्वले मागेको जस्तो नेतृत्व हिलारीले दिन सक्नेबारे पूर्व अमेरिकी विदेशमन्त्री मेडलिन अल्ब्राइट र जापानकी पूर्वरक्षामन्त्री युरिको कोइकेले उल्लेख गरेका छन् । स्मरणीय छ, क्लिन्टन सन् १८५६ पछि राष्ट्रपतिको निर्वाचनमा उम्मेदवार हुने पहिली विदेशमन्त्री मात्रै होइनन्, उक्त पदमा निर्वाचन लड्ने प्रथम महिला पनि हुन् । तर अमेरिकी राष्ट्रपतिको निर्वाचनमा विजय प्राप्त गर्न हिलारीको लागि डोनाल्ड ट्रम्पसँगको टक्कर सजिलो छैन । त्यसमाथि कुनै एउटै दलले तेस्रोपटक राष्ट्रपतिको पदमा विजय प्राप्त गरेको इतिहास सम्भवतः दुइटा मात्रै हो एउटा फ्र्यांकलिन रुजबेल्ट हुन् । दुईपटकभन्दा बढी उम्मेदवार नहुने अभ्यास र परम्परालाई चुनौती दिँदै रुजबेल्ट लगातार चारपटक राष्ट्रपतिको निर्वाचनमा उम्मेदवार भई विजय प्राप्त गरे । चौथो कार्यकालको बीचमै उनको निधन भयो । यसपछि अमेरिकी संविधानमै संशोधन भयो र दुई कार्यकालभन्दा बढी अवधिको लागि निर्वाचन लड्न नपाइने व्यवस्था गरियो । त्यसपछि एउटै दलले तेस्रोपटक विजय प्राप्त गरेको उदाहरण राष्ट्रपति रोनाल्ड रेगनपछि जर्ज हर्बर्ट वाकर बुसको पालामा मात्रै हो । राष्ट्रपति रोनाल्ड रेगन अमेरिकाका सर्वाधिक लोकप्रिय राष्ट्रपति मानिन्छन् र जर्ज हर्बर्ट बुस व्यापक राजनीतिक र प्रशासनिक अनुभवले खारिएका तथा दृढ इच्छाशक्ति भएका व्यक्ति । रेगनको दुवै कार्यकालमा उपराष्ट्रपति भएका बुस नै रेगनपछि राष्ट्रपति निर्वाचित भए । सन् १८३७ पछाडि कुनै पदासीन उपराष्ट्रपति राष्ट्रपति निर्वाचित भएको एउटै उदाहरण पनि उनी मात्रै हुन् । माथिको सन्दर्भको महत्त्व यसकारण छ कि बाराक ओबामा उनको दोस्रो कार्यकालमा लोकप्रिय देखिएका छैनन् । त्यसैले दुई कार्यकालको ओबामा नेतृत्वको डेमोक्रेटिक प्रशासनको रिपोर्ट कार्ड हिलारीको विपक्षमा जान सक्ने सम्भावना छ । विभाजित अमेरिका र विश्वको चुनौती राष्ट्रपति ओबामा आफ्नो कार्यकालका उपलब्धिहरू मात्र होइन, आफ्ना कमजोरी पनि स्वीकार गर्न हिच्किचाउँदैनन् । विपरीत ध्रुवमा भएको मुलुकको तीव्र ध्रुवीकरण र विभाजन न्यून गराउन नसक्नु आफ्नो कार्यकालको सबैभन्दा ठूलो राजनीतिक कमजोरीको भएको बारे ओबामाले गत जनवरीको राष्ट्रको नाममा गरिएको वार्षिक सम्बोधनमा उल्लेख गरेका थिए । उनको सम्बोधनपछि हालै आएर अश्वेत समुदायका व्यक्तिहरूको हातबाट केही गोरा प्रहरीहरूको सुनियोजित हत्याले श्वेत र अश्वेत समुदायबीच तिक्ततापूर्ण विभाजनको रेखा निर्माण भएको छ । त्यसमाथि रिपब्लिकन दलको तर्फबाट राष्ट्रपतिको पदमा मनोनीत डोनाल्ड ट्रम्पको अतिवादी राजनीतिक, सामाजिक र आर्थिक तथा सैनिक तथा कूटनीतिक दृष्टिकोणहरूले अमेरिकी समाजलाई नराम्रोसँग बिथोलेको छ । इस्लामको नाउँमा अन्तर्राष्ट्रिय आतंकवाद अमेरिकी सुरक्षाको जटिल चुनौतीको रूपमा उपस्थित छ । यसै सन्दर्भमा अमेरिकी जल सेनाका पूर्व नायब प्रमुख तथा अफगानिस्तानमा तैनाथ अमेरिकी सेनाका प्रमुख रहेका जनरल जोन एलनले हिलारीको नेतृत्वमा अमेरिकाले इस्लामिक स्टेटलाई पूर्णतः पराजित गर्ने, सबै मित्रराष्ट्रहरूसँगका सन्धिसम्झौताहरूलाई पूर्णरूपेण पालना गर्ने, नाटो तथा अट्लान्टिक गठबन्धनलाई सशक्त बनाउने र विश्वलाई सुन्दर र सुरक्षित गन्तव्य प्रदान गर्ने बताएका छन् । जनरल एलनका साथै पूर्व रक्षामन्त्री लिओन पनेट्टा, निवृत्त जल सेनाध्यक्ष जोन हस्टनलगायतका उच्च सैनिक अधिकारीहरूले पनि हिलारी क्लिन्टनको विवेक र निर्णयमाथि आफ्नो विश्वास व्यक्त गर्दै उनको न्यायपूर्ण र एकताबद्ध अमेरिकाको भविष्य दृष्टिअनुरूपको अमेरिकाप्रति आफ्नो आस्था व्यक्त गरेका छन् । घृणा, अव्यवस्था र अन्धकारका शक्तिहरू विरुद्ध हिलारीको शक्तिशाली नेतृत्व अत्यावश्यक बताउँदै उनीहरूले अमेरिकाको वर्तमान आवश्यकता र सुरक्षा हितअनुरूपको सर्वोच्च सेनापति क्लिन्टन मात्रै हुन सक्ने बताएका छन् । नाटोका सर्वोच्च कमान्डर रहेका पूर्व अमेरिकी जल सेनाध्यक्ष जेम्स स्टाभ्रिडिस र जनरल वेस्ले क्लार्कलगायत आधा दर्जन नाटोका पूर्व सेना प्रमुखहरूले डोनाल्ड ट्रम्पको नाटोसम्बन्धी नीतिको कडा विरोध गर्दै ट्रम्प नाटोबारे ठूलो भ्रममा रहेका र उक्त संगठन अमेरिकाको बृहत्तर हितको लागि अत्यन्त महत्त्वपूर्ण रहेको बताएर हिलारीको पक्षमा परोक्ष मत जाहेर गरेका छन् । उता, डोनाल्ड ट्रम्पका विदेश मामिलासम्बन्धी सल्लाहकारसमेत रहेका र अमेरिकाका डिफेन्स इन्टेलिजेन्स एजेन्सीका पूर्व प्रमुख तथा सेवानिवृत्त लेफ्टिनेन्ट जनरल माइकेल फ्लिन ट्रम्पका कट्टर समर्थक छन् र रिपब्लिकन दलको सम्मेलनमा उनले ट्रम्पको पक्षमा जोडदार भाषण गरेका थिए । फ्लिन राष्ट्रपति ओबामाको इस्लामिक स्टेटसम्बन्धी नीतिका कडा विरोधी पनि हुन् र ओबामाको गलत प्राथमिकताका कारण इस्लामिक स्टेट शक्तिशाली हुँदै आएको पनि उनले बताइरहेका छन् । जनरल फ्लिन र जनरल एलन दुवै राष्ट्रपति ओबामा प्रशासनमा विदेशमन्त्री क्लिन्टनसँगै काम गरेका उच्च सैनिक अधिकारी हुन् । विदेश नीतिसम्बन्धी कतिपय विख्यात हस्तीहरू र स्वयं रिपब्लिकन पार्टी सम्बद्ध उच्च सैनिक तथा रक्षा उच्चाधिकारीहरू एलियट अब्राहम, दिमित्री साइम्स, ब्रेन्ट स्कोक्रफ्ट, पल उल्फोटिज, एलियट कोहन, रिचार्ड आर्मिटेजलगायत रिपब्लिकन दलबाट निर्वाचित पूर्व राष्ट्रपति जर्ज बुसका विदेश तथा रक्षामन्त्रीहरू, रिपब्लिकन उम्मेदवार मिट रोम्नी निकट सहयोगीहरू र विख्यात रिपब्लिकन पार्टीनिकट रोबर्ट कागनजस्ता विद्वान्हरू सबैले डोनाल्ड ट्रम्पको अनुभवहीनता र विदेश तथा रक्षा नीतिसम्बन्धी अतिवादिताले अमेरिकाको सुरक्षा र अन्तर्राष्ट्रिय व्यक्तित्वमाथि गम्भीर असर पर्ने बताइरहेका छन् । अमेरिका र अन्य मुलुकबाट प्रकाशित हुने सबै प्रमुख अन्तर्राष्ट्रिय समाचार पत्रहरू पनि ट्रम्पको अतिवादी दृष्टिकोणका विरोधी देखिन्छन् । यो मामिलामा हिलारीले विश्वलाई आश्वस्त बनाएकी छन् । विश्वसामु विद्यमान समस्या र चुनौतीहरूले अमेरिकासँग कूटनीति, विकास र सुरक्षालाई एकीकृत संयोजन भएको स्मार्ट पावर अप्रोच' को नीति माग गरेको बताउँदै हिलारीले विदेशमन्त्री हुँदादेखि नै उक्त नीति अवलम्बन गर्दै आएकी छन् । राष्ट्रपति ओबामाको विदेश नीति निर्माणमा महत्त्वपूर्ण योगदान गरेकी हिलारीको राष्ट्रपतित्वअन्तर्गत अमेरिकी विदेश नीतिमा ठूलो अन्तरको सम्भावना देखिँदैन । ओबामा प्रशासनको विदेश नीतिका कतिपय पक्षहरूप्रति रिपब्लिकन नेताहरूहरूको विमति छ, तर ट्रम्पका विदेश र रक्षा नीतिप्रति भने उनीहरूको अझ ठूलो विमति र विरोध देखिन्छ । संसारको सबैभन्दा शक्तिशाली र विश्व व्यवस्थाको नेतृत्व गरिरहेको मुलुकको सर्वोच्च नेतृत्वको नीतिले अमेरिकाको र बाँकी विश्वको भविष्यलाई समेत निर्धारण गर्ने भएकाले यो चुनावले स्वाभाविक रूपमा विश्वव्यापी सरोकार निर्माण भएको छ । यो सरोकार हिलारीको पक्षमा देखिन्छ । आन्तरिक एकता र सद्भावनाको शक्तिको प्रतीक हिलारी रिपब्लिकन उम्मेदवार डोनाल्ड ट्रम्पको पक्षमा सो दलको तर्फबाट निर्वाचित पूर्व राष्ट्रपतिहरू, राष्ट्रपति पदका उम्मेदवारहरू, रिपब्लिकन मनोनयनको लागि ट्रम्पसँग प्रतिस्पर्धा गरेका रिपब्लिकन पार्टीका अन्य उम्मेदवार र प्रमुख नेताहरू देखिएका छैनन् । यही कुरा रिपब्लिकन पार्टी निकट थिंकट्यांक सम्बद्ध प्राज्ञ वा पत्रकारहरूको हकमा पनि लागू हुन्छ । तर डेमोक्रेटिक पार्टीमा स्थिति ठ्याम्मै विपरीत छ । मनोनयन अभियानमा बर्नी स्यान्डर्स उनका कडा प्रतिस्पर्धी थिए । निर्वाचन अभियान तिक्ततापूर्ण पनि रहेको हो । अधिवेशन कक्षमा बर्नीले हिलारीको पक्षमा गरेको समर्थनले बर्नी समर्थकहरूलाई क्रूद्ध बनाएको पनि देखियो । तर हिलारीले बर्नी र उनका लाखौँ समर्थकहरूको उत्साह र प्रतिबद्धतालाई डेमोक्रेटिक दलको निर्वाचन अभियानको आत्मा रहेको मात्रै बताइनन्, बर्नीले उठाएका आर्थिक र सामाजिक न्यायका प्रगतिशील विषय सूचीहरू प्रजातान्त्रिक अभ्यासहरूका प्राणतत्व भएको स्विकारेर बर्नीका सरोकारहरू आफ्नो सरोकार भएको स्वीकार गरिन् । यसबाट डेमोक्रेटिक पार्टीभित्रको आन्तरिक एकता र सद्भावनालाई मजबुत बनाइन् । चर्चित रिपब्लिकनहरू डोनाल्ड ट्रम्पलाई आफ्नो प्रतिनिधि स्विकार्न तयार छैनन् र डेमोक्रेटिक दलभित्रका बढी वाम रुझान राख्नेहरूलाई हिलारी क्लिन्टनको उम्मेदवारीले सन्तुष्ट बनाएको छैन । डोनाल्ड ट्रम्पले धेरै अमेरिकीहरूका मनमा उत्साह पनि भरेका छन्, त्रास, अविश्वास र घृणा पनि थपेका छन् । ट्रम्पलाई अमेरिका र बाँकी विश्वको लागि खतरा सम्झनेहरू हिलारीको पक्षमा खुलेर लागेका छन् । विमति व्यवस्थापनको उच्चतम संस्कृतिमा उनी समृद्ध छन् । सन् २००८ मा डेमोक्रेटिक दलको मनोनयनको लागि पर्याप्त मत प्राप्त गर्न नसक्ने देखिएलगत्तै हिलारीले ओबामालाई समर्थन गर्दै त्यसपछिको डेमोक्रेटिक पार्टीको सम्मेलनमा भनेकी थिइन् हाम्रा विश्वास र मूल्यहरू साझा छन्, त्यसैले मैले जित्नु र बाराकले जित्नुमा तात्विक भिन्नता छैन । हाम्रा आगामी राष्ट्रपति बाराक ओबामा हुनैपर्छ । त्यसपछि डिसेम्बरको प्रारम्भमा आफ्नो विदेशमन्त्रीको घोषणा गर्दै ओबामाले अमेरिकी कूटनीतिको नवीकरणको आफ्नो प्रतिबद्धता हिलारी क्लिन्टनको नेतृत्वमा हुने घोषणा गरेका थिए । तर आज परिस्थिति भने गम्भीर देखिन्छ । अमेरिका दलहरूको बीचमा मात्र होइन, दलहरूभित्र पनि ऐतिहासिक रूपमा विभाजित देखिन्छ । चर्चित रिपब्लिकनहरू डोनाल्ड ट्रम्पलाई आफ्नो प्रतिनिधि स्विकार्न तयार छैनन् र डेमोक्रेटिक दलभित्रका बढी वाम रुझान राख्नेहरूलाई हिलारी क्लिन्टनको उम्मेदवारीले सन्तुष्ट बनाएको छैन । दुवैको पक्षमा सशक्त जनलहर पनि छ । डोनाल्ड ट्रम्पले धेरै अमेरिकीहरूका मनमा उत्साह पनि भरेका छन्, त्रास, अविश्वास र घृणा पनि थपेका छन् । ट्रम्पलाई अमेरिका र बाँकी विश्वको लागि खतरा सम्झनेहरू हिलारीको पक्षमा खुलेर लागेका छन् । ट्रम्पले अमेरिकी समाजमा भय र त्रास र विभाजनकारी भावना विस्तार गरिरहेको बताउनेहरू त्यसलाई हिलारीको पक्षमा मतमा रूपान्तरण गर्न चाहन्छन् तर तुलनात्मक रूपमा प्रगतिशील आर्थिक र सामाजिक मतका पक्षधरहरू ट्रम्पका अतिवादी विचारजन्य भय र त्रासलाई आफ्ना कार्य र निर्णयहरूको उत्प्रेरक शक्तिका रूपमा स्विकार्न तयार छैनन् । यो लक्ष विचलन हो र यसविरुद्ध साहसिक प्रहार आवश्यक पर्दछ भन्ने उनीहरूको मत छ । त्यसैले बर्नी स्यान्डर्सका कतिपय समर्थकहरू यो आधारमा हिलारीलाई मत हाल्न इच्छुक छैनन् र उनीहरू राष्ट्रपतिको निर्वाचनमा मत वहिष्कारको घोषणा गरिरहेका छन् । कतिपय स्थापित रिपब्लिकन नेताहरू पनि ट्रम्पलाई मत नहालेर निरपेक्ष बस्ने घोषणा गरिरहेका छन् । आफ्नो सम्बोधनमा हिलारीले ट्रम्पको अत्यन्त निराशावादी दृष्टिकोणबारे कडा प्रतिक्रिया व्यक्त गर्दै ट्रम्पसँग मुलुकका समस्या समाधानसम्बन्धी एउटा पनि सोच नभएको आरोप लगाएकी छन् । एउटा ट्वीटबाटै उत्तेजित हुने व्यक्ति अत्याधुनिक आणविक हतियारसहित संसारको सबैभन्दा शक्तिशाली सेनाको सर्वोच्च सेनापति हुने अधिकार राख्दैनन् भन्ने उनको भनाइ छ । विश्वको सबैभन्दा शक्तिशाली सेना, सबैभन्दा सिर्जनशील उद्यमीहरू र दसकौँदेखि संसारमा नवीनतम् आविष्कार र उपलब्धिहरूको नेतृत्व लिइरहेको, सबैभन्दा ठूलो अर्थतन्त्रको स्वामी राष्ट्र कमजोर छ भने बलियो कुन हो भन्ने प्रश्न उनले ट्रम्पसमक्ष राखेकी छन् । एउटा बालक हुर्काउन पनि सिंगो गाउँको योगदान आवश्यक हुन्छ भने अमेरिकाका जस्तो महान् राष्ट्रका सबै समस्याहरू आफू एक्लैले समाधान गर्न सक्छु भन्ने ट्रम्पका विचारप्रति उनले तीखो विमतिमा मुलुकको प्रबुद्ध जनमत सहमत देखिन्छ । तर पनि निर्वाचनमा राजनीतिक चरित्रहरूको आधारमा मात्र होइन र परम्परागत र युवा मतदाताहरूबीचको अन्योलका कारण आगामी नोभेम्बरको परिणामबारे यसै भन्न सकिने अवस्था भने छैन ।"
नक्सालका सुशील उत्कृष्ट बक्सर,"काठमाडौंः नक्सालका सुशील थापा प्रथम अन्तर क्लब उपत्यकाव्यापी खुला पुरुष बक्सिङ प्रतियोगितामा सोमबार उत्कृष्ट खेलाडी घोषित भएका छन् । नेपाल खेलकुद महासंघअन्तर्गतको राष्ट्रिय बक्सिङ संघ नेपालद्वारा आयोजित प्रतियोगितामा सुशीलले ४९ केजी तौलसमूहमा स्वर्ण पदक जिते । फाइनलमा सुशीलले त्रिभुवन आर्मी क्लबका मिसलदीप सुनवारलाई अंक आधारमा पराजित गरे । उत्कृष्ट चुनिए वापत सुशीलले १० हजार रुपैयाँ पुरस्कार पाए । लैनचौरस्थित राष्ट्रिय टेबुलटेनिस प्रशिक्षण केन्द्रमा भएको ५२ केजी तौलसमूहको फाइनलमा आर्मीका करण चौधरीले आफ्नै क्लबका सुदीप श्रेष्ठलाई हराउँदै पहिलो स्थान हासिल गरे । ५६ केजी तौलसमूहमा नक्सालका गणेश थापाले स्वर्ण पदक हात पारे । उनले फाइनलमा आर्मीका मुनाल पुनमगरको चुनौतीलाई समाप्त पारे । ६० केजीमा नक्सालका युवराज कार्की च्याम्पियन बने । फाइनलमा उनले नक्सालकै किशोर शर्मालाई पन्छाए । यसैगरी ६४ केजी तौलसमूहमा आर्मीका मोहन ठकुरीले फाइनलमा ललितपुरका अनोज भण्डारीलाई निराश पार्दै स्वर्ण पदक जिते । ६९ केजीमा बानुज फिटनेसका अनिश श्रेष्ठ शीर्ष स्थानमा रहे । फाइनलमा उनले काठमाडौं बक्सिङ क्लबका सुरज मगरलाई पाखा लगाए । ७५ केजी तौलसमूहमा आर्मीका केशव बम पहिलो भए । उनले फाइनलमा आर्मीकै हर्कराम विकलाई हराए । यसैगरी ८१ केजीमा ललितपुरका मनोहर बस्नेतले बाजी मारे । उनले उपाधि भिडन्तमा आर्मीका ध्रुव रानाभाटलाई निराश पारे । ९१ केजीमाथि आर्मीका रोशन गोदारले फाइनलमा केन्द्रीय बक्सिङका मेघ डानियल लामालाई हराउँदै पहिलो स्थान कब्जा गरे । केशव टेक्निकल नकआउटका आधारमा विजयी भए भने बाँकी सबै अंक आधारमा विजेता बने । प्रत्येक स्पर्धामा पहिलो हुनेले दुई हजार, दोस्रोले एक हजार पाँच सय र तेस्रो हुने दुई खेलाडीले एकएक हजार रुपैयाँ पुरस्कार प्राप्त गरे । प्रतियोगितामा आर्मी क्लब टिम च्याम्पियन बन्यो । आर्मीले सर्वाधिक पाँच स्वर्ण जित्दै टिम च्याम्पियनको उपाधि उचालेको हो । विजेतालाई पूर्वप्रधानमन्त्री झलनाथ खनाल, राष्ट्रिय खेलकुद परिषद्का उपाध्यक्ष लामा टेन्डी शेर्पा, एनओसी अध्यक्ष जीवनराम श्रेष्ठ, आयोजक संघका अध्यक्ष प्रेम प्रधानलगायतले पुरस्कृत गरे । साउन १३ गतेदेखि सुरु भएको उक्त प्रतियोगितामा ११ क्लबका ५१ जना खेलाडीले प्रतिस्पर्धा गरेका थिए । यसैबीच, टेबुलटेनिस राष्ट्रिय खेलाडी स्वेच्छा नेम्वाङको पहलमा बक्सिङ खेलाडी स्व इन्द्रबहादुर पुनमगरको परिवारका लागि आर्थिक सहयोग संकलन गरिएको छ । स्वेच्छासहित राष्ट्रिय बक्सिङ संघ नेपाललगायतबाट ४० हजार रुपैयाँ आर्थिक सहयोग संकलन गरिएको हो । उक्त रकम सोमबार स्व इन्द्रका परिवारलाई हस्तान्तरण गर्ने गरी बक्सिङका प्रमुख प्रशिक्षक प्रकाश थापामगरलाई प्रदान गरिएको छ ।"
आर्सनलको अमेरिका भ्रमण सफल,लस एन्जलसः इङ्लिस प्रिमियर लिग क्लब आर्सनलले नयाँ सिजनको तयारी स्वरूप गरेको अमेरिका भ्रमण जितका साथ टुंग्याएको छ । आर्सनलले आइतबार राति भएको खेलमा मेक्सिकन क्लब ग्वाडालाजरा चिभासलाई ३१ गोलले पराजित गर्दै आफ्नो अमेरिका भ्रमणको सुखद अन्त्य गरेको हो । आर्सनलको अमेरिका भ्रमणमा यो लगातार दोस्रो जित हो । यसअघि बिहीबार भएको खेलमा आर्सनलले अमेरिकी मेजर सकर लिगको अलस्टार टोलीलाई २१ गोलले हराएको थियो । लस एन्जलसमा खेलिएको खेलको पहिलो हाफमा १० को अग्रता बनाएको आर्सनलले दोस्रो हाफमा दुई गोल थपेको थियो । आर्सनललाई खेलको ३४ औं मिनेटमा रोब होल्डिङले १० को अग्रता दिलाएका थिए । सान्टी काजोर्लाको फ्रि किकमार्फत प्राप्त बललाई कलुम चेम्बरले मिलाइदिएपछि सिक्स यार्ड नजिक कुनै पनि विपक्षी खेलाडीको चासोमा नरहेका होल्डिङले गोल गरेका थिए । आर्सनलका लागि होल्डिङको यो पहिलो गोल हो । पहिलो हाफमा एक गोलले अघि रहेको आर्सनललाई दोस्रो हाफ सुरु भएलगत्तै एलेक्स च्याम्बरलिनले २० को अग्रता दिलाएका थिए । उनले आफ्नो व्यक्तिगत प्रयासमा गोल गरेका हुन् । त्यसपछि खेलको ५६ औं मिनेटमा इङ्ल्यान्डको यू२१ राष्ट्रिय टोलीका स्ट्राइकर चुबा एक्पोमले अर्काे गोल थपेपछि आर्सनल खेलमा ३० ले अघि बढेको थियो । माथ्यु दिबुचीको क्रसलाई नियन्त्रणमा लिँदै चुबाले आर्सनलका लागि दोस्रो खेलमा दोस्रो गोल गरेका थिए । मेक्सिकोको शीर्ष डिभिजनको लिग लिगा एमएक्सको टोली चिभासले खेल सकिनुभन्दा १६ मिनेटअघि पेनाल्टी प्रहारको अवसरलाई सदुपयोग गर्दै एक गोल फर्काएको थियो । चिभासका लागि एन्जल जल्डिभरले गोल गरेका थिए । चिभासले खेलको अन्त्यतिर अर्का पेनाल्टी अवसरको पनि दाबी गरेको थियो । तर रेफ्रीले चिभासको दाबीलाई अस्वीकार गरे । एडुआर्डा लोपेजको सशक्त प्रहारलाई रोक्ने क्रममा आर्सनलका होल्डिङले डीबक्सभित्र हातले बल छोए पनि रेफ्रीले चिभासलाई पेनाल्टी प्रहारको अवसर दिन अस्वीकार गरेका थिए ।
जोकोभिच र हालेपलाई उपाधि,"टोरन्टोः रोजर्स कप टेनिस प्रतियोगिताको उपाधि विश्व नम्बर एक खेलाडी नोभाक जोकोभिचले जितेका छन् । सर्बियन खेलाडी जोकोभिचले सोमबार बिहान भएको फाइनलमा जापानका केई निसिकोरीलाई सोझो सेटमा हराउँदै उपाधि हात पारेका हुन् । २९ वर्षीय जोकोभिचले रोजर्स कपको उपाधि जितेको यो चौथो पटक हो । उनले सन् २०१२ पछि पहिलो पटक रोजर्स कपको उपाधि चुमेका हुन् । जोकोभिचले यसअघि सन् २००७, सन् २०११ र सन् २०१२ मा यो प्रतियोगिताको उपाधि जितेका थिए । सबैभन्दा बढी पटक रोजर्स कपको उपाधि जित्ने खेलाडी भने चेक गणतन्त्रका इभान लेन्डल हुन् । तात्कालीन चेकोस्लोभाकियाबाट प्रतिनिधित्व गर्दै लेन्डलले ६ पटक यो प्रतियोगिताको उपाधि चुमेका थिए । ५६ वर्षीय लेन्डल हाल चर्चित खेलाडी एन्डी मुरेका प्रशिक्षक हुन् । वर्षको सातौं उपाधि जित्ने क्रममा जोभोभिचले तेस्रो वरीयतामा आसिन जापानी खेलाडी निसिकोरीलाई ६३, ७५ अंकले हराए । पहिलो सेटमा सहज जित निकालेका जोकोभिचले दोस्रो सेटमा भने निसिकोरीको कडा चुनौतीको सामना गर्नु परेको थियो । जोकोभिचले कम उमेरमै एकपछि अर्को गर्दै अधिकांश ठूला प्रतियोगिताको उपाधि हात पारिसकेका छन् । ओलम्पिकमा समेत स्वर्ण पदक जितिसकेका जोकोभिचले निसिकोरीसँगको फाइनल खेल रोचक भएको बताए । यो उपाधिले मलाई थप खुसी दिएको छ । पहिलो सेटमा राम्रै खेलेँ तर, दोस्रो सेट भने प्रतिस्पर्धात्मक बनेको थियो, खेलपछि जोकोभिचले भने । १२ पटक एकल ग्रान्डस्लामको उपाधि जितेका जोकोभिचले सन् २००८ को बेइजिङ ओलम्पिकमा स्वर्ण हात पारेका थिए । रोजर्स कपको सेमिफाइनलमा जोकोभिचले फ्रान्सका १० औं वरीयता प्राप्त खेलाडी गेल मोनफिल्सलाई ६३, ६२ को सोझो सेटमा हराउँदै फाइनलको यात्रा तय गरेका थिए । जापानी स्टार निसिकोरीले भने सेमिफाइनलमा स्विट्जरल्यान्डका दोस्रो वरीयता प्राप्त खेलाडी स्टान वावरिन्कालाई ७६ (८६), ६१ अंकले हराउँदै जोकोभिचसँगको भिडन्त पक्का गरेका थिए । यसैगरी महिला एकलतर्फको उपाधि रोमानियाकी सिमोना हालेपले जितेकी छन् । पाँचौं वरीयताकी हालेपले आइतबार राति नै भएको फाइनल भिडन्तमा अमेरिकी प्रतिद्वन्द्वी माडिसन किजलाई ७६ (७२), ६३ अंकले हराउँदै उपाधि हात पारेकी हुन् । हालेपले १० औं वरीयताकी किजलाई पन्छाउने क्रममा पहिलो सेटमा कडा चुनौतीको सामना गर्नु परेको थियो । २४ वर्षीया हलेपले हालसम्म १४ वटा महŒवपूर्ण उपाधि जितिसकेकी छन् । टोरन्टोमा खेल्दा मलाई आफ्नै घरेलु कोर्टमा खेलिरहेको अनुभव हुन्छ । खेलभर धेरै समर्थकले मेरो हौसला बढाइरहे । म यो उपलब्धिलाई कहिल्यै भुल्न सक्दिनँ, हालेपले भनिन् । फाइनलमा पराजित भएकी किजले हालेप उपाधिको सच्चा हकदार भएको प्रतिक्रिया दिइन् । मैले सकभर हालेपलाई रोक्ने प्रयास गरेकी थिएँ । पहिलो सेटमा सोचेको जस्तै भयो तर, दोस्रो सेटमा उनी अझ आक्रामक रूपमा प्रस्तुत भइन् । यसपटक मैले विगतको भन्दा धेरै राम्रो खेलेकी छु । रियो ओलम्पिकका लागि पनि यो प्रतियोगिताले धेरै सहयोग गरेको छ, किजले भनिन् ।"
इलाममा बास्केटबलको एकमहिने प्रशिक्षण,"इलामः फुटबल र क्रिकेटजस्ता खेलका पारखी बढिरहेको बेलामा इलाममा भने बास्केटबलको एकमहिने प्रशिक्षण भइरहेको छ । बास्केटबलको विकास गर्न र जिल्लामा बास्केटबल खेलाडी उत्पादन गर्ने उद्देश्यले साउन १० गतेवाट सुरु प्रशिक्षणमा ८० जनाभन्दा बढी इलामे युवा र बालबालिका सहभागी गराउने आयोजकले जनाएका छन् । महेन्द्र रत्न क्याम्पस इलामको बास्केटबल कोर्टमा एकाबिहानै र साँझपख झुम्मिने गरेका छन् । प्रशिक्षणको संयोजन गरिरहेका बास्केटबल खेलाडी संयोजक रोहन आचार्यले खेलाडी उत्पादन र स्वास्थ्यका दृष्टले तालिमको आयोजना गरेको बताउँछन् । खेलका जानकारहरू भन्छन्, इलाममा बास्केटबलको सम्भावना निक्कै छ । प्रत्येक विद्यालय, क्लब र युवा संस्थाहरूले यो खेललाई प्रवद्र्धन गर्न सक्ने उनीहरूको भनाइ छ । यही सम्भावनालाई कार्यान्वयन गर्न तालिमको आयोजना गरेको खेलाडी आचार्य बताउँछन् । सदरमुकामका विद्यालयहरूसँग बास्केटबलको विकासमा समन्वय गरिरहनु भएका आचार्यले सबै विद्यालयले उत्साह देखाएको बताए । सदरमुकाम केन्द्रित नभई अब प्रत्येक स्कुलस्कुलबाट खेलाडी उत्पादन गर्न स्कुलसँग समन्वय गर्ने आचार्यको योजना छ । सानासाना नानीहरू, तन्देरी र वयस्कहरूलाई प्रशिक्षण दिन पाउँदा विगत १५ वर्षदेखि बास्केटबल प्रशिक्षण गराइरहेका प्रशिक्षक विकास चाम्लिङ उत्साहित छन् । इलाममा स्कुलस्कुलबाट बास्केटबल प्रशिक्षणमा विद्यार्थी सहभागी भएको देखेर मक्ख परेको प्रशिक्षक चाम्लिङ बताउँछन् । तर बास्केटबल खेलको संरक्षण तथा प्रशिक्षण केही व्यक्तिले मात्र गरेर नहुने उनको भनाइ छ । यसरी नै सम्बन्धित निकाय र बास्केटबलमा रुचि राख्ने व्यक्तिहरू मिलेर काम गर्ने हो भने इलामबाट राष्ट्रिय स्तरका मात्र नभई व्यावसायिक खेलाडी उत्पादन हुने उनको दाबी छ । फुटबल खेलाडीहरूलाई राज्यले संरक्षण र प्रोत्साहन दिए जसरी बास्केटबललाई ध्यान नदिएको धरानबाट प्रशिक्षणका लागि इलाम आइपुगेका प्रशिक्षक चाम्लिङ बताउँछन् । सरकारले बास्केटबललाई पनि प्राथमिकताको खेलमा राख्नुपर्ने उनको माग छ । स्थानीय स्तरमा रहेका केही व्यापारी तथा आफ्नै व्यक्तिगत लगानीबाट कार्यक्रम सञ्चालन गरिएको कार्यक्रम संयोजक आचार्यले बताए । १० वर्षदेखि माथिका प्रशिक्षार्थीहरूले प्रशिक्षण लिइरहेको कार्यक्रममा प्रशिक्षार्थीहरू प्रशिक्षण लिन पाउँदा हर्षित देखिन्छन् । उनीहरूले यसलाई यसअघि महिला राष्ट्रिय टिम साउथ एसियन बास्केटबल खेलमा रजत पदक जित्न उनीहरूले अवसरका रूपमा लिएका छन् । भर्खरै नेपाली पुरुष टिम खेलाडी बैंगलोरमा तेस्रो हुन सफल भएको थियो । राष्ट्रिय तथा अन्तर्राष्ट्रिय स्तरमा सफलता प्राप्त गर्न र बास्केटबल खेलको विकास गर्न खेलाडी उत्पादनमा सरकार स्थानीय निकायले सहयोग गर्नुपर्ने प्रशिक्षक र खेलाडीहरू बताउँछन् । इलाममा संयोजक आचार्यसहितको टिमको प्रयासमा तालिम आयोजना भएको हो । प्रतिभावान् खेलाडी उत्पादनमा यस्ता प्रयास पनि सहयोगी बन्ने प्रशिक्षक चाम्लिङको भनाइ छ ।"
ब्राजिल जाने खेलाडीले ४२ कन्डम पाउने !,"रियो दि जेनेरियोः रियो ओलम्पिक नजिकिँदै जाँदा ब्राजिलमा विदेशी खेलाडी तथा पाहुनाको सुरक्षा र स्वास्थ्यलाई समेत आयोजकले विशेष ध्यान दिएका छन् । ब्राजिल सरकारले खेलाडीको सुरक्षाका लागि हजारौं सुरक्षाकर्मी खटाएको समाचार बाहिर आइरहेको अवस्थामा ब्राजिलमा खेलाडीको स्वास्थ्यलाई पनि पहिलो प्राथमिकतामा राखिएको समाचार सार्वजनिक भएको छ । सोही अनुरूप ब्राजिल ओलम्पिकमा सहभागिता जनाउन लागेका प्रत्येक खेलाडी र प्रशिक्षकलाई आयोजकले जनही ४२ वटा कन्डमबाट स्वागत गर्दैछ । अन्तर्राष्ट्रिय ओलम्पिक कमिटी (आईओसी) को आदेशमा ब्राजिल सरकारले ओलम्पिक भिलेजमा बस्ने सबै खेलाडी र प्रशिक्षकलाई जनही ४२ वटा कन्डम उपलब्ध गराउन निर्देशन दिएको समाचार सीएनएनले प्रकाशित गरेको छ । खेलाडीका लागि कुल ४५ लाख कन्डमको व्यवस्था गरिएको बताइएको छ । अन्तर्राष्ट्रिय सञ्चार माध्यमले उल्लेख गरेअनुसार रियो ओलम्पिकमा खेलाडीलाई प्रदान गर्न लागिएको कन्डम यसअघि लन्डन ओलम्पिकमा प्रदान गरिएको भन्दा तेब्बर बढी हो । लन्डन ओलम्पिकमा खेलाडी र प्रशिक्षकका लागि एक लाख ५० हजार कन्डम वितरण गरिएको थियो । रियो ओलम्पिकमा महिला खेलाडी र प्रशिक्षकलाई पनि एक लाख थान महिलाले नै प्रयोग गर्ने कन्डम प्रदान गरिने भएको छ । यौनजन्य रोगबाट बचाउनमात्र होइन, ब्राजिलमा फैलिएको जिका भाइरसको संक्रमणबाट पाहुना र खेलाडीलाई जोगाउन पनि यस्तो निर्णय गरिएको आईओसीले जनाएको छ । रियो ओलम्पिकमा ११ हजार खेलाडी र ६ हजार प्रशिक्षकको सहभागिता रहनेछ । खेलाडीकै संख्यामा विभिन्न देशबाट अफिसियल र पदाधिकारी पनि रियो ओलम्पिकमा सहभागी बन्नेछन् । यसैगरी रियो ओलम्पिकको खेल हेर्न विश्वभरिबाट हजारौं समर्थक ब्राजिल पुग्ने अनुमान गरिएको छ । रियो ओलम्पिक आगामी शुक्रबारबाट सुरु हुँदैछ ।"
