शीर्षक,विवरण
नोबेल पुरस्कार र हार्टहोल्मस्ट्रोम करार सिद्धान्त,"अर्थशास्त्र नै यस्तो विषय विधा हो, जसले मानव व्यवहारको वास्तविक अध्ययन र विश्लेषण गरी आर्थिक विवेकशीलता प्रवद्र्धन गराउँदछ । आजभोलि नीति निर्माता र राजनीतिज्ञले कम्तीमा पनि अर्थशास्त्र, दर्शन र राजनीतिशास्त्रको अध्ययन जरुरी हुन्छ भन्न थालिएको छ । किनकि नीतिशिल्पीहरूमा यी तीन पक्षको जानकारी नभए आर्थिक समृद्धि र सामाजिक रूपान्तरणको प्रक्रिया सहज पार्ने हैसियत राख्दैनन् । अर्थशास्त्र आर्थिक क्रियाकलापको मात्र अध्ययन गर्दैन, यो समस्त मानव व्यवहारको उपयोगितावादी विश्लेषण गर्ने हैसियत राख्दछ । त्यसैले अर्थशास्त्रको महत्त्व सार्वजनिक जीवनमा धेरै छ । चिकित्सा विज्ञान, भौतिकशास्त्र, साहित्य, रसायन विज्ञान र शान्तिमा उल्लेख्य योगदान गर्ने व्यक्तिलाई योगदानको कदरस्वरूप सन् १९०१ बाट नोबेल पुरस्कार दिन थालिए पनि अर्थशास्त्रमा भने यो पुरस्कारको थालनी सन् १९६९ बाट मात्र भएको हो । हालसम्म विश्वका विशिष्ट ७९ अर्थशास्त्रीहरू योगदानका लागि नौ लाख २२ हजार अमेरिकी डलरसहित यो पुरस्कारबाट एकल वा संयुक्त रूपमा सम्मानित भइसकेका छन् । पहिलोपटक सन् १९६९ मा राग्नर फ्रिस्क र जान टिनवर्गेनले आर्थिक गतिशीलताको मोडेल विकास गरेबापत यो पुरस्कार पाएका थिए भने केनेथ एरो, गुनार मिर्डाल, मिल्टन फ्रायडम्यान, बर्टिन ओहलिन, हर्वट साइमन, अमत्र्य सेन, जोसेफ स्टिग्लिज, पाउल क्रुगमेन, अंगुस डेटनलगायतका अर्थशास्त्रीले आर्थिक विषयमा गरेको खोज, अनुसन्धान, अध्ययन र विकास गरेको सिद्धान्तका लागि नोबेल पुरस्कारबाट सम्मानित हुने अवसर पाएका थिए । यस वर्षको पुरस्कार भने ओलिभर हार्ट (हार्वर्डका प्राध्यापक बेलायती अर्थशास्त्री) र वेंग्ट्स होल्मस्ट्रोम (म्यासाचुसेट्सका प्राध्यापक फिनिस अर्र्थशास्त्री) लाई संयुक्त रूपमा उनीहरूले प्रतिपादन गरेको हार्टहोल्मस्ट्रोम करार सिद्धान्तका लागि प्रदान गरिएको छ । आधुनिक समाज उत्पादन संगठनका आधारमा सञ्चालित छ र उत्पादन संगठनहरू विविधखाले विवाद, स्वार्थ र तनावमा छन् । उत्पादन क्रियाकलापलाई जति व्यवस्थित गर्न सकियो, समाजको आर्थिक गतिविधि त्यति नै सहजरूपमा संस्थागत हुन्छ । यस्ता उत्पादन संगठनहरूमा रहने विवाद निरूपण संयन्त्रका रूपमा करारलाई लिने गरिन्छ । आधुनिक समाजको आर्थिक सम्बन्धलाई करारले नै निर्धारण गर्दछ । चिकित्सा विज्ञान, भौतिकशास्त्र, साहित्य, रसायन विज्ञान र शान्तिमा उल्लेख्य योगदान गर्ने व्यक्तिलाई योगदानको कदरस्वरूप सन् १९०१ बाट नोबेल पुरस्कार दिन थालिए पनि अर्थशास्त्रमा भने यो पुरस्कारको थालनी सन् १९६९ बाट मात्र भएको हो । रोजगारदाता र रोजगारबीच कामको करार, ऋणी र बैंकबीच कर्जाको करार, जोखिम व्यवस्थापनका लागि बिमा करार, उत्पादक र वितरकबीच आपूर्ति करार, निर्माण व्यवसायी र सरकारबीच निर्माण करारलगायत थुप्रै करार सम्झौताबाट संस्थाहरूको सम्बन्ध गतिशील भएको हुन्छ । करारका धेरै स्वरूप र सन्दर्भ हुन्छन् तर यसको उद्देश्य एकै हुन्छ संस्थागत आर्थिक सम्बन्ध स्वस्थ एवम् गतिशील बनाउनु । करारबिना पक्षहरूबीच आर्थिक सम्बन्ध निर्धारण गर्न सकिँदैन । करार अवधि, करारका पक्ष, करारका सर्तका आधारमा करार लामो छोटो, कम महत्त्वपूर्ण बढी महत्त्वपूर्ण, जोखिम घटीबढी, क्षेत्राधिकार ठूलो र सानो हुन्छ । हार्टहोल्मस्ट्रोम सिद्धान्तले यही विषयलाई कसरी व्यवस्थित गर्न सकिन्छ भनी निष्कर्ष निकालेका छन् ।करारले भविष्यको आर्थिक क्रियाकलापलाई निर्दिष्टनियमित गर्दछ । जस्तो कि रोजगारी सम्झौताले राम्रो कार्य उपलब्धिलाई प्रोत्साहन र खराब कार्यलाई दण्ड वा निस्कासन गर्दछ । त्योभन्दा पनि महत्त्वपूर्ण कार्य करारका पक्षबीच जोखिम विभाजन गर्दछ र पक्षहरू भविष्यप्रति आश्वस्त हुन्छन् । हार्टहोल्मस्ट्रोम सिद्धान्तले पक्षहरू कसरी भविष्यप्रति आश्वस्त हुन्छन् भन्ने प्रवृत्ति विश्लेषणसहितको निष्कर्ष निकालेको छ । यस सिद्धान्तले करार डिजाइनका लागि पक्षहरूबीच समझदारी निर्माण गर्न र सतर्क बन्न सिकाउछ । संस्थाहरूलाई कसरी सबल बनाउने, संस्थाभित्रको आर्थिक सम्बन्ध कसरी स्वचालित गराउने र सामाजिक क्रियाकलापमा क्रियाशील बनाउने भन्ने जानकारी यस सिद्धान्तले दिन्छ । किनकि विद्यालय, बैंक, अस्पताल, कारागार, वित्तीय संस्था, बिमा कम्पनी, वृद्धा श्रम, निर्माण, उत्पादन, आपूर्ति आदिको स्वामित्व सार्वजनिक भइकन पनि सेवा प्रदान गर्ने सबै निकायव्यक्ति करारका सिद्धान्तबाट सञ्चालित हुन्छन् । सबै संस्थाहरूको उद्देश्य उपलब्धि प्रोत्साहन र ग्राहक सेवा हो, करारले यसलाई स्वस्थ, स्वचालित र संस्थागत गराउँदछ । त्यसैले करार आधुनिक समाज व्यवस्थापनको अभेद्य भाग हो । हार्टहोल्मस्ट्रोम मोडेलअनुसार यदि व्यवस्थापक अल्पकालीन उपलब्धिलाई प्रोत्साहन गर्ने रणनीति लिन्छ भने दीर्घकालीन उपलब्धि ओझेलमा पर्दछ ।करार सिद्धान्तको व्याख्या गर्ने क्रममा वेंग्ट होल्मस्ट्रोमले सवारीसाधन बिमालाई उदाहरणमा लिएका छन् । बिमामा जोखिम हस्तान्तरण गर्ने भए पनि क्षतिको पूर्ण शोधभर्ना नगरी बिमक र बिमितबीच जोखिम विभाजन गरिन्छ । किनकि क्षतिको पूर्णशोधभर्ना हुने अवस्थामा मानवीय कमजोरी वा बेहोसियारीलाई बढावा दिन सक्छ । यसलाई अर्थशास्त्रीले 'बिमा र उत्प्रेरणाबीचको तनाव' (टेन्सन विट्विन इन्स्योरेन्स एन्ड इन्सेन्टिभ) नाम दिएका छन् । यस मोडेलले दुई सवालको उजागर गर्दछ । पहिलो स्वार्थको द्वन्द्व र दोस्रो मापनको समस्या । पहिलो सवालले सबै व्यक्तिहरू देवदूत जस्तो निस्वार्थ र इमानदार हुँदैनन्, यदि त्यसो हुँदो हो त होसियारीपूर्वक सवारी चलाउँथे, जुन अवस्थामा सवारीसाधन क्षतिको पूर्ण शोधभर्ना समस्याप्रद हँदैनथ्यो, सवारी दुर्घटना संयोगमात्र हुनेथियो । दोस्रो, प्रत्येक दुर्घटनाको वास्तविक अभिलेखन र मापन पनि सम्भव हुँदैन । परिस्थितिको पूर्ण मापन र अभिलेखन हुने अवस्थामा क्षतिको पूर्ण भुक्तानी समस्याप्रद होइन । त्यसैले यी दुई अवस्थाको सन्तुलनमा नै उचित बिमा सम्झौता गराउन सकिन्छ । उत्पादन संगठनहरूमा रहने विवाद निरूपण संयन्त्रका रूपमा करारलाई लिने गरिन्छ । आधुनिक समाजको आर्थिक सम्बन्धलाई करारले नै निर्धारण गर्दछ । रोजगारदाता र रोजगारबीच कामको करार, ऋणी र बैंकबीच कर्जाको करार, जोखिम व्यवस्थापनका लागि बिमा करार । यस प्रकारको व्यवहार सबै प्रकारको करार व्यवहारमा देखिने गर्दछ, चाहे त्यो रोजगारी करारमा होस् वा कर्जा करारमा वा अन्यमा । त्यस्तै सबैजस्तो अवस्थामा रोजगारदाता रोजगार पक्षभन्दा जोखिम लिन सबल देखिन्छ । यदि रोजगार व्यक्ति रोजगारदाताको भावनाअनुरूप नै काम गथ्र्यो भने त्यहाँ करार सम्झौताले प्रोत्साहन नै पाउँदैनथ्यो । त्यसैले दुवै पक्ष जोखिम विभाजनको आदर्श बिन्दुमा सम्झौता गर्न चाहन्छन् वा हितसाम्य बिन्दु नै त्यो अवस्था हो । यो प्रक्रिया सामान्य बजारमा वस्तु खरिदबिक्रीका लागि क्रेताबिक्रेताबीच मूल्य निर्धारणको प्रक्रिया सरह नै हुन्छ । तर दीर्घकालीन रूपमा रोजगार पक्ष (एजेन्ट) को व्यवहार रोजगारदाता (प्रिन्सिपल) बाट प्रत्यक्ष निगरानी गर्न सकिँदैन भने उपलब्धिका आधारमा भुक्तानी (पर्फमेन्स पे) वा उपलब्धिलाई प्रोत्साहन गरिन्छ । होल्मस्ट्रोम र साभेलले लामो अध्ययनपछि सन् १९७९ मा निकालेको निष्कर्षले आदर्श करार उपलब्धिसँग आबद्ध गरेर नै गर्न सकिन्छ भन्ने देखाएको छ । त्यस्तै सन् १९८२ मा प्रकाशित अर्को अध्ययन निष्कर्षले गतिशील अवस्थामा अल्पकालीन उपलब्धिलाई हेरेर मात्र करार गर्न सकिँदैन, यस अवस्थामा सङ्गठन (प्रिन्सिपल) भविष्यको उपलब्धिलाई हेर्दछ भने रोजगार पक्ष (एजेन्ट) आफ्नो वृत्तिसुविधामा आश्वस्त भएर करारमा प्रोत्साहित हुन्छ । त्यस्तै प्रतिस्पर्धा, परिवेश र समूहकार्यमा पक्षहरू आदर्श गतिशील अवस्थाको खोजीमा रहन्छन् । त्यस्तै ओलिभर हार्टले अमूर्त करार, करार पक्षको सौदाबाजी र यसले संगठनको निर्णयमा पार्ने प्रभावका साथै निजी र सार्वजनिक क्षेत्रका सेवा व्यवस्थापन करारको व्यावहारिक परिस्थितिको विवेचना गरेका छन् । हार्टका अनुसार सार्वजनिक क्षेत्रले उपलब्ध गराउने सार्वजनिक उपयोगिताका वस्तुसेवामा गैरकरारीय प्रकृति विद्यमान रहन्छ । यस अवस्थामा हुने लगानी लागत घटाउन वा गुणस्तर बढाउने कार्यमा पक्षहरू केन्द्रित हुने गर्दछन् । करारको सर्त विशेषीकृत नहुने हुँदा सार्वजनिक क्षेत्रमा निजी क्षेत्रको जस्तो प्रोत्साहन पद्धति लागू गर्न सकिँदैन । वा ज्यादै कम सकिन्छ । तर सार्वजनिक उपयोगिता क्षेत्रका सेवामा निजी क्षेत्रलाई सुम्पिएको कामभन्दा सार्वजनिक क्षेत्रले व्यवस्थापन गरेको कार्य बढी प्रभावकारी देखिएको उदाहरण पनि पाइन्छ । अमेरिकामा निजी क्षेत्रले व्यवस्थापन गरेको कारागार सेवाका तुलनामा सरकारी तवरबाट व्यवस्थापन गरिएको कारागार सेवा उम्दा रहेको अमेरिकी न्याय विभागको प्रतिवेदनमा उल्लेख छ । हार्टहोल्मस्ट्रोम करार मोडेलले सार्वजनिक उपयोगिता क्षेत्र सुधारको लागि पनि आधार दिने देखिन्छ ।हार्टहोल्मस्ट्रोम करार सिद्धान्तले सरकारी, निजी तथा संस्थात्मक व्यवहारलाई कसरी राम्रो बनाउन सकिन्छ, जोखिम विभाजनलाई कसरी आदर्श बनाउन सकिन्छ र पक्षहरू (एजेन्ट र प्रिन्सिपल) कसरी एकअर्काप्रति आश्वस्त बन्न सक्छन् भन्ने विषयमा व्यावहारिक कार्यढाँचा दिएको छ । यो नौलो विषय नभए पनि यसका कतिपय व्याख्या र विश्लेषण भने तार्किक रूपबाट गरिएको छ । यसले आर्थिक तथा उत्पादन क्षेत्रलाई मात्र होइन, आधुनिक सामाजिक सम्बन्धका अन्य क्षेत्रहरू पनि उपयोग गर्न सकिन्छ । आधुनिक विश्वव्यापीकृत समाजमा करार व्यवस्थापनको महत्त्व दिनप्रतिदिन बढ्दै गएकोले हार्टहोल्मस्ट्रोम सिद्धान्त निजी, सार्वजनिक तथा संस्थात्मक क्षेत्रको नीति तथा निर्णयमा प्रयोग गर्न सकिन्छ । हार्टहोल्मस्ट्रोम सिद्धान्तले वास्तविक जीवनमा करारलाई व्यवस्थित गर्न र करार डिजाइनमा सम्भाव्य कमजोरी हटाउन नीति संयन्त्रको काम गर्नेछ । धन्यवाद रोयल स्वेडिस एकेडेमी अफ साइन्स, जसले निकै व्यावहारिक र सर्वसाधारणको जीवन प्रणालीलाई प्रत्यक्ष प्रभाव पार्ने विषयवस्तुलाई पुरस्कारमार्फत सम्मान गर्यो ।"
सौभाग्यको पर्व श्री दिवस,"मानव जीवनको शाश्वत पक्षलाई मनन गरेर यसको सर्वोच्चतम् प्राप्तिको खोजीमा नै हिन्दु शास्त्राकार र चिन्तकहरूले जीवन विताउनुमा सार्थकता ठाने । सारभूत रूपमा जीवनका अँध्यारा पक्षहरूलाई हटाई उज्यालाको प्राप्तिमा नै मानव जीवनको धार्मिक तथा आध्यात्मिक लक्ष्य हुन्छ । अविद्या, अज्ञानता, अहंकार र क्लेशजस्ता जीवनका भयानक अन्धकारलाई हटाई औंसीको रातमा पनि पूर्णिमाको पूर्णताको खोजी गर्ने प्रकाशमय पर्वका रूपमा दीपवलीलाई विशेष हर्ष र उल्लासका साथ मनाउने गरिन्छ । पद्मपुराण तथा स्कन्दपुराणमा दीपावलीलाई धार्मिक मान्यता प्रदान गर्नुका साथै यस महोत्सवमा धनधान्यकी देवी लक्ष्मीको पूजा गर्नुपर्ने विधानको उल्लेख भएको पाइन्छ । वेद, उपनिषद्, पुराणलगायतका ग्रन्थमा श्री र लक्ष्मीको चर्चा छ । (हरिराम जोसीनेपालका चाडपर्वहरू) उज्यालोको यसै शाश्वत चिन्तन र महत्त्वलाई मनन गर्दै 'तमसोमाज्योतिर्गमय असतोमा सतगमय' अर्थात् प्रकाशरूपी ज्ञानको मार्गको यात्रामा नै मानवले आफूलाई अभिप्रेरित गराउन्पर्छ भन्ने वृहदारण्यकोपनिषद्को दार्शनिक भावभूमि छ । पूर्वीय संस्कृतिमा मानव जीवनका चारवटा आधार धर्म, अर्थ, काम र मोक्षमध्ये अर्थ अर्थात श्री र सम्पत्तिलाई महत्त्वपूर्ण स्थान दिएको पाइन्छ । आश्रम व्यवस्थाका चारवटा आ श्रममध्ये गृहस्थ आ श्रममा रहेर मानवले सम्पन्न गर्नुपर्ने धार्मिक अनुष्ठानहरूमा धन र सम्पत्तिको अनिवार्य आवश्यकता मानिएको छ । धनको यसै महत्त्वपूर्ण आवश्यकतालाई ध्यानमा राख्दै हिन्दु शास्त्राकारहरूले श्री अर्थात् धन र सम्पत्तिकी देवीको परिकल्पना गरेका छन् । हिन्दु संस्कृतिमा एकातिर पुरुषलाई माथिल्लो श्रेणीमा राखिएको छ भने अर्कोतिर नारीलाई सौभाग्यकी देवीको रूपमा पूजा गर्ने गरिएको छ । शाक्त दर्शन (मातृपूजा) को पौराणिक परम्परा अद्यापि रहेको तथ्य विभिन्न देवी र मातृशक्तिको उपासनाबाट पुष्टि हुन्छ । हिन्दु परिवारमा छोरीको जन्मलाई सौभाग्यको आगमन र वधूको गृहप्रवेशलाई श्री को प्राप्ति मानेर हर्षोल्लास मनाउने सामाजिक परम्परा र दार्शनिक आधार छ । श्री शक्तिको उपासना, प्रकृति र पर्यावरणप्रतिको सम्मान र भ्रातृ दिवसको त्रिवेणीका रूपमा रहेको उज्यालोको प्रतीकका रूपमा मनाइन्छ । मानव जीवनमा भौतिक सम्पन्नताले हुँदैन, आध्यात्मिक एवं मानसिक श्रीवृद्धि हुनुपर्छ भन्ने यस पर्वको दार्शनिक आधार रहेको छ । अविद्या, राग, द्वेश र क्लेशजस्ता औंसी र अन्धकारका प्रतीक स्वरूपका मानसिक विकारहरूलाई हटाएर आध्यात्मिक ज्योतिको प्राप्तिका लागि हिन्दुहरूले निरन्तर साधना अनुष्ठान गर्नुपर्छ । यस प्रकारको पवित्र र क्लेशरहित साधनाले मात्र व्यक्ति सदा श्रद्धावान् र सम्पन्न हुन्छ । सांसारिक कामना र लालसाबाट माथि उठेका व्यक्तिले मात्र समग्र रूपमा परिवार, समाज र राष्ट्रलाई नै माथि उठाउँछ भन्ने पूर्वीय सभ्यताको दार्शनिक अभिव्यक्ति रहेको छ । अर्कोतिर वातावरण र पर्यावरणको पारम्परिक सम्बन्ध र सन्तुलनलाई कायम राख्दै पृथ्वीमातालाई दीर्घायु प्रदान गर्नका लागि प्रकृति पूजाको प्रतीकका रूपमा काग, कुकुर र गाई आदिलाई पूजन र नमन गर्ने परम्परा रहेको हो । मानवले पुस्तकबाट मात्रै होइन कि यस धराधामका अन्य प्राणीहरूबाट पनि ज्ञान प्राप्त गर्नसक्छ भन्ने यसको सार हो । दाजुभाइ र दिदीबहिनीहरूबीचको पवित्र सुसम्बन्धलाई निष्ठापूर्वक कायम राख्नका लागि तिहारले धार्मिक तथा भावनात्मक आधार प्रदान गरेको मानिन्छ । पाँच दिनसम्म मनाइने यस पर्वमा विशेष गरी माता लक्ष्मीलाई धूमधामसँग पूजा गरी मनाइन्छ । भगवान् विष्णुको अर्धांगिनीका रूपमा पुजिएकी लक्ष्मीलाई धनकी देवीको रूपमा मानिन्छ । अष्टमात्रिकामध्ये एक महालक्ष्मी देव र दानवहरूले क्षीर समुद्र मन्थन गर्दा उत्पत्ति भएकी मानिन्छिन् । सुवर्णादि धनका साथमा श्री, शोभा र सौभाग्य आदिको साथमा लक्ष्मीको सम्बन्ध भएको तथ्य वेदमा उल्लेख छ । पुराणहरूमा लक्ष्मीको सौन्दर्य र कान्तिले सबैलाई प्रभावित गरेको उल्लेख छ । रामायण, महाभारत, विष्णु पुराण, पद्म पुराणलगायतका पौराणिक ग्रन्थहरूमा महालक्ष्मीको गरिमा गाइएको छ । (जोसी, अभिनव संस्कृतिकोष पृष्ठ२७०) आद्य लक्ष्मी, विद्या लक्ष्मी, सौभाग्य लक्ष्मी, अमृत लक्ष्मी, काम लक्ष्मी, सत्य लक्ष्मी र योग लक्ष्मी गरी आठ प्रकारका लक्ष्मीको चर्चा गरिएको छ । अमरकोष नामक ग्रन्थमा पनि लक्ष्मीको चर्चा छ । मानसिक दरिद्रता हटाई आध्यात्मिक र भौतिक उन्नतिका लागि महालक्ष्मीको अनुष्ठान विधिपूर्वक गर्ने गरिन्छ । राजामहाराजाहरूले पनि राज्य प्राप्तिका लागि महालक्ष्मीको उपासना गर्ने गरेको पौराणिक कथन छ । धनीदेखि गरिबसम्मका सम्पूर्ण तह र तप्काका मानिसले हिन्दु नरनारीहरू सौभाग्य प्राप्तिका लागि श्री लक्ष्मीको पूजा गर्ने परम्परा छ । सुन्दर यस शारदीय ऋतुमा घर, चोक र आँगन र प्रांगणमा सफा गर्दै वरिपरि चारैतिर बत्ती बालेर विशेष पूजाआजाका साथ महालक्ष्मीको विधिपूर्वक अनुष्ठान गरिन्छ । यसर्थ लक्ष्मीतिहार (गाई) लाई धन प्राप्तिका लागि गरिने आराधनाको पर्व अर्थात् सौभाग्य र श्रीदिवसका रूपमा मनाइन्छ । हिन्दु संस्कृतिमा एकातिर पुरुषलाई माथिल्लो श्रेणीमा राखिएको छ भने अर्कोतिर नारीलाई सौभाग्यकी देवीको रूपमा पूजा गर्ने गरिएको छ । हिन्दु परिवारमा छोरीको जन्मलाई सौभाग्यको आगमन र वधूको गृहप्रवेशलाई श्री को प्राप्ति मानेर हर्षोल्लास मनाउने सामाजिक परम्परा र दार्शनिक आधार छ । प्रतिमा विज्ञानका पुस्तकहरूमा लक्ष्मीमाताको विभिद स्वरूप र प्रतिमा लक्षणका नियमहरूको वर्णन गरिएको पाइन्छ । विषेशगरी विष्णुधर्मोत्तर पुराण, मत्स्यपुराणलगायत प्रतिमा विज्ञानसम्बन्धी पुस्तकमा लक्ष्मी, श्री लक्ष्मी, महा लक्ष्मी, यज्ञलक्ष्मी, राज्य लक्ष्मी, स्वर्ग लक्ष्मी, ब्रह्म लक्ष्मी आदि सबैको प्रतिमा र चित्र बनाउने नियमको उल्लेख छ । मत्स्य पुराणमा लक्ष्मीको दायाँ हातमा कमल, बायाँ हातमा विल्वफल (वेल) धारण गरेकी, दुई बाहुको पछाडि दुईतिरबाट दुई हात्तीले सुवर्णका झारीले स्नान गराइएको, सिंहासनमा पद्ममाथि विराजमान भएकी लक्ष्मीको प्रतिमा (मूर्ति) बनाउनु भनी उल्लेख गरिएको छ । विष्णुधर्मोत्तर पुराणमा लक्ष्मीको साथमा राज्यलक्ष्मी, स्वर्गलक्ष्मी, ब्रह्मलक्ष्मी र जयलक्ष्मीको प्रतिमा बनाउनु भनी निर्देशन गरिएको छ । श्रीलक्ष्मीलाई नवयौवना, पुष्ट गला लाल ओंठ, मणिको कुण्डल लगाएकी, मण्डलाकार मुहारको सिउँदोमा सिउँदोको दुईतिरबाट दुई हात्तीले स्नान गराएकी र पाउ धोइएकी देखाउने पर्छ भन्ने प्रतिमाशास्त्रीय विधान छ । नेपालमा प्राचीनकालदेखि नै लक्ष्मीको मूर्ति बनाउने परम्परा छ । पाटनस्थित च्यासलहिटीको गजलक्ष्मीको मूर्तिलाई सर्वप्राचीन मूर्ति मानिन्छ । राष्ट्रिय संग्रहालयमा रहेको पदमहस्ता लक्ष्मी मूर्तिलाई लिच्छवीकालको उत्कृष्ट नारी मूर्ति मानिन्छ । मानांक मुद्राको पृष्ठ भागमा लक्ष्मीको आकृति अंकित गरिएको छ । विष्णुले लक्ष्मीको रक्षा गरेको मानिने दार्शनिक चिन्तनको प्रतीकात्मक भावार्थ मानदेवबाट प्रसारित सिक्काहरूमा पाइन्छ । राज्यलक्ष्मीलाई शत्रुबाट बचाई देशलाई समृद्धितिर लान सकेको सांस्कृतिक आधारलाई समेत यसै तथ्यले संकेत गरेको छ । राजा अंशुवर्माले प्रसारण गरेको वैष्णव मुद्राको पृष्ठ भागमा अंकित गाईले बाच्छोलाई दूध चुसाइरहेको (कामदोही) दृश्यले लिच्छवी संस्कृतिको वैभव र ऐश्वर्यलाई नै अभिव्यक्त गरेको मानिन्छ । मल्लकालमा आएर एकल र पारिवारिक समूहमा लक्ष्मी माताको मूर्ति बनाउने प्रचलन रहेको थियो । आज पनि हिन्दुहरूका घरघरमा श्रीलक्ष्मीको यन्त्र र प्रतिमा स्थापना गरी पूजा गरिएको पाइन्छ । मानसिक दरिद्रता र क्लेश अनि अज्ञानतालाई हटाई आध्यात्मिक र भौतिक श्रीवृद्धिका लागि महालक्ष्मीको पूजा र अनुष्ठान गर्ने गरिएको ऐतिहासिक तथा सांस्कृतिक आधार छ । राष्ट्रको आर्थिक सम्पन्नता, यश, कृति र समृद्धिका लागि हिन्दु शास्त्राकारहरूले विभिन्न धार्मिक पर्व र परम्पराहरूमा महामाया महाशक्ति महालक्ष्मीको उपासना गर्ने परम्परा चलाएका छन् । हिन्दु शास्त्रकारले प्रतिपादन गरेको चार आ श्रम व्यवस्था, त्रिऋण मोचन र चार पुरुषार्थ प्राप्तिका लागि धनकी देवी श्रीदेवीको पूजा उपासना अनिवार्य मानिन्छ । यसै सन्दर्भमा सौभाग्यको पर्व लक्ष्मीपूजा अर्थात् श्रीदिवस पर्वको गरिमाको सार्थकता रहन्छ ।"
त्रिवि र कृषि विश्वविद्यालय विवादको स्रोत ऐन,"नेपालमा २०१४ सालमा सिंहदरबारको पुतली बगैंचाबाट कृषि शिक्षा सुरु भएको हो । २०६० सालसम्म चितवनको रामपुरबाट कृषि स्नातकोत्तरहरू उत्पादन भएर कृषि शिक्षामा विद्यावारिधि कार्यक्रमसमेत सुरु भएको अवस्था बन्यो । अगाडि बढ्दै जाँदा, कृषिप्रधान मुलुकमा कृषिमा क्रान्तिकारी परिवर्तनको लागि कृषि र वन शिक्षालाई एकीकृत गर्ने उद्देश्यले चितवनको रामपुरमा २०६७ असार ३ गते कृषि र वन विश्वविद्यालयको स्थापना भयो । तर यसले सोचेजस्तो गति लिन सकेको छैन । सबैलाई जानकारी भएकै कुरो हो कि, त्रिभुवन विश्वविद्यालय तथा कृषि र वन विश्वविद्यालयका बीच, यस (कृषि र वन विश्वविद्यालय) को स्थापनाकालदेखि नै माउ विश्वविद्यालय त्रिविसँग विभिन्न सवालमा तीव्र विवाद छ । शिशु अवस्थामा रहेको कृषि र वन विश्वविद्यालयले अन्य कैयौं समस्या झेल्दै आउनुपरेबाट नेपालमा समग्र कृषि शिक्षाले नै मर्नु न बाँच्नुको चुनौती झेल्नु परेको अवस्था चर्चाको विषय बनेको छ । ऐनमा के छ ? उपरोक्त सम्बन्धमा अन्य समस्याहरूको सन्दर्भ बेग्लै र नेपालको विशिष्ट परिस्थितिले जन्माएको हुन सक्ने भए पनि, मूलतः माथि उल्लेख गरिए को त्रिवि र कृषि तथा वन विज्ञान विश्वविद्यालयको बीचको विवादको स्रोत कृषि तथा वन विज्ञान विश्वविद्यालय ऐन, २०६७ नै हो । यस ऐनको दफा नं ३ को उपदफा (२) मा 'यो ऐन प्रारम्भ हँदाका बखत नेपाल सरकारबाट अनुदान प्राप्त गरी त्रिभुवन विश्वविद्यालयको आंगिक क्याम्पसको रूपमा रहेको चितवन जिल्लास्थित कृषि तथा पशु विज्ञान अध्ययन संस्थान, रामपुर कृषि क्याम्पस र मकवानपुर जिल्लामा सञ्चालित हेटौंडा वन क्याम्पस, हेटौंडालाई संयुक्त रूपमा समावेश गरी कृषि तथा पशु विज्ञान अध्ययन संस्थान र रामपुर कृषि क्याम्पस परिसरमा यो विश्वविद्यालयको स्थापना गरिनेछ' भनिएको छ । त्यस्तै ३ नं दफाको उपदफा (३) मा 'यो विश्वविद्यालयको केन्द्रीय कार्यालय चितवन जिल्लामा रहनेछ' भन्ने कुरा उल्लेख छ । यस सन्दर्भमा, कृषि र वन विज्ञान विश्वविद्यालयको स्थापना कुन ठाउँमा हुने भन्ने सन्दर्भमा माथि उल्लेखित दफा ३ को उपदफा (२) का अनुसार, नेपाल सरकारको मातहतमा रहेका त्रिविका दुई अध्ययन संस्थान (कृपविअसं, चितवन तथा वविअसं, पोखरा) अन्तर्गत हरेकका एकएक क्याम्पसहरू क्रमशः रामपुर कृषि क्याम्पस, चितवन र हेटौंडा वन क्याम्पस, मकवानपुरलाई संयुक्त रूपमा समावेश गरी यिनका शैक्षिक कर्यक्रम तथा भौतिक अभौतिक जायजेथा आदि सबै स्वतः कृषि र वन विज्ञान विश्वविद्यालयमा जाने भन्ने आसयले, स्थान विशेषका हिसाबले, कृषि तथा पशुविज्ञान अध्ययन संस्थान (डिनको कार्यालय) परिसर र रामपुर कृषि क्याम्पस परिसरमा कृषि तथा वन विज्ञान विश्वविद्यालय स्थापना गरिने कुरा बुझिन्छ । समावेश गरिने अध्ययन संस्थान तथा क्याम्पसहरूको जायजेथाको नयाँ स्वामित्वको बारेमा ऐन मौन छ । यो आसयले मात्र बुझिदिनु पर्दछ । अझ यही कुरा वन क्याम्पस हेटौंडाको हकमा त झन् कमजोर ढंगले व्यक्त गरिएको छ । वन क्याम्पस हेटौंडालाई नयाँ विश्वविद्यालयमा समावेश गर्ने मात्र भनिएको छ, अन्य दुई कृषि तथा पशु विज्ञान अध्ययन संस्थान र रामपुर कृषि क्याम्पसको हकमा झैं त्यस ठाउँमा नयाँ विश्वविद्यालय स्थापना हुने वा गरिने कुरा उल्लेख छैन । यदि समावेश गर्ने कुराले नै त्यो अर्थ बोक्दछ भन्ने हो भने, कृषि तथा पशु विज्ञान अध्ययन संस्थान र रामपुर कृषि क्याम्पसको हकमा, यो कुरोलाई दोहोर्याएर अथ्र्याइएको छ । जो आवश्यक कुरो होइन । गोलमटोल छ । दोस्रो, माथि उल्लेखित उपदफा (३) मा यसरी बन्ने विश्वविद्यालयको केन्द्रीय कार्यालयको हकमा भने साबिकको रामपुर कृषि क्याम्पस अथवा कृषि तथा पशु विज्ञान अध्ययन संस्थानको डिन कार्यालय परिसरमा मात्र सीमित नगरी चितवन जिल्लाको कुनै अमुक स्थानमा रहने कुरा उल्लेख छ । यो बुँदामा केही समस्या छैन । यो केवल नयाँ बन्ने विश्वविद्यालयको केन्द्रीय कार्यालय कहाँ रहन सक्छ र कता रहन सक्दैन भन्ने कुरासँग मात्र सीमित छ । यो बुँदामा कुनै दोहोरो अर्थ लाग्ने अवस्था भेटिँदैन । कसरी सच्याउने ? खासगरी कृषि र वन विश्वविद्यालयको स्थापनाका लागि भनेर सुरुको अवस्थामा जो जो शक्ति र स्रोतको आधार देखाइएको थियो, जसको कारणले यो विश्वविद्यालयको स्थापना भयो, तिनमा नियतवश छुटाइएका बाँकी कृषि र वन क्याम्पसहरू (कृषि क्याम्पस लमजुङ, कृषि क्याम्पस पक्लिहवा र वन क्याम्पस पोखरा) लाई कृषि र वन विश्वविद्यालयकै छातामुनि लैजानु राज्यको आवश्यकताको सिद्धान्तसँग कुनै पनि हिसाबले बाझिदैन भने त्यसै गरिनु एउटा उपाय हुन सक्छ । यो राज्यका लागि सम्भव कार्यक्रम हुन सक्नुपर्छ । यसो हुँदा विवादका सबै स्रोत समाप्त भएर जान्छन । तर, यसो गर्दा यदि सुरुको अवस्थामा ती क्याम्पसहरूलाई समावेश नगरिनुले र समय निकै अगाडि बढिसक्नुले अरू कठिनभन्दा कठिन परिस्थितिको सामना गर्नुपर्ने अवस्था आउन सक्छ । अनावश्यक झन्झट व्यहोर्नुपर्ने हुन्छ भने पछाडि फर्कनु पनि अब श्रेयष्कर हुने छैन । सम्बन्धित दुई विश्वविद्यालयबीचको साझा सवाललाई ऐनले विवादरहित हुन आउने हिसाबले टुंगो लगाइदिएको हुनुपथ्र्यो । जुन कुराहरू भएका छैनन् । यी छुटेका विषय वस्तुहरू हुन् । यिनै कुरामा राज्यको प्रभावकारी हस्तक्षेपले नै तमाम समस्याहरूको समाधान सम्भव छ । सबैभन्दा उत्तम र आवश्यक विकल्प भनेको साबिकको ऐनमा भएका बुँदाहरूमा माथि उल्लेख गरेअनुसार जे जस्ता त्रुटिहरू हुन गएका छन्, वा कुराहरू छुटेका छन् तिनको सही ढंगले सम्बोधन गर्नु नै हो । नयाँ बन्दै गरेको विश्वविद्यालयको दुवै साइट (चितवनको रामपुर र मकवानपुरको हेटौंडा) का अध्ययन संस्थान तथा क्याम्पसहरूलाई एउटै हैसियत दिई सम्पत्ति हस्तान्तरणको कुरालाई समेत ऐनले स्पष्टसँग बोल्ने गरी ऐनमा संशोधन हुन आवश्यक छ । जसले गर्दा दुई विश्वविद्यालयबीचको विवाद हुने ठाउँ नरहोस् । अर्को, त्रिविसँग कुनै औपचारिक साख सम्झौता वा सल्लाह नै नगरी, के सरकारले यसखाले कार्यक्रमको घोषणा वा कार्यान्वयन गर्ने अधिकार राख्छ ? त्रिवि आफैंमा एउटा स्वायत्त संस्था भएकोले यसका आफ्ना साबिकका अध्ययन संस्थानहरू एवं आंगिक क्याम्पसलाई चलाएर यसरी कृषि र वन विज्ञान विश्वविद्यालयमा लैजाने भइसकेपछि त्यस अवस्थामा उसका प्राध्यापक, शिक्षक, कर्मचारीहरूको अवस्था के हुने ? पेन्सन, भत्ता, अवकाश आदिको प्रशासनिक व्यवस्थाको तालमेल कसरी मिलाउने ? सेवासुविधा, प्रोमोसन, सञ्चयकोष आदिमा के कस्तो व्यवस्था गरिने ? आदि कुराहरूमा पनि यस ऐनले केही बोलेको छैन, मौन छ । छोटकरीमा भन्नुपर्दा मूलतः सम्बन्धित दुई विश्वविद्यालय बीचको साझा सवाललाई ऐनले विवादरहित हुन आउने हिसाबले टुंगो लगाइदिएको हुनुपथ्र्यो । जुन कुराहरू भएका छैनन् । यी छुटेका विषयवस्तुहरू हुन् । यिनै कुरामा राज्यको प्रभावकारी हस्तक्षेपले नै तमाम समस्याहरूको समाधान सम्भव छ ।"
नेपाल संवत्को इतिहास,"पशुपतिनाथको दक्षिण ढोकामा हातमा शंख लिएको शिलामूर्ति छ । त्यसैलाई शंखधर भनिएको छ । तर त्यो मूर्ति शंखधरको होइन । पृथ्वीमा पानी नपरेर हाहाकार भएपछि राजा भगीरथले महादेव र गंगा माताको तपस्या गरेर पानी मागेको अवस्थाको चित्रण हो । विक्रम संवत् २०७३ साल गोवद्र्धन पूजा र म्ह पूजाको दिन कात्तिक १५ गते शुक्ल प्रतिपदादेखि नेपाल संवत्को नयाँ वर्ष ११३७ प्रारम्भ हुँदैछ । नेपालको इतिहासमा लगभग विक्रमसंवत् ७८० देखि ९३५ वर्षसम्म प्रमाणित ऐतिहासिक सामाग्री भेटिएका छैनन् । नेपालको इतिहासको त्यो खाली समयलाई कालोयुग भनिन्छ । त्यो डेढ शताब्दीको समयमा नेपालमा अडमुण्डी नाम गरेका राजाले शासन गरेको र त्यसताका काश्मीरका हिन्दु राजा जयापिडले नेपाललाई आक्रमण गर्दा नेपालका अडमुण्डी नामका राजाले गण्डकी थुनी जयापिडका सेनालाई बगाइदिएका अनि जयापिडलाई कैद गरेको कुरा डेढ सय वर्षको इतिहासमा उल्लेख छ । कतिपय इतिहासकारले भनेका छन् त्यसबेला लिच्छवि वंशलाई कुनै अर्कै राजवंश वा भोटले हडपेको हुन सक्छ । भोटमा स्रोङचङगम्पोका सन्तानहरूको बीचमा आपसी झगडा भएर गडबड मच्चिएको मौकामा लिच्छविवंशकै राजा राघवदेवले लिच्छविवंशलाई स्वतन्त्र गराई आफू राजा भएका बेलादेखि नेपालसंवत् उठान भएको र यसबारेमा धेरै ऐतिहासिक सामग्रीहरू भेटिएकाले नेपाल संवत्को ऐतिहासिक महत्त्व उजागर हुन्छ । नेपाल संवत् नेपालको इतिहासको एउटा गौरव मानिन्छ । नेपाल संवत्को उत्पति र विकासबारे खोजकर्ता र इतिहासकारहरू भन्छन् फ्रान्सेली विद्वान सिल्भाँ लेभीले नेपाल ईशाको सातौं शताब्दीदेखि नवौं शताब्दीसम्म त्यस समयको बृहत् भोटको अधीनमा रहेको र भोटका तत्कालीन राजाको अत्याचारी नीतिविरुद्ध त्यहाँका जनताले विद्रोह गरी साम्राज्य कमजोर हुन पुगेको अवस्थामा नेपाल भोट साम्राज्यबाट स्वतन्त्र भएको थियो । त्यसैको सम्झनाममा ईसं ८७९८८० तिर नेपाल संवत्को उठान भएको भनेका छन् । नेपाल संवत्बारेमा प्रो वेन्डालले फेला पारेको वा संकलन गरेको वंशावलीअनुसार लिच्छविकालको उत्तरार्धका राजाहरूको नामावली सूचीमा राजा राघवदेवको नाम निकै महत्त्वका साथ उल्लेख गरेको पाइन्छ । यिनै राजा राघवदेवको पालादेखि नेपाल संवत्को सुरु भएको हो भनेका छन् । त्यस्तै राय इतिहासकार कलिंघमको पनि छ । उनले समय गणना गरेअनुसार राजा राघवदेवको शासनकाल ईसं ८८० तिर पर्दछ र नेपाल संवत्को सुरुवात त्यही समयतिर भएको हुनाले विद्वान कलिंघमको भनाइमा कुनै भ्रम रहन्न भन्ने राय इतिहासविद् बालचन्द्र शर्माले नेपालको ऐतिहासिक रूपरेखामा उल्लेख गरेका छन् । इतिहास शिरोमणि बाबुराम आचार्यले 'चीन, तिब्बत र नेपाल' पुस्तकमा लेखेका छन्, 'नेपाल संवत्को उठान राजा राघवदेवको समयमा भएको हो भन्ने निश्चित भएको, स्मारकरूप यिनले नैं 'पशुपतिभट्टारकसंवत्को नामले नयाँ संवत्को आरम्भ गराए पछि यस संवत्सँग शंखधरको नाम जोडिन थालेको पाइन्छ, तर शंखधरसम्बन्धी अलौकिक र अतिरञ्जित किंवदन्तीहरू माथि भने विश्वास गर्न सकिँदैन ।' नेपालका अधिकांश इतिहासकारहरूको धेरै हदसम्म नेपाल संवत्का प्रणेता राघवदेव नैं हुन भन्ने सहमति पाइन्छ । इतिहासका अर्का विद्वान धनवज्र वज्राचार्यले पशुपतिमा विभिन्न रूपले सम्मान व्यक्त गर्ने प्राचीन परम्पराअनुसार राजा राघवदेवले पशुपतिको सम्मानमा यो संवत् चलाएका हुन् भन्नुभएको छ । एकजना इटालियन विद्वान लसियानो पेट्रेकद्वारा प्रकाशित गोपाल वंशावलीमा राजा राघवदेवले पशुपतिलाई संकेत गरेर नै संवत् चलाएका हुन् भन्ने उल्लेख गरिएको छ । सम्भवतः यसैकारण गोपाल वंशावलीमा राजा राघवदेवलाई 'पशुपति भट्टारक सम्वत्सर' भन्ने उपाधि दिएको हो । गोपाल वंशावलीमा उल्लेख छ 'राजा श्री राघवदेव वर्ष ६३ श्री पशुपति भट्टारके संवत्सर प्रवृत्तिःकृताः ।' ताडपत्रमा लेखिएको हस्तलिखित सुमरितन्त्र सहोत्तरतन्त्र ग्रन्थको पुष्पिका वाक्य एवं गोपालराज वंशावलीको वाक्यांशहरूबाट पनि मानदेव चतुर्थका छोरा राजा राघवदेवले यो संवत् चलाएको भन्ने उल्लेख छ । त्यसैले पनि यो पक्षमा राय दिने विद्वानहरूसँग सहमत हुन सकिन्छ भनी इतिहासविद् होमनाथ भट्टराईले विचार राख्नुभएको छ । यतिका प्रमाण हुँदाहुँदै पनि राजा राघवदेवले नेपाल संवत् उठान गरेका होइनन् भन्नु गल्ती हुन जान्छ । इतिहासकार कृष्णबहादुर उदय भन्छन्'राजालाई 'नारायण' भन्ने प्रचलन र संस्कृति छ । शंखधर, चक्रधर भनेका उनै नारायण अथवा विष्णु हुन् । त्यसैले शंखधर भनेका नै राघवदेव हुन् । २०६४ कात्तिक २७ गतेको गोरखापत्रमा इतिहासकार केबी उदय लेखेका छन् 'राजा राघवदेवको समयमा शंखधर भन्ने पुँजीवाल काठमाडौंमा थिए भन्ने प्रमाण छैन ।' म्हःपूजाकै अवसरमा यो संवत् उठान भएकाले नेवार समुदायहरूले नेपाल संवत्लाई नयाँ वर्षको रूपमा मनाउनु स्वागतयोग्य छ । यो संवत् सबै नेपालीको साझा हो । यस संवत्लाई जातीय संवत्को रूपमा मात्र लिनु हुन्न । एमालेका नेता प्रदीप नेपाल भन्छन् 'नेपाल संवत्लाई सबै भाषाभाषीका लागि सुपाच्य बनाउन सकिएको छैन । नेपाल संवत्को तिथिमितिको गणना पनि समस्या हो । तीन सय ६५ दिनको कुनै रातमा पनि बालुबा सुनमा परिणत हुँदैन । मध्यरातमा झिकिएको बालुवा बिहान उज्यालो हुनासाथ सुनमा परिणत भयो भन्ने कथा अपत्यारिलो र आधारहीन बन्न पुग्छ, भाषा र संवत् सैद्धान्तिक बहसका विषय होइनन् । तिनको व्यावहारिक प्रयोग विज्ञानसम्मत हुनुपर्छ । (गोरखापत्र २०६६।७।१२।) नेपाल संवत्को उठान सम्बन्धमा अर्का थरीका विद्वानहरूको भनाइ छ कि यो संवत् शंखधर शाख्वाले विष्णुमती नदीको दोभानबाट झिकेर ल्याएको बालुवा सुन हुन्छ भन्ने सुनेर भक्तपुरका राजा आनन्द मल्ललाई ज्योतिषीले भनेको मुहूर्तमा भरियाहरूले झिकेर लगिरहेको बालुवा शंखधरले घरमा लगी खन्याउन लगाए र अर्को बालुवा राजाकोमा लान लगाए अनि त्यो सुन भएको बालुवा बेचेर कान्तिपुर र भक्तपुरका जनताको ऋण तिरिदिएको सम्झनामा नेपाल संवत् प्रचलन भएको हो', भनिन्छ । तर बालुवा सुनमा परिणत हुन सक्ने कुरा सम्भव हुन सक्तैन । त्यो युगमा राजाले झिकाएको बालुवालाई एउटा शुद्र व्यापारीले राजाको आँखा छलेर काम गर्ने आँट गर्न सक्तैन । त्यो बेला बालुवा ल्याउने भरियाहरूले राजाको कुरालाई छोडेर एउटा शुद्र व्यापारीको पछि पर्लान् भन्न सकिँदैन । फेरि आनन्द मल्लको कार्यकाललाई तुलना गर्दा नेपाल संवत्को सुरुवात भएको दुई सय ५७ वर्षपछि मात्र भक्तपुरका राजा आनन्द मल्लको नाम आउँछ भने नेपाल संवत्सँग आनन्द मल्लको नाम जोड्न पनि मिल्दैन । पशुपतिनाथको दक्षिण ढोकामा हातमा शंख लिएको शिलामूर्ति छ । त्यसैलाई शंखधर भनिएको छ । तर त्यो मूर्ति शंखधरको होइन । पृथ्वीमा पानी नपरेर हाहाकार भएपछि राजा भगीरथले महादेव र गंगा माताको तपस्या गरेर पानी मागेको अवस्थाको चित्रण हो । लिच्छविकालदेखि कतिपय हिन्दु देवी देवताका मन्दिर र मूर्ति र धाराहरूका अगाडि पछाडि शंखधारण गरिएका मूर्तिहरू राख्ने गरिन्छ योगी नरहरिनाथ । त्यस्ता मूर्तिहरू पशुपतिनाथको दक्षिणढोकामात्र होइन उत्तरढोकाका सबै मन्दिरका अगाडि, पशुपति आर्यघाट गंगामाताको मन्दिर अगाडि, बागमती पारिका एक सय आठ शिवमन्दिरका अगाडि, हरेक लिच्छविकालीन धारालगायत धरहराको सुन्धारामा पनि त्यस्ता मूर्तिहरू छन् । परम्परागत कुरा गर्दा कुण्डल, श्रीपेच लाउने र शंखधारण गर्ने नेवार जातिभित्र कुनै परम्परा छैन । इतिहासविद् वैकुण्ठप्रसाद लाकौलले नेपाल समाचारपत्र २०५८७३० मा लेख्नुभएको थियो 'नेपालको इतिहासमा अन्धयुग ठानिएको मध्यकालीन इतिवृत्त बारे गोपाल वंशावली जति प्रमाणित ग्रन्थ अरू छैन भन्ने कुरा निर्विवाद भइसकेको छ । नेपाल संवत् राजा राघवदेवको पालामा प्रचलनमा आएको सिद्ध हुन्छ ।' यसैगरी इतिहासकार ढुण्डीराज भण्डारीले नेपालको ऐतिहासिक विवेचनामा लेख्नु भएको छ 'नुवाकोट ठकुरीवंशका प्रथम राजा भाष्करदेव बर्माको शासनकालमा लेखिएको 'विष्णुधर्म' नामको हस्तलिखित ग्रन्थको उपसंहारमा यसग्रन्थको निर्माणकाल राजा राघवदेवले प्रचलित गरेको नेपाल संवत् १६७ उल्लेख भएकोले उक्त संवत् नेपाल संवत् हो । कुनै विद्वान इतिहासकारहरूले पनि नदीबाट झिकिएको बालुवा सुनमा परिणत भएको ऐतिहासिक प्रसंगमा शंखधर शाख्वाको वर्णनले सम्पूर्ण परिचय दिन सकेको छैन । न त त्यो प्रसंगको सत्यता नै पुष्टि गर्न सकेको छ । राष्ट्रिय विभूति घोषित भएको यतिका वर्ष व्यतीत भइसक्दा पनि अनुत्तरित नै छन् ।' यसरी नेवार वंशका कैयौं इतिहासकार तथा खोजकर्ताहरूबाट नेपाल संवत् राजा राघवदेवबाटै भएको कुरा सिद्ध गरिसकेपछि पनि विक्रम संवत् २०२२ सालपछि नेपाल संवत् शंखधर शाख्वाबाट उठान भएको भन्ने कुरा उठाइएको हो । २०२२ सालमा रेडियो नेपालबाट नेपाली, अंग्रेजी, हिन्दी र नेवारी भाषाबाट समाचार वाचन गरिन्थ्यो । समाचारवाचनमा अरूहरू जातिहरूले पनि माग गर्न थालेकाले २०२२ सालको मन्त्रिपरिषदको निर्णयबाट नेपाल रेडियोबाट नेपाली भाषा र अंग्रेजीबाट मात्र समाचारवाचन गर्ने निर्णय भएपछि इतिहासकार भुवनलाल प्रधान, प्रेमबहादुर कंसाकार, मानिकलाल श्रेष्ठहरूले विरोध गरे । नेवारी भाषा र नेपाल संवत् स्थापित गर्न नेवारी संगठन गर्न थालेका थिए । पछि २०२६ सालपछि मंका खलःको नामबाट यसलाई अगाडि बढाइयो । त्यसैलाई मागिखाने भाँडो बनाएर पद्मरत्न तुलाधरले साम्प्रदायिक जालोमा नेपाललाई फसाउने कुकर्म गर्न थालेका हुन् । त्यसैको आडमा अहिलेसम्म नेवारहरू म्हपूजाका दिन नेपाल संवत्का प्रणेता शंखधर हुन भन्दै उत्सव मनाउने गरेका हुन् । तर अहिलेसम्म शंखधर शाख्वा स्थापित हुन नसकेकोमा नेवार जातिले बुझ्न सक्नुपर्ने हो । नेपालमा धेरै वर्ष अगाडिदेखि विक्रम संवत्, नेपाल संवत्, शाके संवत्हरू तिथिको आधारमा चल्दै आएका थिए र छन् । यसरी संवत्हरू तिथिकै आधारमा चलेका तर तिथिहरू गडबड भइरहने हुँदा शासन व्यवस्थामा अप्ठ्यारो परेकाले जोतिषीहरूको सम्मेलनको निर्णयबाट चन्द्रशमशेरले तिथिहरू यथावतै राखी १९६१ वैशाख मेष संक्रान्तिदेखि विक्रम संवत्लाई गतेबाट लेख्न प्रारम्भ गरेका थिए । यसले गर्दा विक्रमसंवत् सरकारी तथा सामाजिक क्षेत्रमा लोकप्रिय हुन पुग्यो । नेपाल संवत् र शाके संवत् तिथिबाट मात्र चलेकाले विक्रम संवत्को दाँजोमा लोकप्रिय हुन सकेनन् । विक्रम संवत्को वर्षमा तीन सय ६५ दिन हुन्छ तर नेपाल संवत् र शक संवत्को वर्षमा तीन सय ५४ दिनमात्र हुने हुँदा विक्रम संवत्को दाँजोमा लोकप्रिय हुन नसक्ने अर्को कारण हो । सबै नेपालीहरूले सत्य तथ्यका आधारका प्रमाणहरू तथा भरपर्दा किंवदन्तीहरूलाई मात्र इतिहासका प्रमाण मान्नुपर्छ । २०७३ सालको तिहार तथा नेपाल संवत् ११३७ को उपलक्ष्यमा सुख समृद्धिको कामना हामी सबैले शुभकामना साँटासाँट गरौं ।"
'यमपञ्चक' तिहारको महत्त्व,"कार्तिक कृष्ण त्रयोदशीदेखि कार्तिक शुक्ल द्वितीयासम्मका पाँच दिनलाई यमपञ्चक भन्ने गरिन्छ । यमराजले आफ्नी बहिनी यमुनाका घरमा आतिथ्य ग्रहण गरेको हुनाले यी पाँच दिनलाई यमपञ्चक भनिएको हो । यमपञ्चकको पहिलो दिन बिहान घरलाई लिपपोत गरी शुद्ध बनाई आँगनमा वैदिक विधिविधानअनुसार यमदूतका रूपमा कागलाई पूजा गरिन्छ, कागलाई मीठो लाग्ने विविध खानेकुरा दिइन्छ । कागलाई यमराजको दूतका रूपमा लिइने र सत्यवादी, भविष्यद्रष्टा, सन्देशवाहक पन्छीका रूपमा लिने परम्परा छ । पन्छीहरूमा सबैभन्दा चतुर र सकुनशास्त्रका वक्ताका रूपमा मानिएको छ । कागलाई हिन्दू धर्मावलम्बीले वसुधैव कुटुम्बकम्को भावबाट ओतप्रोत भएर सम्मान प्रकट गर्दै पूजा गर्छन् । भगवान् विष्णुको वाहन गरुड, लक्ष्मीका वाहन लाटोकोसेरो, सरस्वतीको वाहन हंश, कार्तिकेयका वाहन मयूर र यमको दूतको रूपमा कागलाई लिनाले पक्षीप्रतिको अनुराग पनि महत्त्वपूर्ण छ । पौराणिक रूपमा मात्र नभएर कागले सामाजिक रूपमा पनि घरगाउँमा रहेका कतिपय फोहोरमैला खाएर वातावरण सफा गर्ने गर्छन् । पितृकार्यमा पनि मान्छेको देहावसान भएपछि अनिवार्य रूपमा कागबली (खाना) दिने विधान छ । पौराणिक रूपमा काग भुसुन्डी नामक ऋषि प्रसिद्ध भएको र रामायणको कथा सुनाएको प्रसंग पनि अवगत हुन आउँछ । यही दिन भगवान् धन्वन्तरीको प्रादुर्भाव भएको हुनाले यसलाई धन्वन्तरी जयन्ती वा धनतरेस पनि भनिन्छ । यसै दिन साँझमा मूलद्वारको सामु यमराजलाई दीपदान गर्नाले मृत्युदेव प्रसन्न भई आरोग्यता तथा दीर्घजीवन प्रदान गर्छन् भन्ने विश्वास छ । त्यो घरमा कहिल्यै पनि अपमृत्यु वा अल्पमृत्यु हुँदैन भन्ने मान्यता रहेको पाइन्छ । कार्तिक महिनामा यस दिन दीपदान गर्नुको महत्व कार्तिक महिनाभरि पाँचै दिन घर बाहिरभित्र ज्योति बाल्नाले अल्पमृत्यु, दुःख, अशुभभाव नाश हुन्छ । यमपञ्चकको दोस्रो दिनलाई नरक चतुर्दशी अर्थात् कुकुर तिहार भनिन्छ । यस दिन किहानै तेल लगाएर अवमार्ग आदिको प्रयोग गरी स्नान गर्नुपर्छ । पितृहरूलाई सम्झेर नदी, तलाउ आदिमा दीप प्रवाह गर्ने विधान पनि छ । आफ्नो कुलोचित तर्पणादि समाप्त गरी कुकुर पूजा गर्नुपर्छ । पशुहरूमा तुच्छ रूपमा रहेको कुकुरलाई पनि यमराजको दूत र भैरवजीको वाहनका रूपमा लिने गरिन्छ । स्याव र शबल नाम गरेका कुकुरको जन्म वैवश्वत कुलमा भएको पौराणिक प्रमाण छ । यो आधारमा पनि मानव र कुकुरको सम्बन्ध निकट देखिन्छ । सनातन हिन्दू धर्मावलम्बीले यस वफादार प्राणीको सम्मान गर्दै यमपञ्चकअन्तर्गत पूजा गर्ने र श्रद्धाभाव प्रकट गर्ने गर्छन् । कुकुर तिहारका दिन शरीरमा तोरीको तेल मर्दन गरी स्नान गर्नाले छालाको रोग र चिसोबाट बच्न सकिन्छ । कुकुरको सामाजिक महत्त्व पनि छ । प्राणीहरूमा अत्यन्त तीव्र घ्राण शक्ति भएको चौपाया कुकुर हो । कुकुरको सहयोगले ठूल्ठूला अपराधीहरूलाई पत्ता लगाउने गरिन्छ । यो प्राणी आफ्नो स्वामीप्रति सधैं उत्तरदायी रहन्छ । धेरै खाने मांसभक्षी जनावर भए पनि थोरैमा पनि सन्तुष्ट हुने स्वभाव पाइन्छ । कुकुर तिहारले मानिसलाई आफ्ना स्वामी (ईश्वर) प्रति सधैं वफादार रहने, सधैं चतुर, आलस्यरहित हुनुपर्ने सामाजिक दायित्वबोध गराउँछ । यमपञ्चकको तेस्रो दिन अमावश्यालाई लक्ष्मीपूजा वा गाईतिहारे औंसी पनि भनिन्छ । मूल प्रकृतिमा लक्ष्मीका दुई स्वरूप हुन्छन् दुर्भाग्य लक्ष्मी र सौभाग्य लक्ष्मी । औंसीको दिन (लक्ष्मीपूजा) बिहान घरलाई लिपपोत गरी सफासुग्घर भएर नित्यकर्म गरी दुर्भाग्य लक्ष्मीको प्रार्थना गरिन्छ । दुर्भाग्य लक्ष्मीको पूजापछि गौलक्ष्मीको समन्त्रक पूजा गर्नुपर्छ । कर्म गरे पनि दुर्भाग्यले नछोड्ने भएकाले पहिले दुर्भाग्यलाई हटाई सौभाग्य वृद्धिका लागि सौभाग्य लक्ष्मीको पूजा गर्नुपर्छ । त्यसपछि धनधान्यकी देवी लक्ष्मी र ऋद्धिसिद्धीले युक्त भएका भगवान् गणेश, कुवेर, कार्तिकेय र श्रीविद्याका उपासकले श्रीचक्रको पूजा गर्नुपर्छ । गाईलाई लक्ष्मीको रूपमा मानी तेत्तीस कोटी देवताहरू गाईको शरीरमा रहने भएको हुनाले गाईको पूजाले सम्पूर्ण तेत्तीस कोटी देवताको पूजा भएको मानिन्छ । पूजा गरिसकेपछि मीठो घाँस, कुँडो, रोटी, पसाएको हरियो धान आदि ख्वाउने गरिन्छ । गाईलाई लक्ष्मीको रूपमा मानी तेत्तीस कोटी देवताहरू गाईको शरीरमा रहने भएको हुनाले गाईको पूजाले सम्पूर्ण तेत्तीस कोटी देवताको पूजा भएको मानिन्छ । बाँचुन्जेल जीवनदायिनी शक्तिको रूपमा गोरसपान गरेर मृत्युपर्यन्त वैतरणी पार गराउने सहाराका रूपमा गाईलाई हिन्दू धर्मले सम्मानपूर्वक विशिष्ट स्थान दिएको छ । यही दिन सन्ध्याकालमा कुबेर, इन्द्र, धनसम्पत्ति आदिको पूजा गरी दीपमालिका (दीपावली) गर्ने गरिन्छ । स्थिरलक्ष्मी, यश, कीर्ति, ऐश्वर्य, उन्नति प्राप्तिका लागि सन्ध्याकालमा कोठा, चोटा, प्रांगण, जलाशय, गौशाला आदिमा बत्ती बाल्ने गरिन्छ । गाईलाई हिन्दू धर्मावलम्वीले माताका रूपमा सम्मान प्रकट गर्छन् । गाईले दूधपान गराएर मानिसको शरीरलाई हृष्ठपुष्ट गराउँछिन् । गोमूत्र पान गरी आन्तरिक वात, कफ, पित्त आदि रोग निवारण हुनुका साथै आत्मिक शुद्धि पनि गराउँछिन् । गौदुग्धलाई अमृत मानिन्छ, त्यस्तै घ्यूलाई आयुर्वै घृतम् भनिन्छ । बाँचुन्जेल जीवनदायिनी शक्तिको रूपमा गोरसपान गरेर मृत्युपर्यन्त वैतरणी पार गराउने सहाराको रूपमा गाईलाई हिन्दू धर्मले सम्मानपूर्वक विशिष्ट स्थान दिइएको छ । त्यसैले गाईलाई माताका रूपमा, लक्ष्मीका रूपमा र हाम्रो देशमा राष्ट्रिय जनावरका रूपमा पनि सम्मान गरिएको छ । यसै दिन साँझमा महाकालीको पूजा पनि गरिन्छ । नयाँ बहीखाताहरूमा, सरस्वतीको तथा धनियाँ, सुठो, कौडा, कमलगट्ठा भोजपत्रआदिमा लक्ष्मीजीको स्थापना गरी पूजा गरिन्छ । यमपञ्चकको चौथो दिन अर्थात् कार्तिक शुक्ल प्रतिपदाको दिनलाई गोवर्धन पूजा अर्थात् गोरु तिहार भनिन्छ । यस दिन गोरुको पूजा गर्नुभन्दा पहिले बिहान नित्यकर्म गरी घरमा गाईको गोवरले गोवर्धन पर्वतको निर्माण गरी शास्त्रीय विधिअनुसार पूजा गर्नुपर्छ । गोवर्धन पूजाको बारेमा कृष्ण चरित्र भागवत्मा विस्तृत चर्चा गरिएको पाइन्छ । अभिमानी इन्द्रको घमण्डलाई चूर गर्न भगवान् श्रीकृष्णले गोवर्धन पूजाको परम्परा बसाएको चर्चा पौराणिक ग्रन्थहरूमा पाइन्छ । सनातन आर्य जातिहरूले गाईलाई विशेष महत्त्व दिएर माताका रूपमा सम्मान गर्ने हुनाले तिनीहरूको चरण, घाँसपात प्रदान गर्ने क्षेत्र वा प्रकृतिलाई नै गोवर्धनका रूपमा पूजा गरिएको, संरक्षण गरिएको अवगत हुन आउँछ । यसै दिन सत्यवादी बलिको पूजा पनि गर्ने विधान छ । अमावश्याको दिन साँझदेखि भोलिपल्ट बिहानसम्म चेलीबेटीहरू आपसमा भेला भई घरघरमा भैलो खेल्छन् । गोवर्धन पूजाको दिन र यमद्वितीयाको दिन दाजुभाइहरू मिलेर देउसी खेल्ने प्रचलन छ । गाउँघरमा लिंगे पिङ हाली रमाइलो गर्ने, ऋतुराज अनुजका रूपमा शारदीय समयमा वसन्त ऋतुझैं पुष्पहरू फुल्ने, खेतबारीमा अन्नबाली लहलह लहराउने, बाटाघाटा सफा र स्वच्छ रहने हुनाले अति नै सुन्दर समयमा यो पूजा या गोवर्धन उत्सव गरिन्छ । यमपञ्चकको पाँचौं दिनलाई भाइटीका अर्थात् भ्रातृद्वितीया भनिन्छ । यस दिन घरमा नित्यकर्म गरी शास्त्रीय विधिअनुसार यम, यमुना र अष्टचिरञ्जीवीको पूजा गरिन्छ । बहिनी यमुनाले आफ्ना दाजु यमराजलाई यमलोकको कार्यबाट बिदा लिएर निमन्त्रणा गरी आफ्ना घरमा सम्मानपूर्वक पूजाअर्चना गरेको चर्चा पौराणिक वाङ्मयमा पाइन्छ । दिदीबहिनीहरूले दाजुभाइको दीर्घायु, आरोग्यता, ऐश्वर्य, कीर्ति आदिको वृद्धिका लागि भाइटीका लगाइदिन्छन् । माइतीको जीवनमा आउने अप्ठ्यारो र अशुभताको नाश गर्नका लागि कठोर ओखर, बिमिरो आदिको पूजा गरी ढोकामा राखेर फुटाइन्छ । त्यसपछि तेलको धाराले परिक्रमा गराई सप्तरंगी टीका लगाइदिने र कहिले नओइलाउने मखमली, दूबो, सयपत्री आदिको माला लगाई मिष्ठान्न मसला आदि विभिन्न परिकार खुवाउने प्रचलन छ । यस दिन गणेश, लोमश, यमुना, परिचारिका, नवग्रह, ब्रह्मा, विष्णु रुद्रादिको पूजा पनि गरिन्छ । दाजुभाइले दिदीबहिनीलाई आफ्नो अवस्थाअनुसार दक्षिणा, उपहार दिने प्रचलन छ । यमपञ्चकको पाँच दिनमा क्रमशः काग, कुकुर, गौ, लक्ष्मी गोवर्धन र भाइपूजा गरी पशुपक्षीलगायत सम्पूर्ण परिवारको दीर्घायु, आरोग्यता, ऐश्वर्य, यश, कीर्ति, विजय आदिको कामना गरिन्छ । पिङ खेल्ने, दीपावली गर्ने, देउसीभैलो खेल्दै सेलरोटी आदि मिष्ठान्न खाई रमाइलो गरी तिहार मनाउने गरिन्छ । हाम्रा पर्वहरूले संसारभरि फैलिएका छन् । सुमात्रादेखि हिन्द एसिया ब्रह्मदेश (बर्मा)देखि अजरवैजानको वाकुसम्म ज्योति र प्रकाश र फुलैफूलको पर्व, रंगीविरगी सप्तरंगी पर्वको रूपमा मनाएर संसारभरि शान्ति, समृद्धि, उन्नति, आपसी, मैत्री करुणाको भावलाई विश्वभरि फैलिएको छ ।"
