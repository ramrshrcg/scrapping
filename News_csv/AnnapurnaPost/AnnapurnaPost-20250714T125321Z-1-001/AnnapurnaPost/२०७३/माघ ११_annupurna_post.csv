शीर्षक,विवरण
स्वास्थ्य सेवा नै अस्वस्थ भएपछि,"स्वास्थ्य मन्त्रालयअन्तर्गत विभिन्न काउन्सिल, परिषद्, युनिभर्सिटी, सञ्चालक समितिहरूको पदपूर्ति व्यक्तिगत या राजनीतिक पहुँच या आर्थिक चलखेलमा हुनु दुखद् हो । वास्तवमा यी पदहरूमा अनुभव र क्षमता मापन गर्ने वैज्ञानिक मापदण्ड बनाई नियुक्ति गर्ने परम्परा नै बसेन । पहुँच या आर्थिक चलखेलका आधारमा नियुक्त पाउनेले ती संस्थाहरूबाट सम्पादित हुनुपर्ने कामभन्दा निहित स्वार्थपूर्ति या ती संस्थाहरूलाई राजनीतिको अखडा बनाउन उद्यत् रहे । प्राज्ञिक, अनुसन्धान, पेसागत एवं स्वास्थ्य अनुगमन गर्ने काउन्सिल या परिषद्जस्ता महत्वपूर्ण संस्थाहरूको पदपूर्तिमा के विश्वव्यापी रूपमा मान्यताप्राप्त पद्धति अपनाउन सकिन्न ? लिखितबाहेक अरू धेरै माध्यमबाट पनि क्षमतालाई सहजै माप्न सकिन्छ । अनुसन्धानबारे ज्ञान नभएकालाई अनुसन्धानमा, प्राज्ञिक क्षमता या अनुभव नभएकालाई प्राज्ञिक संस्थाहरूमा विशुद्ध राजनीतिक आस्था, पहुँच, भागबन्डा या चलखेलका आधारमा नियुक्त गर्ने परम्परा बस्नु दुर्भाग्य हो । स्वास्थ्य मन्त्रालयअन्तर्गतका प्राज्ञिक प्रतिष्ठानहरूको नियुक्तिमा केही प्रतिस्पर्धात्मक उपाय अपनाउन खोजिएको छ । तर त्यो देखावटी मात्रै हुने हो कि भन्ने आशंका पनि छ । एउटा पार्टीको मन्त्री हुँदा पहुँचको आधारमा नियुक्ति पाउने अर्को मन्त्रीको पालामा विस्थापित हुने तर अदालतको आदेशमा पुनस्र्थापित हुने क्रमहरूको पुनरावृत्तिले ती संस्था प्रभावहीन र पंगु बनिरहेका छन् । फलतः स्वास्थ्य क्षेत्रमा नकारात्मक असर पर्नुका साथै विभिन्न विकृति पैदा हुने र अनुशासनहीनता एवं गैरजिम्मेवारीलाई बढावा मिलेको छ । अख्तियार अनुसन्धान आयोगबाट पनि नियमन गर्न र सुधार्नभन्दा निहित स्वार्थपूर्ण हस्तक्षेप हुँदा पनि झनै नकारात्मकता पैदा भएका छन् । त्यसैगरी न्यायिक निर्णय पनि पूर्वाग्रही, स्वार्थपूर्ण, दबाबपूर्ण र उदेकलाग्दा हुँदा पनि नकारात्मक परिणति निस्कन सक्छ । पदस्थापना, नियुक्ति र जिम्मेवारी ज्ञान, सीप, उत्प्रेरणाले अभिभूत र उच्च मनोबल बोकेको जनशक्ति, आवश्यक पर्ने उपकरण, पूर्वाधार र अर्थ यी तीनै अवयवबीचको संयोजन र यिनको उपयुक्त व्यवस्थापनबाट मात्रै प्रभावकारी स्वास्थ्य सेवा प्रवाह गर्न सकिन्छ भन्ने तथ्यलाई जिम्मेवारहरूले आत्मसात गरेको देखिएन । कसैमा आत्मपरक अनि कसैमा पूर्वाग्रही सोचाइ व्याप्त हुँदा पनि यस क्षेत्रमा सुधार हुन सकेन भने कोहीकोही त फगत जायज अनि नाजायज आर्थिक लाभमा मात्रै लिप्त रहनसमेत पुगे । स्वास्थ्य सेवा ऐन २०५२ मा पदोन्नति र उच्च शिक्षा हासिल गर्न एमबीबीएस उत्तीर्ण मेडिकल अफिसरहरूले अनिवार्य दुर्गम सेवाको प्रावधान राखिदिएकाले लोक सेवामा उत्तीर्ण एमबीबीएस उत्तीर्ण मेडिकल अफिसरहरूबीच अति दुर्गममा जान हानथाप हुने गर्छ । तिनीहरूबाट प्राथमिक स्वास्थ्य केन्द्रमै पोस्टमार्टम सम्पादित हुँदा धेरै सुविधा र सहजता मिलेको छ । त्यसैगरी उनीहरूको उपस्थितिले स्वास्थ्य केन्द्रबाट प्रदानित स्वास्थ्य सेवाको स्तरमा पनि वृद्धि भएको हुनुपर्छ । तर उनीहरूका निम्ति काम गर्ने वातावरण सिर्जना र न्यूनतम पूर्वाधारको व्यवस्थापन गर्नुका साथै र अनुगमनको पनि आवश्यक पर्दछ । नेपालका सरकारी अस्पतालहरूको मुख्य समस्या भनेको दक्ष जनशक्तिको व्यवस्थापन नै हो भन्ने तथ्य आत्मसात गरेको देखिन्न । दक्ष चिकित्सक या जनशक्ति व्यवस्थापन पहिलो सर्त हो भने साथसाथै निजहरूको लागि आवश्यक पर्ने उपकरण या पूर्वाधार व्यवस्थापनका साथै आर्थिक सुविधा र काम गर्ने वातावरणको पनि उत्तिकै जरुरत छ । विशेषगरी जटिल प्रसूतिको लागि गरिने सिजरियन सेवासहितको माध्यमबाट मातृशिशु मृत्युदर घटाउन निक साइमन संस्थाले एमडीजीपी, एनेस्थेटिस्ट र एनेस्थेसिया असिस्टेन्ट उत्पादनको लागि पचासौं करोड खर्च गरिसकेको छ । तर अहिले ती जनशक्ति कहाँ छन् ? तिनको उपयोग किन गर्न सकिएन ? यसै पत्रिकामार्फत पनि पंक्तिकारले यो सवालको उजागर गरेको हो जसप्रति बेवास्ता गरिएको छ । जिल्ला अस्पतालहरूको जिम्मा लिनुपर्ने एमडीजीपीहरू त्यो दायित्वबाट विमुख छन् भने अर्कोतर्फ अस्पताल प्रमुख पनि धेरैजसो ठाउँमा असम्बन्धित समूहका छन् । जिल्लास्तरीय अस्पतालमा न्यूनतम पनि सिजरियन र जटिल प्रसूति सेवाका साथै केही आधारभूत एवं आकस्मिक शल्यक्रियाहरूको उपलब्धता महत्वपूर्ण छ । अहिले विशेषज्ञ चिकित्सकहरूमा पनि सरकारी स्वास्थ्य सेवाप्रतिको आकर्षण बढ्दैछ । यसलाई सरकारले सम्बोधन गर्न आवश्यक छ । उनीहरूलाई आठौं तहमा प्रवेश गराउन लोकसेवाको ऐनमा परिवर्तन ल्याउन आवश्यक छ । आठौं तहदेखि नै जनरल हेल्थ समूहसँगै विशेषज्ञ समूहलाई सम्बन्धित विशेषज्ञ समूहको प्रश्नहरू सोधिने व्यवस्था हुनु आवश्यक छ, जसले गर्दा उनीहरूको प्रवेश सहज हुन जान्छ । त्यसैगरी नवौं र दसौंको छुट्टाछुट्टै दरबन्दी सिर्जना हुन सके विशेषज्ञहरूको दरबन्दी थपिन सक्छ, जसले सेवाप्रवाहमा अभिवृद्धि ल्याउन सकिन्छ । प्राज्ञिक उन्नयन, सुपरस्पेसियलिस्ट र अनुसन्धान चिकित्सा शिक्षा र सेवाहरू एकाअर्काका पूरक मात्रै होइनन् अपितु एउटाको स्तर अर्कोमा निहित हुन्छ । त्यसैले सेवाको स्तरमा अभिवृद्धि ल्याउन क्रमशः केन्द्रदेखि सबै स्तरका अस्पतालहरूलाई तालिम, अध्यापन र अनुसन्धान कार्यमा समेट्नुपर्छ । यसको लागि परम्परागत तीनबर्से स्नातकोत्तरको पद्धतिमा परिवर्तन ल्याई एमबीबीएसपछि पाँचबर्सेको पद्धति अपनाउन सकिन्छ । एउटा पार्टीको मन्त्री हुँदा पहुँचका आधारमा नियुक्ति पाउने अर्को मन्त्रीको पालामा विस्थापित हुने तर अदालतको आदेशमा पुनस्र्थापित हुने क्रमहरूको पुनरावृत्तिले स्वास्थ्य संस्थाहरू प्रभावहीन र पंगु बनिरहेका छन् । अंग प्रत्यारोपण कार्यहरू पहिल्यै सुरु भइसक्नुपथ्र्यो । यसै प्रयोजनका लागि भन्दै वीरको एउटा क्याबिन ब्लक कैयौं वर्ष बन्द गरिएको थियो । तर निहित स्वार्थ या गुटबन्दीका कारणले त्यो ब्लक कैयौं वर्ष उपयोगविहीन भई अहिले भत्किइसकेको छ । प्रत्यारोपण गर्न सक्षम डा पुकार श्रेष्ठले प्रत्यारोपण प्रक्रियामा भोग्नुपरेका अवरोधहरू उजागर गर्दा सम्बन्धितहरूलाई आत्मग्लानी भयो कि भएन ? अब त्यो प्रत्यारोपण सेवा विस्तार गर्दै पनि लैजानुपर्छ । एउटा दक्ष चिकित्सकले सेवा सुरु गर्दा कस्ता किसिमका व्यवधान, खुट्टा तान्ने प्रवृत्तिको सामना गर्नुपर्ने रहेछ, यो उनले उजागर गरेको तीतो अनुभवबाट प्रस्ट हुन्छ । अब सेवा सञ्चालन गर्न चाहने प्रत्येक डा पुकारहरू अब कुण्ठित होइन, प्रस्फुटित हुने मौका पाउनुपर्छ । नीतिनियम र सहजता उल्लंघन गर्न नपाउने सर्तमा निजी मेडिकल कलेज, कर्पोरेट अस्पतालहरूलाई पनि यो प्रक्रियामा समेट्न सके त्यो उपलब्धिपूर्ण नै हुन सक्छ । तर यसको लागि निरीक्षण र अनुगमन प्रक्रिया प्रभावकारी बन्नुपर्छ । राज्यको दायित्व संविधानमा मुलुकलाई समाजवादउन्मुख भनी उल्लेख गरेकाले स्वास्थ्य क्षेत्रमा लोकतान्त्रिक समाजवादको अवधारणाअनुसारका ऐन, नीति र कार्यक्रमहरूको तर्जुमा गर्नुपर्छ । स्वास्थ्यलाई मौलिक अधिकारको रूपमा स्वीकार गरिसकेपछि सोहीअनुरूपका ऐनहरूको तर्जुमा गर्नुपर्छ । कुनै पनि गरिब र असहाय नागरिक उपचार नपाएर अकालमा मृत्युवरण गर्ने स्थिति रहनु हुन्न । न्यून आय भएकाहरू महँगो उपचारमा खर्च हुँदा जीवनभर नै ऊ ऋणमुक्त हुन नसक्ने या निरुपाय भई बिनादक्षता विदेश पलायन हुन बाध्य हुनुपर्ने स्थिति रहनु हुन्न । कम्तीमा पनि सदुपयोग हुने सर्तमा कुल राष्ट्रिय बजेटको १५ प्रतिशत रकम स्वास्थ्य क्षेत्रमा छुट्ट्याउनुपर्छ । केवल स्वास्थ्य मन्त्रालय या यसको नेतृत्वबाट मात्रै स्वास्थ्य क्षेत्रमा सुधार सम्भव छैन । राज्यका सम्बन्धित सबै निकायहरूबाट पनि जनताको स्वास्थ्यजस्तो संवेदनशील सवालले प्राथमिकता पाउनुपर्छ । राज्यले स्वास्थ्य सेवालाई महत्व दिए भ्रष्टाचार न्यूनीकरण हुने मात्र नभई धेरै विसंगति स्वतः घट्नेछन् ।"
ठाउँ न ठहर कता जाउँ,"देशगुनाको भेष भन्छन् । अनि परिवेशअनुरूप देशले दिशा तय गर्नुपर्छ भन्नेहरू पनि निकै भेटिन्छन् । ठाउँअनुसारको ठहर नहुँदा र ठहरबमोजिमको ठाउँ नमिल्दा बेखबर कुन बर्बादीतिर बरालिन पुगिने हो थाहा हुँदैन । यताका बाह्र वर्षदेखि नेपालभित्रको विचित्र इतिवृत्त यस्तैयस्तै कथाव्यथासित मिश्रित र त्यस्तैत्यस्तै परिपञ्चबाट अव्यवस्थित पाइन्छ । समयको चाल एवं भूलोकको चलनचल्तीअनुसार देश र समाजले गति लिनुपर्छ सही कुरा हो । अनि समयानुरूप तदनुकूल परिवर्तन हुनुपर्छ यो पनि उत्तिकै सटिक यथार्थ हो ।तर परिवर्तन, प्रणाली, पद्धति र परिपाटीमा परस्पर तालमेल नमिल्नु विचित्र विडम्बनाको विषय हो । हाम्रा पितापुर्खाले जेजस्तो ठाउँ बनाए र जेजसरी जेजे प्रकारको ठहर गरे, त्यो अद्यावधिक स्थितिमा ठीकबेठीक के हो, त्यसको ध्यान दिनुपर्छ र परिस्थितिअनुरूप त्यसमा परिवर्तन पनि गरिनुपर्छ । तर उहिलेका कुरा खुइले भनेर हिजोअस्तिका ठाउँठहरका कुरालाई उसै लहडमा बदलिइहाल्नु पनि उचित हुँदैन । हिजोका स्थानगत नीतिगत र कालसंगत कतिपय कुरा विस्मरणीय बने पनि ती कति अनुशरणीय पनि हुन्छन् । देश, काल र परिस्थितिमा केकति कुरा त्याज्य तथा कतिपय विषय ग्राह्य हुन्छन् । त्यसको हेक्का समयको फेरबदलसँग हुँदै जानुपर्छ । देशको विधिव्यवस्था राजपाट र राजनीतिको डोरो समात्नेहरूले त त्यस्ता अविस्मरणीय अनुकरणीय ग्राह्य एवं आवश्यकीय विषयमाथि गम्भीर रूपले ध्यान पुर्याउनैपर्छ । कालचक्रले बदलिँदो विश्व परिवेशले आवेशविद्वेषले वा विकासको आसपासले नेपालको विधिविधान, राज्यव्यवस्था, सामाजिक अवस्था तथा शासन प्रणालीमा अहिले आमूल परिवर्तन आएको छ । सात, सत्र, सैंतीस र सत्चालीस सालका राजनीतिक परिवर्तनपश्चात् ०६२६३ पछिको राजनीतिक परिपाटी संघीय लोकतान्त्रिक गणतन्त्र' को संज्ञा रूपमा उत्रिएको छ । नेपालका निम्ति नौलो प्रकारको यो परिपाटीको परप्राप्तिपछि उहिले बाजेका पालाका कतिपय चीजवस्तु, विषय, आदर्श तथा मतमान्यतामाथि प्रहार पनि भएको छ । कत्तिका सालिक फालिए, कत्तिका आस्था बदलिए र कत्तिका रीति, पद्धति एवं वस्तुस्थिति बिलाइए । कथित अग्रगामी, महान् क्रान्तिकारी र युगान्तकारी परिवर्तनका हिमायती भन्नेहरू कतिले त्यसको श्रेय हार' सिउरेर आपूलाई स्वधन्य झैं सम्झे । इतिहासको समय लहरमा ल्याइने परिवर्तित प्रसंग प्रकरणमा त्यस्तो प्रसिद्धिको प्रवृत्ति आउनु स्वाभाविकै पनि हो । संसार र सांसारिक विषयवस्तु सदा स्थिर, अचल अटल भई राख्दैन । स्वभावतः त्यसमा हलचल र फेरबदल हुन्छ नै । तर यावत् उलटपुलट प्रत्येक परिवर्तन, नूतन कालक्रम र परिप्राप्त नवीनतम प्रणालीपछि आउने अर्को उपक्रमको अर्को छुट्टै कालक्रम हुन्छ । त्यो अवधिमा स्वभावतः परिवर्तित प्रक्रियाको पारख, जाँच पडताल र परीक्षा प्रायः हुने गर्छ । समयान्तरको यही सिलसिलामा नेपालभित्र अहिले यता आएर भएगरेका, ढलेचलेका विगत एवं आगतको जोडघटाउ ठाउँठाउँमा सहरबजारमा र घरघरमा तथा मान्छेमान्छेका मन मगजमा कनिकुथी गिन्ती हुन थालेको छ । हिजो अस्ति प्रख्यात् परिवर्तनको क्यावात समय चरणमा पृथ्वीनारायण, महेन्द्र, भानुभक्त आदिका प्रतीकात्मक मूर्ति तोडिए, सालिक फोडिए र जताततै शब्दान्तर नामान्तर र रुपान्तर गरिए, सिंगै नेपाललाई नयाँ बनाइने भएपछि नेपालभित्रका प्राचीन अवयव स्मृति, कृति र इतिवृत्तिलाई किन बाँकी राख्ने भन्ने प्रवृत्ति त्यो अवधिमा निकै हावी पनि भयो । तर जसै प्रहर घडी पला र बारबेला बित्दै बाह्र संवत्सरको सँघारसम्म परिवर्तित लहर क्रम बढ्दै आयो तब यतिखेर नेपाली जनमानसमा फेरि कताकताको अन्यमनस्क, अन्योल अनिश्चय र अन्यथाको चौबाटोमा ठिंङ ठडिन थालेको छ । कताकता नेपाली जनता अहिले हाम्रो आफ्नो ठाउँको पहिचान गर्न थालेका छन्, कताकता नेपाली मन, विवेकले हाम्रो आफ्नो थातथलोको चोचोमोचो सोच्न थालेका छन् । कोरा वक्तव्य स्वतः वियुक्त सिद्धान्त र नक्कली नौटंकी मन्तव्यले आफ्नो मौलिक राष्ट्रिय गन्तव्य छिचोलिँदैन । ठाउँ न ठहरको त्यस्तो यात्राले गन्तव्य गिजोल्छ, नेपाल राष्ट्रका तमाम वासिन्दाको मनमाथिंगल खल्बल्याउँछ । हो, ६२६३ को घनघोर परिवर्तनले दिव्य १२ वर्षपछि नेपालभरि उज्यालो नै उज्यालोको अपार लहर ल्याउँछ र त्यसले सबै नेपालीलाई ज्योर्तिमान तुल्याउँछ भन्ने उतिखेरको औधी अभिलाषा एवं आकांक्षा हो । तर यावत् शब्दान्तर नामान्तर वा रूपान्तरले त्यस्तो अर्को अलंकारयुक्त प्रहर उघारेन, बरु हर उघार्यो, आकार निराकारतिर धकेल्यो र नेपाली अनुहारमा बेकारका दिक्दार रेखाहरू कोर्यो । त्यसैले यो बेला नयाँ नेपालको उज्यालो रूप खोज्ने नेपाली आँखाहरू विकृत परिदृश्य हेर्दै पट्यारलाग्दो पाराले एकोहोरो अर्को दृष्टि लगाइरहेका छन् । आँखी भएर हामीमाथि कुदृष्टि नलगाऊ भनेर परिवर्तनका संवाहक शक्तिको फूर्तिले जति नै चुरीफुरी गरे पनि तिनका सबै जुक्तिबुद्धि निरस्त र अनर्थ बन्दै गएको देखिन्छ । परिवर्तन प्रगतिको पथ बन्नुपर्छ, परवर्तित प्रणाली प्रगति शिखरको सपना बन्न सक्नुपर्छ अनि परिवर्तनको प्रहरपछि पद प्राप्तिका लहर ल्याउनुपर्छ । तर १२ वर्षअघिको त्यो राजनयिक फेरबदलको घटनाचक्रले र त्यसको रिङ्दो समयसन्दर्भले त्यस्तो सारभूत आधारभूत वञ्छित लाभ दिन सकेन । तब त्यो पथ उबडखाबडको त्यो सोपना बांगेटिंगो र त्यो प्रहर कठोर कहरको बन्न पुग्यो । त्यसैले नेपाल अहिले अल्मलमा अल्झिएको छ र नेपाली आशाआकांक्षा अहिले काकाकुलको बेहालमा बगेको छ । त्यत्रो भारी परिवर्तन, त्यत्रो विधि हुँकार तथा नवनायकहरूको चामत्कारिक तवरको त्यस्तो विछट्टको उद्गार एवं चरम उन्नयनको अभियान यति छिटै यसरी किन भंगीत भइरहेछ, सबैका निम्ति सोचनीय विषय छ । जुर्मुराएर केही नयाँनौलो गतिलो हुन्छ भनेर भन्नेहरू अहिले टाउकामा हात राख्दै पृथ्वीनारायण शाह र महेन्द्रको दूरगामी दिव्य दृष्टिको ध्यान गर्न थालेका छन्, अनेकतामा एकताको डोरी कता मिल्छ भनेर सोच्न थालेका छन् । त्यस्तो ध्यान र चिन्तन किन र कताबाट आयो ? कुरा स्पष्ट छ यो परिवर्तित समय चरणको परिक्रमा गर्दै जाने क्रममा हामीले जसरी हाम्रो ठाउँ छोड्यो र जेजस्ता अनिच्छित ठहरहरू ठड्याउँदै गयौं, त्यसको ठेगाना ठीक यसरी नै ठडिएको हो भन्ने पुष्ट भौतिक ज्ञान नेपाली चित्तले ठम्याउँदै गएको हो भन्ने अहिलेको बौद्धिक ठम्याइ हो । ठाउँअनुसार ठहर हुनुपर्छ, अन्यथा परिवर्तनको प्रहर कहर बन्छ । भएको यही हो । संघीयता, लोकतन्त्र, गणतन्त्र, धर्म निरपेक्षता समावेशी शासन व्यवस्था, समानुपातिक सुव्यवस्था अन्तर्राष्ट्रियता, विश्ववादिता, क्षेत्रीयता, जातीय सम्प्रभुता, आत्मनिर्णयको स्वायत्तता जस्ता जति पनि शब्द विशेषता परिवर्तन यता आए, ती कर्णमधु अवश्य हुन् । तर व्यवहारमा ती कार्य प्रिय बन्न सकेनन् । धर्म र विवेकयुक्त लोकसम्मत विकेन्द्रित प्रजातान्त्रिक विधिव्यवस्थाको अर्थ राख्ने राज्य प्रणाली नै नेपाल र नेपालीको अपेक्षित पद्धति हो । त्यसको प्रतिस्थापन भन्दै जति नै अरू शब्द शृंगार भरे पनि प्रतिफल अपूर्ण भएपछि हुन्छ के ? बेकार र विनासारका शब्द थुपार्दैमा सारभूत सुन्दर कविताको सिर्जना हुन होइन । नेपाली हृदयाकाशमा क्रमशः घामको ज्योति देखिनुको कार्य कारण सायद त्यही हो । ठाउँ न ठहर उसै जाउँ भनेर आखिर पुगिन्छ कहाँ ? सही गन्तव्यमा पुग्न सतही दृष्टिकोणले हुँदैन । कोरा वक्तव्य स्वतः वियुक्त सिद्धान्त र नक्कली नौटंकी मन्तव्यले आफ्नो मौलिक राष्ट्रिय गन्तव्य छिचोलिँदैन । ठाउँ न ठहरको त्यस्तो यात्राले गन्तव्य गिजोल्छ, नेपाल राष्ट्रका तमाम वासिन्दाको मनमाथिंगल खल्बल्याउँछ । त्यसैले नेपालको भूपरिवेश, नेपाली समाजको संरचना र नेपाली मनभित्रको आफ्नै मूल मौलिक मनोदशाअनुरूपको नीति, विधि, प्रक्रिया, प्रणाली हाम्रो हितमा हुन्छ, हामी अनुकूल बन्छ । नेपालभित्रको विद्यमान विचित्र इतिवृत्तले अहिले यसै भन्छ । अनि भन्छ आफ्नो ठाउँको सही ठेगाना र जाने बाटोको सही ठहर हुनुपर्छ ।"
सुशासन अभावमा कर प्रशासन निकम्मा,"कर सुधार कर राजस्वलाई व्यवस्थित बनाउने प्रमुख औजार हो । यसले करलाई समयसन्दर्भअनुसार व्यवस्थित बनाउँछ भने राजस्व बढाउन पनि मद्दत गर्छ । राज्य हुनको लागि जनता, प्रदेश, भौगोलिक सीमा आदि अपरिहार्य भएजस्तै सञ्चालन व्यवस्थापनको लागि राजस्व आर्जनको उत्तिकै आवश्यकता छ । यसैले सरकारको स्थायित्व, स्थिरता र मान्यताको लागि संसारमा स्थापना र प्रयोगमा आएका विधिहरूमा कर असुली पनि सँगसँगै स्थापित भएको मानिन्छ । यद्यपि परम्परागत रूपमा सरकारका काम भनेको मुलुकलाई बाह्य आक्रमणबाट बचाउने, मुलुकभित्र शान्तिसुरक्षा स्थापना गरी जनतालाई अमनचैन कायम गराउने र न्याय प्रदान गर्नेजस्ता सीमित मात्र मानिन्थे । ती सबै तीनैवटा कार्य सम्पादन गर्न आवश्यक पर्ने राजस्व पनि सीमित कर असुलीमार्फत निर्धारण र असुल गरिन्थ्यो । तर कालान्तरमा समयको परिवर्तनसँग सरकारको काम व्यापक बन्न थाल्यो । सन् १९३० को दसकको मन्दीबाट देशलाई बचाउने संयन्त्र नै राज्यको कार्य क्षेत्र विस्तारलाई बनाइयो । त्यसपछि सरकारले परम्परागत कार्यका अतिरिक्त विकास निर्माणका कार्यसमेत सम्पन्न गर्नुपर्ने जिम्मेवारी आयो । उत्पादन, वितरण र रोजगार प्रदान गर्ने औजार पनि राज्यले नै प्रयोग गर्नुपर्ने धारणा अघि सारियो । विशेषतः गरिब एवं विपन्न देशहरूमा जनता आर्थिक रूपले सक्षम र सबल नहुने भएकाले उनीहरूको दैनिक आवश्यकताका वस्तु उत्पादन र आपूर्ति गर्ने जिम्मेवारी सरकारकै मानियो । यसरी बढ्दै गएका कार्यहरू सम्पन्न गर्न करको महत्व र दायरामा पुनरावलोकन गर्नुपर्ने आवश्यकता महसुस गरियो । सरकारी कार्य क्षेत्र विस्तारकै क्रममा सन् २००० को दसकदेखि सामाजिक सुरक्षाका कार्यहरू पनि सरकारको जिम्मेवारीभित्रै पर्दै आयो । सामाजिक सुरक्षा कायम गर्न र समानता, प्रजातान्त्रिकता र न्यायिक निष्पक्षता कायम गर्न करलाई नै उपयुक्त औजार बनाउने दृष्टिकोण अगाडि आयो । यसै दृष्टिकोणभित्र प्रगतिशील कर प्रणाली अवलम्बन हुन थाल्यो । प्रगतिशील कर प्रणालीअन्तर्गत निम्न आय वर्ग भएकालाई कर नलाग्ने र निर्धारित सीमाभन्दा बढी कर हुनेहरूलाई तहगत रूपमा फरकफरक दरका कर लाग्ने पद्धति बसाल्ने क्रम सुरु भयो । बढी आयआर्जन गरेको आधारमा दोस्रो तेस्रो तहका कर लगाउने अभ्यास बसालियो । नेपालमा पनि केही वर्षअघिसम्म ७८ तहका करका दरहरू तोकिएका थिए भने हालका वर्षहरूमा पनि तीन तहको कर लगाउने गरेको देखिन्छ । कर सुधारले समेट्ने विषयहरू  करको आवश्यकता किन हुन्छ र समय सन्दर्भअनुसार कर राजस्वका दरहरूमा समायोजन (वृद्धि वा न्यून) किन गरिन्छ भनेर सैद्धान्तिक आधारलाई पुष्टि गर्दै व्यावहारिक आवश्यकताबारे जनतालाई निष्पक्ष ढंगबाट सुसूचित गर्न ।  देशले अवलम्बन गरेको आर्थिक नीतिलाई सघाउ पुग्ने गरी कर नीतिको अध्ययनविश्लेषण साथ कर प्रणालीको विकास र स्थापना गर्न ।  प्रत्यक्ष, परोक्ष वा गैर करमध्ये नयाँ कर लगाउन वा लगाइराखेको कुनै कर खारेज गर्ने आश्यकता निक्र्योल गर्न ।  कर कानुन, करका नियम र करको प्रशासकीय परिपाटीमा समयअनुसार सुधार गर्नुपर्ने आवश्यकता पहिल्याउन ।  करको दर कारोबारको सीमा करयोग्य आयको निर्धारण पद्धति, कर छुट, सञ्चालन प्रक्रिया र सांगठनिक स्वरूपबारेमा पुनरावलोकन गर्न ।  देशको अर्थतन्त्रको बनोटअनुसार नयाँ आर्थिक क्रियाकलापबारे अध्ययन गरी आय तथा वस्तुका बारेमा लगाउन सकिने थप करबारे सुझाव लिन ।  अर्थतन्त्रमा विद्यमान अनौपचारिक क्षेत्र र क्रमिक रूपमा विकसित हुँदै आएका नयाँ क्षेत्रहरूमा कर लगाउने आधार स्थापित गर्न ।  कर राजस्व वृद्धि र स्थिरीकरणको लागि आन्तरिक उत्पादन वृद्धि, औद्योगीकरण, निर्यात प्रवद्र्धन, व्यापार सहजीकरण आदिबारे सरकारले अवलम्बन गर्नुपर्ने नीति सिफारिस गर्न ।  कर प्रणालीलाई निजी क्षेत्र मैत्री बनाउनको निमित्त सरकार र उद्यमी व्यवसायीबीच सन्तुलन कायम गर्ने मार्ग पहिल्याउन ।  कर लागत घटाउन, स्वेच्छिक सहभागिता बढाउन र करप्रति जनविश्वास स्थापना र सुदृढ बनाउन ।  विश्व व्यापार संगठन, साफ्टाजस्ता अन्तर्राष्ट्रिय संगठनहरूका निर्णयलाई राष्ट्रिय नीतिमा समायोजन गर्ने उपाय पहिल्याउन ।  देशको कर प्रणालीलाई अन्तर्राष्ट्रिय मान्यताअनुसार तुलनायोग्य बनाउँदै देशमा वैदेशिक लगानी भित्राउन सहज हुने मार्गप्रशस्त गर्न । करको सैद्धान्तिक मान्यता र योगदान सामान्यतः कर दुई किसिमका मानिन्छन्प्रत्यक्ष र परोक्ष । प्रत्यक्ष करका रूपमा विश्वमा प्रसिद्धि पाएका आय, सम्पत्ति जस्ता करहरू प्रगतिशील प्रणालीमा लागू गरी असुल गरिन्छ । बढी आम्दानी बढी कर, कमाएकै अवस्थामा तिर्ने र लाभ लागतलाई करको आधार बनाउने, पन्छाउन नमिल्ने र नसकिने जस्ता विशेषताहरू प्रत्यक्ष करका मानिन्छन् । विकसित देशहरूमा प्रत्यक्ष कर नै राजस्व परिचालनको प्रमुख स्रोत हुन्छ भने नेपालजस्ता निजी क्षेत्रको प्रवद्र्धन नभइसकेको र आम्दानी र खर्चको पारदर्शी हिसाब राख्ने उद्योगी, व्यवसायी र हिसाब हेर्ने कर प्रशासन दुवै कमजोर हुने भएकाले कुल कर राजस्वमा प्रत्यक्ष करको अंश न्यून हुन्छ । नेपालमा कुल कर राजस्वको करिब २० प्रतिशत मात्र प्रत्यक्ष करको योगदान रहँदै आएको छ । राजनीतिक अस्थिरता, ज्ञान, अनुभव र अध्ययन नभएका मन्त्रीहरू, भ्रष्टाचारको फैलिँदो जालो, दण्ड पुरस्कारको फितलो व्यवस्था र समग्रमा सुशासनको अभावले कर प्रशासन निकम्माजस्तो देखिने गर्दछ । परोक्ष कर वस्तु तथा सेवाको कारोबार, आयातनिर्यात र आन्तरिक उत्पादनको संख्या, मूल्य र आयतनमा लगाइन्छ । संसारभर नै भन्सार, अन्तशुल्क, मूल्य अभिवृद्धि कर आदि परोक्ष करका प्रमुख स्रोत मानिन्छन् । नेपालमा पनि २०५४ अघिसम्म पनि ठेक्काकर, होटेल कर, बिक्री कर र मनोरञ्जन करका रूपमा लाग्दै आएका परोक्ष करहरू मूल्य अभिवृद्धि करभित्र समायोजन गरी लागू गरिएको छ । यस्ता कर र भन्सार, अन्तशुल्क आदि करहरू परोक्ष करका प्रमुख स्रोतका रूपमा रहेका छन् । कुल कर राजस्वमा यसको अंश करिब ८० प्रतिशत छ । एकमुष्ट हिसाब गर्न मिल्ने र आयातबाटै बढी राजस्व असुल हुने नेपालको आर्थिक एवं वित्तीय यथार्थ भएकाले प्रत्यक्षभन्दा परोक्ष करको स्रोत नै सरकारी आयको दिगो, भरपर्दो र बढी राजस्व असुल हुने स्रोतको रूपमा रहँदै आएको छ । यद्यपि सरकारी राजस्वभित्र कर राजस्व र गैरकर राजस्वका रूपमा कर प्रशासन र कर असुली गर्ने परम्परा र कानुनहरू प्रयोगमा रहँदै आएका छन् । कर सुधारको अभियान कर सुधार निरन्तर हुने विषय हो । अन्तर्राष्ट्रिय रूपमा पनि विशेषतः सन् १९८० को दसकलाई कर सुधारको कडीका रूपमा लिइन्छ । अन्तर्राष्ट्रिय मुद्रा कोषले विकासशील देशमा कर प्रशासन नै कर नीति हो भनेर लेख्नुअघिसम्म प्रायः विकासशील देशहरूमा कर नीति, कर कानुन, करका दरहरूमा बढी चर्चा र ध्यान दिइन्थ्यो । मुद्राकोषको भनाइ बाहिर आएपछि भने विकासशील देशहरूले पनि कर प्रशासनमा सुधार गर्नुपर्ने आवश्यकता महसुस गर्न थाले । मुद्रा कोष आफैंले पनि कत्ति देशहरूका कर कानुनहरू बनाइदिएको छ । जतिसुकै कर कानुन राम्रो होस् र करका दरहरू न्यायिक हुन्, प्रशासन राम्रो नभए तिनको कार्यान्वयन नहुने निश्चित हुन्छ । यो वास्तविकतालाई मनन गरेर नै प्रशासन सुधारको थालनीसमेत गरेको पाइन्छ । कर राज्य सञ्चालनको लागि अपरिहार्य हुने र करलाई कानुनबमोजिम मात्र निर्धारण र असुली गर्नुपर्ने भएकाले कर प्रशासन सधैं तिखारिएको र धार लागेको औजारको रूपमा रहनुपर्छ । तर राजनीतिक अस्थिरता, ज्ञान, अनुभव र अध्ययन नभएका मन्त्रीहरू, भ्रष्टाचारको फैलिँदो जालो, दण्ड पुरस्कारको फितलो व्यवस्था र समग्रमा सुशासनको अभावले कर प्रशासन निकम्मा जस्तो देखिने गर्दछ । यस कारण, बेलाबेलामा कर सुधारका उद्देश्यले नयाँ र सान्दर्भिक ऐन नियम, आयोग र अभियानको खाँचो पर्दछ । विश्व वातावरणबाट अलग हुन नसकिने अन्तर्राष्ट्रिय सांगठनिक संरचनाहरूका सदस्य भएका नाताले पनि कर प्रशासनमा सुधारका प्रयासहरू गर्नैपर्ने हुन्छ । बाहिरी प्रभावभन्दा पनि आफू सुध्रनु र सप्रिनुपर्ने आवश्यकता बोधकै कारणले नेपालमा पनि बेलाबेलामा कर सुधारका निमित्त धेर थोर प्रयास भएका देखिन्छन् । तर विभिन्न कारणले त्यस्ता प्रयास प्रभावकारी र पर्याप्त भने छैनन् । प्रभावकारी बनाउनको निमित्त सरकारको निश्पक्षता र इच्छाशक्तिको आवश्यकताको जरुरत पर्छ ।"
नेपालको भारत र चीन पीडा,"गत नोभेम्बरको २९ मा लाजिम्पाटस्थित र्याडिसन होटेलमा अन्तर्राष्ट्रिय सम्बन्ध तथा रणनीतिबारे अध्ययन गर्ने एउटा नेपाली प्रतिष्ठानले नेपाल र चीनका केही विज्ञ र विश्लेषकहरूबीच एउटा अन्तरक्रिया कार्यक्रम आयोजना गरेको थियो । यसै दैनिकका प्रधानसम्पादकसहित पूर्व राजदूत, पूर्व प्रशासक, सांसद, सुरक्षा र अन्तर्राष्ट्रिय मामिलाका विशिष्ट विज्ञ र वरिष्ठ पत्रकारहरूको उपस्थिति रहेको सो अन्तरक्रियामा नेपाली र चिनियाँ सहभागीहरूले गहन विचारहरू प्रस्तुत गरेका थिए । त्यस्ता कार्यक्रममा विरलै उपस्थित हुन रुचाउने पंक्तिकारले आफ्नो विचार प्रस्तुत गर्ने क्रममा पहिला नेपाली सहभागीतर्फ लक्षित हुँदै प्रश्न गर्यो अबको दुई, पाँच वा दस वर्षपछिको नेपाल यही रूपमा रहला वा फरक रूपमा ? हामी नेपालको एकता र अखण्डताको रक्षा गरिरहन सक्छौं वा सक्दैनौं ? आफ्नै मुलुकको एकता र अखण्डताको रक्षा गर्ने राष्ट्रिय क्षमताबारे मुलुकका हर क्षेत्रबाट गम्भीर चिन्ता व्यक्त भइरहेको अवस्थामा हामीले नेपालको भूमिबाट चीनका सुरक्षा हितविरुद्ध कुनै गतिविधि हुन नदिने प्रतिबद्धता जनाउनुको के अर्थ हुन्छ ? हाम्रो त्यस्तो प्रतिबद्धताले चीन कति आश्वस्त रहेको होला ? विकराल राजनीतिक अस्थिरता भोगिरहेको र राष्ट्रको स्वतन्त्रता र प्रभुसत्ताको संरक्षणमा निरन्तर पछि परिरहेको मुलुकको तर्फबाट हामीले दिने आश्वासनको मूल्य र औचित्य के होला ? अनि पंक्तिकारले चिनियाँ विज्ञहरूतर्फ केन्द्रित हुँदै प्रश्न गर्यो नेपालको प्रभुसत्ता र स्वतन्त्रता र राष्ट्रिय आवश्यकताको मध्यनजर गरी चीनसँगको सम्बन्धमा थप निकटता, घनिष्टता र अर्थपूर्ण बनाउने प्रयासको मूल्य राजा वीरेन्द्र र राजा ज्ञानेन्द्रले कसरी चुक्ता गर्नुपर्यो, त्यो सत्यबारे चीन अवगत हुनुपर्दछ । केही महिनाअघि मात्र केपी ओली रातारात कसरी हटाइए ? सबैको स्मृतिमा ताजै छ । नेपालको तुलनामा पाकिस्तान र चीनबीचको सम्बन्ध धेरै घनिष्ट छ । चीन र पाकिस्तानका रणनीतिक हित र सुरक्षा अन्योन्या िश्रत थिए र छन् । तर चीनको दृष्टिसामु नै पाकिस्तान दुई टुक्रा पारियो । उपरोक्त पृष्ठभूमिमा नेपालको एकता र अखण्डताबारे एक त चीनको प्रतिबद्धता कसरी अभिव्यक्त हुन पुग्ला ? त्यस अवस्थामा नेपालले चीनबाट राख्ने अपेक्षा के होला ? नेपाली जनताले राख्ने त्यस्तो अपेक्षा कति व्यावहारिक होला ? चीनले नेपालप्रतिको मित्र धर्म निर्वाह गर्छ नै भनेर कसरी आश्वस्त हुने होला ? यी प्रश्नको अन्तर्यमा राजा वीरेन्द्रले सन् १९८८ को मध्यतिर चीनबाट मगाएको हातहतियारको सवाललाई लिएर भारतीय प्रतिक्रिया थियो नै । सन् २००५ मा एकातिर राजा ज्ञानेन्द्र सार्कमा चीनलाई प्रवेश गराउन पाकिस्तान र बंगलादेशसँग मिलेर उत्साहका साथ लागे । भारतीय सुरक्षा एजेन्सी र राजनीतिक नेतृत्वको सिंगो पंक्तिको दृष्टिमा ज्ञानेन्द्रको नेतृत्वदायी संलग्नता नरहेको भए त्यो सम्भव थिएन । यसले गर्दा राजा ज्ञानेन्द्र उनीहरूको आँखाको कसिंगर बनेका थिए । त्यस्तै सन् २००५ मा राजा ज्ञानेन्द्रकै निर्देशनमा ४५ वर्षअघिदेखि नेपालमा रहेको दलाई लामाको सम्पर्क कार्यालय र तिब्बती शरणार्थीहरू सम्बद्ध एक संस्थालाई बन्द गराइएको थियो । यसले अमेरिका, युरोपीय राष्ट्रहरू र भारतलाई एकै साथ राजा ज्ञानेन्द्रविरुद्ध क्रूद्ध बनायो र त्यसैको राजनीतिक र रणनीतिक परिणाम नै नेपालबाट राजसंस्था अन्त्य हुन पुगेको थियो । चीनसँग पारवहन सम्झौता गरेवापत सिर्जित भारतीय असन्तुष्टिकै परिणाम केपी ओली प्रधानमन्त्रीको पदबाट मुक्त हुन पुगेको सन्दर्भ धेरै पुरानो विषय रहेन । पहेली के पनि छ भने प्रधानमन्त्रीको रूपमा बीपी कोइराला चीन भ्रमणमा जाँदा चिनियाँ नेतृत्वले कोइरालासमक्ष नेपालमा चीनले भारतसँग प्रतिस्पर्धा नगर्ने कुरा पुष्टि गर्न आफ्नो मुलुकले नेपाललाई प्रदान गर्ने सहयोगमा भारतको तुलनामा भन्दा एक रुपैयाँ भने पनि कम सहयोग गर्ने बताएका थिए । चीनले नेपालमा भारतसँग प्रतिस्पर्धा गर्दा भारतले नेपालविरुद्ध चाल्ने कदमविरुद्ध चीनले कुनै सहयोग गर्न नसक्ने भएकाले नेपाललाई त्यस्तो रणनीतिक अप्ठेरोमा पर्न नदिन चीन अत्यधिक संवेदनशील भएको बुझ्न सकिन्छ । वर्तमान र विगत सन्दर्भमा नेपाल, भारत र चीन कुनै समय भारतभन्दा एक रुपैयाँ भने पनि कम दिएर नेपालमा भारतसँग प्रतिस्पर्धा नगर्ने चीनले नेपाललाई विमानभेदी तोपसहितका हातहतियार उपलब्ध गरायो । आज आएर संयुक्त सैनिक अभ्यास पनि गर्दैछ । परराष्ट्रमन्त्री शैलेन्द्रकुमार उपाध्यायलाई सन् १९८८ को जुनमा नेपालको लागि भारतीय राजदूत अरविन्द रामचन्द्र देवले हतियार खरिदबारे जानकारी माग्दा उपाध्याय तीनछक परे । उपाध्यायले आफ्नो पुस्तक ट्राइस्ट विथ डिप्लोमेसीमा उल्लेख गरेअनुसार उनले यस्तो कल्पना पनि गरेका थिएनन् । परराष्ट्रमन्त्री उपाध्यायलाई राजदूतले उडन्ते कुरा गरेजस्तो लाग्यो । अरनिको राजमार्ग हुँदै आउन तय भएका ती हतियार नेपालमा आइनपुगेकाले अझै ती हतियार आउनबाट रोक्न सकिने भारतीय राजदूतले परामर्श दिएका थिए । ती हतियार ल्याइएमा त्यसको परिणाम नेपालको लागि गम्भीर र भयावह हुने भारतीय राजदूतको चेतावनी थियो । त्यसको केही दिनपछि भारतीय प्रधानमन्त्री राजीव गान्धीको प्रतिनिधित्व गर्दै विदेश राज्यमन्त्री नटवर सिंह रअ को विशेष विमानमा नेपाल आए । राजालाई भेटेर फर्किए । उनको चासो पनि नेपालले किन विमानभेदी तोप किन्यो भन्ने नै थियो भन्ने सिंहको वाकिङ विथ लायन्स नामक पुस्तकमा उल्लेख गरेका छन् । २०४६ सालको जनआन्दोलन चलिरहँदा भारतका विदेश सचिव एस के सिंहले भारत सरकारको तर्फबाट नेपाल सरकारसमक्ष प्रस्तुत गरेको बृहत् सन्धि प्रस्ताव र अन्य भारतीय कूटनीतिक अभ्यासबारे मिहिन अध्ययन गर्दा भारतको नेपाल नीतिका तीन महत्वपूर्ण पक्ष रहेका देखिन्छन् । तीमध्ये पहिलो निकट सुरक्षा आबद्धता, दोस्रो नेपालको जलस्रोतको विकास र उपयोगमा भारतीय प्रभुत्व र तेस्रो एकअर्को देशका नागरिकहरूको निर्वाध आवागमन र समान राष्ट्रिय व्यवहार नै हुन् । उपरोक्त सबै पक्षमा नेपालमा विरोध र आशंका रहने गरेकोमा रणनीतिक रूपमा नै विशाल भारतका जनतालाई नेपालमा निर्वाध आगमन र रोजगारको अवसर दिलाउने र अनि क्रमशः भारत सरकारको तहबाट अनि नेपालका आन्तरिक राजनीतिक शक्तिहरूबीच र सरकारमाथि त्यसको पक्षमा दबाब निर्माण गरेर नेपालको सुरक्षा र जलस्रोतमाथि भारतको एकलौटी वर्चस्व निर्माण गर्न सकिने रणनीति भारतले अवलम्बन गरेको विश्वास नेपालमा लामो समयदेखि गरिँदैछ । त्यसैको परिणाम नेपालको जलस्रोतको विकासमा भारतबाहेक चीनलगायतका अन्य मुलुकबाट लगानी हुने सम्भावना झन्डै शून्य छ भन्ने मत नेपालका अग्रज पत्रकार र लेखक कृष्णप्रसाद सिग्द्यालले आफ्नो हालै प्रकाशित पुस्तकमा राखेका छन् । नेपालका विशिष्ट विद्वान् तथा अन्तर्राष्ट्रिय कूटनीतिक क्षेत्रमा समेत अत्यन्त सम्मानपूर्ण परिचय बनाएका ऋषिकेश शाहले २१ जनवरी १९८४ मा टाइम्स अफ इन्डियामा प्रकाशित एउटा लेखमा खुला सिमानाले नेपाललाई ठूलो अहित पुर्याएको र अनिवार्य जन्मदर्ताको नीति अवलम्बन नगर्ने हो भने निकट भविष्यमा नेपालले श्रीलंका, बर्मा र पूर्वी अफ्रिकाको जस्तै स्थिति बेहोर्नुपर्ने स्वतः सिद्ध भएको उल्लेख गरेका थिए । नेपालको राजनीति र परराष्ट्र नीतिको अध्ययनअनुसन्धानमा असाधारण योगदान पुर्याएका अमेरिकी विद्वान् लिओ ई रोजले सन् १९७१ मा प्रकाशित नेपाल स्ट्रेटेजी फर सर्भाइभलमा भविष्यमा भारतले नेपालमा आफूअनुकूल व्यवस्था र सरकार स्थापनामा अवलम्बन गर्ने विभिन्न रणनीतिमा नेपालविरुद्ध उग्रपन्थी राजनीतिक गतिविधिलाई प्रोत्साहन र सहयोग गर्ने र पूर्णस्तरको आर्थिक नाकाबन्दी सञ्चालन गर्न सक्ने उल्लेख गरेका थिए । रोजले के पनि उल्लेख गरेका छन् भने त्यस्तो भारतीय हस्तक्षेपविरुद्ध चीनलगायत संसारको कुनै अर्को राष्ट्र नेपालको राजाको पक्षमा उभिने छैनन् । समयले शाह र रोज दुवैका विश्लेषणलाई सत्य सावित गरेको छ । रोजले जे भने त्यसलाई इतिहासले पनि प्रमाणित गरेको छ । जस्तो १८१४१८१५ को नेपाल अंग्रेज युद्धअगाडि नेपालले चीनसमक्ष सहायताको लागि अनुरोध गरेर ल्हासास्थित चिनियाँ सरकारका प्रतिनिधिमार्फत पत्र पठाएको थियो । चित्तरञ्जन नेपालीले जनरल भीमसेन थापा र तत्कालीन नेपाल नामक पुस्तकमा समाविष्ट उक्त पत्रमा नेपालले अंग्रेजविरुद्धको सम्भावित युद्धमा चीनसमक्ष सहयोगको लागि पठाएको पत्रमा चीनको सहयोग प्राप्त नभएकाले नेपालअंग्रेज युद्धमा कुमाउदेखि सतरुद्रासम्मको भोट, पहाड, मधेस सबै नेपालले गुमाउनुपरेको, नेपालको तराई भूभाग खोसिएको बाँकी भूभाग लिन पनि ब्रिटिस भारत तयार रहेको उल्लेख भएको छ । नेपाललाई चीनको दक्षिणी ढोका उल्लेख गरिएको उक्त पत्रमा नेपाल ब्रिटिस भारतको नियन्त्रणमा रहनु भनेको तिब्बत र चीन दुवैको अहित हुनु हो भन्ने लेखिएको छ । इतिहासको शिक्षा र वर्तमान चुनौती सन् १७८८१७९२ को अवधिमा नेपालले तिब्बतसँगको सम्बन्धमा उठेका समस्याका कारण चीनसँग युद्ध लड्न पुगेको थियो । नेपालको सम्पूर्ण पराजयको स्थिति नआउँदै नेपाल र चीनबीच सन्धि भयो । वेत्रावती सन्धिको नाउँले परिचित सो सन्धिअघि सोही वर्ष नेपालले अंग्रेज सरकारसँग व्यापार सन्धि गरेको थियो । नेपालतिब्बत युद्ध नेपाल चीन युद्धमा रूपान्तरण हुँदै गएको अवस्थामा नेपालले अंग्रेज सरकारसँग सैन्य सहयोगबारे कुरा अघि बढाउँदा भारतस्थित अंग्रेज सरकारले त्यस्तो सहायतावापत आफूले पाउनुपर्ने लाभको कुरा राखेपछि उक्त व्यापार सन्धि भएको ऋषिकेश शाहले मोडर्न नेपालमा उल्लेख गरेका छन् । तर नेपाल चीन युद्धमा भारतको अंग्रेज सरकार सहयोगको लागि आएन । त्यसैले सन् १७९२ को व्यापार सन्धिप्रति नेपाल प्रतिबद्ध रहिरहेन । त्यसको केही वर्षभित्रै नेपालले अंग्रेज युद्ध भयो । वेत्रावतीको सन्धिअनुसार चीन नेपालको सहयोगको लागि आउनुपर्ने थियो । त्यसैले नेपालअंग्रेज युद्धमा चिनियाँ चासो, सरोकार र सम्भावित संलग्नतालाई ब्रिटिसभारत सरकार अत्यन्त सचेत थियो । त्यसैले नेपालको लागि चीनबाट सम्भावित सैन्य सहयोग आइपुग्नुअघि नै जतिसक्दो छिटो युद्धलाई निष्कर्षमा पुर्याउने र नेपाललाई सन्धि गर्न बाध्य पार्ने उसको रणनीति थियो । चिनियाँ अम्बा भनिने ल्हासास्थित चीन सरकारको प्रतिनिधिसँग नेपालविरुद्ध उसको नियमित पत्राचार पनि भइरहेको थियो । त्यसैले नेपालले चीन सरकारसमक्षको सैन्य सहयोगको लागि गरेको अनुरोधपत्रलाई चीन पठाउन अस्वीकार गरी अम्बाले नेपाललाई फिर्ता दिएका थिए । हिमालपारि ब्रिटिस भारत सरकारको कुनै लक्ष नभएको र नेपालले हिमालय क्षेत्रका सुदूरपूर्वका राज्यहरूदेखि लिएर भुटान, सिक्किम हुँदै कश्मीरसम्मका सबै राज्यहरूलाई आफूमा मिलाउने लक्षले सफलतापूर्वक अघि बढिरहेको अवस्थामा नेपाललाई रोक्न नसकिए त्यो भारत र तिब्बत दुवैको लागि खतरा हुनेबारे अंग्रेज सरकारले चिनियाँ अम्बालाई आश्वस्त बनाएको थियो । तर चीन सरकारले त्यो थाहा पाएपछि अम्बालाई स्पष्टीकरण सोध्दै सै च्यानचुनको नेतृत्वमा पाँच हजार सेनासहितको टोली खटाएको थियो । उक्त सैन्य दल नेपाल तिब्बत सीमामा आइपुग्दा युद्ध अन्त्य भइसकेको र सन्धिबारे प्रारम्भिक सहमति पनि भइसकेकाले चिनियाँ सैन्य दल नेपालतिब्बत सीमामा बसेर परिस्थितिको आकलन गरिरहेको बारे चित्तरञ्जन नेपाली र ऋषिकेश शाहको पूर्वोक्त पुस्तकहरूमा उल्लेख छ । सीमासम्म आइपुगेको चिनियाँ सैन्य दलको कारण नेपालले सन्धिमा हस्ताक्षर गर्न अलमल गर्यो । नेपालको भौगोलिक अवस्थिति र सत्ताधारी समूहको भारतमा रहेको आर्थिक स्वार्थलाई नेपालविरुद्धको रणनीतिक अश्त्रको रूपमा प्रयोग गरेरै मात्र नेपालमा आफ्नो रणनीतिक हित सुरक्षित राख्न सकिँदैन भन्नेमा भारत सचेत हुन ढिलाइ भइसकेको छ । तर अंग्रेज सरकारले एकातिर नेपालमाथि सैन्य दबाब बढाइ नै रह्यो । अर्कोतिर चिनियाँ अम्बा र सैन्य दलका नेतासमक्ष सघन र सक्षम कूटनीतिक अभ्यास पनि अघि बढाएको परिणामस्वरूप चिनियाँ सैन्य दलका प्रमुख पनि नेपाल सम्बन्धमा ब्रिटिस भारत सरकारकै स्थापनामा सहमत भई नेपाललाई सोहीअनुरूप कठोर परामर्श दिएर पेकिङ फर्किएको बारे ऋषिकेश शाह, लिओ रोज र चित्तरञ्जन नेपालीहरूले लेखेका छन् । त्यस अवस्थामा नेपाल सुगौली सन्धिमा हस्ताक्षर गर्न बाध्य भएको थियो । नेपाल अंग्रेज युद्धमा चीनको असहयोगी भूमिकाका कारण नेपाल र ब्रिटिस भारतबीचको सम्बन्धमा चीनको सन्तुलनकर्ताको भूमिका समाप्त भएको थियो । त्यसैले नेपाल अंग्रेज निकट हुँदै गएको थियो तर पनि नेपाल र तिब्बतबीचका सम्बन्धमा उत्पन्न समस्याका कारण सन् १८८३ मा नेपालले भारतसँग हातहतियारको सहयोग माग्यो, तर ब्रिटिस भारतले चीनसँगको सम्बन्धमा पर्ने असर दृष्टिगत गरी त्यस्तो सहयोग उपलब्ध गराउन इन्कार गर्यो । चीनको प्रभुत्वअन्तर्गतको तिब्बतसँग सीमा जोडिएको नेपालको स्वतन्त्रता भारतको सुरक्षाको आधार रहेकोले नेपाललाई आफ्नो कब्जामा लिनु कुनै पनि आधारमा उचित नहुने सुझाव ब्रिटिस भारतका प्रधानसेनापति लर्ड रोबर्टले दिएको बारे इतिहासकार पुरुषोत्तम शमशेरले उल्लेख गरेका छन् । सन् १८९३ मा चीन गएको प्रतिनिधिमण्डलको साथमा नेपालले पठाएको पत्रमा नेपाल चीनको अधीन रहेको बुझाउने वाक्यांश रहेको र श्री ३ महाराजाको रोलक्रममा रहेका चन्द्रशमशेरले नेपाल भारतको नभएर चीनको संरक्षणमा रहेको मुलुक हो भन्ने टिप्पणी गरेपछि भारतले त्यसप्रतिको आफ्नो विरोध र आपत्ति उल्लेख गरी नेपाल र चीनलाई पत्राचार गरेको थियो । तत्कालीन परिस्थितिमा चीन आफैं पनि आन्तरिक रूपमा निकै कमजोर भइसकेको थियो । हिमालय दक्षिण मात्र नभएर तिब्बतमाथि नै पनि उसको नियन्त्रण शिथिल भइसकेको अवस्थामा उपरोक्त पत्रले नेपालभारत र चीन सम्बन्धमा रहेको दुविधा अन्त्य गरी हिमालय दक्षिणका नेपाललगायतका मुलुकमाथिको चिनियाँ प्रभुत्व अन्त्य गरेको लिओ रोजको भनाइ छ । पछि एकैचोटि राजा महेन्द्र र बीपी कोइरालाको कार्यकालमा आएर नेपाल चीन सम्बन्ध नयाँ युगमा प्रवेश गरेको देखिन्छ । वर्तमानमा नेपाल भारत र चीनबीचको सम्बन्धको अवस्थाबारे धेरै भनिरहनु परोइन । नेपालसँगको सम्बन्धमा रहेको गतिरोध भारतीय विदेश नीतिको सबैभन्दा ठूलो त्राषदी रहेकोबारे भारतीयहरू नै भनिरहेका छन् । तर नेपालको भौगोलिक अवस्थिति र सत्ताधारी समूहको भारतमा रहेको आर्थिक स्वार्थलाई नेपालविरुद्धको रणनीतिक अश्त्रको रूपमा प्रयोग गरेरै मात्र नेपालमा आफ्नो रणनीतिक हित सुरक्षित राख्न सकिँदैन भन्नेमा भारत सचेत हुन ढिलाइ भइसकेको छ । नेपालको सुरक्षा र भविष्यबारे नेपालसमेतको सहमतिमा भारत चीन एउटा समझदारीमा पुग्न सक्दैनन् भने हाम्रा पीडा र दुःख त अझै थपिएलान् तर त्यही बाटो चीनलाई संकट थप्ने अन्तर्राष्ट्रिय शक्तिहरू जुरो हालेर आउन पछि नपर्नेबारे संसारको सबैभन्दा लामो कूटनीतिक अभ्यासको इतिहासको स्वामी राष्ट्रले नबुझेको हुन सक्दैन । नोभेम्बर २९ मा र्याडिसन होटेलमा एउटा आम नेपालीको त्यही पीडा अभिव्यक्त भएको हो । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
प्रशासनको पत्रसहित राण समूह एनओसीमा,"काठमाडौंः जिल्ला प्रशासन कार्यालय ललितपुरले सुरक्षाको प्रत्याभूतिसहित ६ वर्षअघि सर्वाेच्च अदालतले नेपाल ओलम्पिक कमिटी (एनओसी)को वैधानिकताको सम्बन्धमा गरेको फैसला कार्यान्वयन गर्ने पत्र दिएपछि रुक्मशमशेर राणा नेतृत्वको राष्ट्रिय मान्यताप्राप्त एनओसीका पदाधिकारी सातदोबाटोस्थित एनओसी कार्यालय पुगेका छन् । राणा नेतृत्वको टोली सोमबार एनओसी कार्यालय प्रवेश गरेको हो । उपाध्यक्ष किशोरबहादुर सिंहको नेतृत्वमा पुगेको टोली सोमबार कार्यालयमा तालाबन्दी गरी फर्किएको छ । टोलीले मंगलबार पत्रकार सम्मेलन आयोजना गरी कार्यभार सुरु गर्ने जण्नाएको छ । राणा नेतृत्वको टोली भित्रिएसँगै एनओसीको विवाद नयाँ चरणमा प्रवेश गरेको छ । पछिल्लो ६ वर्षयता नेपालमा राष्ट्रिय तथा अन्तर्राष्ट्रिय मान्यतामा दुई एनओसी अस्वित्वमा छन् । निर्वाचनको वैधानिकता सम्बन्धमा परेको मुद्दामा सर्वोच्च अदालतले २०६७ असोज १८ गते राणाको नेतृत्वमा रहेको पुरानो समितिलाई वैधानिकता दिएको थियो । तर, त्यसबेला तत्कालीन महासचिव ध्रुवबहादुर प्रधानको नेतृत्वमा नयाँ कार्यसमिति चयन भइसकेको थियो । त्यसयता राणा नेतृत्वको समितिलाई राष्ट्रिय मान्यता प्राप्त रह्यो भने प्रधान नेतृत्वको टोलीलाई अन्तर्राष्ट्रिय मान्यता रह्यो । प्रधान नेतृत्वको समितिमा हाल जीवनराम श्रेष्ठ अध्यक्ष र लामा टेन्डी शेर्पा महासचिव छन् । राष्ट्रिय मान्यता प्राप्त भए पनि पछिल्लो ६ वर्षमा राणा नेतृत्वको टोली एनओसी कार्यालय प्रवेश गरेको यो पहिलोपटक हो । यो अवधिमा राष्ट्रिय खेलकुद परिषद् (राखेप) र खेलकुद मन्त्रालयले समेत अन्तर्राष्ट्रिय मान्यता प्राप्त एनओसीसँगै काम गर्दै आइरहेका छन् । सर्वाेच्च अदालतको निर्णय कार्यान्वयन महाशाखाको ताकेता र गृह मन्त्रालयको चासोपछि ललितपुर जिल्ला प्रशासन कार्यालयले राणा नेतृत्वको टोलीलाई एनओसीमा फर्काउने प्रक्रिया अघि बढाएको हो । ललितपुर जिल्ला प्रशासनले सोमबार बिहानै राणा पक्षलाई बोलाएर सुरक्षाको प्रत्याभूतिसहित पद बहाली गर्न सुझाव दिएको थियो । उपाध्यक्ष सिंहको नेतृत्वमा पुगेको टोलीलाई ललितपुरका प्रमुख जिल्ला अधिकारी दीपक काफ्ले आफैले पत्र हस्तान्तरण गरेका थिए । जिल्ला प्रशासन कार्यालयले सोमबार बिहानै हामीलाई बोलाएको थियो । आधिकारिक व्यक्तिलाई आउन भनिएको थियो, अध्यक्ष राणाले अन्नपूर्णसँग भने, उपाध्यक्ष किशोरजी लगायतको टोली गएर पत्र बुझ्नुभएको हो । उहाँहरूले पद बहाली गर्न सुझावसहित त्यसका लागि आवश्यक सुरक्षाव्यवस्था गरिदिने आश्वासन पनि दिनुभएको थियो । जिल्ला प्रशासन कार्यालयले सोमबार मध्याह्नबाटै एनओसी कार्यालयमा सादा पोसाकका सहित सुरक्षाकर्मी तैनाथ गरेको थियो । राणा नेतृत्वको टोली भने अपराह्न ३ बजेमात्रै पुगेको थियो । सोमबार एनओसी कार्यालय पुग्नेमध्ये पुरानो समितिका सिंहमात्रै थिए । उनीसँग हालै सदस्य मनोनीत गरिएकाहरू नारायणदेव राणा, पूर्णसिंह बोहोरा, बृजेन्द्र हमाललगायत तीन दर्जनभन्दा बढी खेलाडी त्यहाँ पुगेका थिए । उनीहरू एनओसी कार्यालय पुग्दा अर्को समितिका उपाध्यक्ष पुरेन्द्रविक्रम लाखे र सदस्य रमेश श्रेष्ठ कार्यालयभित्रै थिए । सुरक्षाकर्मीसहित राणा नेतृत्वका पदाधिकारीले कार्यालय छाड्न आग्रह गरेपछि लाखे र श्रेष्ठले अटेर गरेका थिए । ४ बजेपछि उनीहरू कार्यालयबाट निस्किएपछि मात्रै उनीहरूले तालाबन्दी गरेका हुन् । उनीहरूले तालाबन्दी गर्दै गर्दा अन्तर्राष्ट्रिय मान्यतप्राप्त समितिकी उपाध्यक्ष ज्योति राणा आइपुगेकी थिइन् ।"
नेपाली क्रिकेटरलाई वाटमोरको प्रशिक्षण,"काठमाडौं: नेपाली क्रिकेटरलाई अस्ट्रेलियन पूर्वक्रिकेटर तथा विश्वकप विजेता श्रीलंकाका पूर्वप्रशिक्षक डेभ वाटमोरले प्रशिक्षण दिने भएका छन्। वाटमोरले बुधबारदेखि नेपाली क्रिकेटरलाई १५ दिने प्रशिक्षण दिने जानकारी सोमबार आयोजित पत्रकार सम्मेलनमा दिइयो। वाटमोरलाई नेपालमा ब्याट एन्ड बल फाउन्डेसन (बिटुएफ) नामक संस्थाले ल्याएको हो। सोमबार नै वाटमोरले बिटुएफको पनि औपचारिक उद्घाटन गरेका छन्। नेपाली क्रिकेट विकासमा सहयोग पुर्याउने उद्देश्य राखेको बिटुएफले वाटमोरको प्रशिक्षणसँगै औपचारिक कामको थालनी गर्नेछ। अन्तर्राष्ट्रिय क्रिकेट काउन्सिल (आईसीसी) को अनुमति र क्रिकेट खेलाडी संघ नेपालसँग सहकार्य गरी बिटुएफले वाटमोरलाई नेपाल ल्याएको हो । वाटमोर शुक्रबार नेपाल आएका हुन्। वाटमोरले नेपाली राष्ट्रिय क्रिकेट खेलाडीलाई दुई साता विशेष प्रशिक्षण दिनेछन्। उनले दुई दिन नेपाली प्रशिक्षकसँग अन्तरक्रिया पनि गर्नेछन् । नेपाली क्रिकेट टोली अहिले आईसीसी विश्व क्रिकेट लिग च्याम्पियनसिपअन्तर्गत केन्यासँगको खेलका लागि तयारी गरिरहेको छ। वाटमोरको प्रशिक्षणमा यू१९ टोलीका खेलाडी पनि रहनेछन् । वाटमोरले नेपाल आउन पाउँदा अत्यन्तै खुसी लागेको बताए। 'विश्व क्रिकेटमा नेपाल एसोसिएट राष्ट्रहरूमध्ये उत्कृष्ट देश हो। यहाँ मैले आफ्नो क्षमता र अनुभव खेलाडीलाई बाँड्न पाउने कुराले धेरै उत्साहित भएको छु । नेपाल टेस्ट नखेल्ने देशमध्येको सरप्राइज टोली हो', वाटमोरले भने। वाटमोरले अस्ट्रेलियाबाट सात टेस्ट र एउटा एक दिवसीय अन्तर्राष्ट्रिय क्रिकेट खेलेका थिए। पूर्वअस्ट्रेलियन टेस्ट क्रिकेटर वाटमोरकै प्रशिक्षणमा श्रीलंकाले सन् १९९६ को विश्वकप जितेको थियो। उनले पाकिस्तान, बंगलादेश र जिम्बावे तथा आईपीएलमा कोलकाता नाइट राइडर्सको प्रशिक्षको जिम्मेवारीसमेत सम्हालिसकेका छन्। वाटमोरको उपस्थितिमा ब्याट एन्ड बल फाउन्डेसनको सुरुआत गरिनु खुसीको क्षण भएको फाउन्डेसनका अध्यक्ष पारस शाक्यले बताए।"
नेपाल र हङ्कङबीच मैत्रीपूर्ण तेक्वान्दो खेल हुने,"काठमाडौँ: नेपाल र हङ्कङका राष्ट्रिय तेक्वान्दो खेलाडीबीच मैत्रीपूर्ण खेल हुने भएको छ। नेपाल तेक्वान्दो सङ्घको आयोजनामा हुने उक्त मैत्रीपूर्ण खेल यही माघ १९ गते कोटेश्वर फिटनेश क्लबमा हुने राष्ट्रिय तेक्वान्दो टोलीका संयोजक हेमन्त डाँगीले जानकारी दिए। उक्त मैत्रीपूर्ण खेलका लागि हङ्कङबाट एक प्रशिक्षकसहित तीन पुरुष र चार महिला खेलाडी यही माघ १३ गते नेपाल आउनेछन्। मैत्रीपूर्ण खेलमा कुल ६ तौल समूहमा प्रतिस्पर्धा हुनेछ । सातौँ राष्ट्रिय खेलकुद प्रतियोगितामा स्वर्ण पदक विजेता रेजीना कार्की ९४६ केजी०, ज्ञानी चुनारा ९५७ केजी०, ताराकुमार रायमाझी ९५४ केजी०, महम्मद वेस ९६७० केजी र निश्चलमान श्रेष्ठ ९७४ केजी० ले आफ्नो तौलमा प्रतिस्पर्धा गर्नेछन्। त्यस्तै, ५३ केजी तौल समूहमा भने स्वर्ण विजेता निमा गुरुङ र रजत विजेता रेश्मा थापाले प्रतिस्पर्धा गर्नेछिन्। नेपाल र हङ्कङका राष्ट्रिय टोलीले यही माघ १४ र १७ गते त्रिपुरेश्वरस्थित दशरथ रङ्गशालामा संयुक्त रुपमा प्रशिक्षण लिने छन्। माघ १६ गते नक्सालस्थित अर्जुन फिटनेश क्लबमा उक्त टोलीले प्रशिक्षण लिने मैत्रीपूर्ण खेलका संयोजकसमेत रहनुभएका नेपाल तेक्वान्दो सङ्घका उपाध्यक्ष हरिश्वर पोख्रेलले जानकारी दिए। रासस"
आर्मी क्लब सेमिफाइनलमा,"काठमाडाैः पन्ध्रौं आहारारा गोल्ड कप फुटबल प्रतियोगिताको सोमबार भएको खेलमा विभागीय टोली त्रिभुवन आर्मी क्लबले रमपम झापा११ लाई २० गोलले हराएको छ । जितसँगै आर्मी क्लब सेमिफाइनलमा पुगेको छ । पोखरा रंगशालामा भएको खेलमा आर्मी क्लबका लागि नवयुग श्रेष्ठ र भरत खवासले एकएक गोल गरे । आर्मी क्लबले सेमिफाइनलमा आयोजक सहारा क्लबसँग प्रतिस्पर्धा गर्नेछ । खेलको पहिलो हाफ गोलरहित बराबरीमा टुंगिएपछि आर्मी क्लबले दुवै गोल दोस्रो हाफमा गर्यो । छोटो पासमा आक्रामक खेल खेलेको आर्मी क्लबले दोस्र्रो हाफको पहिलो मिनेटमै गोल गरेको थियो । सन्तोष तामाङको पासलाई नवयुगले गोलमा परिणत गर्दै टोलीलाई सुरुआती अग्रता दिलाएका थिए । आर्मी क्लबका कप्तान भरत खवासले खेलको ७०औं मिनेटमा डिएरिया बाहिरबाट एक्लै बल लगेर अर्को गोल थपे । झापाका डिफेन्डर विदेशी खेलाडी पिटर सेगुन घाइते भएर मैदान बाहिरिँदाको मौका आर्मी क्लबले सदुपयोग गर्यो । झापाको मिडफिल्ड पनि कमजोर रह्यो । पहिलो हाफमै आर्मी क्लबले गोल गर्ने केही अवसर चुकायो । खेलको नवौं मिनेटमा सुमन अर्यालको क्रसलाई नवयुग श्रेष्ठले गोलमा परिणत गर्न सकेनन् । सन्तोष तामाङले खेलको १३औं मिनेटमा डिबक्सभित्रबाटै गरेको प्रहार क्रसबारमा ठोक्किएर फर्कियो । उक्त रिबाउन्ड बललाई टेकबहादुर बुढाथोकीले पुनः प्रहार गर्दा झापाका गोलरक्षक किशोर गिरीले क्लियर गरे । विदेशी टोली एएनए यूएसएलाई पहिलो चरणमा पराजित गर्दा ह्याट्रिक गरेका कर्ण लिम्बूको आर्मी क्लबसँगको खेलमा भने जोर चलेन । खेलको ५६औं मिनेटमा झापाका रञ्जित श्रेष्ठको कर्नर बल देवेन्द्र तामाङले हेड गर्दा आर्मीका गोलरक्षक विकेश कुथुले बचाए । ८३औं मिनेटमा पाएको कर्नरलाई पनि कर्णले गोल गर्न सकेनन् । खेलमा आर्मीका नवयुग श्रेष्ठ म्यान अफ दी म्याच घोषित भए । झापाका प्रशिक्षक सञ्जय राईले टिमको फिनिसिङमा चित्त नबुझेको बताए । उनले भने, मिडफिल्डमा धेरै मिस पास भयो, डिफेन्स पनि राम्रो भएन । आर्मी क्लबका प्रशिक्षक नवीन न्यौपानेले पहिलो गोल नै टिमका लागि टर्निङ प्वाइन्ट भएको बताए । आक्रामक खेल्दाखेल्दै पनि पहिलो हाफमा धेरै अवसर गुमाएको उनले स्वीकारे । तीनपटकसम्म प्रतियोगिताको फाइनलमा पुगे पनि विभागीय टिम आर्मीले उपाधि जित्न सकेको छैन । मंगलबारको सेमिफाइनल खेल संकटा क्लब र फरासगनी स्पोर्टिङ क्लब बंगलादेशबीच हुनेछ ।"
