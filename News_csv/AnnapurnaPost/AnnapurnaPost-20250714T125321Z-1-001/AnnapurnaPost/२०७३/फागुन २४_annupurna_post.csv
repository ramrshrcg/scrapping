शीर्षक,विवरण
बाह्य षड्यन्त्रको सिकार,"भाषा संस्कृतिको परिचायक हो । राष्ट्रियताको जग संस्कृतिमा उभिएको हुन्छ । राष्ट्रिता पहिचान हो । जब संस्कृति बिथोलिन्छ, राष्ट्र कमजोर हुन्छ । जब राष्ट्र कमजोर हुन्छ, राष्ट्रियताको पहिचान धमिलो हुन थाल्छ । यस्तो अवस्थामा राज्यका संयन्त्रहरू कमजोर हुन्छन् र राज्यको सुरक्षा नीति दिग्भ्रमित हुन्छ । विकास ठप्प हुन्छ र भ्रष्टाचार अनियन्त्रित हुन्छ । गणतन्त्र स्थापना भई लोकतन्त्रको अभ्यास गरिरहेको सन् १९०५ देखि सन् १९३० सम्मको चीन यस्तै समस्याबाट ग्रस्त थियो । त्यसपछि विस्तारै चीन निरंकुशतन्त्रतिर अगाडि बढ्यो । विदेशीहरू चीनभित्र असीमित षड्यन्त्रहरू गरिरहेका थिए । जापान चीनलाई तहसनहस पार्दै आफ्नो कब्जामा लिने तरखरमा थियो । उसलाई चीनका प्राकृतिक स्रोतहरू चाहिएका थिए । अहिले नेपालको अवस्था त्यस्तै छ । सन् १९४० को दसकको अवस्था भारतमा पनि यस्तै थियो । ब्रिटिस सरकारले १९३५ मा नयाँ शासन ऐन जारी गरेको थियो । भारतलाई स्वतन्त्रता दिन बेलायत तयार थिएन । भारतीय असभ्य मानिसहरू स्वतन्त्रताको लागि तयार छैनन् । यो भनाइ विन्सटन चर्चिलको सार्वजनिक अभिव्यक्ति थियो । बेलायतीहरू भारतमा विभाजन गर र स्वतन्त्रताको आन्दोलन ध्वस्त पार भन्ने नीति बोकेर हर कसिमका नाजायज एवं अनैतिक षड्यन्त्रहरू गरिरहेका थिए । मुस्लिम र हिन्दुका बीचमा शंकाहरू सिर्जना गरिएका थिए । सिखहरूलाई स्वतन्त्र राष्ट्रको माग गर्न उचालिएको थियो । दक्षिणमा भाषिक राज्यको अवधारणा उछालिएको थियो । रजौटा राजाहरूलाई स्वतन्त्रता प्रदान गर्ने आश्वासन दिइएको थियो । यस्तो अवस्थामा भारत समस्याका भुमरीमा थियो । मधेसलाई नेपालको केन्द्रीय सरकारको अधीन बाहिर राखी चीनलाई नेपाल हुँदै भारत पुग्ने अवसरबाट रोक्न पश्चिमी संस्थाहरू केही मधेसी नेताहरूलाई उचालिरहेका छन् । त्यसले नेपालमाथि राष्ट्रिय अखण्डताको गम्भीर चुनौती खडा गर्दा पनि नेताहरू बेखबर छन् । यी सारा समस्या झेल्न भारतीय कांग्रेसलाई सजिलो थिएन । भारतलाई टुक्राटुक्रा हुने अवस्था सिर्जना गरिएको थियो । अब महात्मा गान्धीका अगाडि धर्म निरपेक्षता को माग स्वीकार गर्नुको विकल्प थिएन । मुस्लिमलाई जनसंख्याको अनुपातमा व्यवस्थापिका र संविधानसभामा प्रतिनिधित्व दिनुको अर्को विकल्प थिएन । अझ भाषिक आधारमा प्रान्त गठन गर्न सहमत हुनुको पनि विकल्प थिएन । स्वतन्त्रता प्राप्त गर्न तत्कालीन राष्ट्रिय कांग्रेस यी विभाजनकारी राष्ट्रघाती माग स्वीकार गर्नुको विकल्प थिएन । परिणाम सन् १९४७ मा भारत विभाजन भयो । भाषिक राज्यको माग उठ्यो र आन्दोलनमा सयौं मानिसहरू मारिए । यही अवस्था नेपालमा छ अहिले । के भारतलाई यस्ता दुर्दशापूर्ण अवस्थाको अनुभव छैन ? किन हिजो आफूले भोगेको दुष्टकर अनुभव बिर्सिएर, नेपाललाई त्यही दुर्दशाप्रति धकेलिरहेको छ भारत ? वास्तविकता वा यथार्थहरूको खोजी गरिएको छैन नेपालमा । नेपाली समाजलाई संकटग्रस्त अवस्थामा पुयाइएको छ । यस्तो अप्रिय अवस्थाबाट देशलाई जोगाउन किन राजनीतिक दलहरू असफल भइरहेका छन् ? यस असफलताको पछाडि मूलतः दुइटा कारण छन् । आन्तरिक कारण राजनीतिक दलहरूको निर्णय गर्ने अक्षमतासँग गाँसिएको छ । दलका नेताहरूमा राष्ट्रको रक्षा र जनताको कल्याण होइन, सत्ताको लोभ अधिक छ । उनीहरूमा आफूमाथि नै विश्वास छैन । त्यसैले उनीहरू भारत भक्तिलाई आफ्नो राजनीतिको भरोसा ठान्छन् । उनीहरू न भारतका नेताहरूसँग आफ्नो देशको यथार्थ चित्रण गर्न सक्तछन् न त नेपाल स्वतन्त्र राष्ट्र हो भनी अडान नै लिन सक्तछन् । दोस्रो कारण नेपाललाई असफल राज्य बनाउने पश्चिमी देशहरूको रणनीतिक खेलसँग गाँसिएको छ । यो रणनीति चीनलाई कमजोर बनाउने उनीहरूको सामरिक उद्देश्यसँग जोडिन्छ । सन् १९९० पछाडि चीनको अप्रत्यासित एवं अभूतपूर्व आर्थिक विकासले पश्चिमलाई चिन्तित बनायो । उसको बढ्दो कूटनीतिक सम्बन्ध र अन्य देशहरूसँगको बढ्दो व्यापारले छोटो समयमा चीन अन्तर्राष्ट्रिय राजनीतिको महत्वपूर्ण दाबेदारका रूपमा खडा भयो । तियान मेन स्क्वायर को घटनाबाट पश्चिमी शक्तिले चीनलाई सोभियत युनियन बनाउन चाहे, तर सकेनन् । चीनले बल्लतल्ल आफूलाई जोगायो र भविष्यको बाटो कसरी तय गर्ने हो भन्ने राम्रो पाठ सिक्यो । अब विदेशीलाई चीनभित्रै बसेर खेल्न सम्भव थिएन । त्यसैकारणले सन् १९९० पछाडि पश्चिमी संस्थाहरू बाढी झैं नेपालमा पसे । नेपाल उनीहरूको सहज स्थान वा खोजेजस्तो ठाउँ बन्यो । नेपाल दलाई लामाको कथित स्वतन्त्रताको आन्दोलनको केन्द्र बन्यो । तर पनि नेपालको दरबार चीनको विरुद्धमा उभिएन । त्यसैले नारायणहिटी दरबार हत्याकाण्ड भयो । प्रजातान्त्रिक समाजवादका पक्षधर कांग्रेसको अवसान गरियो । पश्चिमी नवउदारवादी थ्याचर तथा रेगनवादलाई नेपलामा भिœयाइयो र नेपालको कर्मचारीतन्त्रलाई पंगु बनाइयो । पश्चिमी विदेशी संस्थाहरू समानान्तर सरकारको गठन गर्न सफल भए । पछिल्लो १० वर्षमा चीन र भारतबीचको सम्बन्ध सामान्य बन्दै गयो । चीनले दक्षिणपूर्व एसियामा आफ्नो सम्बन्ध व्यापक रूपमा विस्तार गर्यो । उसको आर्थिक वृद्धिदर कति प्रभावकारी रह्यो भने उसले संसारको दोस्रो ठूलो अर्थतन्त्रको हैसियत पनि प्राप्त गर्यो । पछिल्लो समयमा उसले ब्रिक्स बैंक र पूर्वाधार संरचना विकास बैंकको स्थापना गरी विश्वको आर्थिक व्यवस्थालाई पुनर्परिभाषित गर्ने जमर्कोसमेत गर्यो । चीन संसारलाई विकासमा नेतृत्व गर्न सक्ने हैसियतसहित संसारका विभिन्न देशमा सहकार्यमा जुट्यो । यो नयाँ आर्थिक व्यवस्था पश्चिमी शक्ति खासगरी अमेरिकालाई मन नपर्नु स्वाभाविकै हो । तसर्थ पश्चिमी शक्ति चीनप्रति आशंकित मात्र होइन, उसलाई रोक्न सक्रिय रहेको छ । यता दक्षिण एसिया एउटा उदाउँदो अर्थतन्त्र हो । यहाँको जनसंख्या, यहाँको जनशक्ति र यहाँको प्राकृतिक स्रोतहरू चीनका लागि महत्वपूर्ण हुनु स्वाभाविकै हो । त्यसैले चीनले छिमेकीहरूसँग विकासमा सहकार्य गर्ने नीति ग्रहण गर्यो । यसैक्रममा उसले छिमेकीका आन्तरिक मामिलामा हस्तक्षेप नगर्ने र भरोसायुक्त सम्बन्ध विकास गर्ने नीतिलाई महत्व दियो । परिणामस्वरूप पाकिस्तान, बर्मा, बंगलादेश, नेपाल र श्रीलंकासँग मात्र होइन, भारतसँग पनि उसको सम्बन्ध सामान्य बन्दै गयो । यसैक्रममा राष्ट्रपति सी जिनपिङले चीनको सपना को नाम दिँदै पुरानो सिल्करोडलाई पुनरावृत्ति गर्ने र समुद्रमा समेत सिल्करोडको अवधारणा लागू गर्ने योजना ग्रहण गरे । यसलाई कार्यान्वयन गर्न एक पेटी एक बाटो को कार्यक्रम ल्याइयो । यसबाट चीन र छिमेकी देशहरूका बीचमा आर्थिक सम्बन्ध र परनिर्भरताको अवस्था सिर्जना हुने अवस्था टड्कारो रह्यो । एसिया अर्थव्यवस्थाको मूल थलो भन्ने अवस्था आयो । पश्चिम चीनको विकासलाई अग्रगति दिन र त्यहाँको व्यापार दक्षिण एसियासँग जोड्न बर्मा, पाकिस्तान, बंगलादेश नेपाल र भारतका लागि मात्रै होइन, चीनका लागि पनि उत्तिकै महत्वपूर्ण छ । अतः नेपाल हुँदै भारतसँग आफूलाई जोड्ने नीति चीनले लिनु अस्वाभाविक होइन । केरुङ, हिल्सा, किमाथान्का, तातोपानीका नाका हुँदै भारतसँग व्यापार गर्न चीनलाई अत्यन्त सुगम रहेकोमा विवाद छैन । चीन पनि यही चाहन्छ र त्यसको लागि उसले यी देशहरूको आर्थिक विकासमा लगानी गर्नुपर्छ । तर यो कार्यक्रमलाई सफल हुन दिनुलाई पश्चिमी देश आफ्नो हितमा देख्दैनन् । यस कार्यक्रमले नेपाललाई ट्रान्जिट देशको हैसियत पैदा गर्छ । यसबाट नेपालले प्राप्त गर्ने आर्थिक विकासको सम्भावना असीमित छ, जसले नेपाललाई एक सबल देश बनाउँछ । यस्तो सबल, सुशासन र आफ्नो स्वतन्त्रताको संरक्षण गर्नसक्ने सक्षम नेपाल पश्चिमी शक्तिको लागि चीन र भारतविरुद्ध खेल्ने सहज स्थान हुँदैन । अतः जब चीनको नेपाल हुँदै दक्षिण एसियामा व्यपार विस्तार गर्ने अवस्था टड्कारा भयो, केरुङसम्म रेलमार्ग जोडिने अवस्था आयो, पश्चिमी मुलुकको लागि टाउको दुख्नु स्वाभाविकै हो । त्यसैकारण नेपाललाई असफल राज्यमा परिणत गरी पश्चमी संस्थाको अधीन निर्माण गर्न उनीहरूका अनेक छद्म खेलहरू सुरु भए । भारत पनि उसका कतिपय कर्मचारी र सञ्चारमाध्यमबाट यस घृणित षड्यन्त्रमा सरिक भयो । पहिलो संविधानसभाकै समयमा नेपालस्थित कथित अन्तर्राष्ट्रिय संस्थाले नेपाल असफल राष्ट्र भएको दाबी गरे । उनीहरूले नेपाललाई असफल राष्ट्र बनाउन मधेसको आन्दोलन उठाए । पहाडमा जातीयताको बीउ रोपे । उनीहरूले व्यापक क्रिस्चिनीकरणको लागि धर्म निरपेक्षताको नारा उठाए । अन्यथा नेपाललाई संघीयताको किन आवश्यकता थियो ? नेपालमा हिजो कुन जातिले अर्को जातिलाई उसको संस्कृति मान्न निषेध गरेको थियो ? विश्वयुद्धमा जनजातिका छोराहरूको कत्लेआम गर्दै बाँचेकालाई बिनापेन्सन फर्काउने कार्य हिजो कसले गर्यो ? नयाँ शिक्षाका नाममा नेपालको शिक्षा प्रणालीलाई कसले पंगु बनायो ? किन नेपाललाई विदेशी संस्कृतिको दास बनाइयो ? किन पढेलेखेका नेपालीलाई पलायन हुन प्रोत्साहित गरियो ? यी प्रश्न नेपालका नेता र कर्मचारीलाई अहिले पनि सान्दर्भिक प्रश्न होइनन् । अब प्रश्न उठ्छ के मधेस एक प्रदेश ले मधेसी जनताको आर्थिक अवस्था सुदृढ हुन्छ ? हुँदैन । मधेस एक प्रदेश चीनको दक्षिण एसियासँग जोड्ने कार्यलाई अवरोध गर्न उठाइएको नारा हो । भारतलाई पनि चीनलाई छेक्ने यो एउटा माध्यम बन्न सक्ने लाग्यो होला । तर भारतको यो दृष्टिकोण आर्थिक विकासका लाभकर्ता बन्ने विहार र उत्तर प्रदेशका जनताको होइन । यो दृष्टिकोण पश्चिमी विज्ञताद्वारा प्रशिक्षित भारतीय थिंक ट्यांकको हो । यस अर्थमा भारत पश्चिमी छद्म रणनीतिको मोहरा बन्न पुगेको छ । भारतलाई एसियाप्रति आबद्ध गर्नुभन्दा पश्चिमतिर नजिक पार्ने उपनिवेशले भरेको सोचाइ बोकेका भारतीय विज्ञहरूको प्रयास पनि नेपालको वर्तमान समस्याको कारण हो भन्न हिच्किचाउनुपर्ने छैन । दुर्भाग्यवश यी गलत एवं नेपालविरोधी षड्यन्त्र चिर्ने र त्यसविरुद्ध संघर्ष गर्ने नेतृत्व देशमा देखिएन । अझ दलहरूभित्र पश्चिमी शक्तिको चीनविरोधी नीति कार्यान्वयन गर्न घूसपैठ गर्नेको संख्या पनि ठूलै देखियो । नेताका छोराछोरी ग्रिनकार्ड लिएर पश्चिमी देशमा बस्नु, नेपाली नेतालाई पश्चिमी देश जानु, पुग्नु, बस्नु स्वर्ग गएजस्तो लाग्नु पनि नेपालको दुर्दशाको एउटा कारण हो । विश्व व्यवस्थामा आइरहेका परिवर्तनले नेपालमा पर्ने असरको बारेमा विश्लेषण गर्ने प्रचलन नहुनु पनि अर्को कारण हो । अतः वर्तमान नेपाली राजनीतिका चुनौतीहरू नेपालीका घरायसी समस्याले जन्मिएका होइनन् । मधेस आन्दोलन, जातीय पहिचान, धर्म निरपेक्षता जस्ता समस्याहरू नेपाललाई असफल राज्य बनाउन अन्तर्राष्ट्रिय संस्था र क्रिस्चियन संस्थाहरूले खडा गरेका चुनौती हुन् । चीनसँग विकासको सहकार्यले नेपाललाई आर्थिक विकासको सम्भावना प्रदान गर्छ । नेपाल दक्षिण एसिया र चीन जोड्ने पुल बन्न सक्यो भने संसारको सबैभन्दा विकसित एवं उर्वर स्थान बन्नेछ । के नेपाली जनतालाई यो विकास मन पर्दैन ? नेपाली जनता सुगम जीवन बाँच्न चाहँदैनन् ? तर जोजो जातीयता र क्षेत्रीयताको राजनीति गरिरहेका छन्, उनीहरू आफ्नो स्वार्थको लागि यो अवसरबाट जनतालाई वञ्चित गर्न चाहन्छन् । अब जनता स्वयंले निर्णय गर्नुपर्छ, उनीहरू के चाहन्छन् । देशमा बसेका दुईचार सय बुद्धिजीवीले मात्र इमानदार भइदिएमा र सडकमा आई यथार्थ बताउने आँट गरिदिएमा पनि स्थिति फरक हुनेछ । मधेसलाई पहाडबाट अलग गर्ने भारतीय चाहनामा नेपालका नदीनालाको एकाधिकारपूर्ण स्वार्थ त लुकेकै छ, तर मधेसलाई नेपालको केन्द्रीय सरकारको अधीन बाहिर राखी चीनलाई नेपाल हुँदै भारत पुग्ने अवसरबाट रोक्न पश्चिमी संस्थाहरू केही मधेसी नेताहरूलाई उचालिरहेका छन् । त्यसले नेपालमाथि राष्ट्रिय अखण्डताको गम्भीर चुनौती खडा गर्दा पनि नेताहरू संवेदनशील हुन सकिरहेका छैनन् । भारतले बुझ्नुपर्छ नेपालमा उचालिएको यो विखण्डनको समस्याले भारतलाई सबैभन्दा आक्रान्त पार्नेछ । चीनले पनि यस्तो अवस्थामा नेपाललाई जोगाउन सबै किसिमको कूटनीतिक पहल गर्नुपर्छ ।"
पश्चिम सेतीको अन्योल किन?,"हाम्रो गाउँमा गाडी त अहिलेसम्म पनि आएको छैन, तर चिलगाडी (हेलिकप्टर) भने उहिल्यै आएको हो । त्यतिबेला मेरो उमेर करिब ३० वर्षजति हुँदो हो, आकाशमा घुमीघुमी ऊ त्यो डाँडामा चिलगाडी बसेको थियो । हामी चिलगाडी हेर्नको लागि दौडेर गएका थियौंं । यहाँ पानीबाट बिजुली निकाल्छौं भनेको सुनेपछि बिजुली कसरी निकाल्ने रहेछन् भन्ने कूतुहल थियो । त्यो कूतुहल अहिले पनि कायमै छ । यी हरफ केही दिनअघि गाउँतिर जाँदा हातमा सुल्पी लिएर आँगनमा बसेका पश्चिम सेती जलविद्युत् आयोजनाको प्रभावित क्षेत्र भनिएको एक गाउँका करिब ६५ वर्षीय स्थानीयले भनेका हुन् । त्यतिबेला उनले आकाशमा बादल गर्जिंदा चम्किने बिजुली मात्रै देखेका थिए । गाडी पनि देखेका थिएनन्, आकाशमा उड्ने भएकाले सबैले चिलगाडी भन्थे, तर त्यो चिलगाडी पनि उनीलगायत गाउँका धेरैले प्रत्यक्ष देख्न पाएका थिएनन् । अब सधैं गाउँमा चिलगाडी आउनेछ, बिजुली बल्नेछ र विकास हुनेछ भन्ने आशा जगाएका थिए उनीहरूले । ती व्यक्तिलाई कुन सालमा चिलगाडी आएको थियो भन्ने त जानकारी छैन, तर उनले आफ्नो उमेरसँग गरेको हिसाबका आधारमा २०३८ सालतिरको कुरा हो जस्तो लाग्छ उनलाई । तर त्यो आशा अहिलेसम्म पनि आशामै सीमित छ । ३५ वर्षपछि पनि पश्चिम सेती परियोजनाको प्रभावित तथा विस्थापित भनिएको क्षेत्रमा विद्युत्को विस्तार भएको छैन । विद्युत् मात्रै होइन, परियोजना बन्ने हल्लाका कारण अन्य विकास पनि रोकिएको छ । शिक्षा, खानेपानी, सिँचाइ, तटबन्ध, सडक जस्ता पूर्वाधारहरूमा राज्यले लगानी गरिरहेको छैन । परियोजना बन्ने हो, हामीले विस्थापित हुनुपर्ने हो भन्दाभन्दै करिब चार दसक गुजारे स्थानीयहरूले । इतिहासको अध्ययन गर्दा पनि यो परियोजनाको विषयमा बहस हुन थालेको धेरै भएको देखिन्छ । सन् १९८१ मा फ्रान्सको सोग्रेह नामक कम्पनीले बैतडीको ढुंगाड भन्ने स्थानदेखि लगभग आठ किलोमिटर माथि बाँधरहित आयोजना निर्माण गरी ३७ मेगावाट विद्युत् उत्पादन हुन सक्ने सम्भावना देखेपछि पहिलोपटक यो पश्चिम सेती आयोजना चर्चामा आएको पाइन्छ । बझाङ जिल्लाको उत्तरी हिमालमा मुहान भई बझाङ र बैतडी जिल्लाको पूर्वीभाग भएर डडेल्धुरा, डोटी हुँदै अछामको सिमानामा पुगेपछि कर्णाली नदीमा मिसिने यो मझौला खालको सेती नदीलाई पश्चिम सेती भनिन्छ। पश्चिमाञ्चल विकास क्षेत्रको कास्की भएर बग्ने नदीको नाम पनि सेती भएकाले यसलाई पश्चिम सेती भन्न थालिएको हो । सन् १९८७ देखि सोग्रेहले पुनः सम्भाव्यता अध्ययन गरी सन् १९९१ मा सार्वजनिक गरेको प्रतिवेदनअनुसार जलाशयरहित आयोजनाकै रूपमा बैतडीको ढुंगाडमा बाँध निर्माण गरी तीन सय ६० मेगावाट विद्युत् उत्पादन गर्न सकिने देखायो । एक सय प्रतिशत लगानीबाट दुई सय दुई प्रतिशत फाइदा हुने अर्थात् कम लगानीमा धेरै फाइदा हुने योजनाको प्रस्ताव थियो । तर के कारणले होला उक्त आयोजना निर्माण गर्न तत्कालीन सरकारले सोग्रेहलाई अनुमति दिएन । सन् १९९० को राजनीतिक परिवर्तनपछि सन् १९९४ बाट अस्ट्रेलियन कम्पनी स्मेक ले परियोजनाको सम्भाव्यता अध्ययन सुुरु गर्यो नेपाल सरकारबाट निर्माणको लागि अनुमति पाई विभिन्न सम्झौतासमेत गरिसकेको स्मेकले विभिन्न प्रकारका अध्ययन गरेको थियो, तर उसको अध्ययनबाट प्राप्त भएको तथ्य अझै बाहिर आउन सकेको छैन । देशमा प्रजातन्त्र आएकाले अब विधिको शासन हुने र विकास निर्माणका कार्यहरू तीव्र गतिमा हुने भन्ने सुनेका स्थानीयहरूले गाउँमा फेरि चिलगाडी आएपछि अब त पक्कै पनि बिजुली निस्किन्छ भन्ने आशा जगाए । रेडियोले सुनाएको समाचारजस्तै आफ्नो गाउँमा पनि गाडी आउने आशा गरेका थिए । लोकतान्त्रिक गणतन्त्रको स्थापना हुँदासम्म पनि उनीहरूको त्यो आशा आशामै छ । डोटी, डडेल्धुरा, बैतडी र बझाङ जिल्लाको सिमानामा जलाशययुक्त बाँध निर्माण गरिने भनिएको आयोजनाको स्मेकले गरेको अध्ययनलाई आधार मान्ने हो भने बाँधस्थलदेखि बझाङको चौडामबगरसम्म लगभग २५ किलोमिटर लम्बाइ रहने जलाशयमा एक अर्ब ५६ करोड ६० लाख घनमिटर पानी संकलन हुने उक्त परियोजनाले ६ सय ५९ हेक्टर खेतीयोग्य जग्गा, एक हजार दुई सय दुई हेक्टर बन क्षेत्र, दुई सय ४६ हेक्टर घाँसे मैदान र दुई सय ६ हेक्टर बुट्यान गरी जम्मा दुई हजार तीन सय १३ हेक्टर जमिन डुबानमा पार्ने सम्भावना रहेको थियो । जमिनको सतहबाट एक सय ९५ मिटर अग्लो कंक्रिट बाँध निर्माण गरी ६७ किलोमिटर लामो सुरुङमार्फत वर्तमान नदीको बहाब मार्ग परिवर्तन गरी भूमिगत विद्युत् गृह निर्माण गरेर सात सय ५० मेगावाट विद्युत् उत्पादन गर्ने स्मेकको योजना थियो । सुरुमा एक्लै परियोजना निर्माण गर्ने भनेर नेपाल भित्रिएको स्मेकले सन् २०१२ सम्म पनि लगानी जुटाउन नसकेपछि बाहिरिनुपर्यो । बुट (बिल्ड, ओपरेट, ओन एन्ड ट्रान्सफर) को अवधारणाअनुसार निर्माण कार्य सुरु भएको पाँच वर्षमै तयार गर्ने र ३० वर्षपछि नेपाल सरकारलाई हस्तान्तरण गर्ने योजनाका साथ अध्ययन सुरु गरिएको आयोजना स्मेककै कारण करिब २५ वर्षपछाडि धकेलियो । भनिन्छ, बैंस ढलेपछिको कौमार्यले कुनै अर्थ राख्दैन । अहिले नेपालमै विद्युत्को बजार प्रचुर छ, छिमेकी राष्ट्र भारतमा पनि विद्युत् निर्यात गर्न सकिने सम्भावना छ । तर जब नेपालकै अन्य क्षेत्रमा पनि विभिन्न नदीनाला र खोलाबाट विद्युत् उत्पादन भइसक्छ, त्यसपछि महत्व घट्दै जानेछ । आफ्नो कौमार्य बचाइराख्ने दम्भमा बुढ्यौली लागेको समेत थाह नभएपछि बुढेसकालमा उत्पादन हुने सम्भावनै रहँदैन । त्यस्तै भएको छ पश्चिम सेतीको अवस्था । प्रकृतिको उत्पत्तिसँगै उत्पत्ति भएको यो नदी निरन्तर रूपमा बगिरहेको छ । अहिलेसम्म यो नदीको पानी नदीका किनारामा बस्नेहरूले खानेपानी, व्यक्तिगत सरसफाइ र वस्तुभाउको लागि प्रयोग गर्नेबाहेक अन्य कुनै पनि प्रयोजनमा काम लागेको छैन । न त एक इन्ची जमिन सिँचाइ हुन सकेको छ, न कतै विद्युत् उत्पादन भएको छ, थप भएको छ भने हिन्दुहरूको अन्तिम संस्कार गर्ने मसानघाट । लगानी जुटाउन नसकेको आरोपमा सरकारले १८ वर्षपछि अर्थात् २०६७ सालमा स्मेकको सम्झौता रद्द गर्यो त्यसपछि परियोजनाका बीचमा आयो चिनियाँ कम्पनी थ्री गर्जेज इन्टरनेसनल कर्पोरेसन (सीटीजीआई) । थ्री गर्जेजसँग ऊर्जा मन्त्रालयले २९ फेब्रुअरी २०१२ अर्थात् २०६८ साल फागुन १६ गते गरेको सम्झौतामा सन् २०१४ देखि आयोजनाको निर्माण कार्य सुरु गरी सन् २०१९ सालमा सम्पन्न गर्ने उल्लेख छ । तर २०१७ हुँदासमेत आयोजना निर्माण हुनेमा अन्योल छ । थ्री गर्जेजले लगानी बोर्डलाई दिएको अध्ययन प्रतिवेदनले आयोजनामा थप अन्योल सिर्जना गरेको छ । १८ वर्षसम्म स्मेकले पानी नाप्ने काम मात्रै गर्यो स्मेकको अध्ययनअनुसार नदीमा पानीको औसत बहाब दुई सय घनमिटर प्रतिसेकेन्ड रहेको देखिएको थियो, तर थ्री गर्जेजको अध्ययनअनुसार एक सय ६७ घनमिटर प्रतिसेकेन्ड देखिएको छ । यस आधारमा आयोजनाबाट ६ सय मेगाबाट मात्रै विद्युत् हुनसक्ने कम्पनीको दाबी छ । कम्पनीले त फेरि पाँच सय मेगावाट मात्रै उत्पादन हुने गरी निर्माण गर्दा राम्रो हुने सुझाव दिएको छ । स्थानीयहरूले गाउँमा पुनः चिलगाडी आएपछि अब त पक्कै पनि बिजुली निस्किन्छ भन्ने आशा जगाएका थिए । रेडियोले सुनाएको समाचारजस्तै आफ्नो गाउँमा पनि गाडी आउने आशा उनीहरूले गरेका थिए । लोकतान्त्रिक गणतन्त्रको स्थापना हुँदासम्म पनि उनीहरूको त्यो आशा आशामै छ । सरकार भने सन् २०१२ मा भएको प्रारम्भिक सम्झौतामा सात सय ५० मेगावाट उत्पादन गर्ने भनेकाले जसरी पनि सात सय ५० मेगावाट नै उत्पादन गर्नुपर्ने अडान राख्दै आएको छ । माघ ३ मा भएको सम्झौताअनुसार सरकारको उक्त अडानमा कम्पनी फेरि अध्ययन गर्न सहमत भएको छ । सात सय ५० मेगावाट नै उत्पादन गर्ने हो भने बाँधको उचाइ एक सय ९५ मिटरबाट बढाउनुपर्ने हुन्छ । त्यसो त भूगर्भविद्हरूले यस क्षेत्रको भूबनोट हेर्दा यहाँ जलाशययुक्त बाँध बनाउन नमिल्ने भन्दै परियोजनाको विरोध गर्दै आएका छन्, त्यसैमा बाँधको उचाइ थप्नुपर्यो भने के होला ? विद्युत् प्राधिकरण र थ्री गर्जेजबीच भएको उक्त सम्झौताले उब्जाएको पहिलो प्रश्न हो यो । आयोजनाको तल्लो तटीय क्षेत्रका वासिन्दाको ज्यान जोखिममा पारेर सरकारले किन जबर्जस्ती गर्दैछ ? यस विषयमा बहस हुन जरुरी छ । विश्वका धेरै उचाइ भएका जलाशययुक्त बाँधहरू भत्किँदा भएको क्षति त राज्य सञ्चालकहरूले पनि मूल्यांकन गरेको हुनुपर्छ । दोस्रो यो संयुक्त उपक्रम सम्झौतामा आयोजना निर्माण कार्य कहिलेदेखि सुरु हुने र कहिले सम्पन्न हुने भन्ने कुनै उल्लेख गरिएको छैन । लगानी कसले कसरी गर्ने र कम्पनी खोल्नको लागि पहल गर्ने विषयलाई सम्झौतामा उल्लेख गरिएको छ । तेस्रो सम्झौतालाई मस्यौदा सम्झौता भनिनु पनि पश्चिम सेती परियोजना थप अन्योलमा पर्नु हो । मस्यौदा सम्झौता भन्नाले त्यो पूर्ण सम्झौता होइन भन्ने प्रस्ट भएको छ । चौथो लगानीको हिसाबले ७५ प्रतिशत थ्री गर्जेज र २५ प्रतिशत प्राधिकरणले गर्ने भन्ने त्यो मस्यौदा सम्झौतामा छ । प्राधिकरणले गर्ने भनिएको लगानी खोजी गर्ने भन्नुले फेरि पनि परियोजनाको हविगत स्मेकको पालाजस्तै हुने त होइन ? सरकारले आफ्नो नियमित बजेटमा किन परियोजना राख्दैन ? नेपाल सरकारको भाग पर्ने ४० करोड अमेरिकी डलरको लागि फेरि खोज्दै जाने हो भने उही अवस्था आउँछ । निर्वाचन क्षेत्र विकास कार्यक्रमको नाममा सरकारले बर्सेनि १० अर्बभन्दा बढी रकम सांसदहरूलाई आफ्ना कार्यकर्ता पाल्नको लागि दिन्छ भने देशकै गौरव बढाउने आयोजना निर्माणको लागि आठ अर्ब वार्षिक पनि सरकारले लगानी गर्न सक्दैन र ? यस्तै स्थानीयलाई दिइने भनिएको सेयर थ्री गर्जेजले व्यवस्था मिलाउने भन्ने मस्यौदा सम्झौतामा छ, जुन अस्पष्ट विषय हो । प्रारम्भिक सम्झौताअनुसार स्थानीयहरूलाई १० प्रतिशत लगानी दिने भन्ने उल्लेख गरिएको थियो । स्मेकले त्यतिबेला आयोजनाको लागत अनुमान एक अर्ब ६० करोड अमेरिकी डलर रहेको बताएको थियो । थ्री गर्जेजले अहिले पनि यति नै लागतको अनुमान गरेको छ । तर ६ सय मेगावाटमा झार्ने हो भने एक अर्ब ६ करोड (आकस्मिक खर्च करिब चार करोड डलरबाहेक) अनुमान गरेको छ । पश्चिम सेती परियोजना निर्माणमा अहिले पनि पुरानो अन्योल कायमै छ । स्मेकले परियोजनाबाट विस्थापितहरूलाई कहाँ पुनस्र्थापना गर्ने, के क्षतिपूर्ति दिने, उनीहरूलाई अन्य सहुलियत के दिने भन्नेबारेमा अन्तिमसम्म पनि आफ्नो योजना सार्वजनिक गरेन । परियोजनामा उपलब्ध हुने जनशक्ति कसरी व्यवस्थापन गर्ने भन्ने विषयमा पनि कुनै योजना ल्याएन । यी अहम् सवाल अहिले पनि छन् । स्मेकले स्थानीयहरूलाई देखाएको सपना अहिले पनि उनीहरूको मस्तिष्कमा ताजै छ । करिब ३४ हजारले निर्माण अवधिभर रोजगार पाउने र निर्माण सम्पन्न भइसकेपछि पनि ठूलो संख्यामा स्थानीयहरूले नियमित रोजगार पाउने लोभ स्मेकले देखाएको थियो । थ्री गर्जेज यो लोभ देखाउने तहमा त पुगेको छैन, तर स्थानीयहरूले के पाउँछन् भन्ने विषयमा सोच्नुपर्छ । पुस्तौंदेखि बसोबास गर्दै आएका स्थानीयहरूको आफ्नै सामाजिक, सांस्कृतिक तथा आर्थिक सम्बन्ध रहेको छ । प्राकृतिक स्रोतसाधनको संरक्षण, संवद्र्धन र उपयोगमा उनीहरू सचेत छन् । निश्चित रूपमा विकास गर्नको लागि विनाश पहिले हुनु आवश्यक हुन्छ । त्यसैले आयोजना निर्माणको लागि उनीहरूले आफ्नो ठाउँ छोड्नु अनिवार्य छ, तर उनीहरूको भविष्यको विषयमा ठोस योजना किन आउन सकेको छैन । भोलिका दिन रोजगारको कुरा आउँदा प्राविधिकहरू आवश्यक पर्नेछन् । करिब ८० प्रतिशत घरधुरीबाट भारतमा गएर रोजगार गर्नेहरू प्राविधिक होइनन्, उनीहरूले के रोगजार पाउँछन् ? यस विषयमा अहिलेसम्म कुनै बहस नै भएको छैन । अहिले अनुमान गरिएकै आकारको बाँध बन्ने हो भने करिब १८ हजार जनता विस्थापित हुने गरी विद्युत् उत्पादन भएर पनि यो क्षेत्रलाई अन्धकारमा राख्ने गरी युवाहरूले भारतका गल्लीगल्लीमा डन्डा बजार्नुपर्ने तर विदेशीहरू आएर यहाँ जागिर खाने गरी र भोलि बाँध भत्कियो भने यस क्षेत्रको विनाश हुने गरी यो परियोजना बनाउन खोजिन्छ भने त्यो यस क्षेत्रको लागि मात्रै होइन, नेपालकै लागि दुर्भाग्य हुनेछ । नेपाल सरकारले यस विषयमा ठोस कार्यक्रम अगाडि ल्याउनु जरुरी छ ।"
"चीन, अमेरिका र विश्व भूराजनीति","प्रमुख बहुराष्ट्रिय व्यावसायिक प्रतिष्ठान प्राइस वाटरहाउस कुपर्सको प्रक्षेपणअनुसार आगामी अढाई दसकभित्र विश्व अर्थतन्त्रको आकार दोब्बर ठूलो हुनेछ । सन् २०५० सम्ममा त चीन, भारत, रूस, इन्डोनेसिया, ब्राजिल, टर्की र मेक्सिको गरी सात प्रमुख उदीयमान अर्थतन्त्रको आकार विश्वको समग्र अर्थतन्त्रको ५० प्रतिशत हुनेछ । सो मितिसम्ममा जी ७ भनिने अमेरिका, जर्मनी, बेलायत, फ्रान्स, इटाली, जापान र क्यानाडाको अर्थतन्त्रको आकार भने विश्व अर्थतन्त्रको आकारको २० प्रतिशतमा सीमित हुनेछ । त्यतिखेरसम्म जी ७ का मुलुकहरूमध्ये अमेरिकाले मात्रै संसारका ठूला अर्थतन्त्रहरूमा आफ्नो स्थान सुरक्षित राख्नेछ । सन् २०५० सम्ममा इन्डोनेसिया, ब्राजिल र मेक्सिको अर्थतन्त्र बेलायत र फ्रान्सको भन्दा ठूलो हुनेछ । पाकिस्तान र इजिप्टले इटाली र क्यानडालाई उछिन्नेछन् । भियतनाम, भारत र बंगलादेश विश्वका तीव्र गतिमा उदीयमान अर्थतन्त्र हुनेछन् ।यो आर्थिक स्थितिले अवश्यम्भावी राजनीतिक र सामरिक दबाब निर्माण गर्नेछ । त्यसको प्रारम्भ गत फेब्रुअरी २७ मा अमेरिकी राष्ट्रपति डोनाल्ड ट्रम्पले अमेरिकाको रक्षा बजेटमा १० प्रतिशत वृद्धि गर्ने घोषणाबाट भइसकेको छ । त्यो भनेको यो वर्षको अमेरिकी रक्षा बजेटमा ५४ अर्ब डलर वृद्धि भई ६ सय तीन अर्ब डलर पुग्नु हो । लगत्तै मार्च २ मा राष्ट्रपति ट्रम्पले निर्माण सम्पन्न भएर परीक्षणको लागि तयार जेराल्ड आर फोर्ड विमानवाहक पोतको निरीक्षण भ्रमणमा मुलुकको रक्षा क्षमता विस्तारमा आफ्नो प्रतिबद्धता जाहेर गरे । ट्रम्पले सो घोषणाको लागि १३ अर्ब डलरमा निर्मित अत्याधुनिक, सबैभन्दा ठूलो, शक्तिशाली र आणविक शक्तिचालित विमानवाहक पोतको निरीक्षण भ्रमणको समय रोज्नुको सांकेतिक महत्व बुझ्न सकिन्छ । सो अवसरमा उनले भने एउटा नयाँ प्रभुसत्तासम्पन्न अमेरिकी भूभागको रूपमा नयाँ युद्धपोतले उनलाई र अमेरिकाका भावी राष्ट्रपतिहरूलाई संसारका हरेक कुनामा अमेरिकी शक्तिलाई प्रदर्शन गर्ने क्षमता प्रदान गर्नेछ । उनले थप भने अमेरिका सकेसम्म त्यस्तो शक्ति प्रदर्शन गर्नु नपरोस् भन्ने चाहन्छ, तर प्रयोग गर्ने नै अवस्था आयो भने अर्को पक्षको लागि त्यो अत्यन्त दुर्भाग्यपूर्ण हुनेछ । प्रस्ट छ अमेरिकाको रक्षा रणनीति र रक्षा बजेट वृद्धिको केन्द्रमा चीन छ । न्युयोर्क टाइम्सका अनुसार अमेरिकाको रक्षा बजेट वृद्धिबारे सोधिएको प्रश्नमा चीनका एक सेवानिवृत्त सैनिक अधिकारी तथा बेइजिङ विश्वविद्यालयका रणनीतिक अध्ययनसम्बन्धी विभागका निर्देशक वाङ सियाङ्सुले भने ५४ अर्ब डलरको वृद्धि सानो होइन, तर इराक र अफगानिस्तानमा ६ हजार अर्ब डलर खर्च गर्दा पनि कुनै उपलब्धि हासिल गर्न नसकेकोतर्फ अमेरिकाले ध्यान दिए हुन्छ । न्युयोर्क टाइम्सले सांघाईका एक जलसेना विज्ञलाई उद्धृत गर्दै लेखेको छ भोकै बसेर आधा शताब्दीअघि आफ्नो लागि आणविक बम निर्माण गर्ने चीनले आजको आर्थिक क्षमताको अवस्थामा आवश्यकताअनुसार आफ्नो प्रतिरक्षा बजेटलाई जतिखेर पनि वृद्धि गर्ने सामथ्र्य राख्छ ।यही मार्च ४ मा चीनको सर्वोच्च विधायिकाको अधिवेशनको पूर्वसन्ध्यामा विधायिकाको प्रवक्ता फु यिङले राष्ट्रिय सुरक्षाको संरक्षण र प्रवद्र्धनको लागि सैन्य क्षमतामा निरन्तर वृद्धि गर्ने नीतिअनुरूप चीनको रक्षा बजेटमा सात प्रतिशत वृद्धि गर्न लागिएको बताइन् । सिन्ह्वाका अनुसार उक्त सात प्रतिशतको वृद्धि गएको दसकको सबैभन्दा कम हो । पत्रकार सम्मेलनमा फुले के पनि थपिन् भने नाटो राष्ट्रहरूले आफ्नो रक्षा बजेटलाई कुल गार्हस्थ्य उत्पादनको कम्तीमा दुई प्रतिशत पुर्याएकोमा चीनले त्यसलाई १३ प्रतिशतमा सीमित राखेको छ ।चीनले गत वर्ष आफ्नो रक्षा बजेटमा ७६ प्रतिशत वृद्धि गरेको थियो, तर यो वर्ष सात प्रतिशत मात्र वृद्धि हुनुले अमेरिकाले रक्षा बजेटमा गरेको वृद्धिसँग चीनको रक्षा बजेटको कुनै सम्बन्ध नभएको पनि उनले बताइन् । ट्रम्प निर्वाचित भइसकेपछि चिनियाँ राष्ट्रपतिसँग दुईपटकको टेलिफोन संवादमा दुई मुलुकबीच राम्रो मित्रता रहनुपर्नेमा सहमति भएको भए पनि अमेरिकाको नीति परिवर्तनलाई चीनले गम्भीरतापूर्वक अध्ययन गरिरहेको उनले बताइन् ।फुले पुनः थपिन् चीनको तुलनामा अमेरिकाको सैनिक सामथ्र्य कता हो कता ठूलो छ । चीन अझै पनि विकासोन्मुख राष्ट्र हो, तर पनि अमेरिका आफूलाई चीनले उछिन्नेमा चिन्तित देखिन्छ । यो वर्षको सात प्रतिशत वृद्धिसहित चीनको त्यस्तो बजेट एक सय ५७ अर्ब पुगेको छ । रक्षा विश्लेषकहरूका अनुसार औपचारिक रूपमा घोषित बजेट रकमभन्दा चीनको वास्तविक रक्षा बजेट २५ देखि ५० प्रतिशतसम्म बढी हुने गर्दछ । अमेरिकाको वासिंटनस्थित एउटा प्रसिद्ध थिंक ट्यांक सीएसआईएसका विज्ञ बोन्नी ग्लेसरका अनुसार सन् २०४० सम्ममा चीनले अमेरिकाको रक्षा बजेट उछिन्नेछ । स्मरणीय छ, हाल विश्वको कुल रक्षा बजेटमा अमेरिकी हिस्सा ३६ प्रतिशत छ । त्यसैगरी चिनियाँ हिस्सा १३ प्रतिशत, रूसको चार प्रतिशत, भारतको ३१ प्रतिशत र जापानको २४ प्रतिशत भएको स्टकहोमस्थित एउटा विख्यात थिंक ट्यांकको भनाइ छ । विगत र वर्तमान भूराजनीतिक सन्दर्भमा चीन, रूस र अमेरिका अमेरिकाको प्रसिद्ध थिंक ट्यांक क्याटो इन्स्टिच्युटका डगलस बान्डोले गत जनवरी ४ को नेसनल इन्ट्रेस्टमा र सैन्य रणनीतिज्ञ तथा राजनीतिशास्त्री एडवार्ड लुट्वकले पोलिटीको म्यागाजिनको हालैको अंकमा प्रकाशित एउटा बृहत् आलेखमा अमेरिकी राष्ट्रपति डोनाल्ड ट्रम्पलाई सत्तरीको दसकमा सोभियत संघको बढ्दो शक्ति र प्रभुत्व सामना गर्न तत्कालीन राष्ट्रपति रिचार्ड निक्सनले चीनसँग रणनीतिक साझेदारी गरेजस्तै चीनको बढ्दो प्रभाव, सामथ्र्य र चुनौती सामना गर्न रूससँग त्यस्तै सम्बन्ध राख्न सुझाव दिएका छन् । राष्ट्रपति ट्रम्पले निर्वाचन अभियानको क्रममा रूससँगको निकटता र चीनसँगको सम्बन्धमा पुनर्संयोजनको वकालत गर्दै आएका हुन् । परम्परागत अर्थमा भूराजनीतिलाई भौगोलिकताको परिप्रेक्षमा शक्ति सन्तुलनको अवस्था बुझिन्थ्यो, तर समसामयिक सन्दर्भमा यसले विश्वका प्रमुख भूभागमा जमिन, जलवायु, अन्तरिक्ष र साइबर क्षेत्रमा मुलुकहरूबीचको प्रतिस्पर्धात्मक र नियन्त्रणात्मक वा सहयोगात्मक र प्रवद्र्धनात्मक सम्बन्ध वा दुवै भन्ने बुझाउँछ । शक्ति राष्ट्रहरूबीचको भूराजनीतिक सम्बन्धलाई ऐतिहासिक सन्दर्भमा यसरी हेरौं ३१ जनवरी १९६८ मा भियतनामी जनताको नयाँ वर्षको बिदाको दिन पारेर उत्तरी भियतनामले ७० हजारको सैन्य बलसहित दक्षिण भियतनामका एक सयभन्दा बढी सहरमा अकस्मात आक्रमण गयो । त्यसअघि नयाँ वर्षको दिन र त्यसको आसपासका दिन दुवै पक्षले अघोषित युद्धविराम गर्ने गरेकाले अमेरिकी र दक्षिणी भियतनामी सेना स्वाभाविकरूपमा आक्रमणको लागि तयार थिएनन् । उक्त आक्रमणमा उत्तर भियतनामी सेनातर्फ पनि ठूलो क्षति भयो, तर उत्तर भियतनामी सेनाले दक्षिण भियतनामी सेनासहित एक सय ५० अमेरिकी जलसैनिकहरूको हत्या र अमेरिकी दूतावासमाथिको आक्रमणको भिडियो तस्बिर खिचेर अमेरिकी सञ्चारमाध्यमहरूलाई उपलब्ध गराएका थिए । अमेरिकी जनतामा युद्धविरोधी भावना भड्काउने उद्देश्यले भएको सो रणनीतिमा उत्तरी भियतनामी सफल भए । त्यसले सोही वर्षको अन्त्यमा निर्धारित राष्ट्रपति निर्वाचनमा तत्कालीन राष्ट्रपति लिन्डन बी जोन्सनको उम्मेदवारीको सम्भावना समाप्त पारेको थियो । ऊता २० अगस्त १९६८ मा चेकोस्लोभाकियामा अलेग्जेन्डर डुब्चेकको सुधारवादी साम्यवादी शासनविरुद्ध सोभियत तथा बार्सा सन्धि संगठनका ६ लाख सेनाले एकैपटक आक्रमण गरेर त्यहाँ कट्टर सोभियत समर्थक सरकार स्थापना गराएको थियो ।भियतनाम र चेकोस्लोभाकियाका उपरोक्त दुई घटनाले अमेरिकी जनतामा डेमोक्रेट प्रशासनविरुद्ध निर्माण गरेको जनमतले नोभेम्बर १९६८ मा भएको निर्वाचनमा रिचार्ड निक्सनलाई राष्ट्रपति बनाउन सहयोग पुर्याएको थियो । अमेरिका एकैपटक रूस र चीनजस्ता मुलुकहरूको सामना गर्ने सामथ्र्य राख्दैन, तर चीनको तुलनामा रूस सानो खतरा हो । तसर्थ अमेरिकाले रूससँग निकट सम्बन्ध विकास गरेर चीनको शक्ति र प्रभाव नियन्त्रण र सन्तुलन गर्नु अपरिहार्य छ । निक्सन आफ्नो परराष्ट्र नीति र रक्षा रणनीतिबारे सघन तयारीका साथ राष्ट्रपति पदमा निर्वाचित भएका थिए । उनका त्यस्ता नीतिमध्ये केही थिए पहिलो, अमेरिकाले सबै रणनीतिक साझेदार राष्ट्रहरूलाई सोभियत संघबाट हुन सक्ने सम्भावित खतराविरुद्ध सुरक्षा उपलब्ध गराउने तर क्षेत्रीय स्तरको सुरक्षा दायित्व भने साझेदार राष्ट्रहरूले नै लिनुपर्ने । दोस्रो सोभियत संघको बढ्दो प्रभाव र शक्तिविरुद्ध उसमाथि रणनीतिक दबाब निर्माण गर्न चीनसँग सम्बन्ध सुधार गर्ने, तेस्रो सोभियत संघमाथि क्षेत्रीय स्तरमा चिनियाँ रणनीतिक दबाब निर्माण गर्ने र अमेरिकासँगको सामरिक समझदारी कायम राख्न सोभियत संघलाई रणनीतिक बाध्यताको स्थितिमा पुर्याएर आणविक हतियार तथा महाद्वीपीय क्षेप्यास्त्र नियन्त्रण सन्धि गर्ने । चौथो दक्षिणपूर्वी एसियामा सोभियत प्रभाव समाप्त गर्न र अमेरिकी प्रभाव र सम्मान अभिवृद्धि गर्न भियतनाम युद्ध अन्त्य गर्ने । भियतनाम युद्ध समाप्त गर्ने उनको प्रतिबद्धता उनी राष्ट्रपति हुनुभन्दा दुई वर्षअघि फरेन अफियर्समा प्रकाशित लेखले पनि बताउँछ । उपरोक्त सन्दर्भलाई दृष्टिगत गर्दै बान्डो, लुट्वकलगायतका विज्ञहरूको राष्ट्रपति ट्रम्पलाई सुझाव छ अमेरिका एकैपटक रूस र चीनजस्ता मुलुकहरूको सामना गर्ने सामथ्र्य राख्दैन, तर चीनको तुलनामा रूस सानो खतरा हो । रूसले क्रिमियालाई लिए पनि युक्रेन वा पूर्वसोभियत संघअन्तर्गत रहेका बाल्टिक सागरका पूर्वीतटका इस्टोनिया, ल्यात्भिया र लिथुवानियामा रुचि देखाइरहेको छैन । तर चीन निरन्तर आफ्नो सैन्य क्षमता विस्तार गरिरहेको छ । दक्षिण चीन सागरमा अन्तर्राष्ट्रिय कानुनविपरीत २० लाख किलोमिटर जति क्षेत्रफलमा आफ्नो स्वामित्व दाबी गरेर त्यहाँ सैनिकीकरण गरिरहेको छ । त्यसले क्षेत्रका सबै मुलुक, प्रमुख जलमार्ग र अमेरिकाका मित्रराष्ट्रहरूको सुरक्षामा खतरा उत्पन्न भएको छ । तसर्थ रूससँग निकट सम्बन्ध विकास गरेर चीनको शक्ति र प्रभाव नियन्त्रण र सन्तुलन गर्नु अपरिहार्य भइसकेको छ ।चीन अमेरिका रणनीतिक साझेदारीको सन्दर्भ २० जनवरी १९७० मा पोल्यान्डको राजधानीमा बार्सामा चीनका कार्यवाहक राजदूत ली याङ र अमेरिकी राजदूत वाल्टर स्टोस्सेल एक सय ३५ औं पटकको वार्तामा थिए । त्यसअघिका त्यस्ता एक सय ३४ पटकसम्मका वार्ता असफल भएका थिए । १५ वर्षदेखि दुवै मुलुक वार्तामा थिए, तर प्रगति भइरहेको थिएन । हेनरी किसिन्जरले माई ह्वाइटहाउस यर्स मा उल्लेख गरेअनुसार चिनियाँहरू अमेरिकासँगको वार्तामा नयाँ विषयहरूमा प्रवेश गर्न चाहिरहेका थिए, तर अमेरिकी विदेश मन्त्रालयका अधिकारीहरूले त्यो संकेत बुझ्न सकिरहेका थिएनन् । चीनसँग हजारौं वर्ष लामो कूटनीतिक अभ्यासको इतिहास त थियो, तर त्यो अभ्यासको ज्ञान र अनुभवमार्फत मुलुकलाई त्यसको लाभ उपलब्ध गराउन उनीहरू सयौं वर्षदेखि सफल भइरहेका थिएनन् । अल्पभाषी र रहस्यपूर्ण आवरण निर्माण गरेर त्यसभित्रबाट सांकेतिकरूपमा आफ्ना कूटनीतिक आशय व्यक्त गर्ने परम्परागत कूटनीतिक शैलीको अनुशरण चीनले गरिरहेकै थियो । तत्कालीन राजनीतिको चरित्रले पनि उनीहरू खुला कूटनीतिमा त्यति अभ्यस्त र इच्छुक थिएनन् । जनवरीको अन्त्यतिर बेइजिङमा चिनियाँ प्रधानमन्त्री चाउ एन लाई र चीनका लागि पाकिस्तानी राजदूतबीच पहिला सोभियत संघबारे कुराकानी भयो । त्यसपछि जापानी सैन्यवादबारे कुराकानी भयो । कुराकानीको क्रममा चाउ एन लाईले अमेरिका चीनको लागि खासै सुरक्षा खतरा नरहेको बताएर अमेरिकाले पहल गरेमा चीनमा दुई मुलुकबीचको उच्चस्तरीय भेटवार्ताको लागि आफू तयार रहेको बताए । अमेरिकाविरुद्ध कठोर प्रचार युद्ध लडिरहेको चिनियाँ राजनीतिक नेतृत्व आफूले त्यस्तो पहल गर्दा मुलुकभित्र र बाहिर अवाञ्छित सन्देश जाने भयले आशंकित थिए । किसिन्जरका अनुसार चिनियाँहरू आफूहरू सोभियत संघ, जापान, भारत, अमेरिका आदि मुलुकबाट अप्ठेरो सामरिक घेराबन्दीमा परेको अनुभव गरिरहेका थिए । यसविरुद्ध चीन अमेरिकाबाट रणनीतिक आश्वासन चाहन्थ्यो । त्यो रिपोर्ट प्राप्त गर्नेबित्तिकै राष्ट्रपति निक्सनले बार्सास्थित अमेरिकी राजदूतलाई फेब्रुवरीमा हुने चिनियाँ राजदूतसँगको बैठकमा अत्यन्त सकारात्मक भएर प्रस्तुत हुने निर्देशन दिए । सो बैठकमा राजदूत स्टोस्सेलले अमेरिका चीनविरुद्ध सोभियत संघसँग कुनै पनि किसिमको गठबन्धनको लागि इच्छुक नभएको र दुई मुलुकबीचको सम्बन्ध सुधारको लागि कुनै अमेरिकी अधिकारीलाई बेइजिङ पठाउन वा चिनियाँ अधिकारीहरूलाई वासिङ्टनमा स्वागत गर्न तयार रहेको वक्तव्य पढेर सुनाए । प्रतिक्रियामा चिनियाँ कार्यवाहक राजदूत याङले अमेरिकासँग सम्बन्ध सुधारमा सहयोग पुर्याउन राजदूत स्तरमा वा माथिल्लो स्तरमा दुवै मुलुकलाई सुविधा हुने स्थानमा वार्ता अघि बढाउन तयार रहेको बताए ।बार्साको उक्त बैठकलगत्तै अमेरिकाका लागि सोभियत राजदूत एनातोली दोब्रिनिनले किसिन्जरलाई भेटेर चीनलाई सोभियत संघविरुद्धको सैनिक चुनौतीको रूपमा प्रयोग नगर्न चेतावनी दिएका थिए । बार्सा बैठक साथै रुमानियाका राष्ट्रपति निकोलाई चाउसेस्कु र पाकिस्तानी राष्ट्रपति याह्या खाँलगायतका राजनेताहरूको गम्भीर प्रयास तथा निक्सन र किसिन्जरको दृढ इच्छाशक्तिले नै जुलाई १९७१ मा हेनरी किसिन्जरको चीन भ्रमण र फेब्रुवरी १९७२ मा अमेरिकी राष्ट्रपति निक्सनको ऐतिहासिक चीन भ्रमण र क्रमशः त्यसपछिको निकट सम्बन्धलाई सम्भव गराएको थियो । अर्कोतिर त्यसताका पाकिस्तानलाई दिने अमेरिकी सैनिक सहयोगमा निरन्तर वृद्धि, चीनको पाकिस्तानसँग घनिष्ट हुँदै गएको सम्बन्ध र अमेरिका चीनबीचको बढ्दो निकटताले निर्माण गरेको रणनीतिक असुरक्षाको स्थितिले भारत र सोभियत संघबीच अगस्त १९७१ मा घोषित बीसबर्से शान्ति तथा मैत्री सन्धि गराएको थियो । त्यही सन्धिले भारतलाई सोभियत आणविक सुरक्षा छाताको समेत सुनिश्चित गराएपछि अमेरिका र चीनको ठूलो दबाब र सम्भावित आक्रमणको चेतावनी हुँदाहुँदै पनि भारतले पाकिस्तानको विघटन र बंगलादेशको उदयमा निर्णायक भूमिका निर्वाह गरेको थियो । वर्तमानमा अमेरिकाको विदेश र रक्षा रणनीतिमा आउने सम्भावित परिवर्तनले प्रमुख राष्ट्रहरूबीचको सम्बन्धमा निर्माण गर्ने नयाँ समीकरणको सबैभन्दा बढी असर देखिने क्षेत्र भनेको पूर्व, दक्षिण र दक्षिणपूर्व एसिया नै हो । त्यो असर आफ्नो मुलुकमा कुन स्वरूपमा कसरी विकास हुन्छ भन्नेबारे क्षेत्रका अन्य राष्ट्रहरूले ट्रम्पको विजयलगत्तै त्यस्तो सम्भावित असरको गहन अध्ययन गर्नगराउन थालिसकेका छन् । यसबारे सुतेर बसेको भने नेपाल मात्रै देखिन्छ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
