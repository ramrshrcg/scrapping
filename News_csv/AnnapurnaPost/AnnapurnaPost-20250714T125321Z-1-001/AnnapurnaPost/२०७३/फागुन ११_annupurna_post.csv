शीर्षक,विवरण
निर्वाचन महाअभियान ०७४,"समाजका सबै अंगको दबाब र मुख्य प्रतिपक्षको लामो खबरदारीलाई थेग्न नसकेर अन्ततः सरकारले स्थानीय निकायको निर्वाचन मिति घोषणा गरेको छ। नयाँ वर्ष ०७४ को वैशाख ३१ गते सोमबार स्थानीय निकायको चुनाव देशभर हुने निर्णय फागुन ९ गते सोमबार बसेको मन्त्रिपरिषद्को तेस्रो बैठकले गरेको छ। प्रत्येक पाँच वर्षमा गरिनुपर्ने आवधिक निर्वाचन ०५४ सालपछि हुन सकेको थिएन। बहुदलीय शासनकालको दोस्रो स्थानीय निर्वाचनयता २० वर्षदेखि लोकतन्त्रको सबैभन्दा तल्लो निकाय खाली छ। त्यसयता स्थानीय निकाय निर्वाचित जनप्रतिनिधिले होइन, कारिन्दाले चलाइरहेकाले त्यो सार्वभौम जनताको निकाय बन्न सकेको छैन। सार्वभौम संविधानसभाले बनाएको संविधान देशमा जारी भए पनि निर्वाचनको अभावमा त्यसको कार्यान्वयन हुन सकेको छैन। यो अवस्थामा भएको निर्वाचनको घोषणालाई निर्वाचन महाअभियानमा रूपान्तरण गर्न सकियो भने संघीयता, गणतन्त्र र लोकतन्त्र संस्थागत हुनेछ। लोकतान्त्रिक गणतन्त्रको आधार भनेकै निर्वाचन हो। स्थानीय निर्वाचनबाट के ? स्थानीय निर्वाचनबाट संविधानले वैधानिकता पाउँछ। राज्य, देश र जनताको समृद्धि र विकासमा जनप्रतिनिधि लाग्न पाउँछन्। २० वर्षदेखि रिक्त रहेका स्थानीय निकायमा जनताले आफ्ना प्रतिनिधि चुनावमार्फत छान्न पाउँछन्। ४० हजार व्यक्ति चुनिन्छन् र देशभर स्थानीय नेतृत्वको विकास हुन्छ। समाजको चेतनास्तर ह्वात्तै बढ्छ र जनताको सक्रियता अचम्मलाग्दोसँग देखिन थाल्छ। कर्मचारीतन्त्रले चलाएको स्थानीय संयन्त्रमा जनताका वास्तविक प्रतिनिधि स्थापित हुन्छन्। राजनीतिशास्त्रका पण्डितहरू भन्छन्, लोकतन्त्रको ज्यान भनेको नै निर्वाचन हो। जनताद्वारा चुनिएका निर्वाचित जनप्रतिनिधिले सञ्चालन गरेको शासन नै लोकतान्त्रिक पद्धति हो। लोकतन्त्रको आधारशिला पनि निर्वाचन नै हो। आवधिक निर्वाचनबिनाको लोकतन्त्र लोकतन्त्र हुन सक्दैन। तराईमा चुनाव हुन नदिने मधेसी दलहरू मात्र होइन, मौकामा चौका दाउ हानेर राष्ट्र भाँडमा गए पनि आफ्नो कुत्सित स्वार्थ पूरा गर्न चाहने निर्लज्ज ठेकेदार, दलाल, शोषक, राजारजौटा र सामन्तहरूलाई परास्त गरेर तराईमा निर्बाध निर्वाचन सम्पन्न हुन सक्नुपर्छ। दुई दसकपछि हुन लागेको स्थानीय निर्वाचन संघीय लोकतान्त्रिक गणतन्त्रतर्फको त्यस्तो पहिलो पाइला हो, जसले प्रत्येक बालिग नागरिकबाट उसको प्रतिनिधि चुनिन्छ। जनताबाट चुनिएको प्रतिनिधि जनताप्रति नै उत्तरदायी हुन्छ। स्थानीय जनताको अपनत्व पनि उसैप्रति हुन्छ। नीति निर्माण तहमा जनसहभागिता पनि रहन्छ। २० वर्षदेखि यो हुन सकिरहेको थिएन। आगामी वैशाख ३१ मा चुनाव भएपछि स्थानीय स्तरमा जनपरिचालन र जनसहभागितामा जनमुखी सेवाको कार्यप्रणाली निर्वाचित व्यक्तिबाट हुन थाल्छ। विधिको शासनबाट जवाफदेही, सहभागी, पारदर्शी र जनउत्तरदायी शासन व्यवस्था सञ्चालन हुन थाल्छ। स्थानीय स्रोतसाधनको परिचालन, आर्थिक गतिविधि, सांस्कृतिक सामाजिक र जनजीवनको सन्तुलित विकास स्थानीय निकायमार्फत हुन्छ। शैक्षिक जागरण, अभियान, सचेतना, समृद्धिका कार्यक्रम पनि निर्वाचित निकायमार्फत सञ्चालन हुन थाल्छन्। शासन प्रणालीमा सुशासन र स्वशासनको अनुभूति पनि हुन्छ। त्यसैले ०७४ को वर्षलाई नै निर्वाचन वर्ष बनाउँदै निर्वाचन महाअभियान सञ्चालन गर्ने हो भने प्रदेश र संसद्को राष्ट्रिय चुनाव पनि संविधानले तोकेको आउँदो माघ ७ अघि नै देशभर सम्पन्न हुनेछन् र निर्वाचित जनप्रतिनिधिहरूबाट चुनिने राष्ट्रिय सभा, राष्ट्रपति तथा उपराष्ट्रपति तथा प्रधानमन्त्रीको निर्वाचन सम्पन्न भई देश विकासको दिशामा छलांग मार्न सक्षम हुनेछ। प्रमुख प्रतिपक्षको भूमिका कसैले नभुलीकन सम्झिराखे हुन्छ यो निर्वाचनको घोषणा गराउन प्रमुख प्रतिपक्षी दलका नेता केपी ओलीको भूमिका ! उनले लगातार संसद् र संसद्बाहिर निर्वाचनको जप, तप र ध्यान गरिरहे। शेरबहादुर र राजा ज्ञानेन्द्र मिलेर विघटन गरेको प्रतिनिधिसभा स्थापित गर्न उतिबेला कांग्रेस सभापति गिरिजाप्रसाद कोइराला जसरी लागेका थिए, अहिले एमाले अध्यक्ष निर्वाचन गरेर संघीय लोकतान्त्रिक गणतन्त्रात्मक संविधानलाई निर्वाचनमार्फत कार्यान्वयन गर्न एकसूत्रीय अभियानमा लागिरहे। यसैको फल हो, फागुन ९ गतेको निर्वाचनको घोषणा। अझै अरू निर्वाचनको मिति घोषणा गर्न बाँकी नै छ। प्रतिपक्षी नेता ओलीको जिम्मेवारी घटेको छैन। उनले लगातार कांग्रेसमाओवादीको यो सरकारलाई खबरदारी गर्दै वैकल्पिक विचार तथा कार्यक्रम दिइरहनुपर्छ। उनले सरकारलाई अहिलेसम्म निक्र्योल हुन नसकेका स्थानीय निकायको संख्या किटान गराउनुपर्छ। स्वतन्त्र, निश्पक्ष र धाँधलीरहित निर्वाचनको लागि निर्भय र शान्तिसुरक्षाका साथ आफ्ना प्रतिनिधि छनोट गर्ने मतदाताको सुनिश्चितताका लागि पहल गरिरहनुपर्छ। उनले लोकतान्त्रिक प्रणाली र राष्ट्रिय एकताको सुदृढीकरण गर्न सुशासन, समन्वय र स्थानीयदेखि केन्द्रीय तहसम्मको प्रजातान्त्रिक अभ्यास र नेतृत्व विकास, स्थानीय स्वायत्तताको संरक्षण, स्रोतसाधनको व्यवस्थित परिचालन र सबै मतदातालाई मतदान गर्न पाउने अधिकार सुनिश्चित गर्न दत्तचित्त भएर लागिरहनुपर्छ। प्रतिपक्षी नेता ओलीले निमेषभरको लागि पनि के बिर्सन हुँदैन भने निर्वाचन लोकतन्त्रको आधारशिला भएकाले यो शान्तिपूर्ण रूपमा स्वतन्त्र, निश्पक्ष र धाँधलीरहित नै सम्पन्न हुनुपर्छ। यसो भयो भने मात्र जनताका सच्चा प्रतिनिधि निर्वाचित हुन सक्नेछन् र ती प्रतिनिधिले मात्र जनताको वास्तविक हितमा काम गरेर मुलुकलाई समृद्ध, जनतालाई खुसी र सुखी पार्न सक्छन्। निर्वाचनको इतिहास नेपालमा निर्वाचनको सुरुआत २००४ साल जेठ २९ गते भएको थियो। काठमाडौं म्युनिसिपलिटीको चुनाव त्यसपछि २०१० साल भदौमा पनि भएको थियो। महिला मतदाताले पहिलोपल्ट मतदान गरेका थिए र साधना प्रधान पहिलो महिला निर्वाचित प्रतिनिधि बनेकी थिइन्। त्यसपछि २०१५ साल फागुन ७ गते पहिलो संसद्को चुनाव सुरु भएको थियो। नेपालका पहिलो निर्वाचन कमिस्नर २००८ सालमा सुवर्णशमशेर राणा बनेका थिए। त्यसयता १२ जना प्रमुख निर्वाचन आयुक्त बने। सुरेन्द्रबहादुर बस्नेत, पूर्णप्रसाद ब्राह्मण, विष्णुमणि आचार्य, सुन्दरप्रसाद शाह, शेरबहादुर शाही, सूर्यप्रसाद श्रेष्ठ, विष्णुप्रताप शाह, अच्युतनारायण राजभण्डारी, केशवराज राजभण्डारी, भोजराज पोखरेल, नीलकण्ठ उप्रेती र हाल कार्यरत प्रमुख निर्वाचन आयुक्त हुन्, अयोधीप्रसाद यादव। निर्वाचनका आधारभूत तत्व लोकतन्त्र जनताको शासन हो। जनताद्वारा जनताको लागि जनताबाट छानिएका प्रतिनिधिले सञ्चालन गर्ने शासन व्यवस्था नै लोकतन्त्र हो। त्यसैले निर्वाचनका लागि १० कुरा अत्यावश्यक हुने राजनीतिशास्त्रका एक प्राध्यापक बताउँछन् १ निर्वाचनमा सबैले स्वस्थ प्रतिस्पर्धा गर्न पाउनुपर्छ। २ कसैले पनि एकअर्काविरुद्ध झूटो प्रचारप्रसार गर्नु हुँदैन। ३ मतदातासमक्ष सबै दलका प्रतिनिधिले निर्भीकताका साथ आफ्ना विचार खुला रूपमा पुर्याउन पाउनुपर्छ। ४ सबैको समान सहभागिता सुनिश्चित हुनुपर्छ। ५ हरेक मतदाताले कुनै डर, त्रास, प्रलोभनमा नपरी स्वतन्त्रतापूर्वक मतदान गर्न पाउनुपर्छ। ६ प्रत्येक उम्मेदवारले निर्धक्कतापूर्वक उम्मेदवारी दिन, प्रचारप्रसार गर्न र मतदाताकहाँ पुग्न पाउनुपर्छ। ७ निर्वाचन प्रक्रियामा संलग्न रहेका सबैले सुरक्षित रहेको अनुभूति गर्न पाउनुपर्छ। ८ निर्वाचनमा संलग्न हुने निकाय, पदाधिकारी र कर्मचारीहरू तटस्थ रहनुपर्छ। ९ निर्वाचनमा स्वतन्त्र पर्यवेक्षकको व्यवस्था गरी तिनको परिचालन स्वतन्त्र रूपमा गर्दै निर्वाचन अनुगमन हुनुपर्छ। १० राज्यको स्रोतसाधनलाई कुनै दलविशेष वा उम्मेदवारको पक्षमा दुरूपयोग गर्नु हुँदैन। तर के सत्ताधारी माओवादी र कांग्रेस, प्रमुख प्रतिपक्ष एमाले तथा निर्वाचन नै हुन नदिन उद्यत् मधेशवादी दलहरू निर्वाचनका यी आधारभूत कुराहरूको पालनामा लाग्लान् ? तराईमा आन्दोलनको आशंका मात्र होइन, त्यसले सन्त्रास पनि घोषणा गरिसकेको छ। तराईमा चुनाव हुन नदिने मधेसी दलहरू मात्र होइन, मौकामा चौका दाउ हानेर राष्ट्र भाँडमा गए पनि आफ्नो कुत्सित स्वार्थ पूरा गर्न चाहने निर्लज्ज ठेकेदार, दलाल, शोषक, राजारजौटा र सामन्तहरूलाई परास्त गरेर तराईमा निर्बाध निर्वाचन सम्पन्न हुन सक्नुपर्छ। धेरैले शंका गर्छन्, तर यसको उपाय नभएको होइन। जहाँसम्म संविधानसभाबाट पारित भइ जारी भएको संविधान कार्यान्वयनको कुरा छ, कांग्रेस एमाले तथा माओवादीहरू संविधान संशोधन हुनै हुँदैन भन्ने जडसूत्रवादी तर्क गरिरहेका छैनन्। संविधान आफैंमा यति लोकतान्त्रिक र समावेशी छ कि दक्षिण एसिया मात्र होइन, संसारकै उत्कृष्ट र आधुनिक रहेको संविधानविद्हरू बताउँछन्। जहाँसम्म भारतको कुरा छ, जो यो संविधानलाई जारी हुन नदिन नग्न रूपमा लागेको थियो। संविधानसभाबाट संविधान पारित हुनु तीन दिनअगाडि भारतीय विदेश सचिव जयशंकरले संविधान जारी नगर्न फरमान जारी गरेका थिए। यही रिसमा भारतले नेपालमाथि लामो नाकाबन्दी नै लगायो। भारतीय अतिवादी क्रियाकलापको सार्वभौमसत्तासम्पन्न देशका राजनेताहरूले जेजस्तो जवाफ दिनुपर्ने थियो, त्यो कांग्रेस, एमाले र माओवादीका नेताहरूले दिएकाले नै ०७२ असोज ३ गते संविधान जारी हुन सकेको हो। संविधानले विधि र प्रक्रियाबाट नेपाल र नेपालीको हक र हितको लागि संविधान संशोधनको लागि एक रत्ति पनि वाधाअवरोध पुयाएको छैन। अहिले बनेका प्रदेश न सधैं तिनै रहिरहनुपर्छ भन्ने कट्टरता न त संशोधन मात्र गरिरहनुपर्छ भन्ने वकालत नै कसैले गरेको छ। समयमानुकूल संशोधनको पक्षमा आम नेपालीमा असहमति छैन र यो कुरा हुन लागेको निर्वाचनमा इसु बनाएर मतदाताहरूकहाँ जान र तिनको मत आर्जन गरेर भोलि संसद्बाट दुईतिहाई मत ल्याएर संविधान संशोधन गर्न बाटो बन्द गरिएको पनि छैन। तर संविधानलाई बहाना बनाएर भारतको धापमा लागेका मधेसका तथाकथित नेताहरू जो प्रायः मधेसमा भएको निर्वाचनमा पराजित भएका छन्, उनीहरूका गतिविधिले देशलाई अनिर्णयको बन्दी बनाएकाले नै समयमा निर्वाचन हुन नसकेको हो भन्नेबारेमा मधेसका जनताजति जानकार अरू कमै छन्। चुनाव हुने हो भने तराईका जनताले विदेशीको आडमा देशलाई ठप्प पार्नेहरूलाई उदांग पार्नेछन्। त्यसैले पनि मधेसी दलका क्षेत्रीय नेताहरू सकेसम्म निर्वाचनविहीन अवस्थालाई कायम राख्न उद्यत् भइरहेका हुन्। त्यसो नहुँदो हो र उनीहरूलाई जनसमर्थन प्राप्त भएको भए निर्वाचनमा गएर देखाइदिने थिए। उनीहरूमा जनसमर्थन नभएकाले नै मधेसवादी नेताहरू जनताका बीचमा होइन, चुनाव बिथोल्न उद्यत् भएका हुन्। संयुक्त सभा गर ! मधेसी नेताहरूको यो अचाक्ली परास्त गर्न निर्वाचन मिति घोषणा भइसकेको अवस्थामा मुलुकका सबै दलहरू जो निर्वाचन चाहन्छन्, एक ठाउँमा उभिनु आवश्यक छ। मधेसी दलहरू अहिलेसम्म ढ्वाँस दिइरहेछन्, तराईका आम जनतालाई बन्धक बनाइरहेका र तराईका सचेत बुद्धिजीवीलाई धम्क्याइरहेका छन् पहाडेहरूको त के मधेसकै निर्वाचित, तिमीहरूले नै हामीलाई हराएका सांसद र कांग्रेसमाओवादीएमालेका नेताहरूलाई पनि पस्न र बस्न दिँदैनौं। अहिलेसम्म उनीहरू यस्तै धाकधम्की र त्रास देखाएर तराईका जनतामाथि शोषण गरिरहेका छन्। भारतीयहरूलाई पनि यही भ्रम पारिरहेका छन्। यो भ्रम नभएको भए उनीहरूले चुनावमार्फत जितेका तराईका सांसदहरूलाई हराएर देखाइदिने थिए तर उनीहरू हराएर होइन, जनतालाई डराएर त्रसित पारिरहेका छन् र चुनावबाट भागिरहेका छन्। तीन दलको जवाफ यसको जवाफ अब एमाले, कांग्रेस र माओवादी पार्टीले मिलेर तराईभर आमसभा गर्ने हो भने क्षेत्रीयता र नश्लवादी मधेसी नेताहरूको सक्कली अनुहार उदांग हुनेछ। तराईका जनताले पनि ती तथाकथित नेताहरूको हैसियत र धरातल थाहा पाउनेछन्। थाहा त पहिल्यै जनताले पाइसकेका छन्, त्यसैले निर्वाचनमा तिनलाई हराएका पनि हुन् तर आन्दोलनकारी कांग्रेस, एमाले र माओवादी नेताहरूको विभाजनकारी सोचले गर्दा नक्कली मधेसवादीहरूले उद्दण्डता मच्चाउन पाएका हुन्। यसो भयो भने मात्र मधेसमा पनि स्वच्छ, स्वतन्त्र र निश्पक्ष निर्वाचनका आधारहरूको पालना हुन सक्छ। स्वच्छ निर्वाचनको लागि पनि १० कुरा आवश्यक रहेको ती प्राध्यापकले औंल्याए। उनले एकदुई गर्दै औंला भाँच्दै भने १ मतदाताको स्वतन्त्रताको सम्मान सबै पक्षले गर्नुपर्छ। २ मतदान गोप्य हुनुपर्छ। ३ मतदान प्रक्रियाबारे मतदातालाई पूर्व जानकारी हुनुपर्छ। ४ नागरिक समाजले स्वतन्त्रतापूर्वक निर्वाचनको प्रवद्र्धन गर्न पाएको हुनुपर्छ। ५ मतदाता हुन योग्य नागरिकले मतदान गर्ने अवसर पाउनुपर्छ। ६ नागरिक, उम्मेदवार र दलले स्वतन्त्रतापूर्वक प्रचारप्रसार र निर्वाचनमा सहभागी हुन पाउनुपर्छ। ७ निर्वाचन प्रलोभन, धाकधम्की, हिंसा, ज्यादती, बलप्रयोग, सन्त्रास र भयबाट मुक्त हुनुपर्छ। ८ सञ्चारमाध्यमहरूले स्वतन्त्रतापूर्वक निर्वाचनसम्बन्धी समाचार संकलन र सम्प्रेषण गर्न पाउनुपर्छ। ९ सार्वजनिक सञ्चारमाध्यमको स्रोतसाधनको दुरुपयोग हुनु हुन्न। १० निर्वाचनमा कालो धनको प्रयोग र फजुल खर्च रोक्न उम्मेदवारलाई आवश्यक स्रोतसाधन, सुरक्षा प्रबन्ध पूर्णरूपमा राज्यबाट प्राप्त हुनुपर्छ।"
उच्च शिक्षामा राजनीति,"संसारमा कतिपय सानाठूला देशहरूमा ज्ञान अर्थतन्त्रको मेरुदण्डको रूपमा देखिएको छ। सूचना प्रविधिको विकासले ज्ञानलाई अर्थतन्त्रसँग जोडेकाले शिक्षाको विकास परिवर्तनसँग जोडिएको छ। क्रान्तिपछि सामाजिक परिवर्तन, सुशासन र समानताको लागि निर्णायक मतदान गर्ने शिक्षाले नै हो। त्यसैले शैक्षिक विकास गरिबी निवारण र आर्थिक विकासको प्राणाधार हो। औपचारिक शिक्षाको उपल्लो ठाउँ उच्च शिक्षा हो। नेपालमा करिब १५ प्रतिशत विद्यार्थीले मात्र उच्च शिक्षामा दाखिला गरेको तथ्यांक छ। यसमा भएको केही अव्यवस्थित संख्यात्मक वृद्धि र व्यापारीकरणलाई प्रगति मान्न सकिन्न। शिक्षा गुणस्तरीय नभएसम्म सफल मानिँदैन। अर्थशास्त्री अमत्र्य सेनले एक पुस्तकमार्फत शिक्षकको तलब कम भएकाले शिक्षामा प्रगति नभएको भन्ने तथ्यसंगत नभएको तर्क गरेका छन्। उनको अध्ययनमा विद्यालयका शिक्षकको वार्षिक तलबको उक्त देशको जीडीपी प्रतिव्यक्ति आयसँग अनुपात निकालिएको छ। इन्टरनेटमा उपलब्ध अनधिकृत आँकडाहरूबाट यी अनुपातको सान्निकटीकरण यस प्रकार हुन्छ। नेपालमा औसत ४० हजार प्रति महिना, भारतमा औसत ५० हजार प्रति महिना र चीनमा औसत युआन सात हजार प्रति महिना तलबका दरले यी अनुपातहरू क्रमशः करिब ६५, ६ र १८ हुन्छन्। डा सेनले यो अनुपात कम हुने देशले पनि प्रगति गरेको तथ्य पेस गरेका छन्। विद्यार्थीहरूको चुनावको परिस्थितिले नेपालमा उच्च शिक्षा कलहमुक्त छैन भन्ने स्पस्ट संकेत दिएको छ। यो कलहयुक्त वातावरणको लामो इतिहास छ। सरकारी संस्था हुनु त्रिभुवन विश्वविद्यालयको सबभन्दा ठूलो समस्या हो। २०४८ पछि गिरिजाप्रसाद कोइरालाले एउटा स्वच्छ र सामथ्र्यवान् उपकुलपतिको खोजी गरेका थिए, डा केदारभक्त माथेमाको रूपमा। डा माथेमाले विश्वविद्यालयमा दूरगामी र तत्कालीन सुधारका अनेक प्रयास गर्नुभएको थियो। दूरगामी हितको लागि उहाँले केही अलोकप्रिय निर्णय पनि गर्नुभएको थियो। उहाँसँग पटकपटक अन्तरसंवाद गर्ने अवसर प्राप्त गरेको तत्कालीन विद्यार्थीको नाताले आज लेख्नैपर्छ, उहाँजस्तो बौद्धिक, पेसामा इमानदार, अग्र सक्रिय र गैरराजनीतिक व्यक्ति त्रिभुवन विश्वविद्यालयले त्यसपछि कहिल्यै पाएन। नेपाली कांग्रेसको सरकारद्वारा नियुक्त गरिएका डा माथेमालाई तत्कालीन एमालेका विद्यार्थीहरूले व्यापक असहयोग गरेका थिए। उहाँलाई राजीनामा दिन बाध्य पारिएको थियो। त्यसपछि एमालेको सरकार आयो। डा माथेमाको विरोधमा उत्रेको एमालेले माथेमाभन्दा पनि प्रखर एउटा क्रान्तिकारी, प्रगतिशील र नयाँ विचारकको खोजी गर्नुको सट्टा भर्खरै भएको निर्वाचनमा पराजित एउटा राजनीतिक कार्यकर्तालाई उपकुलपतिमा नियुक्ति गर्यो। त्यो प्रक्रिया जारी रह्यो र त्यसपछि बौद्धिक, सक्षम र कुशल व्यवस्थापकले त्यहाँ काम गर्ने वातावरण पनि कहिल्यै बनेन। विद्यार्थीले हिंसात्मक गतिविधिमा उत्रिएर व्यक्त गरेको आक्रोश उनीहरूले आफूले प्राप्त गरेको शिक्षाप्रति आशावादी नरहेको, राज्यप्रति उनीहरूको भरोसा नभएको र लोकतन्त्र सही दिशामा नगएको भन्ने सन्देशको रूपमा बुझ्नु बढी उपयुक्त हुन्छ। विडम्बना अझ के छ भने माथेमा त्रिभुवन विश्वविद्यालयको उपकुलपतिका लागि उपयुक्त व्यक्ति थिए भन्ने अनुभूति आजसम्म कसैले लेखेको वा गरेको छैन। माओवादीको उदयपछि क्रान्तिकारी सुधार हुनुको सट्टा झन् अंशियार थपिए। शैक्षिक नेतृत्व जागिर खाने थलोको रूपमा स्थापित भयो। उपकुलपतिको पद जागिर खानका लागि होइन भनेर शैक्षिक अगुवाहरूले राजनीतिक वृत्तमा सन्देश दिन सकेनन्। काठमाडौं विश्वविद्यालय सन् १९९१ मा डा सुरेशराज शर्माको एकल प्रयासले खुलेको हो। उहाँको सानो टोलीमा त्यसबेला डा सीताराम अधिकारी र डा भद्रमान तुलाधर हुनुहुन्थ्यो। डा शर्मा त्यहाँ लामो समयसम्म उपकुलपतिको पदमा रहे, तर उनी त्यहाँ जागिर खान गएका होइनन्, उनले आफ्नो पदको सिर्जना आफैं गरेका हुन्। स्थापनाको २५ वर्षमा विद्यावारिधिसम्मको शिक्षा प्रदान गर्ने यो संस्था एउटा थोरै समयमै अन्तर्राष्ट्रिय क्षेत्रमै चिनिएको संस्था भएको छ। काठमाडौं विश्वविद्यालयसँग पंक्तिकारको सन् १९९४ देखि १९९९ सम्मको सानो सहकार्यको अनुभवमा उहाँलाई व्यावसायिक रूपले चित्रण गरिदिनु आज सान्दर्भिक हुन्छ। वैयक्तिक र व्यावसायिक अनुभव फरक कुरा हुन्। सहकार्य गर्दा भोगिएका केही वैयक्तिक विमतिका आधारमा व्यावसायिक मूल्यांकन गर्नु इमानदारी होइन। विश्वविद्यालयको विस्तार र विकासको लागि डा शर्माले अथक प्रयास गरेका हुन्। निजी क्षेत्रबाट पहिलोपल्ट इन्जिनियरिङ शिक्षा प्रदान गर्ने र नेपालमा पहिलोपल्ट पाँचवटा मेडिकल कलेजलाई सम्बन्धन दिएर एउटा ठूलो परिवर्तनकारी कदम चाल्ने डा शर्मा नै हुन्। तत्कालीन परिस्थितिमा मेडिकल शिक्षा विवादित थिएन। कालान्तरमा त्यसको सुधार भएन, बरु व्यापारीकरण भयो। माननीयहरूले मेडिकल कलेज चलाएको दोष डा शर्मालाई दिन मिल्दैन। विद्यार्थीहरूलाई स्वदेशमै शिक्षाको अवसर र युवालाई रोजगारको सिर्जनामा काठमाडौं विश्वविद्यालय स्थापनाले उल्लेख्य योगदान गरेको तथ्य हो। स्थापनाकालमा भौतिक संरचनाको विस्तार गर्न डा शर्मालाई कसैको साथ थिएन, उहाँ एक्लै हुनुहुन्थ्यो। उहाँले आफ्नो व्यक्तिगत र पेसागत सम्बन्ध प्रयोग गरेर कक्षा सञ्चालनसम्म गर्ने सकिने भौतिक संरचनाको निर्माण गर्नुभयो। यसमा उनले केही कर्तव्यनिष्ठ सहकर्मीहरूको सहयोग प्राप्त गरेका हुन्। पंक्तिकारको छोटो वैयक्तिक अनुभवमा उहाँ विश्वविद्यालयको कुशल व्यवस्थापन, विस्तार र गुणस्तरमा सधैं ध्यान दिनुहुन्थ्यो। अनुसन्धान र शिक्षणप्रति उत्प्रेरणा जगाउने र प्राध्यापकहरूको मनोबल बढाउने विषयमा उहाँ सधैं सचेत हुनुहुन्थ्यो। आफूलाई मपाईं वा अधिपुरुषका रूपमा उहाँले कहिल्यै राख्नुभएन। उहाँ दूरदृष्टि भएका, अग्र सक्रियता र पेसाप्रति लगनशीलता हुनुका साथै एक कुशल प्राध्यापक हुनुहुन्थ्यो। यस विश्वविद्यालयको सफलताको श्रेयका हकदार त्यहाँका सामथ्र्यवान् प्राध्यापकहरू पनि हुन्। स्थापनाकालदेखि सेवा गर्दै आएका समर्पित प्राध्यापकहरू अझै त्यहाँ कार्यरत छन्। यस्तै एउटा बिर्सन नहुने योग्य पात्र हुन् त्यस विश्वविद्यालयका पूर्व रजिस्ट्रार डा तुलाधर। डा तुलाधरको योगदानको कदरबिना काठमाडौं विश्वविद्यालयको विषयमा लेख्नु उनीप्रति अन्याय हुनेछ। डा तुलाधरजतिको आफ्नो पेसाप्रति समर्पित, निष्ठावान् र लगनशील प्रशासक जीवनको आधा उमेर पार गरिसकेको पंक्तिकारले अन्त्य कतै देखेको छैन। डा शर्मा र डा तुलाधर जस्ता उत्प्रेरक प्राज्ञहरूसँग सहकार्य गर्ने अवसर नमिलेको भए यो सामान्य नागरिक आज यी हरफ लेख्न सायद योग्य हुने थिएन। उहाँहरू दुवैजना कमजोरीरहित व्यक्ति हुन् भन्ने यो लेखको आशय होइन। उक्त समयमा त्रिभुवन विश्वविद्यालयमा राजनीति भइरहँदा काठमाडौं विश्वविद्यालयमा राजनीति थिएन। शैक्षिक सत्र पूर्णरूपमा व्यवस्थित थियो। त्यो विश्वविद्यालय सञ्चालन सम्बन्धमा प्राध्यापकहरूका केही विमति थिए। डा शर्माले स्थापनाकालदेखि नै सहयोग गर्ने केही पुराना कर्तव्यनिष्ठ प्राध्यापकहरूको विमतिको संयोजन गर्न सक्नुभएन। आन्तरिक पदोन्नतिमा निष्पक्षता नभएको गुनासोको उहाँले सम्मानजनक सम्बोधन गर्न पनि सक्नुभएन। माओवादी शान्ति प्रक्रियामा आएपछिको राजनीतिक बाढी उहाँले थाम्न सक्नुभएन। तात्कालीन प्रधानमन्त्री डा बाबुराम भट्टराईद्वारा कुनै राजनीतिक कारणले उहाँको राजीनामा मागियो। काठमाडौं विश्वविद्यालयको स्थापना र विकासमा कुनै भूमिका नभएका डा भट्टराई डा शर्माको राजीनामाको कारण बने। त्याहाँका कर्मचारी, प्राध्यापक वा अन्य समस्याका कारण उहाँले राजीनामा दिएका होइनन्। प्राध्यापक संघले यो राजीनामाको विषयमा उहाँलाई साथ दिन सकेन। समस्याको मूल यही हो। माओवादी क्रान्तिको पहिलो उपहार नेपाली जनताले लोकमानसिंह कार्कीको रूपमा पाए। उनले विश्वविद्यालयको प्राज्ञिक मर्यादाको उल्लंघन गरेर हस्तक्षेप गरे। उपकुलपतिलाई ट्याक्सीको भाडा तिरेको रसिदको आधारमा उनले बद्नाम गरे। प्रशासक र प्राज्ञको मनोबल गिराउने उनको कदमको कसैबाट विरोध भएन। महाअभियोगमा ठूलो दल नेपाली कांग्रेस लोकमानको पक्षमा उभियो। सुशीला कार्कीलाई प्रधानन्यायाधीशमा रोक्न अनेक प्रयास गरिए। शेरबहादुर देउवाको हस्तक्षेपले नेपाल प्रहरीको नेतृत्व चयनमा एक नम्बरको सट्टामा तीन नम्बरको अधिकृतलाई नियुक्ति गरेको छापाहरूले लेखे। यी विक्षुब्ध घटनाले नेपालमा लोकतन्त्रपश्चात् पनि योग्यताको र क्षमताको कदर हुन नसकेको सन्देश नागरिकहरूमा गयो। विद्यार्थीहरूमा सरकारप्रति नकारात्मक धारणा बन्दै गयो, आक्रोश बढ्दै गयो। गहन चिन्तन गरेर समाजका समस्याहरूको समाधान दिनसक्ने, अभिप्रेरित र जिम्मेवार नागरिक पैदा गर्नुपर्ने उच्च शिक्षामा उल्टै विद्यार्थीहरूले प्रशासकको मोटरमा आगो लगाउने, कार्यालयमा तालाबन्दी गर्ने, आफ्नै कक्षा आफैं बहिस्कार गर्ने काम आक्रोशकै परिणाम हुन्। क्याम्पस प्रमुखलाई धम्की दिने, कालोमोसो दल्ने र तालाबन्दी गर्ने आजको परिपाटी शिक्षामा सुधार नहुनुको परिणाम हो। विद्यार्थीहरूले हिंसात्मक गतिविधिमा उत्रिएर व्यक्त गरेको आक्रोश उनीहरूले आफूले प्राप्त गरेको शिक्षाप्रति आशावादी नरहेको, राज्यप्रति उनीहरूको भरोसा नभएको र लोकतन्त्र सही दिशामा नगएको भन्ने सन्देशको रूपमा बुझ्नु उपयुक्त हुन्छ। स्रोत र साधनको कमी छ, तर योग्य पात्रको खोजी गर्नमा त्यो वाधक होइन। नेपालमा शैक्षिक नेतृत्व चयन प्रक्रिया पारदर्शी र वैज्ञानिक छैन। नेपालमा राजनीतिक परिवर्तनहरू भए तर शिक्षामा सुधारको लागि कुनै नयाँ कदम चालिएको छैन। कम्प्युटरको आगमनले शिक्षामा परिवर्तन ल्याएको छ। इन्टरनेट र अनेक खालका सफ्टवेयरको विकासले शिक्षण र अनुसन्धानको परिप्रेक्ष्य नै बदलिएको छ। उच्च शिक्षामा नव प्रवर्तनशील प्रणालीको प्रयोग स्नातकहरूले गर्न पाएनन् भने तिनीहरूले सिकाउन पनि सक्दैनन्। शिक्षामन्त्री यी सबै कुराले चिन्तित, जानकार र विज्ञ हुनुपर्छ भन्ने छैन। ऊर्जा मन्त्रालयले सक्षम नेतृत्व पाएकोले ऊर्जामा परिवर्तन भयो। स्वास्थ्य मन्त्रालयले सक्षम नेतृत्व पाएकोले स्वास्थ्यमा परिवर्तनकारी कदम चालिएको छ। शिक्षा क्षेत्र लथालिंग भएको छ किनकि शिक्षा मन्त्रालयले त्यस्तै नेतृत्व पायो। उपकुलपतिको चयन गर्ने शिक्षामन्त्रीले काठमाडौं विश्वविद्यालमा भएको तालाबन्दीको जिम्मा लिनु पर्दैन ? विश्वव्यापी परम्परा हो, जो जति ठूलो पदमा हुन्छ, ऊ त्यत्तिकै जिम्मेवार हुन्छ। रजिस्ट्रारको मोटर जलेको, तालाबन्दी भएको, क्याम्पस प्रमुख अपहरण भएका आदि घटनाहरूको सम्पूर्ण जिम्मा शिक्षामन्त्री वा गृहमन्त्रीले लिने र उचित कारबाहीको भागी हुने व्यवस्था हाम्रो राजनीतिक परिवर्तनले ल्याएको छैन भने बुझे हुन्छ। नेपालमा क्रान्ति हुन अझै बाँकी छ। शिक्षामा भएको सानो लापरबाहीले समाजमा ठूलो क्षति गर्छ। हाम्रो समस्या शैक्षिक नेतृत्वको चयनमा छ। विश्वविद्यालयमा नेतृत्वको चयन गर्दा पारदर्शिताको अभाव हुनु यसको प्रमुख कारण हो। भागबन्डाका आधारमा दलीय समायोजन गरेर नेतृत्व रोज्ने परम्परा घातक हो। वरिष्ठता, घनिष्टता, स्वदेशी, स्थानीय हुनु न आवश्यक हो न पर्याप्त। एउटा न्यूनतम मापदण्डबिना उपकुलपतिको चयन गर्नु हुँदैन। पकुलपतिको लागि मनोनयन आह्वान गरेर सम्भाव्य उम्मेदवार चयन गरी उनीहरूलाई प्रभावकारी कार्यक्रम, बजार मागअनुसारको पाठ्यक्रमामा सुधार, समग्रमा देश विकासको लागि चाहिने जनशक्तिको उत्पादन, प्राध्यापकहरूलाई उत्तरदायी बनाउने नीति, विश्वविद्यालयको व्यवस्थापनको सुधार र नयाँ दिशा दिने उनका योजनाहरूको विषयमा पारदर्शी रूपले सोधिनुपर्छ र त्यसैका आधारमा उनीहरूको मूल्यांकन गरिनुपर्छ। उनले प्रस्तुत गरेका योजनाका आधारमा खोज विज्ञहरूले सिफारिस गर्ने हो। यसो गरे जागिर खानको लागि उपकुलपति हुनेहरू आफैं निस्तेज हुन्छन्। यसमा शिक्षामन्त्रीलाई हस्ताक्षर गर्नेसिवाय अन्य अधिकार कमै भएको राम्रो। उपकुलपति रोज्ने होइन खोज्ने हो। अन्त्यमा, देउवा, दाहाल र ओली दरबार धाउनु प्राध्यापकको लागि शोभा दिँदैन। आफ्नो पेसाप्रति इमानदार नहुनु प्राज्ञिक समुदायमा बेइमानी हो। प्राध्यापक संघले प्राध्यापकहरूलाई भय र लोभबाट मुक्त हुने वातावरणको सिर्जना गर्न सक्नुपर्छ। स्वतन्त्रता प्राज्ञिक क्षेत्रको सबभन्दा ठूलो सुन्दरता हो। यो सुन्दरता कायम गर्ने आफैंले हो। भट्ट अमेरिकास्थित टेनेसी स्टेट युनिभर्सिटीमा एसोसिएट प्रोफेसर छन्।"
सत्ता स्वार्थको लागि राष्ट्रघात,"बितेका केही दिनभित्र नेपाली राजनीतिमा केही नौला घटना भएका छन्। जुन कुराले नेपाली राजनीतिले अस्वाभाविक दिशा पक्रिइरहेको देखाउँछ। गत फागुन ५ गते जनकपुर धाममा जागृत नेपाल नामक संस्थाद्वारा आयोजित कार्यक्रममा पूर्व भारतीय राजदूत शिवशंकर मुखर्जीले केही आपत्तिजनक अभिव्यक्ति दिए। मुखर्जीले अहिलेको नेपालको राजनीतिमा नयाँ नेपाल बनोस् भन्ने चाहना भए पनि मधेस पुरानै रहोस् भन्ने मानसिकता व्याप्त रहेको र त्यो कहिल्यै सम्भव नहुने धारणा राखे। नेपालका जनतामा असन्तुष्टि व्याप्त छ। संविधानमा मधेसीको मुद्दालाई सम्बोधन गरिएको छैन भन्दै यस्तो अवस्थामा लोकतन्त्र संस्थागत गर्न गाह्रो छ। नेपालमा व्याप्त विविधता समेटेर राष्ट्रिय पहिचान कायम गर्नु अहिलेको आवश्यकता हो भन्ने उपदेशसमेत दिन भ्याए उनले। सोही कार्यक्रममा तराईमधेस लोकतान्त्रिक पार्टीका अध्यक्ष महन्थ ठाकुरले मधेसीलाई वर्षौंदेखि नेपाली शासकले शोषण गर्दै आएको र अहिले त्यो प्रक्रियालाई निरन्तरता दिने प्रयास भइरहेको अवस्थामा भारतले असल छिमेकीको नाताले बोल्दा त्यसलाई राजनीतिक हस्तक्षेप भनी परिभाषित गर्नु हास्यास्पद रहेको बताए। सोही कार्यक्रममा गृहमन्त्री विमलेन्द्र निधिले राजनीतिक प्रणाली निर्माण गर्नमा नेपालको स्वाधीनताको सम्मान गर्दै भारतको समर्थन होस् भन्ने आफ्नो चाहना रहेको बताए। यसैगरी फागुन ७ गतेका दिन रूपन्देहीको मझगवामा सीके राउत नेतृत्वको स्वतन्त्र मधेस गठबन्धनका कार्यकर्ता र प्रहरीबीच झडप भयो। स्वतन्त्र मधेसको माग गर्दै कार्यक्रम गर्न तम्सिनेहरूलाई प्रहरीले रोक्न खोज्दा उक्त झडप हुन पुगेको बताइन्छ। यसलगत्तै फागुन ८ मा पृथकतावादी अभियानमा सक्रिय व्यक्तिहरूले स्कुले विद्यार्थी प्रयोग गरी रूपन्देहीकै सिलौटिया गाविसस्थित बडबलिया चौकीमा आक्रमण गरी प्रहरीबाट दुइटा हतियार खोसे। उक्त आक्रमणबाट प्रहरी हबल्दारसहित चारजना प्रहरी घाइते भए। प्रहरीले आक्रमणमा संलग्न ६ जनालाई पक्राउ गरी राज्य विप्लवमा मुद्दा चलाएको छ। घटनाक्रम हेर्दा दलहरूको जोड समस्या समाधानभन्दा सत्ता स्वार्थ प्राथमिकतामा रहेको स्पष्ट हुन आउँछ। यसनिम्ति दलहरूले अख्तियार गर्ने नीति भनेकै विदेशी निर्देशनको तामेली मात्र रहेको देखिन्छ। यता पूर्वपञ्चहरूको पार्टी राप्रपाले फागुन ६ गतेदेखि पार्टीको एकता महाधिवेशन प्रारम्भ गर्यो। उक्त पार्टीले संघीयतालाई स्वीकार गरे पनि हिन्दु राष्ट्र र राजसंस्था स्थापनालाई आफ्नो कार्यक्रमको रूपमा स्विकार्ने भएको छ। सोही कुरालाई उद्घोष गर्दै प्रारम्भ गरिएको राप्रपा महाधिवेशन उद्घाटन समारोहमा माओवादी केन्द्रका अध्यक्ष पुष्पकमल दाहालले भने, म कम्युनिस्ट विद्रोही, वैचारिक रूपमा उहाँसँग धेरै फरक छौं, त्यो दर्शनका कारणले पनि होला। तर किन हो मलाई राप्रपा भनेपछि नजिकको जस्तो लाग्छ, मिलौंमिलौं जस्तो लाग्छ, सहकार्य गरौंगरौं जस्तो लाग्छ, तपाईंहरू हामीबाट टाढा नभइदिनुहोला। कार्यक्रममा एमाले अध्यक्ष केपी ओलीले राप्रपालाई तपाईंहरूले सही नीति लिनुभयो भने एमालेबाहेक अरूलाई धक्का मात्र होइन, उछिन्न सक्नुहुन्छ भन्दै शुभकामना व्यक्त गरे। सोही दिन साँझ पूर्वराजा ज्ञानेन्द्रले एक बक्तव्य जारी गर्दै राष्ट्र सर्वोपरि हुने तर शासन परिवर्तनीय हुन सक्ने भन्दै हामीले आफ्नै आस्था र विश्वासको राजनीतिक जग अँगाल्नुपर्छ। हाम्रो आफ्नै दर्शन, सभ्यता र संस्कृति जोगाउन, बचाउन र मर्यादित बनाउन राष्ट्रको प्रतिष्ठाको अभिवृद्धि गराउन लाग्नुपर्छ भन्ने उल्लेख गरेका छन्। यता गत फागुन १ गते काठमाडौंमा उद्घाटन कार्यक्रम गरी ५ गतेदेखि रोल्पाको थवाङमा बन्दसत्र सञ्चालन गरेको विप्लव नेतृत्वको माओवादी पार्टीको महाधिवेशनले जनक्रान्तिमा होमिने नीति अख्तियार गरेको सार्वजनिक भएको छ भने मन्त्रिपरिषद्को फागुन ९ गते साँझ सम्पन्न बैठकले २०७३ वैशाख ३१ गते स्थानीय तहको निर्वाचन र मंगलबार (१० गते) देखि प्रारम्भ हुने व्यवस्थापिकासंसद्को बैठकमा संविधान संशोधन प्रक्रिया अगाडि बढाउने निर्णयसमेत गयो। त्यति मात्र नभएर सरकार स्थानीय तहको संख्या ७१९ बाट बढाएर अधिकतम ७४४ सम्म बनाउने गरी प्रतिवेदन परिमार्जन गर्न सहमत भएको समेत प्रकाशमा आएको छ। यसैबीच नेपाल भ्रमणमा रहेका भारतका केन्द्रीय रेलमन्त्री सुरेश प्रभूले कांग्रेस सभापति शेरबहादुर देउवा र नयाँ शक्ति पार्टीका संयोजक बाबुराम भट्टराईलाई भेटी राजनीतिक दलको सहमतिमा सबै पक्षको भावना समेटेर संविधान संशोधन होस् भन्ने भारतीय चाहना रहेको बताएका छन्। यसरी देशमा विदेशीहरूबाट अनावश्यक चासो, देशभित्रकै एक पक्षबाट विदेशी हस्तक्षेपलाई निमन्त्रण र अर्को पक्षबाट उपद्रव सिर्जना भइरहेका बेला ती विषयहरूप्रति सरकार, राजनीतिक दल कुनै पक्षबाट आफ्नो धारणा सार्वजनिक हुन सकेको छैन। बरु उल्टै सत्ता सञ्चालक र राजनीतिक दलका जिम्मेवार नेता हौं भन्नेहरूबाट त्यस्ता क्रियाकलापमा घुमाउरो किसिमले सहमति जनाउने कार्य भएको छ। देशको गृहमन्त्री उपस्थित कार्यक्रममा मधेसी मोर्चाका नेताद्वारा विदेशी हस्तक्षेपका लागि गरिएको आह्वान र गृहमन्त्रीकै उक्त कुरामा घुमाउरो पाराले सहमति अनि त्यसलगत्तै राष्ट्र विखण्डनको वकालत गर्नेहरूबाट सुरक्षा निकायमाथि भएको आक्रमणका कुराहरूबीच सम्बन्ध छैन भनी कसरी ढुक्क हुन सकिन्छ ? अनि आफूलाई खुलारूपमा हिन्दु राष्ट्र र राजतन्त्रको स्थापनार्थ प्रयत्नरत घोषणा गर्ने पार्टीको महाधिवेशनलाई शुभकामना दिँदै तपाईं शक्तिशाली हुनुहोस्, हामी तपाईंहरूसँग सहकार्य गर्न इच्छुक छौं भनी एकथरीले दिएको अभिव्यक्तिलाई जनताले कुन अर्थमा बुझ्ने ? त्यो सहकार्य केको लागि ? राप्रपाका घोषित लक्ष प्राप्ति वा सत्ता स्वार्थको परिपूर्ति लागि ? देशमा आन्तरिक एवं बाह्य रूपबाट परिवर्तनका उपलब्धि र राष्ट्रियताविरुद्ध चलखेल भइरहेका बेला आफूहरूलाई परिवर्तनका वाहक दाबी गर्नेहरूका यस्ता किसिमका अभिव्यक्तिले मुलुक अनिष्टतर्फ धकेलिँदै गरेको संकेत गर्छ। मुलुकमा यस किसिमको परिस्थिति सिर्जना भइरहेका बेला लामो समयदेखि खिचातानीको विषय बनिरहेको संविधान संशोधन वा स्थानीय निर्वाचन कुन पहिले भन्ने विषयले भने निकास पाएको छ। सरकार संविधान संशोधनबिना स्थानीय तहको निर्वाचन घोषणा गर्ने तहसम्म पुगेको छ। सरकारको स्थानीय निर्वाचन घोषणा गर्ने निर्णयको तत्काल विरोध गर्दै घोषणालगत्तै बसेको मधेसी मोर्चाको बैठकले निर्वाचन घोषणाको विरोधमा फागुन १० देखि २६ सम्मको लागि आन्दोलनका कार्यक्रम सार्वजनिक गरेको छ, जसमा कोणसभा, निर्वाचन मिति घोषणाविरुद्ध भण्डाफोर कार्यक्रम, मसाल जुलुसदेखि मधेस बन्दसम्मका कार्यक्रम समावेश छन्। मधेसी मोर्चाले यतिबेलासम्म सरकारको संविधान संशोधनबिना स्थानीय तहको निर्वाचन घोषणाको विषयलाई प्रधानमन्त्री प्रचण्डसँग भएको तीनबुँदे सहमतिको उल्लंघन बताएको छ। उक्त सरकारी निर्णयविरुद्ध आन्दोलनको कार्यक्रम घोषणा गरे पनि सरकारलाई दिएको समर्थन भने फिर्ता लिएको छैन। यसले मधेसी मोर्चा अझै पनि दबाब दिएर आफ्ना माग पूरा गराउने मनस्थितिमा रहेको देखाउँछ। उल्लिखित घटनाक्रम हेर्दा देशका राजनीतिक दलहरूको जोड समस्या समाधानभन्दा सत्ता स्वार्थ प्राथमिकतामा रहेको स्पष्ट हुन आउँछ। यसका लागि दलहरूले अख्तियार गर्ने नीति भनेकै विदेशी निर्देशनको तामेली मात्र रहेको देखिन्छ, अन्यथा विचार गरौं त, जतिबेला मधेसी मोर्चाका नेताहरू भारतीय नाकाबन्दीको बलमा आफ्ना चाहना परिपूर्ति नभएपछि राजधानीकेन्द्रित आन्दोलन गर्ने तहसम्म आइपुगेका थिए, त्यतिबेला उनीहरूसँग वार्ता गरी सम्भव मागहरूको परिपूर्ति र संविधान जारी गर्ने पक्ष र संविधानसभा नै बहिष्कार गरी आन्दोलनको बाटो पक्रने मधेसी दलका नेताहरूबीच वार्ताद्वारा विश्वासको वातावरण सिर्जना गर्न सकिने परिस्थिति रहेको थियो। तर त्यस किसिमको अवसरलाई माओवादी केन्द्र र कांग्रेसका नेताहरूले सत्ता स्वार्थमा बदल्ने कार्यमात्रै गरे। त्यसैगरी अब आएर समय घर्किइसकेपछि स्थानीय निर्वाचन घोषणाको लागि संविधान संशोधनप्रति लचकता प्रस्तुत गर्ने (? ) प्रतिपक्षी एमालेले समय छँदै लचकता (यद्यपि प्रस्तुत रूपमै संविधान संशोधनमा सहमति भए त्यो राष्ट्रघात हुनेछ) देखाएको भए स्थिति अर्कै हुने थियो। एमालेले त्यसो गरेन। अब आएर एमाले लचक बन्नुको पछाडि कस्तो स्वार्थ रहेको छ ? जहाँसम्म राप्रपाको कुरा छ, उक्त पार्टी त्यसले अवलम्बन गरेको विचार र कार्यशैलीबाट तंग्रिने कुराको कल्पनै गर्न सकिँदैन। यसभन्दा बढी कथित परिवर्तनकारी दलहरूको नेतृत्वले गरेका गल्तीहरूको नकारात्मक फाइदा भने उसलाई प्राप्त हुन सक्ने देखिन्छ। त्यसमा पनि सत्ता स्वार्थको नांगो दौडमा लागेर राष्ट्रघातीहरूको बोलीमा लोली मिलाउने प्रलोभनलाई संवरण गर्न सकेन भने त्यो अवसर पनि प्राप्त हुने छैन। यसरी सत्ता स्वार्थका सामु राष्ट्रिय स्वार्थलाई गौण ठान्ने दलीय नेतृत्वको व्यवहारका कारण मुलुक पुनः संकटउन्मुख हुन पुगेको र विदेशीहरू यसै अवस्थालाई प्रयोग गर्न तम्तयार रहेको देखिन्छ। त्यसैले स्थानीय निर्वाचन घोषणा भए पनि विकसित घटनाक्रम हेर्दा यसबाट मधेसी मोर्चाकै अभीष्टमा बल पुग्ने देखिन्छ। त्यो कुन अर्थमा भने पहिलो, सरकार मधेसमा स्थानीय तहको संख्या वृद्धि गर्न तत्पर भएको देखिन्छ। दोस्रो, एमालेको लचकतापछि हुने संविधान संशोधनबाट मधेसका केही माग पूरा हुनेछन्। त्यति गरेपछि पनि मधेसीहरूले विवादको राजनीतिलाई त्याग्ने छैनन्। उनीहरूले सके पुनः आन्दोलन जारी राख्ने, त्यसो सम्भव नभए मधेसविरुद्ध भेदभावको मुद्दा कायमै राखेर कथित अगुवा दलविरुद्ध मधेसी जनतासमक्ष जाने विकल्प उनीहरूसँग सुरक्षित छँदैछ। यसप्रकार जसरी संविधान निर्माता दलको नेतृत्वले संविधान निर्माण गर्दाकै बेला मधेससम्बद्ध विषयहरू संविधानमा समावेश गरिदिँदा अनि संविधान निर्माणपश्चात् भारतको निर्देशनमा प्रथम संशोधनसमेत गरिदिँदा पनि मधेसी दलहरूले उनीहरूलाई मधेसीविरोधी करार दिए। अब हुने स्थानीय तहको संख्या वृद्धि र सम्भाव्य संविधान संशोधनपछि पनि त्यही स्थिति कायम रहनेछ। यसरी देशको राष्ट्रिय अस्मिता लुटाएर पनि कथित अगुवा दलहरूले जसको लागि राष्ट्रघात गरेका हुन्, उनीहरूबाटै जस पाउने छैनन्। हो, यस किसिमको खेलबाट उनीहरूको सत्ता समागमको अवधि भने लम्बिनेछ। जुन कुरा उनीहरूलाई अल्पकालीन रूपमा फाइदाजनक हुने भए पनि दीर्घकालीन रूपमा नोक्सान पुर्याउनेछ। त्यसैले दलीय नेतृत्वले सत्ता स्वार्थसँगै राष्ट्रको हितलाई साट्ने कार्यशैली अविलम्ब रोक्नुपर्छ।"
व्यक्तिगत लगानीमा कभर्डहल : परिवार नै खेलकुदमा,"फुङ्लिङ (ताप्लेजुङ) : नेपाली खेलकुदका लागि उदाहरणीय पात्र हुन्, शिवकुमार गुरुङ। खेलकुद क्षेत्रको विकासका लागि सरकारी स्तरबाट थालिएका प्रयासहरू पर्याप्त नरहेको गुनासो बढिरहँदा शिवले भने हिमाली जिल्ला ताप्लेजुङमा आफ्नै व्यक्तिगत लगानीमा ब्याडमिन्टनको सुविधासम्पन्न कभर्डहल निर्माण गरेर गतिलो उदाहरण प्रस्तुत गरेका छन्। स्थानीय खेलाडीका लागि नियमित अभ्यास गर्ने सामान्य कभर्डहलसमेत नरहेको ताप्लेजुङ सदरमुकाममा शिवले व्यक्तिगत लगानीमा दुईवटा कोर्टसहितको ब्याडमिन्टन कभर्डहल निर्माण गरिदिएपछि यतिबेला उक्त खेलप्रति स्थानीयको चासो पनि निकै बढेको छ। ताप्लेजुङ नगरपालिका वडा नम्बर ६ स्थित कोठेबारीमा शिवले आफ्नै स्वामित्वमा रहेको करिब दुई रोपनी क्षेत्रफल जग्गामा कभर्डहल निर्माण गरेपछि अहिले हरेक दिन त्यहाँ ब्याडमिन्टन खेल्नेको ओइरो लाग्ने गर्छ। व्यक्तिगत लगानीमा कभर्डहल निर्माण गरिए पनि त्यहाँ खेल्न र नियमित अभ्यास गर्न आउने कसैसँग शुल्क लिइँदैन। सदरमुकाममा समेत खेलाडीका लागि नियमित अभ्यास गर्ने सुविधासम्पन्न स्थानको अभाव रहेकाले मैले व्यक्तिगत लगानीमा ब्याडमिन्टनको कभर्डहल निर्माण गरेको हुँ। ब्याडमिन्टन खेल्न र सिक्न आउने सबैका लागि यो निःशुल्क हो। खेलकुद क्षेत्रको विकासमा सानो भए पनि योगदान पुर्याउन सक्दा आत्मसन्तुष्टि मिलेको छ, शिव भन्छन्। करिब दुई वर्षअघि निर्माणकार्य सुरु गरी क्रमशः पूर्णता दिइएको उक्त कभर्डहल र ब्याडमिन्टन कोर्ट अन्तर्राष्ट्रिय मापदण्डअनुसार तयार पारिएको शिवले बताए। यो कभर्ड हल र कोर्ट नेपाल ब्याडमिन्टन संघसँग सल्लाह गरेर अन्तर्राष्ट्रिय मापदण्डअनुसार बनाइएको हो, ४८ वर्षीय शिवले भने। कभर्डहल निर्माण गर्न ब्याडमिन्टन संघले प्राविधिक पक्षसँगै एक लाख ५० हजार रुपैयाँ आर्थिक सहयोग गरेको जानकारी पनि उनले दिए। सुरुमा कभर्डहल र कोर्ट निर्माण गर्न धेरै खर्च हुँदैनजस्तो लागेको थियो तर, निर्माण सामग्रीको ढुवानी निकै महँगो परेकाले काम सकिँदासम्म ७० लाख रुपैयाँ जति खर्च भयो, शिव भन्छन्। यतिमात्र होइन, शिवले कभर्डहल नजिकै ब्याडमिन्टन संघलाई पनि कार्यालय भवन बनाउन चार आना जग्गा निःशुल्क रूपमा उपलब्ध गराएका छन्। तर त्यहाँ कार्यालय भवन भने हालसम्म निर्माण गरिएको छैन। ब्याडमिन्टन भनेपछि हुरुक्कै हुन्छन् रे, शिव। उनी राष्ट्रिय स्तरमा चिनिएका खेलाडी होइनन् तर, उनी अहिले पनि नियमित रूपमा ब्याडमिन्टन खेल्छन्। जिल्ला खेलकुद विकास समिति ताप्लेजुङका कार्यालय प्रमुख यज्ञनिधि पौडेल खेलकुदप्रतिको शिवको लगाव अरूका लागि पनि अनुकरणीय रहेको बताउँछन्। उहाँ (शिव) ले जिल्लाको खेलकुद क्षेत्रको विकासका लागि गरेको प्रयास अरूका लागि अनुकरणीय छ। ब्याडमिन्टनको कभर्डहल निर्माण भएपछि अहिले जिल्लामा यो खेलप्रतिको चासो पनि निकै बढेको छ, यज्ञनिधि भन्छन्, पहिले बाहिर कोर्ट बनाएर ब्याडमिन्टन खेल्नुपथ्र्यो, हावा चलेर खेल्न निकै समस्या हुन्थ्यो तर, अहिले राति ९ बजेसम्म बत्ती बालेर पनि ब्याडमिन्टन खेलिन्छ। यसदेखिबाहेक जिल्लाका कर्मचारीहरू पनि उक्त कभर्डहलमा ब्याडमिन्टन खेल्न आउने गरेका छन्। पछिल्लो समय स्वास्थ्यका लागि पनि नियमित रूपमा ब्याडमिन्टन खेल्ने प्रचलन बढेको छ। कभर्डहल बनेपछि विभिन्न पेसा, वर्ग र उमेरसमूहका व्यक्ति नियमित रूपमा खेल्न आउँछन्। ६० वर्षीय बलबहादुर पोख्राबुद्ध पनि यहाँ नियमित रूपमा खेल्न आउनुहुन्छ, यज्ञनिधि भन्छन्। ब्याडमिन्टन खेलप्रति शिवको लगाव देखेर पछिल्लो समय उनलाई जिल्ला ब्याडमिन्टन संघको अध्यक्षको जिम्मेवारी पनि दिइएको छ। उनले ब्याडमिन्टन सिक्न आउने बालबालिकाका लागि एकजना स्वयंसेवक प्रशिक्षकको व्यावस्थासमेत गरिदिएका छन्। राष्ट्रिय प्रतियोगिता खेलिसकेका मनकुमार लिम्बूले अहिले उक्त कभर्डहलमा केही स्कुले विद्यार्थीलाई नियमित रूपमा प्रशिक्षण दिँदै आएका छन्। खेल पदाधिकारीसँग भने शिवको केही गुनासो छ। ससाना बालबालिकालाई ब्याडमिन्टन सिकाउन प्रशिक्षकको व्यवस्था मिलाइदिन पटकपटक सम्बन्धित निकायमा आग्रत गर्दा पनि उनको यो चाहना पूरा हुन सकेको छैन। मैले राष्ट्रिय खेलकुद परिषद्का सदस्यसचिव र ब्याडमिन्टन संघका अध्यक्षसँग पनि धेरैपटक भने तर, अहिलेसम्म आश्वासनभन्दा बढी केही पाउन सकेको छैन, शिवले गुनासो पोखे। यसैगरी कभर्डहल निर्माण गर्दा भलिबल खेलसमेत खेल्न मिल्ने गरी बनाउन नसकेकोमा पनि उनलाई पछुतो लागेको रहेछ। भलिबलसमेत खेल्न मिल्ने गरी अलि ठूलो कभर्डहल बनाउन सकेको भए सुनमा सुगन्ध हुने थियो तर, त्यतिबेला विचार गरिएन, कसैले सल्लाह पनि दिएनन्, अहिले पछुतो लागेको छ, उनी भन्छन्। ब्याडमिन्टनको कभर्डहलमा दर्शकसमेत बस्न मिल्ने गरी माथिल्लो तलामा काठको प्यापिट पनि बनाइएको छ। सोही कभर्डहलमा छिट्टै जुनियर राष्ट्रिय ब्याडमिन्टन प्रतियोगिता आयोजना गर्ने तयारी भइरहेको शिवले बताए। २०७२ सालमा सोही कभर्डहलमा पूर्वाञ्चलस्तरीय अन्तरजिल्ला ब्याडमिन्टन प्रतियोगितामा पनि आयोजना गरिएको थियो। शिव र ब्याडमिन्टनबीच अर्को रमाइलो प्रसंग पनि जोडिएको छ। शिवसहित उनको परिवारका पाँचजना सदस्य यतिबेला ब्याडमिन्टनमा सक्रिय छन्। उनका छोरा मिनेश गुरुङ पूर्वाञ्चलस्तरीय जुनियर प्रतियोगितामा पहिलो भएका थिए। उनी हाल काठमाडौंमा उच्च शिक्षासँगै आफ्नो ब्याडमिन्टनको सीपलाई तिखार्न व्यस्त छन्। यसैगरी स्थानीय माविमा कक्षा ९ मा अध्ययनरत कान्छा छोरा मिलिन गुरुङले पनि जिल्लास्तरिय प्रतियोगितामा प्रथम भइसकेका छन्। उनी अहिले नियमित प्रशिक्षण लिइरहेका छन्। यसैगरी हाल नियमित प्रशिक्षणमा रहेकी भाइबुहारी बलकुमारी गुरुङले पनि जिल्लाबाट छनोट भएर सातौं राष्ट्रिय खेलकुदको क्षेत्रीयस्तरको प्रतियोगिता खेलेकी थिइन्। पारिवारिक वातावरणकै कारणले होला, बलकुमारीका छोरा पनि स्कुल र गृहकार्यबाट फुर्सद पाउनासाथ र्याकेट बोकेर कोर्टतिर दौडन्छन्।"
