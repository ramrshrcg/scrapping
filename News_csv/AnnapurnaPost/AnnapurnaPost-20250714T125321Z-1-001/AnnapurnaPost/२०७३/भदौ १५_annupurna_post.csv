शीर्षक,विवरण
सत्तामा पुग्ने र ब्रह्मलुट मच्याउने धेरै भए,"नेपालमा यतिबेला विकासको बहस प्रारम्भ भएको देखिन्छ । देशमा योजनाबद्ध आर्थिक विकासको थालनी भएको ६० वर्षपछि आएर विकास नेपालका राजनीतिक दलहरूबीच छलफल र बहसको विषय बन्नु अनौठो प्रसंगजस्तो लागे पनि यसलाई सकारात्मक कुरो भने मान्नैपर्ने हुन्छ । हुन त विकास नेपालका शासक एवं राजनीतिकर्मीबीच बहसको विषय बनेको यो नौलो अवसर होइन । राजा महेन्द्रले संसदीय व्यवस्थालाई विघटन गरेर पञ्चायती व्यवस्था लागू गर्दा अरूले एक सय वर्षमा गरेको विकास हामीले १० वर्षमा गरेर देखाउनुपरेको छ भन्ने नारा दिएका थिए । उनीपश्चात् राजा वीरेन्द्रले देशलाई विकासको पथमा डोर्याउन भन्दै पाँचवटा विकास क्षेत्रमा विभाजन गरेका थिए । उनले त्यसै अवसरमा 'देशमा विकासको मूल फुटाउने' नारासमेत दिएका थिए । तर देशमा विकास प्रक्रियाले वामेसम्म सर्न सकेन । पञ्चायती शासन अवधिभर देशमा विकास हुन नसक्नुको एउटा मूल कारण अप्रजातान्त्रिक शासन व्यवस्थालाई ठानियो । कारण २०१७ सालमा राजा महेन्द्रले दलीय व्यवस्थामा प्रतिबन्ध लगाएर देशमा निर्दलीय व्यवस्था लागू गरेपछि वैचारिक आधारमा एउटा पक्ष राष्ट्रिय मूलधारबाट अलग्गिन पुग्यो । मुलुक व्यवस्था समर्थक र विरोधी गरी दुई कित्तामा विभाजित हुन पुग्यो । व्यवस्था विरोधीहरूले निर्दलीय व्यवस्था ढाल्न विदेशी भूमिबाट राजनीतिक गतिविधि एवं सशस्त्र संघर्षसमेत जारी राख्ने र देशभित्र व्यवस्था समर्थकबाट वैचारिकरूपमा भिन्न मत राख्नेहरूलाई दमन, धरपकड र हत्यासमेत गर्ने सिलसिला कायम रह्यो । राष्ट्रिय विभाजनको यस किसिमको कार्यकालभर देश विकास गफको विषय मात्र बन्न पुग्यो । जनता र राष्ट्रको अवस्था कत्ति पनि उँभो लागेन । २०४६ को राजनीतिक परिवर्तनपश्चात् धेरैलाई देशमा एकखाले सहमतिको वातावरण बन्नेछ । अनि देशले विकासको यात्रा तय गर्नेछ भन्ने लागेको थियो । तर फेरि पनि मुलुकलाई विपरीत मार्गतर्फ धकेलियो । पञ्चायतकालभर व्यवस्था समर्थक र विरोधी, एउटा मात्र प्रकृतिको द्वन्द्वमा फसेको मुलुक अब आएर व्यवस्था समर्थक र विरोधी अनि सरकार सञ्चालक र विपक्षीबीचको दोहोरो द्वन्द्वमा फस्न पुग्यो । जसको परिणाम मुलुकले संसदीय लुट र माओवादी विध्वंस जस्ता दुईखाले प्रवृत्तिहरू व्यहोर्नुपर्यो । संसदीय दलहरू जसरी भए पनि सत्तामा पुग्ने र राष्ट्रिय सम्पत्ति दोहन गर्ने कार्यमा लागे । यसो गर्ने क्रममा तिनीहरूले सरकारी संस्थानहरूलाई कौडीको मूल्यमा बेची कमिसन कुम्ल्याउनेदेखि लिएर सांसदहरूको खरिदबिक्री, औषधोपचारको नाममा विदेश भ्रमण एवं सुरासुन्दरी काण्ड जस्ता घृणित काण्ड गराए । यस प्रकार दलका नेताहरू मौलाउने तर राष्ट्र र जनता दरिद्र बन्ने प्रवृत्तिले गति लिँदै गयो । जनतामाझ व्यापक असन्तोष सिर्जना हुन पुग्यो । संसदीय राजनीतिले जनतामा उब्जाएको असन्तोषको फाइदा तत्कालीन अवस्थामा जारी माओवादी विद्रोहलाई पुग्न गयो । माओवादीहरूले संसदीय व्यवस्था समाप्त पार्ने नाममा जारी विद्रोहका क्रममा अनेकौं राष्ट्रिय सम्पदा, परियोजना र प्रशस्त निजी सम्पत्ति ध्वस्त पार्ने कार्य गरे । यस किसिमको कार्यलाई नयाँ निर्माण गर्न पुरानोलाई ध्वस्त गर्नुपर्ने द्वन्द्ववादी नियमअनुकूल कार्यको रूपमा व्याख्या गरियो । तर माओवादीले आफू शान्ति प्रक्रियामा आइसकेपछि उल्लिखित दाबीविपरीतको व्यवहार प्रदर्शन गर्यो । दिल्लीमा सम्पन्न बाह्रबुँदे समझदारीमार्फत सत्तासीन हुन पुगेको माओवादी नेतृत्वले पञ्चायती एवं संसदीय लुट समकक्षकै राष्ट्रिय लुटमा हिस्सेदारी जनायो । हजारौं नेपाली नागरिकको सहादत, हजारौं बेपत्ता, हजारौं घाइते र खर्बौंको राष्ट्रिय सम्पत्ति ध्वस्त गरी शान्ति प्रक्रियामा सहभागी माओवादी नेतृत्व शान्ति प्रक्रियालाई तार्किक निष्कर्षमा पुर्याउने जिम्मेवारी पन्छाएर सत्ता स्वार्थमा यतिविघ्न रुमल्लिन पुग्यो, त्यस कुरालाई देखेर माओवादी आन्दोलनमा लगानी गर्नेहरू सँगै त्यसबाट देशमा सकारात्मक परिवर्तनको अपेक्षा गर्नेहरू सबै चकित हुन पुगे । जसले गर्दा यतिबेला माओवादीहरू त्याग, शौर्य र वीरताका होइन, भ्रष्टाचार, अवसरवाद र आत्मसमर्पणवादका अनुपम उदाहरणको रूपमा हेरिँदैछन् । नेपाली समाजको क्रान्तिकारी रूपान्तरणको डिङ हाक्ने माओवादी नेतृत्वको ठूलो हिस्सा समाज विखण्डित तुल्याउने र पतनको मार्गमा डोर्याउने वाहकका रूपमा कार्य गरिरहेको छ । यससँगै देश विकासको एउटा हवाई योजनाको पटाक्षेप हुन गएको छ । यति हुँदाहुँदै पनि नेपाली राजनीतिमा देश विकासको नाममा भ्रमको खेती रोकिएको छैन । सत्ताका लागि विदेशीको नांगो ताबेदारी गर्नेहरू हुन् वा छद्म, सबै यतिबेला आफ्नो राजनीतिक पतनलाई छोप्न अब देशको एक मात्र बाटो विकास हुनुपर्छ । आफूलाई नेतृत्व गर्ने अवसर मिल्यो भने देशलाई छोटो समयमै चमत्कारिक रूपमा विकास गरेर देखाइदिनेछौं भन्ने भ्रमहरू छर्ने अभियानमा लागेका छन् । यो अरू केही न भएर हिजो आफूहरूले गरेका राजनीतिक बेइमानीहरूलाई ढाकछोप गर्ने र जनताबीच नयाँ किसिमले भ्रम छर्ने प्रयत्न मात्र हो । तिनीहरूको यस किसिमको कथनले पञ्चायतकालीन एउटा कुराको संस्मरण दिलाउँछ । पञ्चायतकालमा जतिबेला नेपाललाई एसियाली मापदण्डमा पुर्याउने (जुन कुरालाई पछि आधारभूत आवश्यकता परिपूर्ति भनी व्याख्या गरियो) प्रचार गरियो, त्यसैबेला कांग्रेस नेता कृष्णप्रसाद भट्टराईले हामी सत्तामा पुग्यौं भने नेपाललाई एसियाली होइन, युरोपेली मापदण्डमा पुर्याइदिनेछौं भन्ने टिप्पणी गरेका थिए । त्यसको केही वर्षमै देश कांग्रेसको हातमा पुग्यो, भट्टराई दुईपटक प्रधानमन्त्री बने र अहिले उनकै अनुयायीहरूले सत्तामा हालिमुहाली गरिरहेका छन् । तर देशले युरोपेली, एसियाली मापदण्डको कुरा छोडौं, नेपाली मापदण्ड पनि कायम राख्न सकेन । देश आर्थिक रूपबाट दरिद्र अनि विदेशी स्वार्थको क्रीडाभूमिमा परिणत भयो भने राजनीतिक नेतृत्व विदेशी दलालमा । त्यसैले यहाँ सत्तामा पुग्ने र ब्रह्मलुट मच्याउनेहरू त धेरै भए, तर देशको स्वाभिमान कायम राख्दै समुन्नत स्वरूप प्रदान गर्ने कोही पनि देखिएन । अब देशमा लगभग के सुनिश्चित भइसकेको छ भने विद्यमान राजनीतिक शक्ति एवं नेतृत्वबाट देश विकासको कुरा त परै जाओस्, देशको स्वतन्त्र अस्तित्वसम्म कायम हुन सक्दैन । यसका विभिन्न कारण छन् । प्रथम, देशमा यतिबेला राजनीति राज्य सञ्चालनको नीति वा जननीति न भएर लुटिखाने युक्ति बन्न पुगेको छ । राजनीतिमा त्यस्ता व्यक्तिहरूको बाहुल्य छ, जो कुनै पेसा, व्यवसाय गरेर जीविका चलाउने र समाजलाई योगदान पुर्याउने क्षमता वा हैसियत राख्दैनन् वा त्यस किसिमको चिन्तननै बोक्दैनन् । उनीहरूले राजनीतिलाई शक्ति आर्जन गर्ने र त्यसै शक्ति प्रयोग गरेर (बल वा सौदाबाजी कुनै पनि रूपमा) आर्थिक उपार्जन (लुट) गर्ने कार्य मात्र गर्छन् । दोस्रो, राजनीतिक पार्टीहरूसँग तल्लो तहदेखि माथिल्लो तहसम्म लाखौंको संख्यामा कार्यकर्ता छन् । तीमध्ये कमै मात्र आयमूलक कार्यमा संलग्न हुने गर्छन् । बाँकी सबैले राजनीतिलाई कमाइको धन्दा बनाएका छन् । राजनीतिबाट हुने कमाइले उनीहरू छोटो समयमै सम्भ्रान्त शैलीको जीवनस्तर निर्वाह गर्ने हैसियतमा पुग्ने गरेका छन् । यसरी राजनीतिलाई पेसा बनाउनेहरू भ्रष्टाचार, दलाली, कमिसन, तस्करी, मानव बेचबिखन, सरकारी एवं सार्वजनिक संस्थाहरूमा नियुक्ति, सरुवा, प्रमोसन आदि चन्दा संकलन, अपहरण र फिरौती, जग्गा कब्जा र दलाली, वन विनाशलगायतका क्रियाकलापहरूमा संलग्न हुने गर्छन् । हुन त यस किसिमका क्रियाकलाप आयमूलक कार्यमा संलग्न हुनेहरूले गर्दैनन् भन्ने छैन । शिक्षक, कर्मचारी, व्यवसायीहरूले पनि राजनीतिक दलको सदस्यताको आडमा यस किसिमका कार्यहरू गरिरहेका छन् । यस किसिमको प्रवृत्तिलाई पार्टी नेतृत्वले नै प्र श्रय दिइराखेको हुन्छ । कारण यस्ता कार्यमा संलग्न हुनेहरूले पार्टी संगठनलाई आर्थिक रूपमा सघाइरहेका हुन्छन् । अझ पार्टी संगठनहरूभित्र इमानदार एवं नैतिकवान् व्यक्तिहरूको भन्दा त्यस्ता व्यक्तिहरूको बढी महत्त्व हुने गर्दछ । यसरी राजनीतिलाई कमाइ खाने भाँडो बनाउनेहरूले विकासको परिभाषा नै फेरिदिएका छन् । यस किसिमको प्रवृत्ति विकासमुखी हो वा विरोधी स्वतः प्रस्ट छ । तेस्रो, हामीकहाँ 'विकास' राजनीतिक दल र तिनका पिछलग्गुहरूको मात्र सरोकारको विषय हो भन्ने चिन्तन व्याप्त छ । त्यसैले स्थानीयदेखि माथिल्लो तहसम्म विकास आयोजना छनोट र तिनको कार्यान्वयनमा राजनीतिक दलको संलग्नता, भनसुन र पहुँच आवश्यक पर्दछ । हुन त विकास र राजनीतिसँगसँगै जाने र राजनीतिक कार्यकर्ताहरू विकासकर्मी हुनु देशका लागि सकारात्मक कुरो हो । तर त्यसो कहाँ हुनु र ! राजनीतिक नेता तथा कार्यकर्ताहरूले आफ्नो प्रभाव न भएको क्षेत्रमा विकास निर्माण योजनाहरू लागू गर्नै नदिने र जहाँ विकास निर्माण योजनाहरू लागू भएका छन्, त्यहाँ दलका कार्यकर्ताहरू मिली विकास योजनाको रकमबाट कमिसन खाने कार्य दलीय जिम्मेवारीभित्रको कार्य मानिन्छ । दलका कार्यकर्ताहरूलाई कमिसन दिनुपर्दा योजना तथा निर्माण कार्यमा गुणस्तरीयता कायम हुन नसक्ने कुरा त छँदैछ, कतिपय अवस्थामा आफूहरूले कमिसन प्राप्त गर्न नसक्दा आफ्नै सुविधाको लागि निर्माण हुन लागेको विकास कार्यलाई ठप्प पारिदिनेसम्मका कार्यहरू दलका कार्यकर्ताहरूले गरिरहेका हुन्छन् । यस किसिमका कार्यको प्रतिवाद गर्ने र त्यस्ता कार्य गर्नेलाई कारबाही गर्ने कुरा त छोडिदिऊँ, तिनीहरूलाई त्यस्तो कार्य गर्नबाट रोक्ने वा सम्झाउने कार्यसम्म कुनै तहबाट हुँदैन । उल्टै त्यसो गर्नेहरूलाई पुरस्कृत र सम्मानित गर्ने परिपाटी कायम छ । चौथो, हामीकहाँ विकास हामीले गर्ने होइन, विदेशीहरूले गरिदिइहाल्छन् भन्ने मानसिकता व्याप्त छ । त्यस किसिमको मानसिकता हुनेहरू कहिले उदारवाद त कहिले निजीकरण जस्ता विचारहरूको सन्दर्भ दिने गर्दछन् । यस सन्दर्भमा के चाहिँ साँचो हो भने, विश्वव्यापीकरणको वर्तमान परिप्रेक्ष्यमा नेपालजस्तो गरिब एवं पिछडिएको मुलुक एक्लै हिँडेर अनि आफूसँग विद्यमान साधन र स्रोत मात्र उपयोग गरेर विकास गर्न सक्छु भन्नु पछाडि परेको सोच हुन जान्छ । नेपाली समाजको क्रान्तिकारी रूपान्तरणको डिङ हाँक्ने माओवादी नेतृत्वको ठूलो हिस्सा समाज विखण्डित तुल्याउने र पतनको मार्गमा डोर्याउने वाहकका रूपमा कार्य गरिरहेको छ । यससँगै देश विकासको एउटा हवाई योजनाको पटाक्षेप हुन गएको छ । यति हुँदाहुँदै पनि नेपाली राजनीतिमा देश विकासको नाममा भ्रमको खेती रोकिएको छैन । त्यसैले विदेशी सीप, प्रविधि एवं आर्थिक सहयोगको समेत महत्त्वलाई अस्वीकार गर्नु उपयुक्त हुँदैन । तर विदेशी सहयोग निम्त्याउने नाममा आफूले केही न गर्ने, आफ्ना साधनस्रोत अनन्त कालसम्म विदेशीलाई सुम्पिदिने, विदेशी सहयोग एवं परामर्श लिने नाममा देशभित्र द्वन्द्व एवं विखण्डनको अवस्था सिर्जना हुन दिने र आन्तरिक मामिलामा विदेशी हस्तक्षेपलाई प्रोत्साहन दिने कार्यलाई कदापि छुट दिनु हुँदैन । तर हामीकहाँ विकास एवं शान्तिको नाममा त्यसै किसिमका क्रियाकलापलाई प्र श्रय दिने कार्य भइरहेको छ । दलका नेताहरू सत्ता स्वार्थबाट वशीभूत भएर प्रत्यक्षरूपमा विदेशीको दलाली गरिरहेका छन् र त्यसै कर्तुत छोप्न आफूहरूलाई विकासप्रेमीको रूपमा प्रस्तुत गर्ने गरेका छन् । त्यसो नभएर राजनीतिक नेतृत्व उनीहरू आफैंले दाबी गरेजस्तो विकासप्रेमी हुन खोजेको हो भन्ने मान्ने हो भने पनि यसको लागि सर्वप्रथम उनीहरूले राजनीतिको नाम र आडमा भइरहेको राष्ट्रिय ब्रह्मलुटको वर्तमान अवस्थालाई रोक्नुपर्छ । अनि उनीहरूले देशमा नवऔपनिवेशिकता थोपर्ने विदेशी कदमसामु नतमस्तक हुने होइन, त्यसविरुद्ध उभिने आँट गर्नुपर्छ । तर त्यस किसिमको अवस्थाको कल्पनासम्म गर्न सकिने स्थिति छैन । जुन कुरोले हाल सतहमा देखिएको विकासको बहस दलीय नेतृत्वले आफ्नो सुनिश्चित पतनलाई रोक्न मात्र उठाएको हो भन्ने तर्कलाई नै आधार प्रदान गर्दछ । यति हुँदाहुँदै पनि देशमा विकासको निकट सम्भावना नै छैन भन्ने होइन । देश विकासका केही सकारात्मक सम्भावना भने अवश्य छन् । त्यसमध्ये एउटा हो, देशमा राजनीतिका नाममा भइरहेको लुट एवं विनाशलीलाविरुद्ध जनतामाझ बढ्दै गरेको सचेतता र उनीहरूमाझ विकसित हुँदै गरेको अब आफैं नजुटेसम्म केही हुँदैन भन्ने भावना । दोस्रो, देशमा लामो समयसम्मको द्वन्द्व र त्यसलाई समाधान गर्ने नाममा दलीय नेतृत्वबाट भइरहेको गैरजिम्मेवारपूर्ण क्रियाकलापबाट निराश भई रोजगारका लागि विदेश पलायन हुन बाध्य युवाहरूले त्यहाँ सिकेका विभिन्न किसिमका सीप, उद्यम र प्रविधिलाई स्वदेशमा फर्किई प्रयोग गर्ने कार्यमा देखाउँदै गरेको तत्परता । निश्चय पनि, यी दुवै कुराहरूलाई संयोजन गर्न सके देशले छोटो समयमै सबैले अनुभूति गर्न सकिने मात्रामा प्रगति गर्न सक्नेछ । विश्वस्त रहौं, अब ती दिनहरू देख्न धेरै प्रतीक्षा गर्नुपर्ने छैन ।"
राजनीतिसँग युवा,"नेपाली युवा हरेक राजनीतिक उपलब्धि र परिर्वतनका संवाहक हुन् । सन् १९९० पछि सुरु भएको एकात्मक राजतन्त्र तथा जहानिया राणाशासनविरुद्धको जनजागरण अभियानको सुरुदेखि पछिल्लो मधेस आन्दोलनसम्मका परिवर्तनका नाममा भएका विभिन्न क्रान्तिमा युवाको भूमिकाको पुष्टि भइसकेको छ । गंगलाल, शुक्रराज, धर्मभक्त तथा दशरथ चन्ददेखि सुरु भएको राष्ट्रिय स्वाधीनता र प्रजातन्त्रको लडाइँदेखि सप्तरीको दसगजामा राष्ट्रियता र देशको सीमारक्षाको निम्ति युवाको प्रतिकारले युवाको त्याग र बलिदानलाई स्पष्ट पारेको छ । नेपालका राजनीतिक आन्दोलन भिन्नभिन्न उद्देश्यका लागि भएका थिए । आन्दोलनकै जगमा ठूलाठूला परिवर्तन कम मानवीय एवं भौतिक क्षतिमा छोटो समयमै उपलब्धि भए । ती आन्दोलन सफलताको पछाडि हिजोका युवाको त्याग र बलिदान जोडिएको छ । निरंकुश पञ्चायत व्यवस्थाविरुद्धको लडाइँ होस्, दसवर्षे सशस्त्र संघर्ष वा पछिल्लो मधेस आन्दोलन, सबै आन्दोलनमा युवाले आफ्नो व्यक्तिगत जीवन त्यागी राष्ट्रिय स्वार्थको निम्ति हजारौंको संख्यामा सहिद, घाइते तथा बेपत्ता भएको इतिहास ज्वलन्त छ । तर उपलब्धिलाई उचित ढंगले प्रयोग गरी देशको आर्थिक विकास गर्ने कुरामा नेपाल सधैँ असफल भएको छ । यसका पछाडिको मुख्य कारण आजका युवा शक्तिको दृढ इच्छाशक्ति, राजनीतिक झुकाव र त्यसको प्रयोग नहुनु हो । त्यसमध्येका विभिन्न कारणको बारेमा आफ्ना तर्क प्रस्तुत गर्न चाहन्छु । यहाँ आजका नयाँ पुस्ताका युवा र शिक्षित राजनीतिमा आउने चाहना नै गर्दैनन् । हिजोदेखिको राजनीतिक संस्कार वा पद्धतिको निरन्तरता नै युवाप्रति राजनीतिक आकर्षण र झुकाव कम हुनुको मुख्य कारण हो । राजनीतिप्रति नेपाली समाजको बुझाइ पनि त्यति सकारात्मक छैन । अस्तित्वमा रहेका राजनीतिक दलको क्रियाकलाप यसको मूल जड हो । राजनीतिक आरक्षणमा मौलाएको गुन्डागर्र्दी, भ्रष्टाचार, ठेगदारी, सरुवा बढुवा तथा सामाजिक अपराधमा राजनीतिक संरक्षण जस्ता क्रियाकलापले युवा र शिक्षित वर्गलाई राजनीतिप्रति दिनप्रतिदन वितृष्णा फैलाइराखेको छ । परिणामस्वरूप देश निर्माणका खम्बा युवा र शिक्षित वर्ग आज राजनीतिक चासो र उपस्थितिमा पर छ । जसका कारण अयोग्य, अशिक्षित र नेतृत्वविहीन व्यक्तित्वले राजनीति गरिरहेका छन् । हिजोकै पुराना वादबाट ग्रसित वयस्क नेताबाट आजका पार्टीहरू चलेका छन् । जसको कारण बदलिएको नेपाली समाज र यसको आवश्यकतालाई सम्बोधन गर्न ती पार्टीले सकेका छैनन् । समाज विकास निरन्तर गतिमा छ । क्षणक्षणमा समाज रूपान्तरण भएको छ । समाज रूपान्तरणसँगै समाजका अवयव पनि बदलिएका छन् । समाज बदल्ने साधन राजनीति पनि क्षणक्षणमा बदलिएको छ । यसरी राजनीतिक दर्शनले समयको गति पक्रन सकेकै कारण छिमेकी देश चीन र भारत आज विश्व आर्थिक बजारमा आफूलाई गतिलो रूपमा स्थापित गर्न सकेका छन् । सिरानीमा उच्च शिक्षा अध्ययनको प्रमाणपत्र राखेर हजारौं ऊर्जाशील,गतिशील, श्रमशील युवाविना काम बस्न बाध्य छन् । राज्य र कुनै पनि पार्र्टीले युवालाई रोजगार दिने अग्रसरता देखाएका छैनन् । नेपाली समाज पनि बदलिएको छ । विडम्बना समाज बदल्ने साधन राजनीति बदलिएको छैन । राजनीति धर्मशास्त्र बनेको छ । पुस्तौंपुस्तासम्म पनि अठारौं शताब्दीमा प्रतिपादित समाजवादी तथा पुँजीवादी चिन्तन अहिले पार्टीहरूको मुख्य राजनीतिक दर्शन बनेका छ । यी दर्शनका उत्खननकर्ता र उनीहरूको देशमा समयसापेक्षिक राजनीतिक दर्शनको बहस र प्रयोग भइरहेको छ, तर यहाँका पार्टी बदलिएको समाज र यसको आवश्यकताविपरीत धर्मशास्त्रवादी राजनीतिक दर्शनको बहस र प्रयोग गर्न खोजेका छन् । जसले समाजको रूपान्तरणसँगै बदलिएका जनआकांक्षाको सम्बोधन हुन सकेको छैन । परिवर्तन आत्मसात गर्न सक्ने युवाशक्ति पनि राजनीतिमा समायोजन हुन त्यति सकेको छैन । त्यस्तै नेपाली युवाको अर्को महत्त्वपर्ण समस्या भनेको बेरोजगार हो, लाखौं युवा स्वदेशमा रोजगार नपाएर रोजगारको लागि बिदेसिन विवश भएका छन् । अझै लाखौं युवा कामको खोजीमा स्वदेशमै भौंतारिएर बसेका छन् । सिरानीमा उच्च शिक्षा अध्ययनको प्रमाणपत्र राखेर हजारौं ऊर्जाशील,गतिशील, श्रमशील युवाविना काम बस्न बाध्य छन् । राज्य र कुनै पनि पार्र्टीले युवालाई रोजगार दिने अग्रसरता देखाएका छैनन् । बरु पार्टीले देशमा बेरोजगार समस्या बढाएर बेरोजगार युवालाई आफ्नो पार्टीमा प्रवेश गराई देशमा अस्थिरता उत्पन्न गर्न लागेका छन् । राजनीतिको नाममा हुने विभिन्न उच्छृंखल गतिविधिमा निर्दोष युवालाई प्रयोग गरिरहेका छन् । सिर्जनशील युवा पार्टीमा शक्ति प्रदर्शन गर्ने ढाल बनेका छन् र त्यसैले त एकअर्काविरुद्ध लड्न विवश छन् । देश यसरी अस्थिर हुनुको प्रमुख कारण युवा बेरोजगार र राजनीतिक पार्टीको ढाल बन्नु हो । अतः युवाको अर्को प्रमुख समस्या भनेको बढ्दो बेरोजगार समस्या नै हो । युवाको अर्को समस्या भनेको कुलत तथा दुव्र्यसन हो । आज पनि हजारौं युवा कुलत तथा दुव्र्यसनको प्रत्यक्ष सिकार भएका छन् । उनीहरू विभिन्न लागूपदार्थको प्रयोग गर्छन् । सिरिन्च लगाउने, चरेश, गाँजा र ट्याब्लेट खाने हिरोइन र अफिम खानेलगायतका कार्यमा युवा अग्रसर भएका छन् । कुलत, बेरोजगार तथा संगतका कारण उनीहरू विभिन्न आपराधिक गतिविधिमा पनि छन् । हत्या, हिंसा, बलात्कार, लुटपाट, चोरी डकैती, अपहरणजस्ता घटनामा समेत नेपाली युवा मुछिन थालेका छन् । यसप्रकार देश निर्माणका युवाशक्ति कतै पार्टीको ढाल बनेर, कतै बरोजगार त कतै कुलत तथा दुव्र्यसनले आफ्नो उर्वर उमेरमा आफ्नो र राष्ट्रको लागि केही गर्ने समयमा त्यसै बस्न विवश छन् । अन्त्यमा चाणक्यले भने झैं शिक्षित व्यक्ति राजनीतिमा नआउनुको दण्ड यो हुन्छ कि अयोग्य र अशिक्षित व्यक्तिले तपाईंमाथि शासन गर्छन् । अतः शिक्षित युवा राजनीति र यसको नेतृत्वमा आएन भने यो एउटा दण्डको भागीदार भइन्छ । यो राष्ट्र संक्रमणकाल र न्यून विकासको अवस्थामा छ । राजनीतिक जटिलतासँगै विकास निर्माणमा पनि जटिलता उत्पन्न भइरहेको छ । युवाको काँधमा जिम्मेवारी छ । हामीले यो समयमा आफ्नो राष्ट्रको निम्ति सोचेनौं भने आउने पुस्ताले धिक्कार्नेछ । त्यसैले यो जटिल समयमा व्यक्तिगत स्वार्थभन्दा माथि उठेर मुलुकका बारेमा एकछिन सोच्नैपर्छ । माओले भने झैं युवा हो यो संसार तिमीहरूको हो, हाम्रो पनि हो, फेरि तिमीहरूकै हो । युवा राजनीतिसँग जोडिएमा मात्र देश विकास हुन्छ ।"
प्रचण्डगगनको अन्तिम उडान !,"चर्चित युवा नेता गगन थापा मन्त्री बनेका छन् । मन्त्री कार्यकारी पद हो । कार्यकारी भनेको (बृहत् शब्दकोशअनुसार) विशेष रूपले कुनै काम गर्ने व्यक्ति हो, जसले सम्पूर्ण अधिकार उपभोग गरी काम गर्छ । सोलुखुम्बुका गगन थापा मात्र होइन, सुर्खेतका हृदयराम थानी, हुम्लाका जीवन शाही, रुकुमका जनार्दन शर्मा 'प्रभाकर', तनहुँका शंकर भण्डारी, दाङका दीपक गिरी, काठमाण्डौंका नवीन्द्रराज जोशी, नुवाकोटका प्रकाशशरण महत, दार्चुलाका जयदेव जोशी पनि मन्त्री बनेका छन् । युवाहरूले मन्त्रीको कार्यकारी पद पाएका छन् । यसले अब कार्यकारीको जिम्मेवारी युवा पुस्ताले पाएको सन्देश प्रवाहित भइरहेको छ । राजनीति गर्ने बूढो, पुरानो पुस्ता पटकपटक मन्त्री भए । किटेरै भन्ने हो भने सत्र, उन्नाइस र एक्काइसपटक पनि मन्त्री बनेका राजनीतिज्ञहरू छन्, तर तिनले परिवर्तनको महसुस जनतालाई कहिल्यै गराउन सकेनन् किनभने तिनले राजनीतिक कर्म गरेको फल मन्त्री बनी झन्डावाल गाडीमा गुड्न मात्र सीमित रहे । त्यसैले मन्त्री बन्न एक दलबाट अर्को दल र दलदलमै हिँडिरहे । हिलोमै गाडिएर पनि मन्त्री बन्न खोजिरहे । मन्त्री बन्नु नै राजनीतिक सफलताको कडी हो र मन्त्री बन्न नसके आफ्नो अस्तित्व अवशान हुने र प्राणपखेरु उडेर जान्छ भन्ने स्वभाव र प्रवृत्ति प्रजातन्त्र, लोकतन्त्र र गणतन्त्रकालमा पनि कायमै राखे । 'ढिलो होस् तर छोरी नै होस्' भन्ने परिवर्तित उखान बनेजस्तै पटकपटक गरेर महिना दिन नपुग्दै मन्त्रिपरिषद्को चौथो पुनर्गठनमा युवा मन्त्रीहरू हररर लामबद्ध भएका छन् । यसले नेपाली समाजमा तरंग उत्पन्न गरेको छ । यसैको बिम्ब हुन् गगन थापा ! ०६२६३ को जनआन्दोलनले स्थापित गरेको र त्यससँगसँगै नेपाली राजनीतिको युवा आइकन बनेका हुन्, गगन थापा । गगन त्यस्तो युवा स्पिरिटको आइकन हो, जसले अघिल्लो कांग्रेस महाधिवेशनमा सबैभन्दा बढी मत ल्याएर केन्द्रीय सदस्यमा चुनाव जितेको थियो । भर्खरै सकिएको कांग्रेसको महाधिवेशनमा गगन केन्द्रीय कार्यसमितिमा मात्र सीमित भएन । सत्ता र प्रतिपक्ष भन्दै मोलतोलमा विभाजित कांग्रेसीहरूबीच नयाँ पुस्ता जबर्जस्त रूपमा उम्मेदवार बन्ने अवस्था नदेखेपछि म आफैँ महासचिवको उम्मेदवार बन्छु भनेर गगन मैदानमा उत्रियो । कांग्रेसभित्रको कुलिन, लाहुरे र जेन्युइनमध्ये गगनले आफूलाई जसरी फ्याट्ट जेन्युइन कांग्रेसको कित्तामार्फत प्रस्तुत गर्यो, जबकि पदीय फाइदा लिन परम्परागत र अवसरवादी राजनीतिज्ञको लहैलहमा उसले आफूलाई लाहुरे वा कुलिन कांग्रेसको रूपमा अगाडि बढाउन सक्थ्यो, तर ऊ सचेत बन्यो । लाहुरे र कुलिन कांग्रेसको पारिवारिक सम्बन्धले नै गगनको नाउँमा धब्बा लागेको हो घैंटे थापा ! गगनले आफूलाई बेलैमा सच्यायो, पारिवारिक र लाहुरे संगतमा लहसिएँ भने मैले प्रतिनिधित्व गर्ने युवा पुस्ताको शिर निहुरिन्छ भनेर ऊ झस्कियो । बारम्बार घैंटे थापा नामकरण तथा केही भूल्चुक र लेनादेनाले मूल प्रवाहबाट बाहिर हुन्छु भनेर छुटकारा पाउन गगनले ठूलो प्रयत्न गर्यो । आफ्नो कद घट्न लागेको महसुस गरेर गगन सार्वजनिक, जनजीविका र विविध विषयमा जबर्जस्त रूपमा देखा पर्यो । केही समय सामाजिक सञ्जालमा घैंटे थापा भनेर व्यंग्यको पात्र बनाइएको गगन कांग्रेस महाधिवेशनमा महामन्त्रीको उम्मेदवार बनेर २० प्रतिशत मत मात्र ल्याएन कि आफ्नै ससुरा महामन्त्रीमा उठ्दा पनि आफूलाई जेन्युइन कांग्रेसको कित्तामा कायमै राख्यो । जेन्युइन कित्तामा बसेर त्यसमार्फत राजनीतिलाई अगाडि बढायो । कांग्रेस महाधिवेशनलगत्तै भएको नेविसंघको अधिवेशन भाँडिएको जगजाहेर छ तर संघको पूर्वमहामन्त्री र सशक्त युवा राजनीतिज्ञको रूपमा गगनले विद्यार्थीहरूलाई सहमतिमा ल्याएर संघलाई सेफ ल्यान्डिङ गराउन महत्त्वपूर्ण भूमिका पनि निर्वाह गर्यो । यिनै कारणले सभापति शेरबहादुर देउवा गगनलाई मन्त्रीमा सिफारिस गर्न राजी भए । यो गगनले निर्वाह गरेको सशक्त भूमिकाका कारण नै सम्भव भएको हो । गगन यतिखेर चर्चित हुनुको अर्को विशेषता हो, उसले प्रदर्शन गरेको डरलाग्दो साहस ! संसदीय समितिको सभापतिबाट राजीनामा दिएर मन्त्री बन्ने चरण आउनुअघि नै गगनले अख्तियार प्रमुखविरुद्ध महाभियोग दर्ज गरेर धेरै ठूलो साहस प्रदर्शन गर्यो । यसले के स्पष्ट पार्यो भने गगन बारम्बार आफूलाई कमनरको पक्षमा उभ्याउन प्रयत्नशील छ । त्यसैले ऊ आफूलाई 'म' कमनरको च्वाइस बोक्ने व्यक्ति हुँ भनेर अगाडि आइरहेको छ । डा गोविन्द केसीको मागमा डा केदारभक्त माथेमा आयोगको प्रतिवेदनको पक्षमा गगन हिँडिरह्यो । यसरी अनेक मोडमा गगनले आफूलाई तिखारिरहेको छ । गगनको राम्रो पक्ष हो, मिडियाकर्मीसँगको सामीप्यता । युवा मिडियाकर्मीले गगनको गोडमेल र मलजल मजासँग गरेका छन् । गगनको वैचारिक स्पष्टता, वक्तृत्वकला चम्काउने अभिव्यक्तिलाई आर्टिकुलेट गरेर सघाउन भाइपुस्ताका सञ्चारकर्मीहरूले दिएको कुरा सधैं गगनले टिपेको छ । ऊ आफ्नो हित हुने कुरालाई यसरी टिप्न सक्छ, जसरी सेनाको तालिममा गुरुवाले दिएको आदेशको पालना रिक्रुटेले जसरी नै टिप्न खप्पिस छ । यसरी गगनले आफ्नो व्यक्तित्व बनाउने सीप र कला उजिल्याउँदै आफूलाई यो उचाइमा पुर्याउन सकेको हो । जबकि कतिपय सन्दर्भमा उसका नजिक रहेकाले बाख्रापालन होस् वा मासु पसलका नाममा आर्थिक लाभ लिएका छन् । अन्तर्राष्ट्रिय र राष्ट्रिय एनजीओको अनुदानमा र्याल काढेर गगनलाई प्रयोग नगरेका पनि होइनन् । अब के ? गगन मन्त्री बनेको छ र उसले कार्यकारी अधिकार पाएको छ । संसारमै 'आइकोनिक फिगर' सँग काम गर्ने यस्तो टिम हुन्छ, जो अहोरात्र दत्तचित्त भएर सफल बनाउन लागिरहेको हुन्छ । पलपलमा मार्गदर्शन गरिरहेको हुन्छ । सिनमा गगन एउटा देखिए पनि उसको समूहमा धेरै थरी अवयव सक्रिय भइरहेका हुन्छन् । त्यसैले उसले हरेक क्षण उपलब्धि हासिल गरिरहेको हो । सिंगापुरका लिी क्यान यु, मलेसियाका महाथिर मोहम्मद, दक्षिण कोरियाका पाकचुङ ही त्यस्तै आइकन हुन् । रोम एक दिनमा बनेको होइन भन्ने चर्चित भनाइ नै छ । न मलेसिया, न सिंगापुर न लाखौंलाख नेपाली काम गर्नको लागि जान चाहने दक्षिण कोरिया नै एक रातमा बनेको हो । कुनै पनि देश एक वर्षमा विकसित हुँदैनन् । देश बन्न वर्षौं लाग्छ । दक्षिण कोरिया, सिंगापुर र मलेसिया बनाउने माथिका नामहरू 'टिप्स अफ द आइसवर्ग' जस्तो मात्र हुन् ! तर ती एकका पछाडि र उसभित्र यतिधेरै मान्छेका कूतुहल, उत्सुकता, समर्पण, प्रतिबद्धता भएका मानिसको जमात हुन्छ । अनि न देश बन्ने हो ! भनौं न, प्रधानमन्त्री पुष्पकमल दाहाल 'प्रचण्ड' मुलुकलाई समृद्ध बनाउनुपर्छ भनिरहेका छन् । यसो भनिरहने प्रचण्ड को हुन् ? चिनाइरहनु पर्दैन । उनी एउटा भरुवा बन्दुक बोकेर सशस्त्र क्रान्ति गर्नुपर्छ भनेर निस्कने आँटिला र विद्रोही जनसेनाका सुप्रिम कमान्डर हुन् । उनै अहिले देशका कार्यकारी प्रमुख छन् । प्रचण्डको अध्यक्षताको मन्त्रिपरिषद्मा गगन थापा ब्रिगेडियर बनेर आएका छन् । यो मन्त्रिपरिषद्मा छुटेका घनश्याम भुसाल, योगेश भट्टराई, चन्द्र भण्डारी, रवीन्द्र अधिकारी, रेखा शर्मा, विष्णु रिमाल, गुरु घिमिरे, विश्वप्रकाश शर्मा हुन् । त्यसो त नेत्रविक्रम चन्द 'विप्लव', प्रदीप पौडेल, रामकुमारी झाँक्री, विन्दा पाण्डे पनि समावेश हुन सकेको भए मुलुकले फड्को मार्ने थियो । प्रचण्ड दिन तोकिएको प्रधानमन्त्रीको रूपमा रहेका छन् । हिजोसम्म नौमहिने प्रधानमन्त्री भनिन्थे, आज आठमहिने भन्न थालिसके र असोज लागेपछि सातमहिने सरकार भनिनेछन् । प्रचण्ड भने भन्दैछन्, म गर्न आएको हुँ र गरेर देखाउँछु ! तर महिना दिन बितिसक्दा पनि छनक पनि देखाउन सकेका छैनन् । आउँदो दुई सातामा पनि देखाउने लक्षण देखिएको छैन किनभने दिल्ली दर्शनको तयारीमा कस्सिएर लागिरहेछन् । त्यसलगत्तै न्युयोर्क जाँदैछन् । उनको असोज र कात्तिक महिना पनि चाडपर्वको रन्कोमै सकिनेवाला छ । बरु उनले प्रधानमन्त्रीको शपथ खाएदेखि सवारी दुर्घटना र बाढीपहिरोले मान्छे मरेको मरेकै छन् । यस्ता कारणले प्रधानमन्त्री प्रचण्डलाई अल्मल्याइरहेको छ । मधेस आन्दोलनको काँडो 'उचुक' पल्टिएर बसिरहेछ । म्याराथुन दौड प्रतियोगितामा जस्तो 'लेट, सेट गो' जस्तो गर्न सकेका छैनन् । प्रचण्ड बेफुर्सदिला नै छन् । तर पनि प्रचण्डले गगन जस्ता जाज्वल्य युवाहरू मन्त्री पाएका छन्, आफ्नो क्याबिनेटमा ! प्रचण्डगगन जोडिएर क्याबिनेट बन्नु भनेको नेपाली परिवर्तनको एउटा प्रतीक हो । यो प्रतीकले गति लिएन र छाप छोडेन भने युवा पुस्ता र आन्दोलनको आवेग र संवेगले अर्को मोड लिन सक्छ, जुन शान्तिपूर्ण विकासको लागि एकदमै बाधक हुन सक्छ र यो मोड अर्कोतिर पुग्न सक्छ । प्रचण्ड र गगनले संयमित र जनआन्दोलनको उभारलाई अगाडि राखेर आफूलाई सिम्बोलको रूपमा प्रयोग गर्न सकेनन् भने यिनको राजनीति पनि समाप्त हुनेछ जसरी हवाईजहाज र हेलिकोप्टरको पाइलटलाई गल्ती दोहोर्याउने अवसर प्राप्त हुँदैन, त्यसैगरी प्रचण्ड र गगन पनि नेपालका त्यस्ता पाइलट हुन्, जसले मिस्टेक गरे भने जीवनमा दोस्रो उडान भर्न पाउने छैनन् ! जनताले चाहेको परिवर्तन यस्तो हो । सुशासन भनेको यस्तो हो । जनआन्दोलन र संविधान बनेपछिको सरकार भनेको यस्तो हो भन्दै जनभावना र स्पिरिटलाई क्याच गर्न उनीहरूले नयाँ योजना र कामबाट झिल्का दिन सक्नुपर्छ । प्रचण्ड र गगनले संयमित र जनआन्दोलनको उभारलाई अगाडि राखेर आफूलाई सिम्बोलको रूपमा प्रयोग गर्न सकेनन् भने यिनको राजनीति पनि समाप्त हुनेछ जसरी हवाईजहाज र हेलिकोप्टरको पाइलटलाई गल्ती दोहोर्याउने अवसर प्राप्त हुँदैन । जनआन्दोलनका सशक्त केही व्यक्ति मन्त्रिपरिषद् बाहिर रहँदारहँदै पनि लोकतान्त्रिक आन्दोलनलाई गतिदिने व्यक्तिहरूको टिम वर्तमान मन्त्रिपरिषद्मा राम्रैसँग देखिएको छ । अब प्रचण्डगगनले आफ्नो गतिशीलता प्रदर्शन गर्न मात्र बाँकी छ । आफूलाई परिवर्तनकारी, इमानदार, गतिशील र भिजनरी सावित गर्दै गगन र प्रचण्डको टिमले कार्यकारी भूमिका निर्वाह गर्दै जनतालाई छ्यांङसँग देखाउन सक्नुपर्छ, जसबाट आलोचकको मुखमा पनि बिर्को लागोस् ! युवा पुस्ता राजनीतिलाई बेवास्ता र घृणा होइन, सम्मान र सहभागी हुन आतुर होस् । पूर्व परराष्ट्रमन्त्री महेन्द्र पाण्डेका सल्लाहकार तथा व्यवस्थापन विषयका युवा अध्यापक अश्विन पुडासैनीले प्रचण्डगगन टिमको सरकारका अगाडि दस कर्म प्रस्तुत गरे १राष्ट्रिय जागरणको जग यो सरकार सुशील कोइरालाको जस्तो भारतीय नाकाबन्दी र मधेस आन्दोलनको अवस्थामा छैन । न त ओली प्रधानमन्त्री बन्दाजस्तो नेपालीको मनोबल गिरेको जस्तो नै छ । यो त ओलीले ल्याएको राष्ट्रिय जागरणको जगमा छ । यसको लाभ यो सरकारले लिन सक्नुपर्छ । २शान्तिसुरक्षा र सुशासन योविना राष्ट्रको व्यवस्थापन हुन सक्दैन । हाम्रा सुरक्षा अंगहरूलाई राजनीतिक हस्तक्षेपविना व्यावसायिक रूपमा सञ्चालन हुन दिनुपर्छ । ३समय व्यवस्थापन र कार्ययोजना हाम्रा प्रधानमन्त्री र मन्त्रीहरूको समय मालाखादा, भोजभतेर, आफन्त, बिचौलियासँग व्यतित भइरहेछ । यसलाई निशेध गरी समय, समयतालिका र कार्ययोजनाअनुसार नचलेसम्म एक कदम पनि अगाडि बढ्न सकिँदैन । ४अठार घन्टा काम गर भनाइ नै छ कार्यकारीलाई आराम र निजी समय प्राप्त हुँदैन । त्यसैका लागि उनीहरूलाई स्रोतसाधन र सुविधा उपलब्ध गराइएको हो । त्यसैले यो कुरा मनन गर आन्दोलनमा जस्तै अठार घन्टा काम गर । ५ प्राथमिकता तोक हाम्रो कर्मचारीतन्त्र खरिद कार्यप्रणाली, पद्धति र नीतिनियममै आफूलाई सीमित गरिरहेछ । तिनमा गतिशीलता ल्याउन विज्ञ व्यवस्थापकहरूमार्फत चुस्त संयन्त्र बनाई जरुरी, महत्त्वपूर्ण र सामान्य कामको वर्गीकरण गर्ने कार्यसंस्कृति बसाऊ । ६चर्चा होइन, नतिजा देखाऊ सानातिना कामलाई सञ्चारमाध्यममा छाउन लगाएर चर्चामा आउने होइन, नतिजा देखिने काम गर । जनताले प्राप्त गर्ने उपलब्धि र सहजताका लागि काम गरिएको हो भन्ने संस्कृति बसाल । कार्यकारी यसरी नै चल्नुपर्छ । ७ सपना देखौं र कार्यान्वयन गरौं भनिन्छ, दिउँसो सपना देख्ने र दिनरात नभनी काम गर्ने कार्यकारीले मात्र सकारात्मक परिवर्तन ल्याई नतिजा दिन सक्छ । आफूले सपना देखेका विम्बहरूलाई आँखैअगाडि देख्ने गरी राख र त्यसलाई पूरा गर्न अहोरात्र खट । ८व्यवस्थापकीय सीप र औजार नेपालमा स्रोतसाधनको होइन, व्यवस्थापकीय सीप र औजार प्रयोगको अभाव छ । मानवस्रोत व्यवस्थापन र विज्ञानप्रविधिको अत्यधिक प्रयोगले नै विकास सम्भव हुन्छ । कार्यकारीले ध्यान दिने र नेतृत्व क्षमता यसैमा देखाउने हो । ९ जनतामा जाऊ, तिनकै प्राथमिकता कार्यान्वयन गर यहाँ यस्तो समूह छ, जो जुन सरकार आए पनि त्यही समूह, झुण्ड र व्यक्तिहरूले शक्ति केन्द्र घेरिइरहेका हुन्छन् । त्यसैले कार्यकारीले सिर्जनशील बनेर कार्यमुखी विचार कार्यक्रम सुझाव र समाधान दिन सक्ने व्यक्ति पहिचान गरी उनीहरूलाई सुन । खोजीखोजी समय व्यतित गर । स्तुतिगान गर्नेहरूसँग टाढै बस । १० तिमीलाई तीन घन्टाको समय छ व्यवस्थापनमा प्राथमिकता तोक्ने एउटा दर्शन छ तिम्रो आयु तीन घन्टा मात्र छ, ल भन तिमी यति समयमा के गर्न चाहन्छौ ? हरेकले फरक जवाफ दिन सक्छन् तर प्रत्येकले तीन घन्टामा नगरिनहुने काम मात्र छान्छ र तत्कालै त्यही काम गर्छ र समयको पूरा सदुपयोग गर्छ । त्यसैले समय तोकिएको यो सरकारलाई पनि लक्ष निर्धारण गरेर चल्नुको विकल्प छैन । दायाँबायाँ गर्ने छुट पनि छैन, समय पनि छैन !"
"मानवअधिकार, बीपी र राजनीति","नेपालमा परम्परागत एकतन्त्रीय पारिवारिक शासनविरुद्ध क्रान्तिको कल्पना गर्दै २००७ सालमा त्यसलाई सही नेतृत्व दिने विश्वेश्वरप्रसाद कोइराला नै थिए । उनका राजनीतिक अनुभव विदेशी आधिपत्यविरुद्ध भारतको मुक्ति संग्राममा संलग्न हुँदै खारिएका थिए । भारतीयहरूका लागि त्यो राष्ट्रिय स्वाधीनताको संघर्ष थियो भने बीपी कोइरालाको त्यो मानवअधिकारको लागि लडिएको मानवतावादी आन्दोलन थियो । बीपीको वैचारिक आधार भारतीय परम्परामा विकसित गान्धीवादभन्दा युरोपको औद्योगिक क्रान्तिबाट निखारिएको प्रजातान्त्रिक समाजवाद थियो । जसरी हिजो राजतन्त्र छँदा नेपालको राजनीति दरबारकेन्द्रित थियो, त्यसैगरी दुःखका साथ भन्नुपर्छ वर्तमान नेपालको राजनीति 'दिल्ली' केन्द्रित रहँदै आएको छ । आफूलाई कट्टर कम्युनिस्ट क्रान्तीकारी भन्नेहरूदेखि उदारवादका हिमायती ठूलासाना दलका प्रायः नेताले नेपालको राजकीय सत्तामा पुग्न 'दिल्ली' आशीर्वादको चाहना व्यक्तअव्यक्त रूपमा गरिरहेको दिनको घामजस्तै छर्लंग छ । जबकि भारतीय नेतृत्वप्रति बीपी कोइरालाले आफ्नो आत्मवृत्तान्तमा भनेका छन् दिल्लीमा म पहिले पूर्णरूपले भरोसा राख्थेँ, न उनीहरूको दूरदर्शितामा नै मलाई आस्था थियो ।' नेहरूलगायत भारतीय नेतृत्व वर्गको नेपाल हेर्ने दृष्टीकोण सकारात्मक नभएको टिप्पणी गर्दै उनले भनेका छन् भारतीय संस्कृतिको सबैभन्दा ठूलो दोष कपटाचारको प्रोत्साहन हो । भारतीयहरू वडा ढोंगी हुन्छन् । यही कारण हो कि भारतीयहरू खुला हृदयी हुन नसकेकाले आफ्नो आचरणबाट विदेशमा राम्रो प्रभाव पार्न सकेका छैनन् ।' नेपाललगायत दक्षिण एसियाली र त्यस आसपासमा रहेका मुलुकसँग भारतको वर्तमान सत्ताको सम्बन्ध सुमधुर हुन नसकेको जनजाहेर नै छ । हालै मात्र प्रधानमन्त्री पुष्पकमल दाहालले दुई विशेष दूतमार्फत भारत र चीनसँगको सम्बन्धलाई सुदृढ र मजबुत तुल्याउने 'रिहर्सल' गरे । भारत र चीनको भ्रमण सकेर स्वदेश फर्केपछि दुवै उपप्रधानमन्त्रीहरूको दाबी के छ भने मित्रराष्ट्रहरूसँगको सम्बन्ध अब बलियो हुनेछ । नेपालीको संविधान नेपालीले नै तयार पारेर जारी गर्दा कपाल दुखाउने मित्रराष्ट्र भारतले नेपालीलाई नाकाबन्दीको उपहार दिएर ठूलो गुन लगाएकै हो । अहिले पनि शंकाका बादलहरू दुवै देशका आकाशमा छरप्रस्ट छन् । नेपालीलाई भन्दा बढी शंका भारतीय सत्तालाई नै होला, त्यसैले प्रचण्डलाई 'रेड कार्पेट' ओछ्याउन आतुर भएर बसेको छ, साउथ ब्लक । प्रसंग बदलौँ, अबको प्रसंग मानवअधिकार र विधिको शासनको । नेपालमा दण्डहीनता चरम चुलीमा पुगेको छ भन्दा अतिशयोक्ति नहोला । दण्डहीनताको कारण र दण्डको भयको अभावले विधिको शासन कमजोर बन्दै गएको छ । त्यसैले दण्डहीनता नेपाली समाजको गम्भीर समस्या र चुनौती बनेको छ । संविधानप्रदत्त अधिकारलगायत राष्ट्रिय तथा अन्तर्राष्ट्रिय कानुनद्वारा स्वीकृत नागरिकका अधिकारको शृंखलाबद्ध उल्लंघन हुँदै आएको छ । हालै मात्र राष्ट्रिय मानवअधिकार आयोगले जारी गरेको प्रतिवेदनअनुसार सरकारले आयोगले सिफारिस गरेका २२ प्रतिशत मुद्दामा मात्र सुनुवाइ गरेको र बाँकी ७८ प्रतिशत मुद्दामा सरकार गम्भीर नभएकोमा चिन्ता एवं दुःख प्रकट गरेको छ । मानवअधिकार आयोग एक संवैधानिक अंग भएको र उसले सरकारलाई कारबाहीको लागि सिफारिस गरेका मुद्दामा सरकार उत्तरदायी बन्दै नजाने हो भने विधिको शासनको धज्जी उड्दै जान्छ । अन्ततः जनतामा लोकतन्त्रप्रति नै वितृष्णा जाग्दै जान्छ । जनताका नाममा भनिने र गरिने शासन प्रणालीहरू त्यति बेलासम्म प्रिय हुन्छन्, जब जनताले विधिको शासनको अनुभूत गर्न सिंहदरबारको ढोका ढक्ढकाइरहन पर्दैन । जनताले आफ्ना जनप्रतिनिधिमार्फत लोकतन्त्र, विधिको शासन र मानवअधिकार उपभोग गर्ने हो, तर तिनै नेता र जनप्रतिनिधिहरू शासन सत्तामा पुगेपछि आफ्नो उत्तरदायित्वबाट पन्छिँदै जाँदा समाजमा भाँडभैलो र बेथिति मौलाउँछ । त्यही बेथिति कालान्तरमा अधिनायकवाद उदयको कारक बन्न सक्छ । कतिपय मुलुकमा त्यस्ता घटना भएका उदाहरण पनि भेटिन्छन् । नेपालमा भएका हरेक राजनीतिक घटनाक्रसँगै हुने मानवअधिकार उल्लंघनका विषयलाई लिएर बेलाबखत आयोग गठन गरिने र प्रतिवेदन सार्वजनिक गरिने प्रचलन छ तर त्यस्ता आयोगद्वारा दिइएका प्रतिवेदन र सुझावहरूलाई कार्यान्वयनमा ल्याउने दृढ इच्छाशक्ति भने शून्यप्रायः देखिन्छ । त्यसको ज्वलन्त उदाहरण २०४६ सालको जनआन्दोलनलाई बलपूर्वक दबाउने, मानवअधिकारको उल्लंघन गर्ने र आन्दोलका क्रममा केकस्तो जनधनको क्षति पुगेको हो भन्दै छानबिनका लागि तत्कालीन मुख्य न्यायाधीश जनार्दनलाल मल्लिकको अध्यक्षतामा तीन सदस्यीय आयोग गठन भएको थियो । जो पछिसम्म मल्लिक आयोगको नामबाट परिचित थियो । मल्लिक आयोगले २०४९ पुस १६ गते सरकारलाई प्रतिवेदन बुझाएको थियो, त्यसलाई मन्त्रिपरिषद्को बैठकले आवश्यक कारबाहीको लागि भन्दै महान्यायाधिवक्ताकहाँ पठाएको थियो, तर आयोगको प्रतिवेदनले उजागर गरेका विषयलाई न्यायसंगत ढंगबाट अगाडि बढाइएन । त्यही क्रम रायमाझी आयोगमा दोहोरियो, फलस्वरूप पटकपटकका आन्दोलका गम्भीर प्रकृतिका मानवअधिकार उल्लंघनकर्ताहरू फुक्काफाल भएर राजनीतिमा सिंह भएर उदाइरहेका छन् । सत्तालिप्साको राजनीतिको परिणामको माखेसाङ्लोमा जेलिएको छ, हाम्रो समाज । काठमाडौँको छायाले तराई र कर्णाली सधैँ ओझेलमा किन पर्छन् ? हरेक परिवर्तनपश्चात् जनताले ठूलो आशा राखेका हुन्छन् । तिनको दैनिक जीवनमा प्रत्यक्ष असर पुग्ने गरी कहिले परिवर्तन होला ? २००७ सालदेखि प्रजातन्त्र, लोकतन्त्र हुँदै मुलुक अहिले 'गणतन्त्र' सम्म आइपुग्दा पनि जनताले मानवअधिकार न्याय र सुशासनको व्यावहारिक अनुभूत गर्न किन पाइरहेका छैनन् ? जनताका नाममा भन्दै शासनको शिखरमा पुगेका नेताहरूले खोला तर्यो लौरो बिस्र्यो भने झैं चुनावपछि सबै बिर्सने प्रवृत्तिले विकासमा हामी पछि परिरहेका छौँ । पुरानो प्रणालीलाई दोष दिँदै वर्तमानको मझेरीमा एकल मञ्चन गर्न पाउँदाको अवस्थामा पनि हामी किन पछि परिरहेका छौँ ? यो संगीन प्रश्नको उत्तर खोज्न नेपाली समाजले ढिला गर्यो भने हामीलाई पश्चात्ताप सिवाय केही हुने छैन । नेपालका प्रथम जननिर्वाचित प्रधानमन्त्री बीपी कोइरालाले २०१६ जेठ १४ गते देशवासीका नाममा एउटा सन्देश दिँदै भनेका थिए सरकारी कर्मचारीले जंगी या निजामती जुनसुकै ओहोदामा भए पनि नयाँ युग, जसको पार्दुभाव हालै सम्पन्न भएको निर्वाचनले गरेको छ । त्यसअनुसार आफूलाई जनताको सेवक भन्ठान्नुपर्छ । प्रशासकीय यन्त्र कल्याणकारी राजनीति निर्माण गर्ने सरकारी माध्यम हो । तसर्थ, सरकारी कर्मचारीको ठूलो जिम्मेवारी छ, यो यन्त्रलाई भ्रष्ट हुन नदिन पनि उहाँहरूकै पवित्र अभिभारा छ । हाम्रो सरकारले भ्रष्टाचार निर्मूल पार्ने अठोट गरेको छ ।' बीपी कोइरालाले आजभन्दा ५७ वर्षअगाडि भ्रष्टाचाररहित शासन व्यवस्थाको परिकल्पनाका साथ शासनको बागडोर आफ्नो हातमा लिएर नेपाली समाजलाई नयाँ युगको साँचो सुम्पने प्रण गरेका थिए । तर २०१७ सालको शाही कदमपछि मुलुक अन्धकारको युगमा धकेलियो । २०४६ सालको परिवर्तनपश्चात् आजसम्म नेपाली कांग्रेस कुनै न कुनै कोणबाट सत्ता साझेदार रहँदै आएको छ । तर नेपाली जनताको लागि सुशासन किन दुर्लभ भएको छ ? भ्रष्टाचार तलदेखि माथिसम्म मौलाएको छ । जनताका न्यूनतम आधारभूत आवश्यकता किन ओझेलमा परिरहन्छन् ? राजनीति किन सिंहदरबार र काठमाडौँकेन्द्रित भयो ? काठमाडौँको छायाले तराई र कर्णाली सधैँ ओझेलमा किन पर्छन् ? हरेक परिवर्तनपश्चात् जनताले ठूलो आशा राखेका हुन्छन् । तिनको दैनिक जीवनमा प्रत्यक्ष असर पुग्ने गरी कहिले परिवर्तन होला ? नेपाली जनता यतिखेर आर्थिक विकास भएको देख्न चाहन्छन् । हाम्रा युवाहरू कामको खोजीमा खाडीमा भौँतारिने दिन अन्त्यको लागि ठोस प्रयत्न भएको देख्न चाहन्छन् । बीपी कोइरालाले प्रधानमन्त्री भएपछि आफ्नो पहिलो सन्देशको अन्तिम वाक्यमा भनेका थिए नियतिले हामीलाई निर्माण, उत्थान र गौरवको मार्गमा अग्रसरता हुन आह्वान गरिरहेको छ । के आजको ऐतिहासिक क्षणमा हामी आफ्नो स्वार्थ संकीर्णता तथा दुर्वलता त्यागेर नियतिको वाणी सुन्न सक्दैनौँ ? ' बीपी कोइरालाका देशप्रेमले ओतप्रोत यी भावनालाई आत्मसात गरेर अघि बढ्नेछन्, कुनै कांग्रेसी नेता ? छन् भने एकपटक फेरि देश र जनताका खातिर बोलेर हैन, गरेर देखाउने बेला आएको छ ।"
गैरखेलाडी जापानमै लुके,"काठमाडौंः क्रिकेट खेलाडीका रूपमा मैत्रीपूर्ण खेल खेल्न जापान लगिएका नौजना गैरखेलाडीले काठमाडौं फर्कने टिकट जापानबाटै रद्द गराएको खुलेको छ । १५ दिनको भिसासहित जापान लगिएका उनीहरू जापानमै भासिएको मंगलबार ४७ दिन बितेको छ । अध्यागमन विभागका अनुसार अन्य नेपाली टोलीसहित गत १५ जुलाईमा जापान गएका ती गैरखेलाडी मंगलबारसम्म स्वदेश फर्किएका छैनन् । ती गैरखेलाडीले पहिले नै बुकिङ गरिसकेको आफ्नो फर्कने टिकटसमेत रद्द गरेको जानकारी सम्बन्धित ट्राभल एजेन्सीले दिएको छ । गत १५ जुलाईमा जापानमा आयोजना हुने होन्डा कप क्रिकेट प्रतियोगितामा सहभागी हुन १८ सदस्यीय टोली त्यसतर्फ गएको थियो । त्यसमा सातजना क्रिकेटर, दुईजना पदाधिकारी र नौजना गैरखेलाडी थिए । टोलीमा समावेश सातजना क्रिकेटर र दुईजना पदाधिकारी यसअघि नै नेपाल फर्किसकेका छन् । सिनियर राष्ट्रिय टोलीका पूर्वसदस्य सिद्धान्त लोहनीसहित यू १९ टोलीका प्रेम तामाङ, सौरभ खनाल, फजलुर रहमान, रामनरेश गिरी, अमित श्रेष्ठ र राष्ट्रिय खेलाडी सोनु तामाङ प्रतियोगितामा सहभागी भएर स्वदेश फर्किएका हुन् । उनीहरूसँगै गएका पदाधिकारीहरू सुन्दर थापाक्षेत्री र किरण राणा पनि स्वदेश फर्किसकेका छन् । उनीहरूसँगै गएका राणा अहिले अमेरिकामा छन् । सात खेलाडी र दुई पदाधिकारी प्रतियोगिता सकिएको पाँच दिनपछि नै स्वदेश फर्किए पनि अन्य नौजना गैरखेलाडी उतै लुकेका थिए । जापानमै लुकेर बस्ने गैरखेलाडीमा रामसुर बुढा, सञ्जीव बुढा, रोमी सरङ्कोटी राना, सूर्य बानियाँ, नरेन्द्र बुढा, सुन्दरकुमार ओली, श्यामकुमार पुन, डेन्डी शेर्पा र लक्ष्मण छन्त्याल छन् । त्रिभुवन अन्तर्राष्ट्रिय विमानस्थलबाट हङकङ ट्रान्जिट हुँदै जापानको टोकियोस्थित नारिता अन्तर्राष्ट्रिय विमानस्थल पुगेका यी गैरखेलाडीमध्ये सातजना त्यहाँबाटै बेपत्ता भएका थिए । प्रतियोगिता खेल्न गएका खेलाडी जापान उत्रिनेबित्तिकै गायब भएपछि नेपालको टोली नै अपूरो बनेको थियो । जापानमै रहेका राष्ट्रिय टोलीका पूर्वखेलाडी राजकुमार प्रधान र उनका साथीसहित पदाधिकारीका रूपमा गएका किरण राणाले समेत प्रतियोगिता खेल्नुपरेको थियो । नारिता विमानस्थलबाट उनीहरू बस्ने तय भएको होटेलसम्म पुग्दा नौजना गैरखेलाडीमध्ये दुईजना मात्रै टोलीसँग थिए । ती दुई खेलाडी पनि होन्डा कपअन्तर्गत नेपालको खेल समाप्त भएपछि बेपत्ता भएका थिए । ड्रागन एयरलाइन्सकै अर्को संस्था क्याथे प्यासिफिकमार्फत जापान पुगेका नौजना गैरखेलाडीले नेपाली टोलीका अन्य खेलाडीसँगै फर्कने गरी २० जुलाईका लागि टिकट बुकिङ गरेका थिए । बाँकी नेपाली खेलाडी र पदाधिकारी पूर्वनिर्धारित समयमै नेपाल फर्कंदा ती गैरखेलाडीले १९ जुलाईको बेलुका पहिले नै बुकिङ भइसकेको आफ्नो टिकटसमेत रद्द गराएका थिए । पहिले नै बुकिङ भइसकेको टिकट रद्द गरेको घटनाले ती गैरखेलाडी पहिले नै उतै लुक्ने उद्देश्यले जापान गएको पुष्टि भएको अध्यागमनका एक अधिकारी बताउँछन् । जापानका लागि एकतर्फी भाडा मात्रै ५५ हजार रुपैयाँभन्दा बढी छ । त्यसमा पहिले नै बुकिङ भएको टिकट रद्द गर्दा कम्तीमा ४० हजारको हराहारीमा पैसा नोक्सान हुन्छ, ती अधिकारी भन्छन्, टिकट रद्द गरेर त्यति धेरै रकम गुमाउन तयार हुनुले पनि उनीहरू पहिले नै उतै लुक्ने मनस्थितिका साथ जापान गएको पुष्टि गर्छ । होन्डा कपका लागि सुरुमा १९ जना जाने तयारी गरे पनि १८ जनामात्रै जापान पुगेका थिए । जापानका लागि भिसा लागेर टिकटसमेत बुकिङ गरिसकेका प्रकाश बानियाँ भने जापान गएको देखिँदैन । फर्किएका सात खेलाडी र दुई पदाधिकारीबाहेक जापान गएका अन्य नौजना गैरखेलाडीको अध्यागमन विभागमा प्रस्थानको मात्रै रेकर्ड छ, फर्किएको रेकर्ड छैन । उमेर समूह र सिनियर राष्ट्रिय टोलीबाट समेत खेलिसकेका खेलाडीलाई जापान लाने सम्बन्धमा नेपाल क्रिकेट संघ (क्यान) को निर्वाचित समितिका सचिव किरण राणाले समन्वय गरे पनि उतै लुकेका नौजना गैरखेलाडीलाई लाने सम्बन्धमा कसले समन्वय गरेको हो भन्नेबारे स्पष्ट भएको छैन । होन्डा कपमा ती खेलाडीले वेस्ट काठमाडौं एफसी (फुटबल क्रिकेट) क्लबबाट सहभागिता जनाएका थिए । तर प्रतियोगिताका लागि जापान पुगेर फर्किएका क्लबका अध्यक्ष सुन्दर थापाक्षेत्री र राष्ट्रिय खेलाडीलाई जापान लान समन्वय गरेका किरण राणा दुवैले ती नौजना गैरखेलाडीबारे कुनै जानकारी नरहेको बताएका छन् । यसैबीच राष्ट्रिय खेलकुद परिषद् (राखेप) ले जापानमा गैरखेलाडी लुकेको सम्बन्धमा छानबिन गर्न मंगलबार समिति गठन गरेको छ । राखेपले बोर्ड सदस्य शैलेश कर्माचार्यको नेतृत्वमा तीन सदस्यीय छानबिन समिति गठन गरेको हो । समितिमा राखेपअन्तर्गतको संघसंस्था समन्वय शाखाका प्रमुख डेमबहादुर बस्नेत र कानुन शाखाका प्रमुख नारायण अर्याल सदस्य छन् । समितिलाई मैत्रीपूर्ण खेलका नाममा जापानमा गैरखेलाडी लगेर छाडेको घटनामा संलग्न रहेकाहरूका बारेमा विस्तृत छानबिन गर्न निर्देशन दिइएको जानकारी राखेपका प्रेस सल्लाहकार रोहित दाहालले दिए । यी हुन् जापानमै लुकेका गैरखेलाडी रामसुर बुढा सञ्जीव बुढा रोमी सरङ्कोटी राना सूर्य बानियाँ नरेन्द्र बुढा सुन्दरकुमार ओली श्यामकुमार पुन डेन्डी शेर्पा लक्ष्मण छन्त्याल"
राखेपको वार्षिकोत्सवमा पत्रकार र कर्मचारी सम्मानित,"काठमाडौँ: राष्ट्रिय खेलकुद परिषद् (राखेप) ले आफ्नो ५३ औं वार्षिकोत्सवका अवसरमा बुधबार कर्मचारी र पत्रकारलाई सम्मान गरेको छ । सम्मानित हुने कर्मचारीमा प्रशासनतर्फ सर्वोत्कृष्ट परिषद् सेवा पुरस्कारबाट मोरङ जिल्ला खेलकुद विकास समितिका प्रमुख देवराज कटवाल, उत्कृष्ट परिषद् सेवा पुरस्कारबाट कर्मचारी प्रशासन शाखाका नायब सुब्बा सुकुमार थापा र परिषद् सेवा पुरस्कारबाट आर्थिक प्रशासन शाखाकी लेखा अधिकृत ज्ञानु घिमिरे रहेका छन् । कटवाललाई २५ हजार, थापालाई १५ हजार र घिमिरेलाई १० हजार रुपैयाँसहित सम्मानपत्र प्रदान गरियो । यसैगरी, प्राविधिकतर्फ सर्वोत्कृष्ट परिषद् सेवा पुरस्कारबाट कञ्चनपुर जिल्ला खेलकुद विकास समितिका भलिबल सहायक प्रशिक्षक जगदीशप्रसाद भट्ट, उत्कृष्ट परिषद् सेवा पुरस्कारबाट बाँके जिल्ला खेलकुद विकास समितिका जुडो प्रशिक्षक दलबहादुर गुरुङ र परिषद् सेवा पुरस्कारबाट उदयपुर जिल्ला खेलकुद विकास समितिकी कबड्डी सहायक प्रशिक्षक पार्वती राई पुरस्कृत भए । उनीहरूले पनि सम्मानपत्रसँगै क्रमशः २५ हजार, १५ हजार र १० हजार रुपैयाँ पुरस्कार पाए । सोही अवसरमा परिषद्मा २५ वर्ष सेवा पूरा गरेका ११ जना कर्मचारीलाई दीर्घ सेवा पदकबाट सम्मान गरियो । २० वर्ष सेवा अवधि पूरा गरेका एक सय ३६ जनालाई परिषद् सेवा पदकबाट सम्मान गरियो । सोही अवसरमा ६ जना खेलकुद पत्रकारलाई पनि सम्मान गरियो । राखेपबाट सम्मानित हुने खेल पत्रकारहरूमा अन्नपूर्ण पोस्ट् राष्ट्रिय दैनिकका रोशन राउत, नयाँ पत्रिका दैनिकका श्रीलोचन राजोपाध्याय, कान्तिपुर दैनिकका विनोद पाण्डे, नागरिक दैनिकका प्रकाश तिमल्सिना, द हिमालयन टाइम्सका फोटो पत्रकार उदीप्तसिंह क्षेत्री र कान्तिपुर टेलिभिजनका प्रदीप लेखी छन् । पत्रकारलाई जनही पाँच हजार रुपैयाँ र सम्मानपत्र प्रदान गरियो । कर्मचारी र पत्रकारलाई युवा तथा खेलकुदमन्त्री दलजित श्रीपाली, राखेपका सदस्यसचिव केशवकुमार विष्ट, खेलकुद मन्त्रालयका सहसचिव चूडामणि पौडेललगायतले पुरस्कृत गरे । कार्यक्रममा मन्त्री श्रीपालीले सातौं राष्ट्रिय खेलकुद निर्धारित समयमै पूर्वाञ्चलमा हुने बताए । उनले राखेपमा राम्रो काम गर्ने कर्मचारीलाई पुरस्कृत र काम नगर्नेलाई दण्डित गर्ने नीति अवलम्बन गरिने बताए । सदस्यसचिव विष्टले राखेपको तत्कालको अर्जुन दृष्टि सातौं राष्ट्रिय खेलकुद सफल पार्नु रहेको बताए । राखेपले आफ्नो ५३ औं वार्षिकोत्सवका अवसरमा तीन दिन विभिन्न गतिविधि र रक्तादान कार्यक्रम आयोजना गरेर मनाएको हो । वार्षिकोत्सव कार्यक्रम ७५ वटा जिल्ला खेलकुद विकास समिति र पाँचवटै क्षेत्रीय खेलकुद विकास समितिमा पनि मनाइएको छ ।"
भलिबल खेलाडी भण्डारीको निधन,"नेपालगन्जः भलिबलकी पूर्वखेलाडी एवं बाँके जिल्ला भलिबल संघकी कार्यसमिति सदस्य रमा भण्डारीको सोमबार राति निधन भएको छ । ३५ वर्षीया रमाको भारतीय सहर लखनउस्थित सामरा अस्पतालमा उपचारका क्रममा सोमबार राति करिब १० बजे निधन भएको हो । निरन्तर ज्वरो आएपछि नेपालगन्ज शिक्षण अस्पताल कोहलपुर भर्ना गरिएकी रमालाई त्यहाँबाट एक साताअघि सामरा अस्पताल रिफर गरिएको परिवारका एक सदस्यले बताए । उनमा मेनेन्जाइटिसको लक्षण देखिएको रमाकै उपचारका लागि लखनउ पुगेका कोहलपुरका पत्रकार श्रीधर पौडेलले जानकारी दिए । दिवंगत खेलाडी रमाको मंगलबार बिहान सिक्टा सिँचाइ नजिक अगैयाघाटमा अन्तिम संस्कार गरियो । अन्तिम श्रद्धाञ्जलिका लागि मध्यपश्चिम क्षेत्रीय खेलकुद विकास समितिका अध्यक्ष भीम ओली, उपाध्यक्ष नरेन्द्र थापा, बाँके जिल्ला भलिबल संघका अध्यक्ष टीएस ठकुरी, उपाध्यक्ष चिरञ्जीवी चन्द, उपाध्यक्ष गोविन्द पौडेल, भलिबलकै पूर्वखेलाडी दामोदर भण्डारी, आइस हक्की संघ बाँकेका उपाध्यक्ष खगेन्द्र शाहीलगायत विभिन्न शिक्षण संस्थाका प्रमुखहरू गरी सयौंको संख्यामा शुभेच्छुक अगैयाघाट पुगेका थिए । कोहलपुर न्युरोड निवासी रमाका श्रीमान् दिलीप केसी मध्यपश्चिम केवलका सञ्चालक हुन् । उनीहरूका एक छोरा छन् । बाँके जिल्ला भलिबल संघले रमाको निधनले बाँकेको मात्र नभई सिंगो नेपालको भलिबलमा अपूरणीय क्षति पुगेको जनाएको छ । नेपालको भलिबलमा स्तरका हिसाबले नम्बर एक प्रतियोगिताका रूपमा स्थापित प्रधानमन्त्री कप महिला भलिबल आयोजक समितिकी सक्रिय सदस्य रमाको निधनले भलिबलको अभियानलाई ठूलो क्षति पुर्याएको छ, जिल्ला भलिबल संघका अध्यक्ष टीएस ठकुरीले भने ।"
