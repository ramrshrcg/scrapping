शीर्षक,विवरण
कर्णाली हेर्ने काठमाडौंको आँखा,"प्रधानमन्त्री पुष्पकमल दाहाल सरकारले कर्णालीका वासिन्दालाई जन्मिँदा र मर्दा २० किलो चामल दिने घोषणाको चर्को विरोध भयो । कर्णालीकै जनताले प्रधानमन्त्री दाहाललाई चामल फिर्ता गरिदिएको प्रसंगले मलाई भने खुसी बनायो । लाग्यो, कर्णालीका जनताले आफूलाई चामलको राजनीतिले कसरी पछाडि पारिरहेछ भन्ने बुझ्न थालेछन् । दुई दसकअगाडि नै कर्णालीका नेताले चामल नभई विकास चाहिन्छ भन्ने बुझेको भए कर्णाली आज पनि दुर्गमको बिल्ला भिरेर बस्ने थिएन । कर्णालीका जनताले अहिले पनि भोगिरहेको दुःख धेरै पहिला समाधान भइसकेको हुन्थ्यो । कर्णालीको अविकासको मूल कारण चामल होइन । कर्णालीलाई बुझ्ने जोकोहीलाई पनि थाहा छ सौन्दर्य र सम्भावनाले भरिपूर्ण थलो हो त्यो । तर भोटसँग चामल साट्ने राजनीतिले कर्णालीलाई विपन्न देखायो । अन्तर्राष्ट्रिय संस्थाले पनि चामललाई नै विकासको पर्याय बनाई प्रचार गरे । स्थानीय उन्नत बालीलाई बेवास्ता गरेर चामल वितरण गरियो । 'कामको लागि खाद्यान्न' नामक कार्यक्रम लगियो । विडम्बना ! खाद्यान्न अर्थात् चामल भनेर बुझाइयो । आफैँसँग भएको कोदो र फापर खाद्यान्न मानिएन । प्लेन चढेर आउने चामल नै खाद्यान्न हो भन्ने बुझाइयो । चामल खाने भोकले स्थानीय खाद्यान्नको उपयोगिता र विशेषता नै ओझेलमा पारियो । जसरी अफिम व्यापारीले सुरुसुरुमा अफिम खान सिकाएर लती बनाई उसैलाई अफिम ग्राहक बनाउँछ त्यसरी नै कर्णालीका जनतालाई चामलको नसामा लठ्ठ बनाइयो । कर्णालीमा फल्ने स्वादिलो र पोषणयुक्त खाद्यान्न उपेक्षाको सिकार बने । तथाकथित 'विकास' को परिभाषामा खाद्यान्न माने चामल बनाएर चामल नखानेजतिलाई भोका प्रचार गरियो । कर्णाली भन्नासाथ 'भोक, रोग र शोक' को प्रतिबिम्ब बनाएर काठमाडौं चामल निर्यातमा व्यस्त बन्यो । यो चामल व्यापारमा ककसको हात छ, कोकोले आम्दानी गरिरहेछन्, खोजबिन अवश्य नै होला र हुनैपर्छ । यो विकासको नसा यति नराम्रो गरी लाग्यो, कर्णालीका खेतबारी बाँझो हुन थाले । सरकारले कहिले चामल पठाउला र खाउँला भन्ने प्रवृत्तिको विकास भयो । मुगु जाँदा स्थानीय होटेलमा 'कोदो र फापरको रोटी खान दिनोस् न भन्दा' होटेलवाला हाँसेका थिए । काठमाडौंबाट आएर पनि कोदो र फापरको रोटी खाने भनेर छक्कै परेका थिए उनीहरू । यो त सानो उदाहरण मात्र हो विकासको नसाको । चामलको लतको । मुगु, कालिकोट, डोल्पा जाँदा 'खाद्य संस्थान' का कर्मचारीको गुनासो थियो, 'यहाँका मानिसलाई भात नभई हुँदैन । चामल नखाएर स्थानीय खाना नै खाउभन्दा हामीलाई नै गाली गर्छन् । नेताहरू पनि चामल आइरहोस् भन्ने चाहन्छन् ।' चामलको वितरण र कुपनमा अडिएको राजनीतिले विकासलाई फराकिलो नजरले बुझ्नै सकेन । बाटो, स्वास्थ्य सुविधा, शिक्षा, पर्यटन विकासभन्दा पनि चामलमै प्राथमिकता दिए, कर्णालीका नेताले । त्यस्तै चिन्तन प्रवाह गरे राष्ट्रिय नेताहरूले । चामल नीतिको परिणाम अहिले खाद्य संस्कृति नै नष्ट गरिदियो । खाद्य संस्कृतिको विनाशसँगै त्यहाँका जनताको काम गर्ने बानी, भेडापालन र त्यसबाट ऊन तथा मासुको जोहो गर्ने संस्कृति हरायो । सँगसँगै कर्णालीका खेतबारी बाँझो हुन थाले, स्थानीय बीउ हराउँदै गइरहेछन् । चामल राजनीतिको अर्को उदाहरण थियो, प्रधानमन्त्री दाहालको २० किलो चामलको अनुग्रह । धन्न यसपालि कर्णालीका जनताले चामल अस्वीकार गरे । अब सायद कर्णालीको चामल राजनीतिको आँखाबाट हेर्ने दृष्टिमा सुधार आउला । कर्णालीबाट आउने समाचारमा चामल नपाएर भोकै बसेका मानिसको कथा पढेर कर्णाली भोको र अन्नविहीन भन्ने चिन्तन हराउला कि ? यो चिन्तन काठमाडौंवासी हावी छ । म आफैँ पनि कालीकोट जाँदा भुटेको चिउरा, भटमास, दालमोठ आदि पाँचछ दिन पुग्ने गरी लिएर गएको थिएँ । केही खान नपाई भोकै परिने हो कि भन्ने मानसिकताले अत्याएर । कालिकोट पुगेपछि बल्ल थाहा भएको थियो, कर्णालीलाई हेर्ने काठमाडौंको नजरमा अज्ञानताको पट्टी बाँधिएको रहेछ । स्थानीय रेडियोमा कार्यरत एक पत्रकारले भोकमरीबारेको छलफलमा भनेका थिए, 'हाम्रो त भात खानेबानीले नै समस्या परेको छ । घरमा एक मुरी मकै छ, तर मकै खाएर भोक नै मर्दैन । चामलको भात नै चाहिन्छ । मकैको च्याँख्ला खाएँ भन्दा हेपाइमा परिने, लाज हुने भएको छ ।' उनलाई मैले स्थानीय खाद्यान्न प्रवद्र्धन गर्न कत्तिको जोड दिनुभएको छ भनेर सोधेकी पनि थिएँ । उनले अन्तर्राष्ट्रिय संस्था एवं सरकारी कार्यक्रममै चामलको भातलाई प्र श्रय दिने गरेको गुनासो गरेका थिए । 'कोदो खाने बुद्धि' भनेर हेपिने रै'छ त्यहाँ । उनले काठमाडौंबाट कर्णालीसम्म विकासलगायत अनेकन् नारा बोकेर जानेहरूले नै स्थानीय खाद्यान्नको पक्षमा प्रचार गरिदिएमा स्थानीय मानसिकता परिवर्तन हुनसक्ने बताएका थिए । हरेक वर्ष दोहोरिने कर्णालीको भोकमरीको कारण यसपालि कर्णालीका युवाले बुझेछन् । भातको राजनीति बुझेछन् र प्रधानमन्त्रीको चामलको आश्वासन अस्वीकार गरेछन् । धन्यवाद ती युवालाई जसले चामलको भिख होइन, विकास मागे । कर्णालीबाट फर्केपछि मैले विभिन्न पत्रपत्रिकामा 'कर्णालीमा चामल चाहिँदैन' भनेर विभिन्न पत्रपत्रिकामा लेखेकी पनि थिएँ । ती लेख पढेर केही साथीहरूले बधाई पनि दिए । तर केहीले भने गुनासो गरे । उनीहरूको गुनासो थियो, 'काठमाडौँमा पेटभरि भात खाएर कर्णालीमा चामल चाहिन्न भनेर लेख्न त सजिलो छ, तर त्यहाँका जनता भोकभोकै परेको तपाईंले देख्नुभएको छ ? चामल नदिए त त्यहाँ बर्बादै हुन्छ ।' मेरो प्रश्न छ के कर्णालीका जनताले केवल चामल मात्र खान्छन् र ? चामलसँग सितन, दाल, तरकारी चाहिँदैन ? त्यो कसले दिन्छ ? खोइ त सम्पूर्ण पौष्टिक आहार पुर्याएको ? मैले कर्णालीमा बारम्बार भन्ने वैज्ञानिक डा तीर्थबहादुर श्रेष्ठको भनाइ सुनाउने गर्थें ।श्रेष्ठ भन्नुहुन्छ, 'कर्णालीको भोकमरी वास्तविक भोकमरी होइन, त्यो भातको भोकमरी हो ।' हरेक वर्ष दोहोरिने कर्णालीको भोकमरीको कारण यसपालि कर्णालीका युवाले बुझेछन् । भातको राजनीति बुझेछन् र प्रधानमन्त्रीको चामलको आश्वासन अस्वीकार गरेछन् । धन्यवाद ती युवालाई जसले चामलको भिख होइन, विकास मागे । यसैगरी चामल वितरण गरेर काम देखाउने अन्तर्राष्ट्रिय संस्थाको चामल बहिस्कार गर्ने दिन पनि कहिले आउला ? नाम मात्रको होइन, साँच्चैको सडक चाहिन्छ भनेर कर्णाली जनताले आवाज उठाउने दिन कहिले आउला ? 'हामीलाई गरिब नठान । हामी आफैं गरिखान सक्छौँ । हामीलार्ई सक्षम बनाऊ' कर्णालीले भन्ने दिन कहिले आउला ? त्यसैगरी कर्णालीलाई चामलको भोकको नजरबाट हेर्ने दृष्टिकोण फेरिने दिन कहिले आउला ? एउटा ठूलो बहसको खाँचो छ काठमाडौंको दृष्टि फेर्न र चामलको भोकमरीबाट जोगिएर आफ्नै खाद्यान्नले पेट भर्न ।"
भारत: कस्तो छिमेकी,"दक्षिण एसियामा यतिखेर द्वन्द्व चुलिँदै गएको अवस्था छ । भारतले कश्मीर समस्याको जगमा यो द्वन्द्वलाई नयाँ मोडमा पुर्याएको छ, पाक सीमा क्षेत्रमा 'सर्जिकल स्ट्राइक' नामक कारबाही गर्दै । कश्मीर समस्याको कारण भारत र पाकिस्तानले अहिलेसम्म तीनपटक युद्ध गरिसकेका छन् । दुवै मुलुक यो समस्या समाधानतर्फ भन्दा यसलाई राजनीतिक तुष्टिको माध्यम बनाउन उद्यत् छन् । आखिर मारिने कश्मिरी जनता नै छन् । आआफ्ना कुत्सित उद्देश्य साँध्न मग्न विश्व शक्तिहरू खासमा अहिले चलेकै वल्र्ड अर्डर (संसार पद्धति) लाई टिकाउने ध्येयमा छन् । लाखौं मानिस मारिने गरी चलेका विभिन्न देशका गृहयुद्धमा नभए किन ठूला मुलुकहरूको संलग्नता भन्ने प्रश्न एक किसिमले उठि नै रहन्छ । तर प्राप्ति र दम्भको होडमा यो प्रश्न सोधाइ त्यत्तिकै बिलाउँछन् । राष्ट्रसंघ महासचिव वान कि मुनले सिरिया द्वन्द्वको विषयमा हालै सम्पन्न महासभामा गरेको टिप्पणी यही सोधाइको एउटा प्रतिविम्ब हो । उनले अमेरिका, रूस, पश्चिमा राष्ट्र सबैलाई घाँटीमा अड्किने गरी भने, 'यहाँ उपस्थित कतिपय प्रतिनिधिको हातमा सिरिया द्वन्द्वको रगत लत्पतिएको छ ।' तर त्यो भनाइ मुनको मनको तुष मार्नेबाहेक केही हुनेवाला देखिँदैन । तिनै शक्ति मुलुकको अनुदानबाट चल्ने एकखाले उत्कृष्ट जागिरे संस्थाभन्दा खासै केही बन्न सकेको देखिँदैन राष्ट्रसंघ । यो विश्व परिवेशमा भारतसमेत एउटा शक्ति मुलुक बनेर उदाउन खोजिरहेको छ । खासगरी जनसांख्यिक सामथ्र्य र भूगोलले दिएका स्रोतसाधनबीच ठूलो विश्व बजार बनिरहेको भारतले दक्षिण एसियालाई नेतृत्व दिन चाहेको हो । तर धेरैजसो सांस्कृतिक र चेतनागत मानकहरूका कारण भारत दक्षिण एसियाको प्रगतिशील नेतृत्व गर्नेभन्दा क्षेत्रीय विग्रहको खेलाडीका रूपमा चित्रित भइरहेको छ । उसका आफ्नै सामरिक समस्याबाट यो कुरा प्रस्ट भइरहेको छ । ऐतिहासिक तथा आणविक दुस्मनका रूपमा पाकिस्तानले भारतलाई सधैँ मुर्मुरिने खजाना मात्र दिइरहेको छ । अर्कोतिर चीनले मौलिक खाले आधुनिक अधिनायकवादी शासन पद्धतिबाट आफ्नो भौगोलिक अखण्डता र आर्थिक समृद्धिसहित विश्व राजनीतिमा निर्णायक खेलाडी बन्ने लक्ष्यलाई प्रमाणित गरेको अवस्था पनि प्रजातान्त्रिक भारतको लागि ठूलो तनाव हो । यसैगरी नेपाल, बंगलादेश, श्रीलंकालगायत साना मुलुकहरू पनि भारतसँग सदैव असन्तुष्टिकै स्थितिमा छन् । भुटान मात्र त्यस्तो मुलुक हो, जो भारतले चाहेजसरी चल्ने मानेको छ, आमस्तरमा । विश्व जनसंख्याका ठूलो हिस्सा बोकेको एउटा क्षेत्र नै आफ्नो हिसाबले चलोस् भन्ने चाहना भारतले किञ्चित सुहाउँदैन । भारत अझै पनि संसारको त्यस्तो मुलुक हो, जसले अझै अन्य कुनै पनि मुलुकको भन्दा बढी गरिबीको भारी बोकिरहेको छ । जहाँ अझै धेरै विभेद, भेदभाव, शोषण, उत्पीडन र हिंसा व्याप्त छ । पहिले आफ्ना मामिला मिलाएर, आफू बनेर अर्कालाई बनाउँछु भन्दा सुहाउने कुरा होला । अनि त्यसले इच्छित असरसमेत निकाल्न सक्छ । के यस्तो भएको भारतसँग सामथ्र्य र सम्भावना नभएरै हो त ? विल्कुल होइन । भारत विकास र सामारिक शक्तिको हिसाबले चीनभन्दा अझै पाँच दसक पछाडि पर्नुको एउटै कारण हो, मानसिकता । नभए पूरै संसार आज भारत जान र बुझ्न चाहन्छ । संसारमा मानवताका मूल्य श्रीगणेश गर्ने वैदिक सनातन धर्मसंस्कृतिको आधारभूमि हुनु नै भारतको सबैभन्दा ठूलो विश्व आकर्षण हो । जसका आधारमा भारत आज दुनियाँका लागि समभाव र सहिष्णुताको उत्कट परिचायक बन्नुपर्ने थियो । तर आज ऊ युद्ध, अविश्वास र क्लेषको प्रतिच्छायामा रुमल्लिनु परिरहेको छ । आफनो सीमा क्षेत्रलाई चुस्त राख्न नसकेको विषयलाई ढाक्न वर्तमान भारतीय सरकारलाई केही न केही मसला चाहिएको थियो । सर्जिकल स्ट्राइक गरियो । तर नेपालीहरूमाथि लगभग एक वर्ष लगाएको नाकाबन्दी केको स्ट्राइक थियो त ? नेपालीहरूले भारतीय भूमिमा गएर आक्रमण त गरेका थिएनन् पक्कै । नेपाली जनताले मतादेशको माध्यमबाट आफ्नो संविधान आफैं बनाएपछि, अन्तिम अवस्थामा आएर नगर भन्दा मानेनन् भनेर भोलिपल्टैदेखि गौँडा रोक्नुको औचित्य भारतीय संस्थापनले सायदै प्रमाणित गर्न सक्ला । विचरा नेपालीहरू सम्पूर्ण अन्तर्राष्ट्रिय कानुनहरू मिचेर मित्र मुलुकले नै त्यस्तो व्यवहार गर्दा मरुभूमिमा तिर्खाले छट्पटाए झैं बसे । विश्व समुदायका अगुवाहरूले त्यतिबेला देखाएको उदासीनता नेपाली जनताको लागि अर्को पीडा थियो । महासचिव मुनले अहिले सिरियाको मामिलामा झैं त्यतिबेला नेपालमा मानवीय संकट छ भन्दै घुमाउरो टिप्पणी गरे । शरण पर्दा राष्ट्रसंघको प्रस्ताव लत्याउने शक्ति मुलुकहरूको बोलवाला चलेको विश्वमा त्यो भनाइले माखो मारेन । यतिखेर नेपाल र भारतबीचको समस्या अल्पकालीन समाधानमा गएजस्तो देखिन्छ, तर कटु यथार्थ भुल्न मिल्दैन कि भारतले अझै पनि लगभग ८० प्रतिशत जनादेशको समर्थन पाएको संविधानलाई स्वागत गरेको छैन । बरु जनयुद्धको जोसबाट समयक्रमसँगै अघोर भ्रान्तिमा पुगिसकेका माओवादी अध्यक्ष प्रचण्डलाई प्रयोग गरी नेपाललाई पुरानै शैलीमा काबुमा राख्ने प्रवृत्ति पुनरावृत गराइएको छ । यसबाट भारतलाई कालान्तरमा झन् अहित हुने देखिन्छ । सत्य के हो भने नेपालमा सधैँ यस्तै राजनीतिक मति चलिरहन्छ भन्ने छैन । भ्रष्टाचार र लाचारीको जगमा बनेका राजनीतिक नेतृत्वलाई आउने युवा पुस्ताले नस्विकार्ने पक्का छ । लाग्ला केही वर्ष, बस् त्यत्ति हो । छुच्चोपन, दारिद्रय र भित्रभित्र कोपरिएर अरूको शान्ति हेर्न खप्न नसक्ने प्रवृत्ति यो क्षेत्रमा कसरी पलायो, यसका नायकहरू कोको हुन्, यसबारे गतिलो समाजशास्त्रीय अध्ययन जरुरी छ । जस्तोनेपालमा भारतप्रतिको मनोविज्ञान कायम छ, अन्य दक्षिण एसियाली छिमेकी मुलुकहरूमा त्योभन्दा बढी नकारात्मक पक्ष भावना छ । केही गरेर विश्वासमा लिने, आफ्नो हितमा काम गराउने शैली मात्रै टिकाउ हुन सक्छ । त्यसो नगर्दा भारतीय एजेन्डाले हरेक मुलुकमा आउने वर्षमा ठक्कर खाने देखिन्छ । श्रीलंकामा गरिएको राजनीतिक प्रयोग उल्टिने अवस्था छ । नेपालमा अबको निर्वाचनको दृश्य अहिले लगभग बनिसकेको छ । पाकिस्तान एकातिर कश्मीरसँग भारतसँग पौँठाजोरी खेल्दै अर्कोतिर बलुचिस्तानको विकासमा चीनसँग विशाल सहकार्य गर्दैछ । यो परिवेशमा हरेक छिमेकीसँग धुनमुनिने गरी आफ्नो भए नभएको तागत खेर फाल्नुभन्दा भारतले समदूरीको मित्रता अगाडि बढाउन जरुरी छ । आखिर मित्रताबाट सबैभन्दा बढी फाइदा लिने भारतले नै हो । मात्रै दुई नदीको ऊर्जाले भारत र भुटानबीच त्यस्तो गठजोड बन्यो । नेपालले त एउटा सार्वभौम मुलुकले पाउने सम्मान मात्र खोजेको हो । त्यसको इमानदार प्रत्याभूति हुँदा भारतले सारा हिमालय पर्वतको फाइदा आफ्नै खेती खलियानमा पाउँछ । नेपालले आफ्नो अपार जलराशि मोडेर तिब्बततिरै फर्काउन सक्ने होइन । आधुनिक संसारमा मानव जातिले खोजेको समृद्धि मात्रै हो । समृद्धिकै कारण आज विकसित पश्चिमा जगत् मानव विकासका उत्कृष्टतम् प्राचीन मूल्यहरूको पुनर्खोजतर्फ लागेको छ । सांस्कृतिक क्रान्ति नामक तथाकथित अभियानबाट रुग्ण बनेको चीन अब बौद्धधर्मलाई खुलेआम बढावा दिँदै आफ्नो वातावरण मानवमैत्री बनाउन खोजिरहेको छ । केही ठूला शक्तिराष्ट्रका स्वार्थहरूलाई समयले ठेगान लगायो भने मुस्लिम जगत् पुनः शान्तिको बाटोमा आउनेछ । परन्तु दक्षिण एसियामा त केही समस्यै थिएन । एक हदमा गरिबी थियो तर सनातन संस्कृतिको बलमा मिलाप एवं सेवायः परमोधर्मको भावना सर्वत्र थियो । यो छुच्चोपन, दारिद्र्य र भित्रभित्र कोपरिएर अरूको शान्ति हेर्न खप्न नसक्ने प्रवृत्ति यो क्षेत्रमा कसरी पलायो, यसका नायकहरू कोको हुन्, यसबारे गतिलो समाजशास्त्रीय अध्ययन जरुरी छ । यो क्षेत्रको नेता मुलुक भारतले यसबारे सिंहावलोकन गर्नु वर्तमान समयको अहम् आवश्यकता हो । नभएदेखि यो अवस्था अर्वुद रोग जसरी फैलिँदै जानुको विकल्प देखिँदैन । अन्त्यमा, फेरि ऋषिमन प्रधानमन्त्रीका रूपमा नेपाल भ्रमण गर्दा संसद्मा सम्बोधन गर्दै नरेन्द्र मोदीले ऋषिमनको दुहाइ दिनुभयो । काठमाडौंका सडकमा जनता उर्लेर स्वागत गरेपछि उहाँ भावातित मुद्रामा ऋषिमनको चर्चा गर्दै हुनुहुन्थ्यो । नेपालमा संविधाान जारी भएपछि उहाँ दुर्वासा शैलीमा रन्किँदै आफ्ना शुक्राचार्यहरूको वश परिरहेकै स्थिति छ । हाम्रा पौराणिक ग्रन्थहरूले ऋषिभित्रका पनि विभिन्न वर्ग छुट्ट्याइदिएका छन् । भारतीय राष्ट्रपति शीघ्र नेपाल आउँदै हुनुहुन्छ । उहाँको स्वागतमा नेपालीहरूले कुनै कसर राख्दैनन् । तर उहाँले कुन मनको कुरा गर्नुहुन्छ, ठूलो प्रतीक्षाको विषय छ ।"
देवदूत हुन् प्रहरी,"अपेक्षा फलको छैन, सधैँ कर्तव्य चिन्तन ! आहुती प्रणको दिने तिमीमा अभिनन्दन !! वीर अमर प्रहरीका वीर गाथाको स्मरण गर्दै पुनः एकपटक प्रहरी दिवस मनाउन गइरहेको सन्दर्भमा ती वीर अमर प्रहरीप्रति समर्पणभावका साथ हार्दिक श्रद्धाञ्जली तर्पण र अर्पण गर्छु । यसै अवसरमा, प्रहरी सेवाको मर्म र महत्त्वका विषयमा महाभारत युद्धको एउटा सन्दर्भलाई जोड्न सान्दर्भिक ठान्छु । उक्त युद्धमा राजा धृतराष्ट्रले आफ्नो कौरव सेना पराजित हुँदै गइरहेका बेला, भीष्म पितामहको संदिग्ध भूमिकाप्रति संकेत गर्दै भनेका थिए, 'तपाईं हाम्रो सेना पराजित भइरहँदा पनि पाण्डवविरुद्ध किन हतियार उठाउनु हुन्न, तपाईंजस्तो प्रकाण्ड योद्धाका सामु अर्जुन त केही होइन, जसको नुन उसको गुन भन्ने सामान्य राजधर्म पनि तपाईंले किन पालना गर्नु हुन्न भन्ने गम्भीर आरोप धृतराष्ट्रले भीष्मपितामहलाई लगाएका थिए । महाभारतको युद्ध नै धर्मयुद्ध भएको र राजधर्मको पालना नगरेको गम्भीर आरोप लागेका भीष्मपितामहलाई उक्त आरोपले आक्रोशित बनायो र राजसभामै युद्धमा सहभागी हुने घोषणा गरे र चौबीस घन्टाभित्र अर्जुनको हत्या गरिदिने प्रतिज्ञासमेत गरे, जुन प्रतिज्ञा भीष्म प्रतिज्ञाका रूपमा आजसम्म पनि स्मरण गरिन्छ । भीष्म पितामहको यस्तो घोषणापश्चात् पाण्डव सेनाका सारथि भगवान् श्रीकृष्ण चिन्तित भए । भीष्मपितामह आफ्नो प्रतिज्ञामा अटल रहने भएकाले श्रीकृष्ण आफ्ना प्रियजन अर्जुन मारिने नै भए भन्ने चिन्ताबाट रातभर निदाउन सकेनन् । आफू त निदाउन सकेनन् भने स्वयं अर्को दिन नै मारिने अर्जुनलाई कत्तिको चिन्ता भयो होला भनेर अर्जुनलाई सान्तवना दिन निज सुतेको कोठामा गए तर अर्जुन भने मस्त निदाएको देखेर आश्चर्यमा पर्दै सोधे, 'अर्जुन, के तिमीलाई भीष्मपितामहको प्रतिज्ञा थाहा छ ? ' अर्जुनले सहजरूपमा जबाफ दिए, 'थाहा छ, भोलिसम्ममा भीष्मपितामहले मेरो हत्या गर्ने भनेका छन् ।' आफू मारिने विषयलाई समेत सहज रूपमा लिएको र निदाइरहेका अर्जुनलाई देखेर श्रीकृष्णले पुनः प्रश्न गरे, 'के तिमीलाई आफू मारिने विषयमा पनि चिन्ता लाग्दैन भन्दा अर्जुनले जवाफ दिए, 'हेर श्रीकृष्ण, यो चिन्ता गर्ने विषय मेरो होइन, यो त तिम्रो चिन्ताको विषय हो, लालनपालन, संरक्षण, सम्भार गर्ने सबै जिम्मेवारी तिम्रो हो । त्यसैले मेरो निद्रामा बाधा नपुर्याऊ र आफ्नो काम गर ।' अर्जुनको यो जवाफ र श्रीकृष्णको भूमिकालाई प्रहरी सेवाको मर्मसँग तुलना गर्न सकिन्छ, जसरी आमनागरिक निश्चिन्त र निस्फिक्री ढंगले निदाउने गर्छन्, त्यतिबेला प्रहरी गस्ती र आम नागरिकको सुरक्षाको चिन्तामा रहेका हुन्छन् । आम नागरिकको निश्चिन्ततामा कहींकतैबाट अवरोध हुन नआओस् भन्ने कार्यका लागि गरिने कामकारबाही नै प्रहरी कार्य हो । यो दैवीय जिम्मेवारी हो, जसलाई भगवान्ले प्रहरी नामक प्रतिनिधिबाट सम्पन्न गराउने गर्छन् । तसर्थ प्रहरी देवदूत हुन् भन्ने अर्थमा प्रहरी सेवा बुझ्न आवश्यक छ । त्यसैले प्रहरी शब्दसँगै 'हरी' शब्दको प्रयोग गरिएको छ । यहाँ भगवान्लाई सांकेतिक भावका रूपमा मात्र बुझ्ने र भौतिकवादी दृष्टिकोणबाट परिभाषित गर्ने हो भने पनि अस्तित्वमा रहेका दुई विपरीत पक्षको अन्तरसंघर्षबाट उत्पादन र सृष्टिको निर्माण हुने गर्छ । तसर्थ विपरीतार्थको परिणामको सुनिश्चितता प्रहरीले कानुन पालनाको माध्यमबाट गर्ने गर्छ । दैवीय र राक्षस शक्ति अर्थात् कानुन पालना गराउने र आपराधिक प्रवृत्तिबीचको छिनोफानो प्रहरी सेवाका माध्यमबाट हुने गर्छ । प्रहरी सेवा पुण्यको सेवा भएकाले विगतमा पुण्य कर्म गर्नेजति यो सेवामा सहभागी हुने गर्छन् भन्ने तर्क पनि हुने गरेको छ । देवदूतको भूमिकामा रहेका प्रहरीले देवत्वको धर्म र आचरणको पालना गरेन भने अनिष्ट हुने गर्छ । अनिष्ट अर्थात् जे हुनुपर्ने, जे गर्नुपर्ने त्यो नगर्ने, जथाभावी गर्ने आचरण नै अनिष्टको आचरण हो । देवदूतलाई म नै देवता हुँ भन्ने भ्रम पर्न गयो भने त्यो निकै घातक हुनेछ, स्वेच्छाचारिता, दुरुपयोगको प्रवृत्ति मौलाउनुको कारण पनि यही बन्न सक्छ भन्नेतर्फ पनि प्रहरी सजग रहन आवश्यक छ । प्रहरी दण्डनायक पनि भएकाले उसलाई शंख, चक्र, गधा, पद्म सबै किसिमका अस्त्र दिइएको हुन्छ । यी सबैको सही उपयोगको लागि ठोक्ने, ढोग्ने र बोक्ने कला र सीपबाट पनि हरेक प्रहरी सुसज्जित हुन आवश्यक छ । माथि चित्रण गरिएका महाभारतका केही पात्रको गुण र चरित्रका विषयमा पनि विश्लेषण गर्न आवश्यक छ, महाभारतका धृतराष्ट्रको चरित्रलाई सत्तामोह, पुत्रमोह र छलछाम, षड्यन्त्र गर्न खप्पिस मानिएका पात्रका रूपमा चित्रण गरिएको छ । शारीरिक रूपमा अशक्त, दृष्टिविहीन व्यक्ति छलछाम गरेर अनुमानमै निर्भर रहने प्रवृत्तिका हुने भएकाले पनि उनीहरू षड्यन्त्र, छलछाम गर्न अभ्यस्त भएका हुन्छन्, आफ्नो अशक्तताको आपूर्ति गर्न अरूमै निर्भर रहनुपरेकाले पनि धृतराष्ट्र विदुरमा निर्भर रहेका थिए । शारीरिक वा मानसिक रूपमा अशक्त व्यक्तिहरू आफ्नो क्षमतामा विश्वास गर्दैनन् र अरूको सुझावमा पनि आफ्नो हितलाई प्राथमिकतामा राख्ने गर्छन्, प्रहरी सेवाको लागि यो चरित्रलाई खतराको मूल्यांकन गर्दा भने बुझ्न उपयोगी हुन सक्छ । महाभारतका अर्का पात्र भीष्मपितामह वज्र, कठोर, अटल रहने चरित्रलाई प्रतिनिधित्व गर्छन् । प्रहरीको कर्तव्यपरायणताको मापक पनि यही गुण हुने भएकोले प्रहरी सेवाको लागि यो गुण प्रेरणादायी अत्यावश्यकीय गुणको रूपमा लिन सकिन्छ, दुर्योधनले अधर्मलाई प्रतिनिधित्व गर्छन् । यो अपराधिक मनोवृत्ति हो, प्रहरी सेवाको लागि हल गर्नुपर्ने दायित्वको विषय पनि यही हो । भगवान् श्रीकृष्णको रणनीति, कलाकौशलता प्रहरी सेवाको व्यवस्थापन र परिचालनको लागि आवश्यक पर्ने महत्त्वपूर्ण अनुकरणीय गुण हो । महाभारतका विभिन्न पात्र र निजहरूले प्रतिनिधित्व गर्ने गुणको सूक्ष्म मूल्यांकन गरी परिस्थितिअनुरूप उपयोग गर्न सकेमा प्रहरी सेवाको व्यावसायिकतामा विकास हुन गई जनमुखी अर्थात् अरूको हकहित र संरक्षणमा ध्यान दिने संस्कार विस्तार हुनेछ । अरूको चिन्तालाई आफ्नो जिम्मेवारी ठान्ने, चिन्तालाई निश्चिन्ततामा परिवर्तन गर्ने प्रहरी सेवाका विषयमा भनिन्छ, सबैसँग घडी छ तर समय निश्चित गर्नुपरे प्रहरीलाई सोध । कुनै पनि विषय सन्दर्भमा यकिन, निश्चित, कायम गर्ने जस्ता गहनतम् जिम्मेवारी बोकेको प्रहरी सेवाको व्यावसायिक निष्ठामै तलमाथि हुन गएको अवस्थामा भने समाजकै सन्तुलन बिग्रने गर्छ, त्यसैले प्रहरी सेवालाई अत्यन्तै संवेदनशील सेवाको रूपमा लिने गरिन्छ र यसको व्यावसायिक क्षमताको विकासमा राज्यले सर्वाधिक महत्त्व दिने गर्छ । जीउ रहे घिउ खाउँला भनेजस्तै जीउ र धनको सुरक्षा लोककल्याणकारी राज्यको पहिलो सर्त र प्राथमिकताको विषय हुने गर्छ र यसमा गरिने लगानी कहिल्यै खेर जाँदैन भनिन्छ । देवदूतको भूमिकामा रहने प्रहरीमा दैवीय गुण, ब्रह्म ऊर्जाको आवश्यकता पर्छ, भगवान्ले गल्ती गर्दैनन् भनेजस्तै प्रहरीलाई पनि गल्ती गर्ने छुट रहन्न भन्ने मर्म आत्मसात गर्ने प्रेरणा लिन आवश्यक छ । केही नगरी गल्ती नगर्ने छुट पनि प्रहरीलाई रहन्न । प्रहरी दण्डनायक पनि भएकाले उसलाई शंख, चक्र, गधा, पद्म सबै किसिमका अस्त्र दिइएको हुन्छ । यी सबैको सही उपयोगको लागि ठोक्ने, ढोग्ने र बोक्ने कला र सीपबाट पनि हरेक प्रहरी सुसज्जित हुन आवश्यक छ । ठोक्ने अपराधीलाई होइन आपराधिक प्रवृत्तिलाई ठोक्ने अर्थात् ठेगान लगाउने जिम्मेवारी प्रहरीकै हो । बोक्ने कानुनलाई बोक्ने अर्थात् कानुनबमोजिमबाहेकका कुरा सीमाबाहिर र उल्लंघनका विषय हुन् भन्ने विषयमा सचेत हुन आवश्यक छ । ढोग्ने आमनागरिक, सुरक्षा सेवाका आकांक्षीलाई सेवाको केन्द्र बिन्दुमा राख्ने र उनीहरूको सर्वोत्तम हितलाई शिरोधार्य गर्दै ढोग्ने अर्थात् सम्मान प्रकट गर्ने व्यावसायिक कार्यशैली विकास गर्ने ।"
संस्थागत हुन नसकेका मुद्दा,"२०६३ सालको दोस्रो जनआन्दोलनले नेपाली राजनीतिमा केही उल्लेखनीय परिवर्तन सम्भव तुल्याइदिएको छ । तीमध्ये गणतन्त्र, धर्म निरपेक्षता र संघीयता जस्ता विषय प्रमुख रहेका छन् । सैद्धान्तिक रूपमा यी सकारात्मक विषय हुन् । नेपाली माटोमा यी परिवर्तन त्यत्तिकै सम्भव भएका होइनन् । यसको पछाडि नेपाली जनताको समेत प्रशस्त त्याग र लगानी रहेको अस्वीकार गर्न मिल्दैन । तर यी विषय जुन समयमा, जस्तो प्रक्रियाबाट सम्भव भए र हाल जसरी कार्यान्वित हुँदैछन्, त्यसलाई हेर्दा भने सन्तोष लिने ठाउँ देखिँदैन । कारण यी विषयलाई यतिबेला नेपालको राष्ट्रिय स्वाधीनता र जनहितविरुद्ध सत्ता प्राप्ति एवं कमाउ स्वार्थको लागि प्रयोग हुँदै आएको छ । यस किसिमको अवस्थाले कुनै असल कुरालाई पनि सही रूपबाट प्रयोग गरिँदैन भने त्यसले खराब परिणाम निम्त्याउँछ भन्ने कुरालाई प्रमाणित गर्छ । उल्लिखित विषयमध्ये गणतन्त्र र धर्म निरपेक्षता देशमा कम्युनिस्ट पार्टी स्थापनाकालदेखि नेपाली कम्युनिस्टहरूको घोषित उद्देश्य रहँदै आएको पाइन्छ । यससँगै २०५२ सालमा देशमा 'जनयुद्ध' प्रारम्भ गरेको माओवादी पार्टीले त झन्डै यी सबै उद्देश्य प्राप्तिलाई आफ्नो लक्ष नै बनाएको थियो भने ढिलोचाँडो मधेसी एवं जनजातिको जोड संघीयतामा रह्यो । यसरी देशभित्रका विभिन्न पक्षले आफ्नो लक्ष तुल्याएका यी विषय प्राप्तिप्रति एकीकृत प्रयासको थालनी भने २०६२ सालमा सात राजनीतिक दल एवं माओवादी पार्टीबीच दिल्लीमा सम्पन्न बाह्रबुँदे समझदारीपश्चात् हुन पुग्यो । अनि यसले गतिचाहिँ पुनस्र्थापित संसद्द्वारा जारी घोषणा, अन्तरिम संविधान निर्माण र तत्पश्चात् प्रारम्भ भएको मधेस आन्दोलनपश्चात् लिन पुग्यो । अर्थात् यी विषयले त्यसपछि मात्र कार्यरूप लिन पुगे । २०६५ जेठ १५ गते अन्तरिम संविधानमा भएको चौथो संशोधनले मुलुकलाई संघीय गणतन्त्र घोषणा गरेको थियो, जसलाई वर्तमान संविधानले समेत अंगीकार गरेको छ । यसप्रकार यी विषय कम्तीमा आठ वर्षदेखि कार्यान्वयन प्रक्रियामा छन् । तर यीमध्ये कुनै पनि कुरो संस्थागत हुन सकेको पाइँदैन । माथि वर्णित विषय राजनीतिक मात्र नभएर संवैधानिक विषयवस्तु पनि हुन् । यी विषयसँग सम्बन्धित संवैधानिक कानुनी व्यवस्थासमेत भइसकेकाले तिनको कार्यान्वयनसमेत प्रारम्भ भइसकेको छ । तर त्यसलाई पृष्ठपोषण गर्ने जनमत भने तयार हुन सकेको पाइँदैन । यसो हुनुको पछाडिको मूल कारण देशको राजनीतिक नेतृत्वको ती मान्यताविपरीत कार्यशैली हो । यसै सन्दर्भमा गणतन्त्रको कुरा गर्दा, देशमा गणतन्त्रको घोषणा भई यतिबेला दोस्रो राष्ट्रपति कार्यरत छिन् । तर राष्ट्राध्यक्षको रूपमा राष्ट्रपतिको कार्यशैली जनअपेक्षाअनुरूप भएन । राष्ट्रपति दलीय स्वार्थभन्दा माथि उठ्न नसक्दा उक्त पदकै औचित्यमा प्रश्न उठ्ने गरेका छन् । कारण दलीय घेराभन्दा माथि उठेर सोच्ने र कार्य गर्न नसक्ने राष्ट्रपतिले राष्ट्रिय एकतालाई प्रवद्र्धन गर्न सक्दैन । अझ अर्को महत्त्वपूर्ण प्रश्न, राष्ट्रपतिहरू पारिवारिकआर्थिक मोहभन्दा माथि उठ्न नसकेर कसरी आफ्नो सन्तानलाई शक्ति र ओहोदासम्पन्न तुल्याउने भन्ने स्वार्थमा केन्द्रित भइदिने, राष्ट्रपति कार्यालयलाई गैरसरकारी संस्थाको सम्पर्क एवं कार्यस्थलको रूपमा परिणत गर्ने, राष्ट्रपतिद्वारा देशभित्रै भ्रमण एवं उद्घाटन कार्यक्रममा भाग लिँदा हुने ट्राफिक एवं यातायात जाम शाही शासककै शैलीमा हुने र त्यसबाट सर्वसाधारणले सास्ती खेप्नुपर्ने जस्ता विषय देख्दा नागरिकले राजतन्त्र र राष्ट्रपतिको व्यवस्थाबीच फरक फेला पार्न सकेका छैनन् । थप कुरा, राजतन्त्रको समाप्तिपछि दलका नेताहरूले आफ्नो हैसियत वृद्धि गरी राजकीय अवस्थामा पुर्याएका छन् । तिनीहरूले जनताका दैनन्दिन समस्याप्रति, जनताको सुरक्षा एवं चाहनाप्रति हिजोका राजाहरूजत्तिको पनि वास्ता राख्दैनन् । आफ्ना परिवार, नातागोता, दलाल र चाकरीबाजको भर र पैसा, गुन्डा, सत्ता एवं विदेशीको दलालीको आडमा राजनीति गर्दै सम्भ्रान्त शैलीको जीवनयापन गर्नेबाहेक उनीहरूलाई देश र जनताको अवस्थाप्रति कुनै चासो छैन । दलीय नेतृत्वको यस किसिमको कार्यशैली देखेर सर्वसाधारण राजाको ठाउँमा रजौटाको उदय हुन पुगेको ठान्छन् । यसरी राजनीतिको नाममा केही लुटेराहरूले रजाइँ गर्ने विद्यमान अवस्थालाई गणतन्त्र मान्न उनीहरू तयार देखिँदैनन् । दलका नेताहरूको यस किसिमको व्यवहारका कारण अझै पनि मुलुकभित्र राजतन्त्रवादी जनमत कायम रहिरहेको पाइन्छ । यस सन्दर्भमा ज्ञानेन्द्रको जन्मदिन र अन्य पर्वहरूमा उनको निवासस्थानमा जम्मा हुने भीड, समयसमयमा उनले देशका विभिन्न भागमा घुमफिर गर्दा उनको समर्थनमा लाग्ने नाराबाजीसँगै हालै पचली भैरवमा खड्ग चढाउने परम्परामा त्यहाँका गुठियारहरूले ज्ञानेन्द्रलाई राजाको हैसियतमा आमन्त्रण गर्नु जस्ता विषय मननीय छन् । यसबाट देशमा दलीय नेतृत्वको भ्रष्ट एवं राष्ट्रविरोधी कार्यशैलीका कारण जनताले गणतन्त्र आत्मसात गर्न र राजतन्त्रलाई पूर्णतः नकार्न नसकेको अवस्था देखा पर्छ । गणतन्त्रसँगै नेपाली जनताले सहज स्वीकार नगरिरहेको अर्को विषय धर्म निरपेक्षता हो । सिद्धान्ततः धर्म निरपेक्षता धार्मिक स्वतन्त्रता एवं सहिष्णुताको सुनिश्चितताको अवस्था हो । यसमा राज्य सञ्चालन र धर्म फरक पक्षको रूपमा रहन पुग्छन् । धर्मलाई नितान्त व्यक्तिगत विषयको रूपमा लिइन्छ । राज्यले सबै धर्मावलम्बीहरूप्रति समान व्यवहार गर्छ । नेपाल सदियौंदेखि हिन्दु धर्मको बाहुल्य रहेको राष्ट्र भए पनि यहाँ धार्मिक सहिष्णुताको अनुपम उदाहरण देख्न पाइन्छ । यहाँ कुनै पनि धर्मका धार्मिक कट्टरतावादीको उपस्थिति रहेको पाइँदैन । त्यसैले यहाँ धार्मिक विवाद हुने गरेका छैनन् । उल्लिखित अवस्था हुँदाहुँदै मुलुकलाई धर्म निरपेक्ष घोषणा गर्ने कार्यप्रति जनस्तरमा असन्तुष्टि रहेको पाइन्छ । यसो हुनुको पछाडिको एउटा कारण कुनै प्रक्रियाको अवलम्बनविना मुलुकलाई रहस्यपूर्ण तवरबाट धर्म निरपेक्ष घोषणा गरिनु रहेको पाइन्छ भने अर्को कारण केही मुलुकहरूद्वारा देशमा हिन्दु धर्मविरोधी क्रियाकलाप सञ्चालनमा देखिएको सक्रियता हो । सबैले देखेको र जानेको कुरा हो, दलका कतिपय नेता आफैं वा तिनका श्रीमती आर्थिक लाभ एवं विदेशी समर्थनको स्वार्थमा धर्म परिवर्तन गरिदिने, धर्म परिवर्तन कार्यमा संलग्न संस्थाहरूसँग सम्बन्ध कायम गरेर त्यस्ता संस्थामार्फत विदेश भ्रमण, परिवारका सदस्य एवं कार्यकर्तालाई विदेशमा अध्ययन वा कामको अवसर दिलाउने र चुनावी खर्च जम्मा गर्ने कार्यमा लिप्त रहने गरेका छन् । जुन कुराबाट हौसिएर कतिपय धर्मसँग सम्बन्धित कार्यकर्ता काठमाडौं उपत्यकाभित्रै घरदैलो कार्यक्रम गर्दै धर्म परिवर्तन गराइरहेका छन् । यी धर्म निरपेक्षताविरोधी क्रियाकलाप हुन् । तर यस किसिमका कार्य नियन्त्रण गर्न सरकारी स्तरबाट कुनै प्रयास भएको पाइँदैन । यससँगै प्रायः सबैजसो पार्टीभित्र संविधानमा रहेको धर्म निरपेक्ष प्रावधानविरुद्ध जबर्दस्त मत रहेको पाइन्छ । त्यतिमात्र नभएर पार्टी नेतृत्वको प्रमुख भूमिकामा हुनेहरूले नै संविधानको धर्म निरपेक्ष व्यवस्थाविरुद्ध मत प्रकट गरिरहेका छन् । संविधान निर्माण गर्ने क्रममा विदेशीको प्रभावमा परेर उक्त व्यवस्था अंगीकार गरिदिने अनि अब आएर त्यसविरुद्ध उत्रिने नेतृत्व र जनप्रतिनिधिको गैरजिम्मेवार कार्यशैलीले भइरहेको संवैधानिक व्यवस्था कार्यान्वयनको कुरा त परै जाओस्, त्यसको खिल्ली उडाउने कार्य मात्र भएको छ । एवंरीतले संविधानको धारा ४(१) मा समावेश 'धर्म निरपेक्ष' शब्दको व्याख्याले धर्म निरपेक्षतालाई नै व्यंग्य गरिरहेको प्रतीत हुन्छ । यससँगै वर्तमान संविधानले व्यवस्था गरेको र देशभित्रको एकखाले जनमतले निकै चाहना गरेको विषय संघीयता हो । निश्चय पनि संघीयता स्वशासन र शासनमा हिस्सेदारीलाई सुनिश्चित गर्ने एउटा प्रभावकारी माध्यम हो । अझ खासगरी विविधता मात्र नभएर विविधतामा बाँचेका जनतालाई एकताको सूत्रमा आबद्ध गर्ने प्रभावकारी माध्यमको रूपमा संघीयतालाई लिने गरिन्छ । नेपालमा 'अन्तरिम संविधान २०६३' को चौथो संशोधनसँगै देशमा संघात्मक व्यवस्था लागू गर्ने प्रतिबद्धता जनाइएको थियो । सोहीअनुरूप 'नेपालको संविधान २०७२' ले राज्यको स्वरूप संघात्मक हुने, संघात्मक ब्यवस्थाका तीन तह हुने र देशलाई सातवटा भौगोलिक एकाइमा विभाजन गरिने भन्ने व्यवस्थासँगै संघीय शासनका तीनवटै तहको केकस्तो शक्ति हुने भन्नेबारेमा स्पष्ट व्यवस्था गरेको छ । यति हुँदाहुँदै पनि नेपालमा संघीयता सम्बन्धमा दुई अतिवादी मतहरू कायम छन्, जसमध्ये एउटा मत संघीयताविरोधी छ । जुन मतले देशमा संघीयता आवश्यक नै छैन र संघीयताले देश टुक्र्याउँछ भन्ने मान्यता राख्छ । दोस्रो हो, संघीयताको उग्र समर्थक मत । यसले देशमा संघीयता आवश्यक छ र देशको लागि उपयुक्त संघीय ढाँचा लागू गर्नुपर्छ भन्ने भन्दा पनि त्यस्तो संघीय ढाँचाको पैरवी गर्छ, जुन ढाँचा लागू गरेपछि यसका प्रवर्तकहरूको सत्ता स्वार्थको परिपूर्ति हुन सक्छ । यसो गर्नेहरू कसैले जातीय संघीयता त कसैले मधेसबाट पहाड र हिमाललाई नाकाबन्दी गर्नसक्ने मधेस एक प्रदेश (पछिल्लो अवस्थामा मधेस, दुई प्रदेश) जस्ता ढाँचाहरू अगाडि सार्ने गरेका छन् । देश संघीयतामा जाने सुनिश्चित हुँदाहुँदै पनि संघीय संरचनामा विवाद भइरहनुको पछाडि यिनै कारण जिम्मेवार रहेका छन् । जनतालाई बढीभन्दा बढी शासनमा हिस्सेदार बनाउने उद्देश्यको लागि नभएर कसैको सहज सत्ता आरोहण र त्यसको निरन्तरता जस्ता स्वार्थपूर्तिको लागि संघीयता स्थापना गर्न खोज्नु भनेको के नयाँखाले राजतन्त्र (जुन यतिबेला दलीय नेतृत्वबाट अभ्यास भइरहेको छ) लाई स्थापित गर्ने चाहना होइन र ? यसरी आफूले भनेअनुसारको संघीय ढाँचाको निर्धारण हुँदैन भने हामी त्यस्तो संघीयता मान्दैनौँ र यही कारणले संविधान कार्यान्वयनसमेत हुन दिँदैनौं भन्नेहरू नै संघीय धारणालाई कमजोर तुल्याउन संघीयताविरोधीहरूभन्दा बढी जिम्मेवार देखिन्छन् । त्यसैले देशमा उपयुक्त संघीय प्रणाली लागू गर्ने हो भने स्वार्थप्रेरित अतिवादी धारणाहरू पन्छाएर व्यावहारिक र धान्न सकिने संघीय खाका निर्माण गर्नेतर्फ लाग्नु उपयुक्त हुनेछ । यस सन्दर्भमा हामीले महासंघीय संरचनाबाट संघीय संरचनामा फर्कने संयुक्त राज्य अमेरिका र स्विट्जरल्यान्ड अनि थोरै संघीय एकाइबाट धेरै संघीय एकाइहरू निर्माण गर्दै गरेका भारत एवं नाइजेरियाको अनुभवबाट केही कुरा सिक्न सक्छौं । त्यसो गर्नुको सट्टा दलीय नेतृत्व भने जे मन लाग्यो त्यही बोलिदिने गरेकाले यस विषयले बढी जटिल स्वरूप लिन पुगेको हो । त्यसैले यस विषयमा दलीय नेतृत्वबाट संयम, धैर्य र विवेकपूर्ण निर्णयको अपेक्षा गरिन्छ । यस सन्दर्भमा दलीय नेतृत्वले सत्तास्वार्थ अल्पकालीन विषय हो भने देश र जनताको हितसँग सम्बन्धित विषयले दीर्घकालीन महत्त्व राख्छ भन्ने कुरासमेत बुझिराख्नुपर्ने हुन्छ । यसलाई दुःखद संयोग मान्नुपर्छ, देशमा उल्लेखनीय परिवर्तन सम्भव भए पनि राजनीति एवं शासन व्यवस्थामा अक्षम, भ्रष्ट, राष्ट्र एवं जनविरोधी र संकीर्ण चिन्तन बोकेका व्यक्तिहरू हावी हुन पुगेकाले ती विषय संस्थागत हुन सकिरहेका छैनन् । यसको परिणाम जनताले परिवर्तनका उपलब्धिहरूको अनुभूतिसम्म गर्न पाएनन् । उल्टै उनीहरूले दलीय नेतृत्वको व्यवहारका कारण प्राप्त उपलब्धि पनि गुम्न सक्ने खतराका संकेतहरू पाइरहेका छन् । दलीय नेतृत्वलाई यसप्रति कुनै वास्ता छैन । तर दलीय नेतृत्वले सत्ता स्वार्थको लागि राष्ट्र विभाजन गर्न पछि नपर्नेहरूको अन्त्य सदैव घृणित र दुःखद हुने गर्छ भन्ने यथार्थलाई समयमै बुझ्दा उनीहरूसँगै देश र जनताको लागिसमेत राम्रो हुने थियो । कामना गरौं, हाम्रा राष्ट्र एवं जनघातीहरूको घैंटोमा घाम लागोस् ।"
अन्तिम खेलमा भुवनको ह्याट्रिक,"काठमाडौं: सहिद स्मारक 'बी' डिभिजन लिगको अन्तिम खेलमा सामाजिक युवा क्लब विजयी भएको छ । एन्फा कम्प्लेक्स सातदोबाटो मैदानमा बुधबार भएको खेलमा सामाजिकले मध्यपुर युथ एसोसिएसनलाई ४३ गोलले हरायो । यसअघि नै रेलिगेसनमा परेको सामाजिकको यो सान्त्वना जित हो । सामाजिकको जितमा भुवन बस्नेतले ह्याट्रिक गरे । भुवनले खेलको पहिलो, २४औं र ६६औं मिनेटमा गोल गरी ह्याट्रिक पुरा गरेका थिए । टोलीका लागी सुरेश खत्रीले पहिलो हाफको इन्जुरी समयमा एक गोल गरेका थिए । मध्यपुरका लागि सबिन डंगोलले ३५औं, यमन राजवाहकले ८६औं र सन्तोष सिंह ठकुरीले दोस्रो हाफको अतिरिक्त समयमा गोल गरेका थिए । सामाजिकसँगको हारले मध्यपुर लिगको ११औं स्थानमा रह्यो । लिगमा मंगलबारकै खेलबाट च्यासल युथ क्लबले उपाधि पक्का बनाएको थियो । च्यासलसहित लिगको दोस्रो स्थानमा रहेको न्यूरोड टिम एनआर्टी 'ए' डिभिजनमा उक्लिएका छन् । उपाधिसँगै च्यासलले पाँच लाख प्राप्त गरेको छ । उपविजेता एनआरटीले दुई लाख ५० हजार हात पार्यो । तेस्रो भएको रानी पोखरी कर्नर टीम (आरसीटी)ले एक लाख ५० हजार र चौथो भएको सातदोबाटो युवा क्लबले ७५ हजार पायो । लिगमा उत्कृष्ट विधाको पुरस्कारतर्फ पनि च्यासलले बाजी मार्यो । उत्कृष्ट प्रशिक्षकको पुरस्कार च्यासलका चेतनारायण श्रेष्ठले पाए । गोलरक्षकमा च्यासलका राजाबाबु थापा र रक्षकमा च्यासलकै चेतन थारू उत्कृष्ट घोषित भए । उत्कृष्ट मिडफिल्डरको पुरस्कार एनआरटीका सुशील लामा र स्ट्राइकरको पुरस्कार खुमलटारका सुरज राउतले जिते । सुरजले लिगमा सर्वाधिक १० गोल गरेका थिए । सुरजसँगै १० गोल गर्नेमा सामाजिकका भुवन बस्नेत पनि रहे । लिगमा १४ टोलीले भाग लिएका थिए, जसबाट दुई टोली 'ए'मा बढुवा र दुई टोली 'सी'मा घटुवा भए । विजेता टोली र खेलाडीलाई राष्ट्रिय खेलकुद परिषद्का सदस्यसचिव केशवकुमार विष्ट, एन्फाका कार्यवाहक अध्यक्ष नरेन्द्र श्रेष्ठलगायतले पुरस्कार प्रदान गरे ।"
