शीर्षक,विवरण
संघीयताविरोधी पार्टी एमाले !,"माओवादी केन्द्र र सरकारका बीचमा बृहत् शान्ति सम्झौता भएको दस वर्ष पुगेर एघार वर्षमा प्रवेश गरेको संक्रमणकालीन राजनीतिक परिस्थितिमा एमालेलगायत प्रतिगामी शक्तिले नेपालको संविधान २०७२ लाई यो वा त्यो राजनीतिक नाराको आवरणमा संघीयता, गणतन्त्र, समानुपातिक र धर्म निरपेक्षता गुम्न गइरहेको राजनीतिक घटनाक्रमले संकेत गरिरहेको छ । राजनीतिक भन्ने विषय विद्वान् होस वा सामान्य किसान वा आफूलाई जनताको सेवामा समर्पित राजनीतिज्ञ सबैले सजिलैसित बुझ्न सक्दैनन् । सबैले आआफ्नो दल वा व्यक्तिगत स्वार्थलाई केन्द्र मानेर राजनीतिलाई विश्लेषण वा संश्लेषण गर्ने गर्दछन् । हिटलरले संसद् भवनमा आफैंले आगो लगाउन लगाएर त्यसैको निहुँमा विरोधीलाई दमन गरी नाजी शासन चलाएको इतिहास साक्षी छ । टर्कीमा राष्ट्रपतिले केही महिनाअगाडि आफैंले सैनिक 'कू' को योजना बनाई तीन सयभन्दा बढी विद्यालय र विश्वविद्यालय बन्द गरी ६० हजारभन्दा बढी शिक्षक कर्मचारीलाई मुद्दा लगाएको इतिहास साक्षी छ । तसर्थ प्रतिक्रियावादी पुँजीवादी राज्य प्रणाली र राजनीतिक प्रणालीमा शासकले सकारात्मक र नकारात्मक घटना गराएर आफ्ना विपक्षी विराधीलाई दमन गर्ने गर्दछन् । नेपालको सन्दर्भमा विश्वका शक्तिशाली देशले चाहे जनयुद्ध होस् वा जनयुद्धको जगमा प्राप्त उपलब्धि संघीयता, गणतन्त्र, समानुपातिक र धर्म निरपेक्षता होस्, सर्वहारा वर्गको पार्टी माओवादी केन्द्रको राजनीतिक एजेन्डा विल्कुल मन पराएका छैनन् । एमालेका नेताले माओवादी केन्द्रलाई वार्तामा ल्याउन संघीयता, गणतन्त्र, समानुपातिक धर्म निरपेक्षता स्वीकार गरेको बताएका छन् । कांग्रेस र एमालेको प्रस्तावलाई नै प्रधानमन्त्री पुष्पकमल दाहालले ५ नम्बर प्रदेशको पहाडी भूभागलाई ४ नम्बर प्रदेशमा गाभ्ने संशोधन प्रस्ताव संसद्मा दर्ता गर्दा कसरी राष्ट्रघाती काम भयो ? अहिले प्रधानमन्त्री प्रचण्डले नवलपरासी, रूपन्देही, कपिलवस्तु, दाङ, बाँके, बर्दियाको ५ नम्बर प्रदेश बनाउने प्रस्तावलाई राष्ट्रघाती भन्ने हो भने २ नम्बर प्रदेशमा मधेसतराईको भूभाग मात्र समेटेर बनाएको प्रदेशलाई राष्ट्रघाती काम भन्ने कि नभन्ने ? राजनीतिक प्रणालीमा एमालेका नेताको भनाइलाई कसरी बुझ्ने ? त्यसैले राजनीतिक भन्ने विषय सजिलोसँग बुझ्न कठिन हुन्छ । पुँजीवादी संसदीय राज्य प्रणालीमा एमाले नेताका भनाइलाई कसरी बुझ्ने र बुझाउने ? त्यसैले राजनीतिलाई सजिलै सरल तरिकाले बुझ्न सकिँदैन । किनकि संघीयताको प्रश्न शक्तिशाली देशले मन पराएका छैनन् । संघीयता भनेको सिंहदरबारमा रहेको अति केन्द्रीकृत जनताको अधिकारलाई गाउँपालिका र प्रदेशलाई प्रदान गर्नु हो । तर सार्वभौमसत्ताको मालिक नेपाली जनता हो भन्ने मान्यताविपरीत शक्तिशाली देशले एकातर्फ संघीयता मन नपराउनु र अर्कोतर्फ देशभित्र एमाले पार्टीले पनि संघीयता मन नपराउनु संयोग मात्र होइन । अब भन्नुहोस् एमाले राष्ट्रघाती जनविरोधी नभएर के हो ? विदेशी शक्तिले संघीयता मन नपराउनु, एमालेले पनि संघीयताले देशलाई टुक्र्याउँछ भन्नुले पनि एमाले राष्ट्रघाती भएको घटनाक्रमले पुष्टि गर्दछ । प्रधानमन्त्री दाहालले पेस गरेको संशोधन प्रस्तावलाई सदनमा छलफल नै गर्न नदिनुको उद्देश्य चुनाव गर्न नदिएर ०७२ सालको संविधान खारेज गर्ने भित्री उद्देश्य एमाले पार्टीको रहेको सबैले बुझ्नुपर्छ । एमाले पार्टीका नेता खुलेरै गणतन्त्र, संघीयता, समानुपातिक समावेशी र धर्म निरपेक्षतालाई तत्कालीन अवस्थामा स्विकार्नुको आफ्नो सारतत्त्वमा माओवादी केन्द्रलाई वार्तामा ल्याउनु हो भनेका छन् । अब किन चाहियो संघीयता भनेर एमाले नेताले भनिरहेकाले संघीय, गणतन्त्र, समानुपातिकको विरोधी एमाले भएको पुष्टि भएको छ । तसर्थ एमालेले संशोधन प्रस्तावलाई सदनमा पेस गर्न नदिनुको मुख्य उद्देश्य विदेशी शक्तिको चाहनाअनुसार संघीयता, गणतन्त्रलाई असफल पारी केन्द्रीकृत सामन्ती राज्यसत्ताको नै संरक्षण गरी जनघाती, राष्ट्रघाती काम गर्न लागिपरेको प्रस्ट हुन्छ । राजनीतिक सजिलोसँग बुझ्न कठिन हुन्छ भन्नुको आफ्नो सारतत्त्वमा एमालेले बाह्य रूपबाट विदेशी शक्तिको विरोध गर्ने र माओवादी केन्द्रलाई विदेशीको दलाल भनेर आरोप लगाउनु वितण्डावादबाहेक अर्को केही हुनै सक्दैन । माओवादी केन्द्र विदेशी शक्तिको दलाल राष्ट्रघाती भएको भए विदेशी शक्तिको चाहना इच्छाविपरीत संघीयता, गणतन्त्र, समानुपातिक र धर्म निरपेक्षता मुद्दाको लागि दसौं हजार जनताको रगतको खोला बगाएर ल्याएको नेपालको संविधान २०७२ लाई कार्यान्वयन गर्न सदनमा संविधान संशोधन प्रस्ताव दर्ता गरेको सबैलाई थाहै छ । यस प्रसंगमा जनयुद्धको जग र १९ दिनको जनआन्दोलनलगायतका आन्दोलनले नेपालको संविधान २०७२ आएको कुरा सबैले बुझ्नुपर्छ । आफूलाई संसदीय व्यवस्थाको पूजारी ठान्ने एमालेले सदनमा संशोधन प्रस्तावलाई असफल पारिदिएर ५ नम्बर प्रदेशको सीमांकन यथावत् राखिदिए भयो नि त । त्यसपछि गाउँपालिका (स्थानीय तह) को चुनाव गर्ने बाटो खोलिदिए हुन्छ । एमाले पार्टीको इतिहास हेर्ने हो भने महाकाली सन्धि गर्न नमान्ने मदन भण्डारीको षड्यन्त्रपूर्ण हत्याको छानबिन उसले किन गरेन ? मदन भण्डारीको हत्यापछि महाकाली सन्धि गर्ने एमालेलाई रातारात राष्ट्रवादी देशभक्त र जनपक्ष पार्टी मान्न सकिन्न । एमाले संघीयता, गणतन्त्र, समानुपातिक, धर्म निरपेक्ष पार्टी नभई विदेशी दलाल राष्ट्रघाती पार्टी हो भनेर पुष्टि भएको छ । नेपालको सन्दर्भमा चीन, भारत, युरोपेली युनियन र अमेरिकाले विगतमा ती देशले भारतमार्फत आफ्नो स्वार्थ पूरा गर्ने परम्परा बदलेर सीधै ती देशले आआफ्नो स्वार्थको लागि नेपालको राज्य प्रणाली र राजनीतिक प्रणालीमा आइरहेका छन् । नेपाल एउटा अन्तर्राष्ट्रिय शक्ति केन्द्रको असाध्य संवेदनशील राज्यमा पर्दछ । त्यसैले बाह्य शक्ति केन्द्रको चलखेल भएको हुँदा पञ्चशीलको सिद्धान्तमा परराष्ट्र नीति राज्य सरकारले अवलम्बन गर्नुपर्छ । तर नेपालको आर्थिक समृद्धि, विकास र राष्ट्रवादको नाममा यतिखेर एमालेले विदेशी शक्तिको आडमा 'धरती फाटोस्, आकाश खसोस्' कुनै पनि हालतमा संविधान संशोधन प्रस्ताव सदनमा पेस गर्न दिन्न भन्नुको भित्री कारण एमाले पार्टीलाई कुनै न कुनै विदेशी राजनीतिक शक्तिको बलियो आडभरोसा रहेको स्पष्ट बुझ्न सकिन्छ । त्यसैले देशको राजनीतिक संक्रमणकालीन स्थिति गम्भीर मोडमा उभिएको छ । एमाले संविधान जारी गर्ने एउटा राजनीतिक दल भएको नाताले ०७२ को संविधान कार्यान्वयन गर्न लाग्नु नै उसको र नेपाली जनताको हितमा हुनेछ । शक्तिशाली देशले फुटाऊ र शासन गरको नीति हरेक देशको राज्य प्रणाली र राजनीतिक प्रणालीमा दलहरूलाई आआफ्नो स्वार्थअनुसार दबाब दिनु कुनै नौलो कुरा होइन । माओवादी अध्यक्ष पुष्पकमल र कांग्रेसका तत्कालीन सभापति गिरिजाप्रसाद कोइरालाबीच बाह्रबुँदे सहमति सम्झौता नगर्न बाह्य शक्ति देशका केही अनुदारवादी शक्ति र देशभित्रको अनुदारवादी शक्तिले विरोध गरेको स्पष्टै छ । तर पुष्पकमल र गिरिजाप्रसादबीचको अडानबाट बृहत् शान्ति सम्झौता भएको स्मरणयोग्य छ । अहिले माओवादी केन्द्र, कांग्रेस र तराई मधेस संयुक्त पार्टीबीच संविधान संशोधन गरी तीन तहको चुनाव गर्ने सहमति भएको छ । मधेसवादी दलहरूले आफ्नो असहमति सदनमा दर्ता गरी ०७२ को संविधान कार्यान्वयन गर्न सहमति गरेको यो विशिष्ट राजनीतिक परिस्थितिमा एमाले पार्टीले पनि आफ्नो असहमति सदनमा दर्ता गरी सदन खोलेर संविधान कार्यान्वयनमा लागिपर्नुको अर्को विकल्प देखिँदैन । होइन भने एमाले पार्टी प्रतिगामी राजनीतिक शक्तिमा रूपान्तरण हुनेछ । एमाले पार्टीले राजनीतिक रूपमा सदन अवरुद्ध गर्नुको भित्री उद्देश्य माओवादी केन्द्र र कांग्रेसबीचको गठबन्धनको सरकारलाई हटाउनु नै एमालेको मुख्य राजनीतिक विषय हो भनेर बुझ्नुपर्छ । बाह्य रूपमा सीमांकन जनताको भावना समात्ने एमालेको राजनीतिक एजेन्डा भएको छ । तसर्थ एमाले संविधान जारी गर्ने एउटा राजनीतिक दल भएको नाताले ०७२ को संविधान कार्यान्वयन गर्न लाग्नु नै उसको र नेपाली जनताको हितमा हुनेछ । तसर्थ एमालेभित्रका देशभक्त संघीयतावादी नेताहरूले समयमा विचार गरोस् । माओवादी केन्द्र, कांग्रेस र मधेसवादी दलबीच भएको सहमतिबाट तीन तहको चुनाव हुने वस्तुतः राजनीतिक घटनाक्रमले संकेत गरेको छ । त्यसैले एमालेले पनि बदलिएको परिस्थितिअनुसार सदन चल्न दिएर आफ्ना असहमतिको प्रस्ताव दर्ज गरी संविधान कार्यान्वयनको बाटोमा लाग्नु उचित हुनेछ । यो नै यतिखेरको नेपालको राजनीतिको इतिहासको माग हो । होइन भने एमाले नेपालको राजनीतिक इतिहासमा कहिल्यै उठ्न नसक्ने गरी प्रतिगामी शक्तिको रूपमा रूपान्तरण हुने निश्चितप्रायः देखिन्छ ।"
राष्ट्रिय मेलमिलाप र निकास,"चीनमा तिब्बत विलयपश्चात् सैन्य तथा रणनीतिक सुरक्षामा संवेदनशीलताको हैसियतले भारतले हिमालयतर्फको सुरक्षा चासो बढाएको थियो । १९६२ को सिक्किम तथा अरुणाचल चीनको दाबीका साथ भएको भारतचीन युद्धले जन्माएको अविश्वास, १९६५ को भारतपाकिस्तान युद्धले सिलिगुढी करिडोरको नाजुकता र पूर्वोत्तर राज्यहरूको मूल भारतसँगको कनेक्टिभिटी संकट, १९७१ भारतपाकिस्तान युद्ध, शीतयुद्धको पराकाष्ठा, १९७२ को चीनअमेरिकाबीचको दौत्य सम्बन्धको विकास, भारतसोभियत संघबीचको सामीप्यता, १९७४ बंगलादेशको जन्म, १९७५ मार्च २१ को इन्दिरा गान्धीले लगाएको इमर्जेन्सी र त्यसै वर्ष सिक्किमको अस्तित्व विलय भएको अवस्था तथा इमर्जेन्सीमा राजनीतिक डिस्कोर्स बदल्न हुन सक्ने प्रिएम्पटिभ कदम आदिले नेपालमा राजनीतिक भिन्नता यथावत् रहेमा देश कमजोर अवस्थामा रहनाले राष्ट्रियता संकटमा पर्छ भनेर आफूलाई मृत्युदण्डसमेत हुनसक्ने अवस्थामा बीपीले राष्ट्रिय मेलमिलाप नीति अख्तियार गरेका थिए । सरदार बल्लभभाइ पटेलले सन् १९५० नभेम्बर ७ मा जवाहरलाल नेहरूलाई लेखेको पत्रमा चीनमा तिब्बत विलयले होला भन्ने आशय प्रकट गरेका थिए । भारतको उत्तर तथा पूर्वोत्तरमा हिमालयका यसतर्फको जनसंख्याको जातीयता तथा संस्कृति तिब्बती या मंगलोइड भएकोले चीनको तिब्बत प्रवेशले समस्या उत्पन्न गर्न सक्छ भन्ने आकलन गरेका थिए । भारतको उत्तर तथा उत्तरपूर्वमा नेपाल, भुटान, सिक्किम, दार्जिलिङ तथा आसामका आदिवासीहरू क्षेत्र छन्, जसमा बसोवास गर्नेहरूको भारतसँग बफादारी या समर्थन नभएकाले सुरक्षा चुनौती समाधानार्थ राजनीतिक तथा प्रशासनिक उपाय अवलम्बन गर्दै माथि उल्लेख गरिएका भारतका उत्तर तथा उत्तरपूर्वका सम्पूर्ण सिमानामा सुरक्षा सबल बनाउन आवश्यक छ भनेका थिए । सीमावर्ती प्रान्तहरू उत्तरप्रदेश, बिहार, बंगाल तथा आसाममा आन्तरिक सुरक्षाका उपाय अवलम्बन गर्न आवश्यक देखिन्छ भनेर सल्लाह दिएका थिए । विधिवत् रूपमा सिक्किम भारतको २२ औं प्रान्त बनेको, भुटानको सुरक्षा तथा परराष्ट्र नीति र दार्जिलिङमा जति गोर्खाल्यान्डको लडाइँ भए पनि बंगालबाट स्वतन्त्रता पाउने लक्षण नदेखिएको अवस्थामा के पटेल डक्ट्राइनमा आधारित भारतीय परराष्ट्र तथा राष्ट्रिय सुरक्षा नीति मूलभूत रूपमा परिवर्तन नभएको तर समयानुकुल परिमार्जन मात्र भएको हो ? के भारतले नेपालका पहाडीया समुदायलाई अंग्रेजबाट भारत स्वतन्त्र हुँदा सिक्किमका नेपाली मूलका धेरै नागरिक रहेका जनताले भारतसँग नगाभिने मतदान गरेकालाई नजिर मानेर अझै पनि भोटिया या मंगलोइड नश्लबाट मात्र हेरेर उसका सुरक्षा चुनौती महसुस गरेको छ ? यस्ता असमझदारीलाई सफल परराष्ट्र नीतिअन्तर्गत निवारण गर्न पर्छ । राजनीतिक शक्तिहरूबीच सैद्धान्तिक भिन्नता रहे पनि राष्ट्रियताको सवालमा एक हुन आवश्यक छ भन्ने राष्ट्रिय मेलमिलापको नीति सान्दर्भिक हुन सक्छ । नेपालभारत सम्बन्ध एसियाका प्रमुख अन्तर्राष्ट्रिय नदीहरू इन्डस, ब्रह्मपुत्र, सलविन तथा मेकोन आदि तिब्बतबाट सुरु हुन्छन् । यिनले पूर्वी तथा दक्षिण एसियामा रहेका करिब विश्वको ३५ प्रतिशत जनताको आबादीलाई सिञ्चन गर्दछन् । चीनको घना आबादी तथा उसको औद्योगीकरणलाई पर्ने पानीको आवश्यकता तिब्बतसँग अन्योन्याश्रित रहेकाले ऊ यसबाट विचलनमा आउँदैन । यसलाई आत्मसात गर्दै नेपालले राष्ट्रियता संवद्र्धनका लागि आवश्यक परराष्ट्र नीति अवलम्बन गर्न आवश्यक छ, जसमा पानी महत्त्वपूर्ण छ । तिब्बत सप्तकर्णाली, सप्तगण्डकीका कालीगण्डकी, बूढीगण्डकी तथा त्रिशूली एवं सप्तकोशीका सुनकोशी, भोटेकोशी, तामाकोशी तथा अरुण नदीहरूका स्रोत हुन् । यी नदीमा प्रवाह हुने पानी नेपालको अर्थतन्त्रमा मात्र सीमित नभएर भारत तथा बंगलादेशसम्मलाई असर गर्दछ । गंगा नदीको वर्षात्को ४६ र हिउँद सुक्खा समयको ७१ प्रतिशत पानी यी तीन नदीले योगदान गरेका छन् । यी नदीको पानी नै आजको महत्त्वपूर्ण सवालका रूपमा देखिएका छन् । नेपाल तथा भारतबीचको परराष्ट्र सम्बन्धमा यो अति महत्त्वपूर्ण देखिन्छ । भारतको पश्चिम तथा दक्षिणमा पानीको अभाव छ र रिभर लिंक योजनाअन्तर्गत त्यसको समाधान गर्ने सोच रहेको छ । भारतको करिब १४ करोड हेक्टरमा सिँचाइ सुविधाको आवश्यकता देखिन्छ र यस परियोजनाअन्तर्गत करिब आठ करोड हेक्टरमा सिँचाइ र करिब ३४ हजार मेगावाट विद्युत् उत्पादन गर्ने लक्ष राखेको छ । अदालती झन्झटबाट पार पाएको यो मोदीको राष्ट्रिय महत्त्वको परियोजना हो । यस योजनालाई अगाडि बढाएर आन्ध्रप्रदेशमा गोदावरी कृष्णा नदी लिंक गत वर्ष सञ्चालनमा आएको छ । यसको सफलताको लागि गंगा तथा ब्रह्मपुत्रको पानीको आवश्यकता पर्छ । गंगा ब्रह्मपुत्र मेघना क्याचमेन्ट बेसिनमा नेपालको योगदान अहम् छ । भारतको पश्चिममा मुख्य नदी छैनन् र इन्डस पानी सन्धिका आधारमा उसले सतलज नदीबाट पानी प्रयोगको सुविधा पाएको छ । त्यसको अत्यधिक सदुपयोग गर्दै हरियाणा र पन्जाबमा सिँचाइको व्यवस्था गरेको छ । तर इन्डस नदीका सहायक नदी भारतबाट पाकिस्तान जाने भएकाले यस पानीलाई पुनः राजस्थान या गुजराततर्फ मोडाउन सम्भव छैन । तसर्थ उसलाई यमुनाको पानीबाहेक अन्य सुविधा छैन तर यसको पनि ४४ प्रतिशत जति पानी सिँचाइमा प्रयोग भएकाले यसलाई पश्चिमतर्फ मोडाउन सम्भव छैन । भारतले शारदा यमुना लिंकमार्फत महाकालीको पानी त्यसतर्फ लैजान चाहन्छ । यस लिंकलाई यमुना राजस्थान तथा राजस्थान सबरमती लिंकमार्फत गुजरात हुँदै अरेबियन सागरमा समायोजन गर्ने योजना छ । यसरी गोमती तथा गंगाको पानी पनि राजस्थानतर्फ जान्छ । गंगाको जलप्रवाह यथावत् राख्न घाघरा यमुना लिंकमार्फत कर्णालीको पानी गंगा हुँदै चम्बलमा यमुनासम्म पुग्छ । घाँघराको पानीको प्रवाह यमुना नदीको भन्दा धेरै भएको र यसमा कर्णाली नदीको योगदान मुख्य छ । गंगामा पानी कम हुने हुनाले पानी आपूर्ति गर्न गण्डक गंगा लिंकमार्फत यमुना इलाहावादको संगममा समाहित हुनुअगावै गण्डकीको पानी मिसाउने योजना देखिन्छ । घाँघरा तथा गण्डक नदीमा आएको पानीको कमीलाई कोशी घाँघरा लिंकले आपूर्ति गर्दछ । साथसाथै, कोशी मेची लिंकले मेची नदीमा भएको पानीको कमीलाई आपूर्ति गर्छ । ब्रह्मपुत्रको पानी टिस्टासम्म ल्याउने योजना रहेको छ । यी पानी अन्ततः गंगा हुँदै महानदी कृष्णा लिंकमार्फत दक्षिण भारतसम्म पुग्छ । चीन सरकारले तिब्बतमा निर्माण गर्ने विद्युत् गृह, दक्षिणउत्तर पानी डाइभर्सन प्रोजेक्ट आदिले ब्रह्मपुत्रलगायतमा पानीको प्रवाह कम हुन्छ कि भन्ने चिन्ता भारतलाई छ । तिब्बती भूभागमा हिउँ कम जम्न थालेकाले नेपालका नदीहरूमा पानी प्रवाह कम भएका छन् । यसले हाम्रा जलविद्युत् प्रणाली तथा अन्य आर्थिक क्रियाकलापमा असर गर्छ भने भारतको सिँचाइमा । भारतको रिभर लिंक परियोजनाको सम्भाव्यताका लागि नेपालका नदीहरू प्रमुख भएकाले भारतले यसमा सुरक्षा चाहेको देखिन्छ । दक्षिण तथा पश्चिम भारतको पानी संकट र उत्तर प्रदेश तथा बिहारको बाढी नियन्त्रणमा यस परियोजनाले सघाउने भनी भारतीय विश्लेषण भएकोले सक्दो कूटनीतिक तथा सामरिक शक्ति प्रयोग गर्ने नै छ । संघीयताका सबालमा अन्योलताले नेपालको नेतृत्वप्रति जनताको विश्वास हटेको अवस्थामा राष्ट्रियता अहिले एकदम कमजोर अवस्थामा छ । बीपीले मुख्यतया राजनीतिक रूपमा राजासँग प्रजातन्त्रको सबालमा भिन्नता भए पनि राष्ट्रियता जोगाउन राजा कांग्रेस एक भएर मिलेर जानुपर्छ भन्ने सोच राखेका थिए । यसको मतलब राजनीतिक शक्ति मिल्नुको विकल्प छैन भन्ने थियो । दलहरू संकीर्ण दायरामा रहेर राष्ट्रिय हितलाई बेवास्ता गरेको, नेपालीबीच भएको एकतालाई हिमाल, पहाड, तराई भनेर तोड्न खोजिएको, जातीय तथा क्षेत्रीय विभेदलाई तार्किक ढंगले सम्बोधन गर्न नसकेको जस्ता सोचाइ आम नागरिकमा भएकाले देश कता जान्छ भन्ने धेरैको चासो रहेको छ । तसर्थ राष्ट्रियता जगेर्ना गर्न राष्ट्रिय मेलमिलापको अपरिहार्यता छ । अब राजतन्त्र नरहेको अवस्थामा राष्ट्रियताको सबालमा सार्वभौम जनतासँग सहकार्य आवश्यक छ । नेपालको राष्ट्रियता हिमाल, पहाड, तराईमधेसका जनताले जगेर्ना गर्छन्, जसमा राष्ट्रिय सवालमा दलहरू न्यूनतम राजनीतिक समझदारीमा रहनुपर्छ । आगामी कदम अमेरिकामा भएको ट्रम्पको उदय र उसले अपनाउने एसिया नीतिका आधारमा धेरै अन्तर्राष्ट्रिय सम्बन्धको व्याख्या गर्नेछ । मुसलमानविरोधी ट्रम्पको छविले पाकिस्तानले चीनको सामीप्य छोड्न सक्दैन । चीनले पाकिस्तानमा विकास गरिरहेको इकोनोमिक करिडोर अक्षुण्ण राख्नेछ । चीनविरोधी भनेर चिनिएका ट्रम्पले चीनलाई एक्ल्याउने नीति ल्याउँछन् कि इंगेज्मेन्टको हेर्न बाँकी नै छ । पुटिनसँग सामीप्यता बढाउँदै उत्तरमा रूस, पश्चिममा मध्य एसिया, दक्षिणपूर्वमा आसियान र दक्षिणमा भारतसँग मिलेर चीन घेराउ रणनीति ल्याएमा चीनले भारत तथा अमेरिका दुवैसँग एकैपटक जुहारी खेल्न सक्दैन । त्यस अवस्थामा चीनको परराष्ट्र नीतिमा भिन्नता आउन सक्छ । चीन राम्ररी बुझेका वर्तमान भारतीय परराष्ट्र सचिवले यसलाई सफल अवतरण गराउन सक्छन् । भारतले नेपालमा भएको संवैधानिक अभ्यासलाई स्वागत गर्नुपर्छ र नेपालको राजनीतिक स्थायित्वको लागि निर्वाचनतर्फ अग्रसर हुन सहयोग गर्नुपर्छ । चीन र भारतको बीचमा पूर्वाधार विकासमा सहकार्य हुने प्रबल सम्भावना देखिन्छ । भारतलाई पूर्वाधार विकासमा सयौं अर्ब डलरको आवश्यकता छ र हालै स्थापित पूर्वाधार विकास बैंक लगानीको सहज स्रोत बन्न सक्छ । चीनको बढ्दो उत्पादन लागत र औसत कामदार आयु ३७ वर्ष भएकाले बढ्दो जनसंख्या र सरदर कामदार आयु २३ वर्ष भएको भारत सस्तो उत्पादन क्षेत्रमा रहन सक्छ । चीनले आगामी पाँच वर्षमा पूर्वाधार लगानीमा भारतमा २५ अर्ब डलर खर्च गर्ने समझदारी गरेको छ । यस अवस्थामा नेपालमा स्थायित्व खोजी हुनेछ । के स्थायित्वका लागि राष्ट्रिय मेलमिलापको रणनीतिक साझेदार खोज्दै नेपालका दलहरूबीच एकता गराउन सकिन्छ ? राजनीतिक मुठभेड निषेध गर्न राष्ट्रिय मेलमिलापको नीति अख्तियारी गर्दै न्यूनतम समझदारी बनाउनेतर्फ कांग्रेस लाग्नुपर्ने देखिन्छ । त्यस अवस्थामा शशांक कोइरालाले आवश्यक परेमा केही त्याग गरेर भए पनि मूली बन्दै पार्टीभित्र र अलग राजनीतिक धार भएकालाई न्यूनतम समझदारी कायम गराउनुपर्छ । यसमा सबल परराष्ट्र नीतिको आवश्यकता पर्दछ । खासगरी, जनसंख्या वृद्धिमा भारतलगायत दक्षिण एसियाका देशहरू अगाडि छन् । मरुभूमीकरणको चपेटामा परेको यस क्षेत्रले विगतमा १५ प्रतिशत जति तिब्बती तथा हिमाली हिउँ पर्यावरणीय कारणले गुमाएको छ । भारतमा देखिने खडेरी उसको मात्र चिन्ताको विषय रहेन । खाद्य सुरक्षामा नेपाल कमजोर भइसकेको छ भने भारतलाई ठूलो चुनौती छ । सन् २०५० सम्म विश्वको खाद्य उत्पादन ६० प्रतिशतले बढाउनुपर्नेछ भनेर यूएनएफएओले भनेको छ । खासगरी दक्षिणपूर्व एसिया, दक्षिण एसिया तथा अफ्रिकी राज्यहरूको उत्पादकत्व बढाउनुपर्नेछ । यसमा प्रविधि विकासलगायत सिँचाइ र पूवाधार विकास अहम् देखिएको छ । यसर्थ पर्यावरणीय असर न्यूनीकरण गर्दै आवश्यकताअनुसार नेपाली भूभागमा हाई ड्याम बनाई वर्षात्को पानी सिँचित गरी नेपालका भूभागमा सिँचाइ विकास गरेर सुक्खा समयमा पनि निर्वाध प्रवाह राखेर भारतको रिभर लिंक परियोजनाको नेपाल अक्षुण्ण अंग र भरपर्दो साथी रहनेछ भनेर कूटनीतिक पहलमा विश्वास दिलाउन जरुरी छ । भारतले पनि नेपालमा भएको संवैधानिक अभ्यासलाई स्वागत गर्नुपर्छ र नेपालको स्थायित्वको लागि निर्वाचनतर्फ अग्रसर हुन सहयोग गर्नुपर्छ । यसमा सबै दललाई सहमत गराउन सक्नु नै आजको राष्ट्रिय मेलमिलापको नीति हुनेछ ।"
"पृथ्वीनारायण, अदालत र न्यायप्रतिको आस्था","हामी एक्काईसौं शताब्दीको विकसित र समुन्नत युगमा छौं । विकास क्रममा अगाडि बढ्दा विकासका क्रमबद्ध चरणलाई पनि हाम्रो अग्रगमनको विकसित क्रमको अभिन्न अंगको रूपमा हेर्नुपर्छ । यसरी विकासमा अगाडि बढ्दा विकासको क्रमिकताले गति प्राप्त गर्छ र त्यसको निरन्तरताले विकासलाई सुनिश्चितता र विश्वसनीयता प्रदान गर्छ । अरू देशको विकाससँगै न्यायको क्षेत्रमा पनि न्याय र कानुनको परिचालन र व्यवस्थापनमा हामीले धेरै चरण र क्रम पार गर्दै आएका छौं । त्यसरी न्यायिक क्षेत्रको विकास र सुदृढीकरण गर्ने क्रममा मुख्य रूपले न्यायपालिकाको गठन, कानुन निर्माण र न्याय प्रशासन यी तीन बुँदामै हाम्रो न्यायपालिकाको निरन्तरता र विकासक्रम अगाडि बढ्दै आएको छ । यी तीनवटा बुँदामा राज्य र राजाहरूले अदालतको व्यवस्था गरेर, कानुन ऐननियम बनाएर, न्यायाधीश, कर्मचारी नियुक्त गरेर न्याय प्रशासन सञ्चालन गरी मुलुकमा न्याय र कानुनको अवधारणालाई निरन्तरता दिँदै शासन व्यवस्था सञ्चालन भई आएको हाम्रो इतिहास छ । नेपाल प्राचीनकालदेखि नै न्याय विमुख देश होइन । शासनको प्रमुख केन्द्रविन्दु नै जनतामा न्याय निसाफ दिनु थियो । आजको विकसित समाजमा हामी 'कानुनी राज्य' को अवधारणा लागू गर्ने भरमग्दुर प्रयत्न गरिरहेका छौं र प्रजातन्त्रको प्राण नै कानुनी राज्यको अवधारणाको सफल कार्यान्वयन हो भन्ने मान्यतलाई प्रमुखता दिन्छौं । कानुनी राज्यको अवधारणाअनुसार शासन पद्धति सञ्चालन गर्न नसकेरै आज हामी प्रजातान्त्रिक अभ्यासमा असफल भइरहेका छौं र असफल राज्यको श्रेणीतिर लाग्ने क्रममा छौं । न्याय र कानुनको प्रयोगको संकटले प्रजातान्त्रिक शासन व्यवस्थामा पनि संकट सिर्जना भएको छ । आजको नेपालको संकटको मूल चुरो संविधान र कानुनको सही प्रयोग हुन नसक्नु र न्यायपूर्ण समाज स्थापना हुन नसक्नु नै हो । तर हाम्रो इतिहास र परम्परा हेर्ने हो भने राजा रामशाह, राजा जयस्थिति मल्ल, राजा महेन्द्र मल्लको पालादेखि नै न्याय र कानुनको राम्रो व्यवस्था गरी जनतामा रीतिस्थिति सञ्चालन भइरहेको र न्याय र कानुन क्षेत्रमा राज्यहरू पूर्णरूपले विकसित अवस्थामा रहेको पाइन्छ । आजभन्दा दुई सय वर्षअगाडि पृथ्वीनारायण शाहले यति ठूलो राज्यको विस्तार गरी यसलाई सुशासन दिने कामको जिम्मेवारी लिई स्वयं सिपाहीसरह युद्धमोर्चामा निरन्तर अगाडि बढ्दै आफ्नो धेरैजसो समय युद्धमै बिताउनुपरेको थियो । यस्तो अवस्थामा पनि अदालत, न्याय र कानुन क्षेत्रमा अगाध आस्था राखी कानुनी राज्यको अवधारणालाई पूर्णरूपमा लागू गर्न प्रयत्नशील रहेको इतिहासबाट आजको युगमा पनि हामी न्यायिक क्षेत्रमा ठूलो प्रेरणा र मार्गनिर्देशन प्राप्त गर्न सक्छौं । अदालतको संगठन, कानुन निर्माण र न्याय सम्पादनमा विशेष नीति निर्देशन कायम गरी न्यायप्रति पूर्णतः आस्थावान् रही शासन गरेको दिव्योपदेशबाट प्रमाणित हुन्छ । अदालतको संगठन सम्बन्धमा शाहको उपदेश थियो, 'अदालतमा पनि ठकुरी जाँची डिट्ठा राख्नु मगर, जाँची विचारी थाप्नु, कचहरीपिच्छे एकएक पण्डित राखी न्यायशास्त्रबमोजिम अदालत चलाउनु' यसरी ठकुरी (क्षेत्री), मगर (वैश्य), पण्डित (ब्राह्मण) तीनै जातको उनीहरूको गुणकर्म विभागका आधारमा नै श्रीमद्भागवत गीताको उपदेशअनुसार अदालतको जनशक्ति पूरा गरी अदालतको संगठन गर्नू ।' यो सिद्धान्त अद्यावधिक शाश्वत छ । अहिले पनि अदालतमा यो गुणकर्म विभागबाट न्यायाधीश र कर्मचारी भर्ना गर्न सकिएमा अदालतको सक्षमता र निष्पक्षतामा अवश्य नै अभिवृद्धि हुन सक्छ । यसका साथै दिव्योपदेशमा उल्लेख भएबमोजिम 'निञाशास्त्रबमोजिम अदालत चलाउनू' भन्ने सिद्धान्तअनुसार विधिशास्त्रका आधारमा संविधान र कानुनको व्याख्या र कार्यान्वयन भएमा न्यायिक अराजकता, पक्षपात, मोलाहिजा, अन्याय, अत्याचार र दूषित निर्णय र फैसला हुन सक्दैनन् । यही नै विधिको शासन पनि हो । न्यायशास्त्रबमोजिम अदालत चलाउनु भनी उनले दिएको उपदेश आजसम्म पनि पालन गर्न हामीलाई निकै मुस्किल भएको छ । कानुनी राज्यको अवधारणामा हामी अल्मलिएको छौं । त्यो अवधारणा लागू गर्न सकेका छैनौं । २५० वर्षअघिको आफ्नै उपदेश नमानेर आज विदेशी शास्त्रको खोजीमा हामीले समय बिताएका छौं । आजको विधिको शासन, कानुनी राज्यको अवधारणा भनेकै त्यस समयको 'न्यायशास्त्रबमोजिम अदालत चलाउनू' भन्ने उपदेश नै हो । न्यायपालिकाको संगठन र न्याय सम्पादन गर्नुपर्ने विधिशास्त्रको आधारको व्यवस्था गरिसकेपछि न्यायपालिका र शासन व्यवस्थामा भ्रष्टाचार र घूसखोरीको प्रभावले कतिसम्म अधोगतिको स्थितिमा न्याय, कानुन र शासन व्यवस्था जान्छ भन्नेमा पनि सतर्कता र निगरानी राखिएको थियो पृथ्वीनारायणबाट । 'तब राजाले ठूलो न्याय निसाफ हेर्नु, अन्याय मुलुकमा हुन नदिनु' 'निञानिसाफ बिगान्र्या भन्याको घूस दिन्या र घूस खान्या हुन्, ईन दुईको ता जिउधन गरिलियाको पनि पाप छैन, ई राज्यको महासतुर हुन्' भन्ने निष्कर्षबाट राज्य र न्यायपालिकालाई भ्रष्टाचारको घेराबाट मुक्त राख्नुपर्ने अनिवार्यतालाई विशेष जोड दिइएको थियो । पृथ्वीनारायण शाहले राज्य विस्तारका साथै अदालत, न्याय र कानुन क्षेत्रमा अगाध आस्था राखी कानुनी राज्यको अवधारणालाई पूर्णरूपमा लागू गर्न खोजेबाट हामी न्यायिक क्षेत्रमा प्रेरणा र मार्गनिर्देशन प्राप्त गर्न सक्छौं । त्यो दिव्योपदेशको चिन्तनमनन नगर्दा आज हाम्रो मुलुकको न्यायपालिका मात्र होइन, सम्पूर्ण प्रशासन र शासन संयन्त्र नै भ्रष्टाचारको दलदलमा फसिरहेकै छ । घूसखोरी र भ्रष्टाचार उन्मूलन आजको राष्ट्रिय कार्यक्रमको प्रमुख एजेन्डा बन्नुपर्ने आवश्यकता छ । तर अझै हामी त्यस समयदेखिको दिव्योपदेशप्रति संवेदनशील छैनौं । अझै हामी हाम्रो अवस्थालाई विकसित र समुन्नत भनेर भाषण गर्न कत्ति पनि हिच्किचाउँदैनौं । यो हाम्रो ज्ञानको विकास हो कि हामीमा बढ्दै गएको अज्ञानको विकास हो ? हामीले फेरि हाम्रै इतिहास र परम्परातिर फर्केर नहेरेमा आधुनिकताको अज्ञानले हामीलाई समाप्त नपार्ला भन्न सकिँदैन । आज देशमा भ्रष्टाचार व्याप्त छ । न्यायपालिका पनि भ्रष्टाचारमुक्त छैन । अन्यत्र जे भए पनि जिम्मेवारी लिएका अदालतमा भ्रष्टाचार गर्ने अन्याय भित्र्याउनु हुँदैन । हाम्रो देश र हामी नेपाली धार्मिक हौं । धर्मले नै हाम्रो न्याय प्रणाली, कानुनको निर्माण आदि सबै चलेको छ । अदालत, जहाँ धर्मको आधारमा निर्माण भएको ऐनकानुनको कार्यान्वयन हुन्छ, जसबाट ऐन, कानुन, धर्मशास्त्र, न्याय, विवेकको संरक्षण हुन्छ, त्यहाँको न्यायाधीश कर्मचारीले घूस खाने, भ्रष्टाचार गर्नु नै हुँदैन । घूस त खानै हुँदैन । भ्रष्टाचार निवारण ऐन, २०१९ मा अख्तियार दुरुपयोग अनुसन्धान आयोग ऐन, न्याय प्रशासन ऐन, न्याय परिषद् ऐन र नेपाल अधिराज्यको संविधान २०४७ ले मात्र न्यायाधीश र कर्मचारीले घूस नखानु भनेर प्रतिबन्ध लगाएको मात्र होइन । मुख्य त हाम्रो जीवनको आधारका रूपमा रहेको हाम्रा वेद, उपनिषद्, पुराण, धर्मशास्त्रले नै अदालतमा घूस र भ्रष्टाचार चल्नु हुँदैन भनेर किटानी धर्मोपदेशसमेत गरेका छन् । न्यायकर्मीले घूस खाएर काम गरे पाप लाग्छ । उसको पतन हुन्छ । सम्पूर्ण कुल घरान, सन्तान दरसन्तानलाई त्यसको असर पर्छ । यो व्यवहारमा देखिएको पनि छ । घूस खाएर न्याय सम्पादन गर्नेहरूको अहिले पनि कल्याण भएको देखिएको छैन । धर्म र लोकव्यवहारले पनि अदालत र न्यायकर्मीले भ्रष्टाचार र घूसखोरी गर्नु नहुने प्रमाणित गरेको छ । यही सन्दर्भमा पृथ्वीनारायणको पनि दिव्योपदेश छ, 'अदालतका पैसा दरबारभित्र नहाल्नु, फकिर, फकिडा, अतित जोगी, सन्न्यासी, ब्राह्मण इनैलाई दछिना भोजन चलाइदिनु, उब्रेको पैसा दछिना चलाई धोती रुमाल चलाइदिनु यस्व भया असत्यको दोष लाग्दैन ।' यसरी पृथ्वीनारायणबाट अदालतको पैसा घरमा लैजान र आफूमा पर्नै नहुने, असत्यको दोष लाग्ने कुरा शास्त्रकै आधारमा व्यवहारमा ल्याइएको देखिन्छ । अदालत र न्याय सम्पादनमा भ्रष्टाचार गरेर पैसा कमाउनु भनेको ब्रह्मस्व र शिवश्व नै खानुसरह हो । ब्रह्मस्व र शिवस्व आफूमा पर्नु हुँदैन । शिवजीको सम्पत्ति र सत्यको सम्पत्ति, ब्रह्मस्व खायो भने त्यसलाई असत्यको दोष लाग्छ, घोर पाप लाग्छ । त्यस्तो पापिष्ट काम गर्नु हुँदैन भनेर अदालतलाई हाम्रा शिवालय र देवालयसरह मानी त्यसबाट बढी पैसा खान नहुने, त्यसको कसर आफूमा पर्न नहुने, पातकी कामबाट बच्नुपर्ने दिव्योपदेशको शिक्षा अहिलेको यो विकसित विधिशास्त्रीय युगमा पनि ग्रहण गर्न सके न्यायको स्वच्छता रहने थियो । 'राजा रामशाहले बाध्याको स्थिति पनि हेरिसके, राजा जयस्थिति मल्लले बाध्याको स्थिति पनि हेरिसके, राजा महिन्द्र मल्लले बाध्याको थिति पनि हेरिसके, ईश्वरले दियो भन्या म पनि यस्ता बन्देजको बाह्र हजारको थिति बाँधिजाला भन्या अविलाषा थियो ।' यसरी सबै कानुनको उदाहरण अध्ययन, मनन र समायोजनबाट उत्कृष्ट कानुन निर्माण गर्ने र कानुन शास्त्रअनुसार नै न्याय सम्पादन गर्ने त्यस समयको व्यवस्थाले हाम्रो अदालत र न्याय क्षेत्र परम्परादेखि नै विकसित अवस्थामा रहेकोमा दुईमत छैन । विशाल नेपाल राज्यको स्थापनाकालदेखि नै हाम्रो देशमा विधिको शासन, कानुनी राज्यको अवधारणाले प्रवेश पाइसकेको र कानुन न्याय र शास्त्रका आधारमा न्याय प्रशासन सञ्चालन भएको स्वच्छ न्यायको प्रवाह प्रवाहित हुँदै आएको परम्परा आज पनि हामीले स्मरण गर्नुपर्ने अवस्था छ ।"
राष्ट्रका प्रधान शत्रु,"सभ्यता र समृद्धि पृथक् कुरा हुन् । आर्थिक समृद्धिले मात्र व्यक्ति, समाज र राष्ट्र पूर्ण हुँदैन । इतिहासको सम्मान गर्दै परम्परा, धर्म, संस्कृति एवं सम्पूर्ण मूल्यमान्यता (फ्याक्ट्स् एन्ड भ्यालुज) बचाउँछ, सभ्यताको रक्षा गर्ने संचेतनाले । तर नेपालका टाठाबाठालाई 'तिमीहरूको विगत अन्धकारयुग थियो' भनेर अरूले नै सिकाइदिएका छन् । त्यसैले आज विदेशीका मानसपुत्रहरू वीरपूजालाई व्यक्तिपूजा (पर्सनालिटी कल्ट) भन्ने अपव्याख्या गरिरहेका छन् । पृथ्वीनारायण शाहजस्ता राष्ट्रनिर्मातालाई समेत अपशब्द प्रयोग गर्ने केही प्रायोजित पात्रहरूले राष्ट्र विखण्डनको दुष्प्रयास गरिरहेको देखिन्छ । त्यसैले युवा पुस्ताले सत्यको अन्वेषण गर्नुपर्ने खाँचो देखिएको छ । शिक्षित, चेतनशील र परिपक्व भनिने वयस्क समूहले युवावर्गलाई सही मार्ग देखाउन नसक्दा उनीहरू अन्योलमा छन् । उनीहरूलाई मार्गदर्शन गर्न र राष्ट्रिय एकताको बाटोमा हिँडाउन दलीय, जातीय, क्षेत्रीय र साम्प्रदायिक सोचबाट माथि उठेर राष्ट्रिय दृष्टिकोण विकसित गराउनुपर्ने खाँचो देखिएको छ । भारतका राष्ट्रपति प्रणव मुखर्जीले त्यहाँको रेलमार्गलाई 'राष्ट्रिय एकताको आधार' भनेका छन् । भावनाले होइन, भारत फलामै फलामले मात्र जोडिएको छ । झन्डै तीन सय वर्ष शासन गर्दा अंग्रेजले भारतका पाँच सय ६५ राज्यलाई 'ब्रिटिस इन्डिया' नामको छाता ओढाएर राख्यो । जवाहरलाल नेहरू प्रधानमन्त्री भएका बेला गृहमन्त्री बल्लभभाइ पटेलले ती सबै राज्यलाई भारतको नयाँ संविधानअनुसार जबर्जस्ती भारतीय संघीयतामा गाभे । नरेन्द्र मोदीजस्ता पटेलवादीहरू बल्लभभाइलाई राष्ट्रिय एकताको नायक मान्छन् । भारतीय एकताको सूत्रधार फलाम हो कि पटेल ? यसमा पनि विवाद छ । अंग्रेजहरूले भारतमा शासन गर्दा आफ्नो स्वाद, स्वार्थ र सुविधाअनुसार काम गरे । कवि रवीन्द्रनाथ ठाकुरलाई 'टेगोर' भन्न थाले, उनी ठाकुरबाट टेगोर भए । मराठी भाषाको मुम्बईलाई अंग्रेजले 'बम्बे' भने । बंगालका कट्टर बाहुनहरू 'मुख्योपाध्याय' उच्चारण गर्न नसक्दा अंग्रेजले 'मुखर्जी' बनाइदिए । बंगोपाध्याय बनर्जी भयो । चट्गाउँतिरका चट्टोपाध्यायहरू चटर्जी भए । मान्छेका थरदेखि सहरहरूका नाम पनि फेरिदिए ब्रिटिसले । झन्डै नौ सय वर्ष विदेशीका दास बनेका भारतीयले आफ्ना हाइवेलाई आज राजमार्ग नै भन्छन् । नेपालमा आफ्ना नोकरलाई 'लोकमार्ग' भन्न सिकाएका छन् । राजबहादुर, राजकुमार सबै लोकबहादुर लोककुमार होलान् त ? यस्ता हास्यास्पद कुरामा नेपालीलाई अल्मल्याएर हरेक क्षेत्रमा सूक्ष्म व्यवस्थापन (माइक्रो म्यानेजमेन्ट) गर्न खोजेको देखिन्छ । घरघरमा विखण्डन ल्याउन नेपालमा सक्रिय छन् विदेशीहरू । विखण्डनवादीहरू विभिन्न तह र तप्कामा क्रियाशील छन् ।आधुनिक नेपालका एकीकरणकर्ता पृथ्वीनारायण राष्ट्रिय एकताका नायक र सूत्रधार हुन् । विदेशी शक्तिका नोकरहरूले पुस २७ गते राष्ट्रिय एकता दिवस खारेज गरे पनि नेपालीको हृदयमा पृथ्वीनारायणप्रति जुन असीम श्रद्धा र सम्मान छ, त्यो कदापि मेटिँदैन । त्यसैले हरेक वर्ष पुस २७ गते नेपालीहरू पृथ्वीनारायणप्रति श्रद्धापूर्वक कृतज्ञता ज्ञापन गर्छन् । नेपाल सबै जातजाति र भाषाभाषीको फूलबारी हो भन्ने पृथ्वीनारायण कुनै समूह, जात, गुट वा क्षेत्रका नायक नभएर राष्ट्रनिर्माता र राष्ट्रनायक भए । उनलाई त्यही कारणले सम्मान गरिएको हो । ओदा नोबुनागा जापानका प्रथम एकीकरणकर्ता हुन् । त्यस्तै उनका सेवक तोदोमोती हिदेयसीलाई पनि जापानीहरू त्यति नै श्रद्धा गर्छन् । लिबियाका जनतालाई ब्रिटेनको उपनिवेशबाट सन् १९५१ मा मुक्त गराउने राजा इद्रिस अल सान्सुईलाई सम्मानपूर्वक सम्झिन्छन्, त्यहाँका जनता । सन् १८७४ मा अफगानिस्तानलाई ससाना राज्यबाट बलियो राष्ट्र बनाउने अफगान राजा अहमद शाह दुरानी हुन् वा सन् १९४५ मा हल्यान्डबाट राष्ट्रलाई स्वाधीन बनाउने इन्डोनेसियाका राष्ट्रनायक सुकार्नो इतिहासमा अमर छन् । इरानका जनता राष्ट्रनिर्माता साइरस द ग्रेटप्रति आभारी छन् भने अटो फन बिस्मार्कलाई जर्मनीका जनता महान् एकीकरणकर्ता भनेर सम्मान र श्रद्धा गर्छन् । इजरायली जनताले राजा डेभिडलाई राष्ट्रनायक र राष्ट्रिय एकताका सूत्रधार मानेका छन् । जोसे रिजाल (रिसाल) लाई फिलिपिनो जनताले, महमद अली जिन्नालाई पाकिस्तानीले, ली क्वान युलाई सिंगापुरका जनताले, जर्ज वासिंटनलाई अमेरिकीले, क्याभोर, मेजिनी र ग्यारिबाल्डीलाई इटलीका जनताले र राजा फेयरहेअरलाई नर्वेका जनताले राष्ट्रपिता मान्छन् । युगोस्लाभिया तबसम्म बलियो थियो, जबसम्म मार्सल ब्रज टिटो जीवित थिए । आज त्यो राष्ट्र टुक्राटुक्रा भएको छ । युद्धले गर्दा बोस्नियाहर्जगोभिना, क्रोएसिया, मोन्टेनिग्रो जस्ता ससाना राज्य जात, धर्ममा विभक्त छन् । बोलिभियालाई स्वाधीन गराउने सिमोन बोलिभर हुन् वा केन्या नामको राष्ट्रलाई विश्वमा चिनाउने जोमो केन्याका जनताले बिर्सेका छैनन् । धेरै राष्ट्रले त सालिक, पाठ्यपुस्तक, ठूलाठूला प्रतिष्ठानका नाममा मात्र होइन, चलनचल्तीका नोटमा समेत राष्ट्र निर्माताका तस्बिर अंकित गरेका छन् । पंक्तिकारले भुटानकी एकजना राजनीतिज्ञलाई भुटान कसले स्थापना गरेको हो भन्ने प्रश्न गर्दा उनले साब्द्रुङ नामग्यालको नाम लिइन् । सन् १९०७ मा विधिपूर्वक राजतन्त्र स्थापना हुँदा प्रथम राजाका रूपमा सर टासी नामग्याल वाङचुकले शुभराज्याभिषेक गरेका थिए । संस्कृतको 'भू उत्थान' 'भूत्थान' हुँदै भुटान शब्द बन्यो । राजा राम शाहकै पालादेखि गोरखालगायतका क्षेत्रका नेपाली हिमालपारिको मार्गबाट त्यहाँ पुगे । राष्ट्रको सुरक्षा नीति मात्र बलियो भएर पुग्दैन, राष्ट्रलाई बलियो बनाउन आर्थिक स्वावलम्बन, धर्मसंस्कृतिको संरक्षण, जनताको आत्मविश्वास, भरपर्दो न्यायप्रणाली, सन्तुलित कूटनीति र कठोर अनुशासन आवश्यक पर्छ भन्ने कुरा पृथ्वीनारायणले राम्ररी बुझेका थिए । यो कुरा उनको दिव्योपदेशमा सविस्तार उल्लेख गरिएको छ । पृथ्वीनारायण र उनका जेठा छोरा प्रताप सिंहको निधनपछि रक्षा र परराष्ट्र विभाग सम्हालेका बहादुर शाहले नेपाललाई अरू सुदृढ बनाए । तर उनी गम्भीर षड्यन्त्रको सिकार बन्न पुगे । काजी सर्वजित राना काटिएपछि महारानी राजेन्द्रलक्ष्मीलाई चाँदीको नेल ठोकेर कैद गरियो । श्रीहर्ष पन्त जस्ता पृथ्वीनारायणका परम सहयोगीहरू जीवितै भएकाले राष्ट्रको सुरक्षाप्रति उनीहरू संवेदनशील थिए । पुराना भारदारको तर्क थियो राजकाजमा राष्ट्रको सुरक्षा पहिलो कुरा हुन्छ । त्यसमा कसैसँग सम्झौता हुँदैन । राष्ट्रिय एकता र राष्ट्रिय सुरक्षा कमजोर हुन नदिन बहादुर शाहलाई राष्ट्रवादी भारदारहरूले पुनः जिम्मेवारी सुम्पिए । उनलाई राजकाजको राम्रो ज्ञान थियो, तर ठूलो दबाबपछि कैदमुक्त भएकी महारानी राजेन्द्रलक्ष्मीले देवर बहादुर शाहलाई लखेटिन् । नेपाल एकीकरण अभियान त्यसपछि कमजोर भयो । राष्ट्रिय सुरक्षा शिथिल बन्न पुग्यो । राष्ट्रका प्रधान शत्रु को हुन् भन्नेबारेमा प्राचीन धर्मशास्त्र, नीतिशास्त्र र न्यायशास्त्रदेखि आधुनिक राजनीतिशास्त्रमा स्पष्ट लेखिएको पाइन्छ । तसर्थ, राष्ट्रवाद र राष्ट्रघात वा राष्ट्रवादी र राष्ट्रघाती भन्ने शब्दमा विवाद गर्नै पर्दैन । उदाहरणको लागि, महाकाली सन्धि राष्ट्रघात नै थियो । त्यसोभन्दा धेरैलाई चित्त दुख्ला, तर आफ्नै बाबुले राष्ट्रघात गरे पनि घरभित्र ती 'पिताजी' र आँगनमा पुगेपछि ती घोर राष्ट्रघाती ठहरिन्छन् । गण्डक सम्झौता, कोशी सम्झौता, लाखौं विदेशीलाई नेपाली नागरिकता दिने काम राष्ट्रघात नै हो । ठूला दलले त्यही काम गरे । विदेशीसँग मिलेर सुगौली सन्धि गर्ने गराउने राष्ट्रघाती हुन् । राष्ट्रघाती पनि आत्मज्ञान भएपछि सुध्रिन पाउँछ । त्यसैले संघीयताले राष्ट्रलाई ठूलो आघात पुर्याउँछ भनेर केही नेताले अहिले आत्मालोचना गरेको सुनिन्छ । पार्टीका बैठकमा विधिवत् प्रस्ताव पारित गरेर आजको मितिबाट संघीयता परित्याग गर्ने निर्णय गरियो भन्ने हिम्मत गरे भने जनताले त्यसबखत पूर्णरूपले विश्वास गर्लान् तर सडक प्रदर्शन, भाषण, लेख वा प्रवचनमा विरोध गरे पनि विदेशीको दबाब थेग्न नसकेर जस्केलाबाट मान्यता दिइरहने हो भने त्यो झन् ठूलो धोका ठहरिनेछ । तसर्थ राष्ट्रवादी परीक्षामा उत्तीर्ण हुन दलहरूका लागि ठूलो परीक्षा बाँकी नै छ । संघीयता, धर्म निरपेक्षता र गणतन्त्रजस्ता एजेन्डा नेपाललाई क्षत्विक्षत् गर्न ल्याएको कुरा नेपाल मजदुर किसान पार्टीका नेता नारायणमान बिजुक्छेदेखि एमालेकांग्रेसका धेरै नेताले स्विकारेका छन् । दिल्लीमा गराइएको बाह्रबुँदे सम्झौतामा अभक्ष र मन्दविष खाएपछि हस्ताक्षरकर्तामध्येका केही दलहरू विस्तारै स्लोप्वाइजनको दुष्प्रभावबाट मुक्त हुने लक्षण देखाइरहेका छन् । पुस २२ गते एमालेसहितका दलहरूले राजधानीमा गरेको प्रदर्शनले त्यही पुष्टि गर्छ । आँगनमा दुर्गन्ध छ भने फोहोर फ्याँक्ने होइन, नाक थुन्न रुमाल किन्न जान्छन्, नेपालका राजनीतिज्ञहरू । यसपालिदेखि जनताले नै फोहोर फ्याँक्ने जाँगर देखाए, बुटवलदेखि काठमाडौंसम्म । राष्ट्रिय सुरक्षाका मठाधीशहरू मौन बसे पनि संघीयताले देश टुक्रिने सम्भावना टरेको छैन । कथित जनयुद्धका बेला विदेशीका लागि छद्मयुद्ध गरेका भाडाका सिपाहीहरूले पृथ्वीनारायणका सालिकहरू ढाले । संसद् कर्तव्यचुत, सुस्त, गतिहीन र मतिहीन भएकाले यसलाई तत्काल भंग गरेर नयाँ संसदीय निर्वाचन गराउनु आवश्यक देखिन्छ । विशेषज्ञ र संविधानविद्हरूले बनाएको राष्ट्रवादी संविधान आवश्यक छ । नेपालीहरूले नै सम्पूर्ण छिनोफानो गर्ने राजनीतिक प्रणाली, प्रशासनयन्त्र एवं राज्यसंयन्त्र निर्माण गर्ने साहस गर्नुपर्छ । राष्ट्रिय एकता टुक्राटुक्रा पार्न आएका ती मर्सिनरी सैनिकको हेडक्वार्टर पेरिसडाँडामा छँदैछ । प्रधानमन्त्री भए पनि आफ्नो छापामार नाममा ठूलो मोह छ भन्छन्, पुष्पकमल दाहाल । 'दाहाल' भन्दा उनलाई दाताले चिन्दैनन्, प्रचण्ड नै भन्नुपर्छ । यो उनको बाध्यता हो । मालिकको खातामा त्यही नाम दर्ता छ । नाम मिलेन भने चेक रद्द हुन्छ । त्यसैले विदेशीले दिएको नियुक्ति पत्रमा जे छ, त्यही नाम चल्नुपर्छ भन्ने दाहालको तर्क हुनुपर्छ । पत्रकारलाई उनी थर्काउँछन्, मलाई पुकदा होइन, प्रचण्ड भन्नुहोस् । प्रधानमन्त्रीको आधिकारिक बेभसाइट सीएम प्रचण्ड डटकममा उनका गतिविधिहरू अद्यावधिक (अपटेड) गरिएको भानुभक्त आचार्यले लेखेका छन् । (अन्नपूर्ण पोस्ट् पुस २३ गते, २०७३) । यो कुराले गुरिल्ला प्रचण्डले पुष्पकमललाई घोडा चढेको बुझिन्छ । तराईलाई दुई राज्यको लालपुर्जा दिने, तराई पहाड काट्नैपर्ने, जातीय पहिचान (? ) भन्दै राष्ट्रिय एकता कमजोर बनाउने, राष्ट्र टुक्र्याउन अन्य राष्ट्रमा प्रयोग गरिएका धर्म निरपेक्षता एवं संघीयता जस्ता विस्फोटक पदार्थद्वारा नेपाल र नेपाली दुवैलाई भावनात्मक, भौगोलिक र सांस्कृतिक रूपमै सदाका लागि विभाजित गराउने खेलहरू भइरहेका छन् । यो नेपाललाई गृहयुद्धमा धकेल्ने तयारी हो भन्ने सहजै बुझ्न सकिन्छ । सत्ता पाए संविधानलाई उत्कृष्ट भन्ने र सत्ताच्युत भएपछि मात्र राष्ट्र खतरामा देख्ने बहुरूपीहरू धेरै छन् संसद्मा । संसद्लाई राष्ट्रघातीहरूको संग्रहालय बनाउन खोजिएको छ । घोडचडी सेनाजस्तो विदेशीले नेपालका नेताका काँधमा चढेर उनीहरूलाई दौडाएका छन् । सांसदहरू विदेशीको इशारामा हिँड्ने चौपाया होइनन् भने गलत नेताको विरोध गर्न सक्नुपर्छ । सत्य बोल्नुपर्छ । तर वर्तमान संसद् कर्तव्यचुत, सुस्त, गतिहीन र मतिहीन भएकाले यसलाई तत्काल भंग गरेर नयाँ संसदीय निर्वाचन गराउनु आवश्यक देखिन्छ । विशेषज्ञ र संविधानविद्हरूले बनाएको राष्ट्रवादी संविधान आवश्यक छ । नेपालीहरूले नै सम्पूर्ण छिनोफानो गर्ने राजनीतिक प्रणाली, प्रशासनयन्त्र एवं राज्य संयन्त्र निर्माण गर्ने साहस गर्नुपर्छ । हामीले भन्न सक्नुपर्छ, 'विदेशी सबै मित्र, बाहिरै बस नपस भित्र ।'"
मिडिया कप फुटबल: इमेजको विजयी सुरुवात,"काठमाडौं: इमेज च्यानलले आठौं मिडिया कप फुटबल प्रतियोगितामा विजयी सुरुआत गरेको छ । त्रिपुरेश्वरस्थित दशरथ रंगशालामा आइतबार भएको उद्घाटन खेलमा इमेज च्यानलले अन्नपूर्ण पोस्ट् राष्ट्रिय दैनिकलाई ३० गोलले हरायो । समूह बी अन्तर्गतको लिग खेलमा इमेजले तीनवटै गोल दोस्रो हाफमा गरेको थियो । इमेजको जितमा सम्बद्र्धन प्रधानले दुई गोल गरे । एक गोल विजय कार्कीले गरेका थिए । प्रतियोगिताको नेपाल क्यान्सर अस्पतालका कार्यकारी अध्यक्ष सुदीप श्रेष्ठले एक कार्यक्रमबीच उद्घाटन गरे । नेपाल ओलम्पिक संग्रहालयद्वारा आयोजित प्रतियोगितामा सात टोलीले भाग लिएका छन् । सहभागी टोलीलाई दुई समूहमा विभाजन गरी लिग कम नकआउट आधारमा खेलाइएको छ । प्रतियोगिताको समूह ए मा एपी वान टेलिभिजन, नेपाल टेलिभिजन, कान्तिपुर मिडिया ग्रुप र एभी न्युज टेलिभिजन रहेका छन् । यसैगरी समूह बी मा अन्नपूर्ण पोस्ट्, इमेज च्यानल र रेडियो नेपाल छन् । प्रतियोगिताको विजेता टोलीले ५० हजार र उपविजेताले २५ हजार रुपैयाँ पुरस्कार प्राप्त गर्नेछन् । प्रतियोगिताको उत्कृष्ट खेलाडी, उत्कृष्ट गोलरक्षक, सर्वाधिक गोलकर्ता र अनुशासित टोलीलाई पनि पाँचपाँच हजार रुपैयाँबाट पुरस्कृत गरिने आयोजक संग्रहालयका संस्थापक अध्यक्ष क्षितिजअरुण श्रेष्ठले जानकारी दिए । सोमबारको पहिलो खेल नेपाल टेलिभिजन र साबिक विजेता कान्तिपुर मिडिया ग्रुपबीच हुनेछ । दोस्रो खेल एपी वान टेलिभिजन र एभी न्युज टेलिभिजनबीच हुनेछ ।"
निर्वानाकप फुटसलको उपाधी हिमालयनलार्इ,"भक्तपुर: निर्वाना कप फुटबलको उपाधी लियो क्लब अफ काठमाण्डौं हिमालयन पाटनले जितेको छ । लियो क्लब अफ काठमाडौं निर्बानाले शनिबार सञ्चालन गरेको प्रतियोगितामा हिमालयनले लियो क्लब अफ काठमाडौं लार्इ पराजित गरेको थियो । प्रतियोगितामा १२ टीमको सहभागिता थियो । ग्लोबल काठमाडौं कन्सल्ट प्रालिसँगको सहकार्यमा भएको प्रतियोगिता इन्टरर्पेनरसिप नेपाल, नेपाल टेलिकम, सेयर २४७ र अन्साले सहयोग गरेको थिए ।"
