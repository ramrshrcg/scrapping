शीर्षक,विवरण
जसले राष्ट्रपति बन्न अस्वीकार गरे,"सन् १९२१ मा नोबेल पुरस्कार कमिटीले भौतिक विज्ञानको पुरस्कार कसलाई दिने भन्ने निष्कर्षमा पुग्न सकेन । त्यही दुविधाले घोषणालाई एक वर्षका लागि स्थगन गर्यो । अर्को वर्ष १९२२ मा दुई वर्षकै पुरस्कार पाउने वैज्ञानिकद्वयको नाम घोषणा भयो । करेन्टइअर'का लागि नोबेलले सम्मानित हुनुभयो निल्स हेनरिक डेबिडबोर । उहाँलाई यो पुरस्कार भौतिकी क्षेत्रमा एटमिक स्ट्रक्चर' एवं क्वान्टमथ्यौरी 'का लागि प्रदान गरिएको थियो । अघिल्लो वर्षको नोबेल विजेताको रूपमा नाम घोषणा भयो युगकै महान् वैज्ञानिक अल्बर्ट आइन्सटाइनको । विडम्बना उनलाई यो पुरस्कार भौतिक विज्ञानकै रूप परिवर्तित गरिदिने सापेक्षता सिद्धान्त' का लागि नभई फोटो इलेक्ट्रिकल प्रभाव'को समाधानका लागि प्रदान गरियो । नोबेल पुरस्कार समितिले बकाइदा आइन्सटाइनलाई जानकारी दियो, उनलाई पुरस्कार सापेक्षता सिद्धान्त'का लागि नभएर फोटो इलेक्ट्रिकल प्रभाव'को समाधानार्थ प्रदान गरिएको हो ।' साथै उनलाई भनियो पुरस्कार समारोहमा उपस्थित हुँदा उनले सापेक्षता सिद्धान्त'माथि कुनै चर्चासम्म नगरुन् । नोबेल समितिले यस सिद्धान्तलाई फगत अनुमान केन्द्रित ( स्पेकुलेटिभ) ठान्दछ । आफ्नो जुन खोजले भौतिक विज्ञानको पुरानो मान्यतालाई छाडेर नयाँ युगमा प्रवेश गराउन गइरहेको थियो त्यसको सट्टा अर्को सिद्धान्तका लागि पुरस्कार दिने प्रबन्ध भएको थियो । के गर्न सक्थ्यो एउटा वैज्ञानिकले ? समितिलाई धन्यवाद भनी आइन्सटाइनले पुरस्कार समारोहमा आफू उपस्थित नहुने बाटो रोजे । के तपाईंलाई लाग्दैन रायल स्विडिस एकेडेमी'ले विज्ञानको एउटा सबैभन्दा ठूलो एवम् महत्ववपूर्ण खोजलाई तिरस्कृत गरेर ठूलो गल्ती गर्यो ? पछि स्विडेनका तत्कालीन राजा ओस्कार गुस्ताफएडोल्फले आइन्सटाइनको सम्मानमा एउटा विशेष भोजको आयोजना गरे । राजाले उहाँसँग भोजमा सापेक्षता सिद्धान्त'को व्याख्या गर्न अनुरोध गरे । जुन उनले खुसीसाथ स्वीकारे । १४ मार्च १८७९ मा जर्मनीमा जन्मिएका यी वैज्ञानिकको जीवन नै विज्ञानलाई समर्पित थियो । यिनीसँग ल्याब, उपकरण आदि केही हँदैनथ्यो । यिनको मस्तिष्क नै विराट प्रयोगशाला थियो । यहाँ चिन्तन मनन् भएका सिद्धान्त कागजमा लिपिबद्ध हुन्थे । यिनका कैयन सिद्धान्त त १८ अप्रैल १९५५ मा यिनको निधन भएपश्चात् प्रमाणित हुन पुगे । गति बढाउँदा समय ढिला हुन्छ भन्ने सिद्धान्त प्रमाणित हुन १९७० को दशकसम्म पर्खिनु पर्यो । अहिले त हामीले थाहा पाइसक्यौं समुद्री सतहभन्दा जति माथि उठ्दै गयो समयको गतिमा परिवर्तन हुँदै जान्छ । आइन्सटाइनलाई जनरल रिलेटिभिटी, स्पेसल रिलेटिभिटी, फोटो इलेक्ट्रिकल इफेक्ट, ई एमसी टु थ्यौरी अफ ब्रोनियनमोसन, आइन्सटाइन फिल्डइक्वेसन, वोसआइन्सटाइन स्टेटिक्स, वोसआइन्सटाइन कन्डेन्सेन्ट, ग्रेभिटेसनल वेभ, कास्मोलोजिकल कान्सटेन्ट, युनिफाइड फिल्डथ्यौरी, ईपीआर पैराडक्स थ्यौरीजस्ता अनेकौं सिद्धान्तको प्रतिपादकको रूपमा विज्ञानका विद्यार्थीले चिन्ने गर्छन । अनेकौं पुरस्कार र सम्मान पाएका यी वैज्ञानिकलाई १९९९ मा आएर टाइम परसन अफ सेन्चुरी' सम्मानबाट उच्च आदर प्रदान गरियो । आधुनिक भौतिकीमा सायद नै यस्तो कुनै विषय छ, जसमाथि आइन्सटाइनको योगदान नहोस् । सुरुआती दौरमा आइन्सटाइनले महसुस गरे, इलेक्ट्रोमैग्नेटिक फिल्ड'को सिद्धान्तअनुसार न्युटनको मैकेनिक्स व्यापक हुन सक्दैन । उनले स्पेसल थ्यौरी अफ रिलेटिभिटी' प्रस्तुत गरे । यो थ्यौरी ग्रेभिटेसलन फिल्ड'सम्मलाई समेट्ने हुनुपर्छ भन्ने महसुस गरी उनले १९१६ मा जनरल थ्यौरी अफ रिलेटिभिटी' प्रकाशित गरे । स्टेटिकल मैकानिक्स र क्वान्टम थ्यौरी मा उनले लगातार शोध गरी रहे । परिणामस्वरूप पार्टिकल थ्यौरी', मोसन अफ मालिक्युलस', प्रतिपादित भए र प्रकाशको थर्मल प्रपर्टी', को उनको खोजले फोटान थ्यौरी' को जग बनाउने काम गर्यो । धेरै कम मानिसलाई थाहा होला इजरायलका प्रधानमन्त्री डेविड बेनले यिनलाई इजरायलको राष्ट्रपति बनिदिने अनुरोध गरेका थिए । तर यिनले स्वीकार गरेनन् । आइन्सटाइनका समकालीन अर्का वैज्ञानिक म्याक्सप्लांक (जसलाई क्वान्टम थ्यौरी' को जनक मानिन्छ) ले भनेको थिए, आधुनिक भौतिकीमा सायद नै यस्तो कुनै विषय छ, जसमाथि आइन्सटाइनको योगदान नहोस् । प्रत्येक सैद्धान्तिक भौतिकविद् आइन्सटाइनको कुनै न कुनै खोज माथि निर्भर गर्छ ।' अर्का भौतिकशास्त्री रिचर्ड फेन्मन आइन्सटाइनलाई सम्झिँदै भन्छन्, उनी असाधारण अत्यन्त ठूला थिए, उनको मस्तिष्क आकाशमा थियो भने खुट्टा पृथ्वीमा ।'अहिले कल्पनामै रहेको वार्महोल' कुनै बेला विज्ञानले पत्ता लगायो भने त्यसको श्रेय पनि यिनै महान् वैज्ञानिकलाई जानेछ । उनीमाथि लेखिएका थुप्रै किताबमध्ये रोवर्ट फिक्कीओनीको पुस्तक आइन्सटाइन फर एभरिवन' श्रेष्ठ पुस्तक हो । उनलाई बुझ्न सायद यो शताब्दीमा पनि सम्भव हुन्न । (सन्दर्भ ग्रन्थ आइन्सटाइन फर एभरिवन', विकिपिडिया, कुओरालगायत)"
भनौं कि नभनौं' निबन्धमाथि विचरण,"भनौं कि नभनौं ! सन्देहै सन्देहले धुस्स परेको वाक्यांश यो ! सन्देहका स्वर निकाल्ने यी अक्षर संयोजन ! म भन्ने कुनै पनि फजुल जन्तुको संकोचन होइन । एकै झुल्कामा खुलस्त हुन्न वाक्यांश भनौं कि नभनौं ! के रहेछ त्यत्रो खुल्दुलीले खचाखच कौतूहलले लरखराउँदो भनौं कि नभनौं ! वाक्यांश यो ! रसी नै रहेँ, पोखिएर भलभली मन, चेत, सोचाइका सोच सँगालेर । पोखिनु त एक लहर रहेछ । अन्तरालदेखिको भित्री रहर ! त्यही भित्री अन्तरालका रहरका भलभली लहर त हो नि आनन्दका स्रोत गर्भ ! हामी त्यसमै रमाउने रमिते ! रमाउनु एक मोक्षप्रद अवसर हो । मोक्षप्रद अवसर जीवनदायिनी हुन्छ । निबन्धहरू जो निर्बन्ध लेखिन्छन्, लेखिएका हुन्छन् । पढ्दापढ्दै मन त मन्त्रमुग्ध भइदिन्छ । मोहिनीले मुग्ध आकर्षण गरेझैं । लोभ्याएझैं ! अदृश्य स्पर्श गरेझैं ! सुमसुम्याएझैं ! भन्नै सकिन्न के झैं के झैं ! आँखाका नानीहरू तिनमै गढेका छन् । अक्षरहरू उफ्रीउफ्री नाच्न थालेझैं बुर्लुक बुर्लुक बुर्लुकिँदै ! चिन्तनका चेतहरू त्यसमै रमाइरहे । आनन्दका लहरहरू लहराइरहे । मन मुग्ध बन्यो ! मन मुग्ध हुनु त रैछ मोक्ष धामको अवसर ! संकोचबिनाका निसंकोच मनमय क्षण मोक्षप्रद, माक्षदायिनी ! जुन बेला मनमा कुनै पनि पीरव्यथा रहन्न भित्री मनका पिँढमा त्यही हुँदै रै'छ मोक्ष सार समय ! मोक्ष त अनावश्यक पीर, चिन्ता मुक्तिको क्षणहरूले सुमसुम्याउँदो जीवन्त अनुभूतिहरू ! भनौं कि नभनौं रोदन'का स्वरलहरी हुन् ! शब्द संरचनाका, चिन्तन विन्यासका, अभिव्यक्तिका अभिव्यञ्जना ! कौतूहल बनाउने, सन्देहका शब्द स्वर ! भनौं अर्थात् अर्थबोधक ! मनलाई उद्वेलित बनायो छाल तरंगजस्तै ! आखिर त एक छाल नै हो ! तरंगी नै रहन्छन् अदृश्य रूपमा भित्रभित्रै मनभरि चिन्तनभरि ! मनमनै वाचन गरेँ ! यस्तो रहेछ पर्दा उघार्दा अनुच्छेदपहिलो पाराः औंसीको रातमा ठूलाठूला असिनाले सिसाको झ्यालमा हानेजस्तै दुःख लाग्यो सुनेर ! सम्बद्धका लागि मांगलिक होला भलै तर मलाई रामोराम अमंगल नै लाग्यो । कसैका बारेमा खबर सुन्नु सुनाउनु प्रत्यक्ष' मार्फत जे जे भए पनि केही राम्रो र केही नराम्रो अनुभूत पक्कै हुन्छ । अभिव्यक्त नहुन सक्छ सजिलै, त्यो अर्कै कुरा हो ।' भनौं कि नभनौं' संग्रहको आचमन अनुच्छेद यो । सबै नै जसो अनुच्छेदहरू यही ढाँचाकाँचामा रंगिएका छन् । रंगिनुले लेखन अभिव्यक्ति कला, शैली, सीप, शब्द संयोजन, वाक्य विन्यास, शिल्प साधनाविज्ञानलाई अँगाल्छ । प्रतिनिधित्व गर्छ भनौं के छ र ! निबन्ध निर्बन्ध बन्छन् जहाँ निबन्धै निबन्धमा निबन्धकार उद्दीपनका सशक्त पखेटा फट्फटाई अन्तरिक्ष यात्रा भर्न सक्षम बनिदिन्छ । निबन्धकार जबजब अन्तरिक्ष यात्रा भर्न सक्षम बन्छन्, निबन्धले जीवनजगत्का जुनकुनै पक्षलाई सार्थक अँगालो हाल्छन् । निबन्ध निर्बन्ध विचरण ठान्छु, मान्छु जीवन दर्शन, विज्ञान, संस्कार रञ्जित संस्कृति सबै निबन्धका निर्बन्ध विचरणका अन्तरिक्ष बन्छन् । तिनै निर्बन्ध विचरण पद्धतिसित सिउरिएका हुन्छन् । स्वच्छन्द निबन्धकारिता । श्री ॐ श्रेष्ठ रोदन'का यस्तै निबन्धकारितामा श्वासप्रश्वास लिइरहेका हुन्छन्, भेटिन्छन् सँगालोभरि । निबन्ध निर्बन्ध बन्छन् जहाँ निबन्धै निबन्धमा निबन्धकार उद्दीपनका सशक्त पखेटा फट्फटाई अन्तरिक्ष यात्रा भर्न सक्षम बनिदिन्छ । निबन्धकार जबजब अन्तरिक्ष यात्रा भर्न सक्षम बन्छन्, निबन्धले जीवनजगत्का जुनकुनै पक्षलाई सार्थक अँगालो हाल्छन् । त्यस अवसरमा त हो कि निबन्धले स्वच्छन्दतापूर्वक म्वाइँ खान्छन्, चुक्कचुक्क औपन्यासिक ढाँचाकाँचाहरूका जीउभरि । चुक्कचुक्क चुम्बनका अनेक आयाम छन् । निधारै निधारभरि म्वाइँ ख्वाउनुहोस् म्वाइँका महिमा बौद्धिक चिन्तन चेतलाई अनुपम मायाभाव खन्याइरहेको यथार्थ भाव मुत्र्याइरहेको हुन्छ । आँखैआँखामा आँखाभरि चुक्क म्वाइँका चुस्की दिनुस् यहाँले दृष्टिकोणहरूलाई कोणिकआयामिक दृष्टिलाई स्नेह सम्मान टप्काइरहनु भएझैं हुनेछ । श्रवण गर्ने कानहरूका श्रवणेन्द्रियलाई म्वाइँ दिनुस् हजुरले तीक्ष्ण श्रवण शक्तिलाई चुमिरहनुभएको हुनेछ । ध्राणेन्द्रीयनाकलाई म्वाइँ दिनुस् ध्राणशक्तिप्रति सम्मान श्रद्धा अर्पिरहेसरह हुनेछ । सुगन्ध र दुर्गन्ध छुट्याउने ध्राणेन्द्रिय नाक नेपाली संस्कारको पाटोमा मानसम्मान, इज्जत, गौरवगाथाका कीर्ति धान्न सक्दो सामथ्र्यबोधक व्यञ्जनाका विम्बबोधक बनिदिन्छ । भनौं कि नभनौं श्री ॐ का श्रेष्ठ रोदन ध्वनि संकेत बन्छन् निबन्धकारिताहरूमा । निबन्धका मिठासपूर्ण स्वाद लिन दोहोर्याई दोहोर्याई वाचन गरेँ, मनमनै । शैली शिल्प साधनाका साधकहरूका शृंगारै हुन् । भन्न मन पराएर नि कति असहज स्थितिका साङ्लो बढाइका चंगुल आफ्नै वरपरका परिवेश बोधक अभिव्यक्तिका अभिव्यञ्जनाहरू बन्न अनुभूत गर्न सकिन्छ भनौं कि नभनौं' निबन्धका दफादफामा । यी केही पंक्ति यस्तै अनुभूतिगम्य अभिव्यञ्जना रहेका छन् उदाहरणस्वरूपः असामञ्जस्यको साङ्लोले बाँधिएको छु म, तसर्थ औपचारिकताको पनि बीउ छर्न नसकूँला सायद । अँध्यारो मन र उज्यालो मनमा असमान भएर समान देखिरहेको छु । समान भएर असमान देखिरहेका छन् आँखाभित्रका आँखाहरूले । भन्न सक्दिनँ म जय र पराजय । सत्य र असत्यमा अन्तर के के छन् भनेर । साँच्चै ढाँटेको होइन मैले । त्यो साँझले मेरो विश्वासको भण्डारमा नराम्रोसँग डढेलो लागेको छ । अरूको त के कुरा, आफैंलाई पनि विश्वास गर्न छाडेको छु मैले ।' अहिले पनि म देखिरहेको छु एकातिर रातो सिन्दूर सन्त्रासको र अर्कोतिर कालो सिन्दूर छ मोहिनीको । भन्नुपर्ने सबै भनिसकेँ । अरू म के भनूँ ।' लक्षणा र व्यञ्जना शिल्प साधनामा अभिव्यञ्जित रातो सिन्दूर सन्त्रास र कालो सिन्दूर मोहिनीको' सांस्कृतिक संस्कार मण्डित छन् । नेवार संस्कृतिमा मात्र अद्यावधिक रातो सिन्दूर र कालो सिन्दूर मोहिनी संस्कारजन्य यी वाक्यांश गम्भीर चिन्तन र विमर्श चाहन्छन् । रातो सिन्दूर शुभ विजयको सांकेतिक रङ हो । अर्कोतिर कालो सिन्दूर मोहिनी विजयोत्सव सूचक आराधना पूजा, अर्चना आदि अवसरमा प्रयुक्त विधिअनुसार थापिने दियो । सलेदोको ध्वाँसो संकलित सलेदो पात्रको कालो टिकोसिन्दूर बनेको छ । प्रज्ज्वलित दियो रातो हुन्छ । सबैलाई थाहा छ । तर, प्रज्ज्वलित सलेदोको दीपशिखा कालो मोहिनी सिन्दूर बन्छ । किन्तु, यहाँ श्री ॐका श्रेष्ठ निबन्धकार सामुदायिक संस्कार मण्डित मोहिनी सिन्दूरलाई किंबा कालो मोहिनी सिन्दूरलाई बिट मारिनेअन्तिम संस्कारको सिन्दूरका विम्ब बोधक बनाई प्रयुक्त गरिएको अनुभूत गर्छु । साहित्यिक संरचनामा आआफ्ना सांस्कृतिक संचेतना मूर्त या अमूर्त तवरले अभिव्यक्त भए, गरिएका हुन्छन् । सांस्कृतिक संचेतनाका सम्वाहक अध्ययता भएको नाताले प्रसंगवश रंग सिन्दूरका दुई भेदका विमर्श गर्न पुगेँ । अर्को तिनै सिन्दूर भेदका अभिव्यक्तिको प्रसंगमै एकातिर र अर्कोतिर शब्दहरू प्रयोग भए, गरिएका छन् । अर्कोतिर यी दुई शब्दले वर्तमान स्थितिका समाजका दुई वर्ग विभेदलाई प्रतिनिधित्व गर्छन् । यी दुई एकातिर र अर्कोतिर शब्दहरूले वर्ग मेटाउने वाचाबन्धन गर्ने र गरी पाएका सामाजिक, आर्थिक, औद्योगिक, वित्तका विज्ञ र अनभिज्ञ तथा राजनीतिक पक्षधरहरूलाई इंगित गर्छन् । त्यसैले असामञ्जस्यको साङ्लोले बाँधिएको अनुभूति भनौं कि नभनौं' निबन्धका अन्तरवस्तु बनेको छ । प्रयुक्त अँध्यारो मन र उज्यालो मन असमान व्यवहार र वस्तुस्थितिको सम्वाहक प्रतिनिधि शब्द बनेका छन् । अर्को वाक्य समान भएर असमान देखिरहेका छन् आँखाभित्रका आँखाहरूले । समान् छन् दुई आँखाहरू । तर पनि यस्तो अनुभूति दिलाउँछन् तिनै आँखाहरू कि तिनीहरू दुई वर्ग भेद देखिरहेछन् । यही अनुभूत गर्न सकिने नितान्त सूक्ष्म प्रहारयुक्त व्यंग्य अन्तर निहित छ । अनि आँखाभित्रका आँखाहरू शब्द संयोजनले आँखाका दुई भेद जाहेर गर्छन् एक सरसर्ती हेरिने सामान्य आँखा अर्को भित्री तहबाट अन्तरालसम्मकै तह छिचोल्ने आँखा । निबन्ध लेखन त्यसैले निर्बन्ध विचरण कर्म ठहर्छ । ठहर्छ उत्तिकै स्वच्छन्द गहिराइका तहसम्म डुबुल्किएर । निर्बन्ध विचरण गर्दै निबन्ध लेख्दाको अनुपम आनन्द स्वर्णिम अन्तरीक्ष यात्राजस्तै हुन्छ । निबन्धकार स्रष्टाका सार्थक निबन्धमाथि विवेकपूर्ण विचरण गर्दाका यी अनुभूति पनि उस्तै हुँदो रहेछ । बिट मार्नुअगाडि भनौं कि नभनौं' निबन्ध संग्रहका पात्रका पात्रतामूलक एकदुई हरफ उद्धरण गर्न रहर मेट्छुः मैले जानेको ज्ञान पनि यत्ति हो । आफूसँग जति घात गरे पनि अरूलाई दिएको विश्वासमा कस्तै परिस्थितिमा पनि घात नगर्ने ! यसैलाई मन्त्र ठानेको मैले ।'"
एउटै जिल्लामा ४० किशोरी गर्भवती,"खलिल जिब्रान भन्छन्, 'छोराछोरीलाई विचार नदेऊ, उनीहरू आफ्नै विचार लिएर आएका छन् । जति बढी विचार लाद्न खोज्छौ, त्यति नै बढी उनीहरूले तिरस्कार गर्नेछन् । समयसँगै प्रसंगहरू बदलिएका छन्।' वर्तमान नेपाली समाजसमय भने बिलकुल जिब्रानविपरीत सोच्छ । अभिभावक र शिक्षक पनि पुरानै बुझाइलाई परिवर्तित समाजमा जबर्जस्त लादिरहेका छन् । अहिले पनि अभिभावक आफूले जीवनमा गर्न नसकेका कामसमेत 'मैले सकिनँ तिमीले गर्नुपर्छ, यस्तो हुनुपर्छ, त्यस्तो बन्नुपर्छ' भन्दै उनीहरूको स्वतन्त्र र मौलिक विचारमा अंकुश लगाइरहेका छन् । यस्तै अंकुशभित्र जकडिएको सामाजिक सन्दर्भ हो बालविवाह । 'हामी बालविवाह गर्दैनौं', 'म बालविवाहरहित राष्ट्र हुँ', यी दुई वाक्य शपथका रूपमा सार्वजनिक गरिए, गत महिना मध्यपश्चिमको सुर्खेतमा । 'जीवन बदल्न सकिन्छ' भन्ने विषयमा विश्वका एक दर्जन देशका नागरिकलाई समेत प्रशिक्षण दिइसकेका नेपाली प्रशिक्षक नरबहादुर कार्की केही समयअघि दक्षिण अफ्रिकामा थिए । कानुनी र चेतनाका दृष्टिले जटिल समाजमा उनी त्यहाँ बालविवाहकै विरुद्धमा काम गरिरहेका थिए । त्यहाँको एउटा सन्दर्भलाई सामना गर्ने क्रममा उनको दिमागमा झट्ट नेपालमा हुने बालविवाहको बिज रोपियो । साँझ कोठा फर्किएपछि उनले सोचे, 'यस्तो जञ्जालमा त सम्भावना धेरै छ भने नेपालमा त शिक्षा र चेतनाको स्तर पनि माथि छ अनि प्रजातन्त्र हुँदै गणतन्त्रसम्म प्रवेश गरेको देश नेपालको समाज स्वतन्त्र पनि छ । कानुनी रूपमा पनि जटिल छैन । मैले नेपाललाई बालविवाहबाट मुक्त गर्नुपर्छ ।' अझै पनि मुलुकको पश्चिमाञ्चल, सुदूरपश्चिमाञ्चल र तराईका जिल्लाहरूमा बालविवाहले जरा गाडिरहेकै छ । उसो त पहाडी र हिमाली जिल्लाहरू पनि यसबाट मुक्त छैनन् । न छाउपडी मुक्त हुन सकेको छ समाज, न त बालविवाह नै । समयले बदल्न नसकेको एउटा समाजको तस्बिर हो बालविवाह । 'नेपाली समाजलाई बालविवाहरहित मात्र बनाउने होइन, छोरी भएर जन्मन नेपाल विश्वकै उत्कृष्ट देश हो भन्ने बनाउनु मेरो दायित्व हो भन्ने महसुस भयो दक्षिण अफ्रिकामा', कार्की भन्छन्,'बालविवाह मानवताविरुद्धको गम्भीर अपराध हो अनि समाजको पीडाभन्दा अरू केही होइन भन्ने बुझेँ ।' उनलाई मुलुकको लगभग आधा जनसंख्या महिला भएको र उनीहरूसँग जोडिएका विषय र मुद्दामा समाज सहज नहुँदा विकासमा यो संख्या हिस्सेदारी हुन नसकेको महसुस भयो । बालविवाह एक दिनभरिको विषयमात्र होइन, विगतको सोचमा बाँचेका अभिभावकले रजस्वला नहुँदै छोरीका गोडाको पानी खान पाए स्वर्गको बाटो खुल्थ्यो भनेर त्यो दिन हुने खुसीले आफ्नै त्यो छोरीलाई जीवनभर पिरोल्छ भनेर कहिल्यै सोचेको पाइएन । कालीकोटको तथ्यांकअनुसार कक्षा ६ देखि ९ सम्म अध्ययनरत ४० जना विवाहित गर्भवती रहेको पाइएको छ । सुदूरपश्चिमाञ्चल क्षेत्रमा विद्यार्थी उमेरमै भागी विवाह गर्ने क्रम पनि चर्को छ । विवाह स्वयं नै सम्झौता हो । त्यसमा पनि बालविवाह झन् सम्झौताहरूको सञ्जाल हो । बालविवाहपछि शिक्षा, स्वास्थ्य, व्यक्तित्व विकास, सशक्तीकरण, सामाजिक स्वतन्त्रता हुँदै जीवनका विविध आयाम खुम्चिन्छन्, ती सबैसँग पनि सम्झौता गर्दै जानुपर्छ । सानैमा हुने विवाहले चाँडै गर्भवती हुने, विद्यालय जानबाट वञ्चित हुने, बच्चा पाउने बेलामा ज्यान जानसक्ने, बच्चा जन्मिहाले कुपोषणदेखि अन्य समस्या आउने, त्यसपछि लगाउने खोपहरूमा शिक्षा र चेतनाको अभावमा सन्तानको पूर्ण शारीरिक वृद्धि नहुने, सन्तानको हेरचाहले उर्वर समयको सदुपयोग गर्न नमिल्ने, विवाहमा दाइजो जोडिने अवस्था भए परिवार र आफन्तसँग खुम्चिएर बस्नुपर्ने लगायतका दर्जनौं विषयमा सम्झौता गर्नुपर्ने देखिन्छ । यसले समग्र उत्पादकत्वमा ह्रास आएको देखिन्छ । लगभग आधा जनसंख्या रहेको महिलामा परेका यस्ता प्रभावले समग्र राष्ट्रिय अर्थतन्त्रमै उत्पादनमा आधा भएको यथार्थ सरोकारवालाले मनन गरेका छैनन् सायद। सरकारले संघीय मामिला तथा स्थानीय विकास मन्त्रालयमार्फत युनिसेफसँगको आर्थिक सहयोगमा २०६८ सालदेखि मुलुकभरका स्थानीय निकाय (जिल्ला विकास समिति, नगरपालिका र गाउँ विकास समितिहरू)लाई बालमैत्री घोषणा गर्ने अभियान थालेको छ । समग्रमा बालअधिकार प्रवद्र्धन गर्न 'छोरीको शिक्षामा लगानी गरी सुनौलो भविष्यको आधार बनाऔं' भन्ने सन्देश अघि बढाएको थियो । बालमैत्री स्थानीय शासन ः राष्ट्रिय रणनीति २०६८ मार्फत बालबालिकाको समग्र विकासका लागि स्थानीय निकायले ३९ वटा सूचक पूरा गर्नुपर्ने र त्यसका लागि तत्तत् निकायले समग्र बजेटको १० प्रतिशत र कार्यान्वयन चरणमा गएपछि १५ प्रतिशत बजेट छुट्याउनुपर्ने प्रावधान अनिवार्य गराएको छ । जुन निकायले बालमैत्री घोषणा गर्छन् उसलाई दुई लाख नगद पुरस्कार र त्यसपछि पाँच वर्षसम्म थप १० प्रतिशत बजेट सीधै प्रदान गर्ने व्यवस्था गरेको छ । रणनीतिले 'बाल संरक्षण'अन्तर्गत बालविवाहको संख्यामा कमी आएको हुनुपर्ने उल्लेख गरेको छ, जसमा १८ वर्षभन्दा कम उमेरमा विवाह हुने बालबालिकाको संख्यामा त्यो निकायको क्षेत्रभित्र कम्तीमा ८० प्रतिशतले कमी आउनुपर्ने व्यवस्था गरेको छ । 'बालविवाह रोक्न महाअभियान चाहिन्छ । यसमा सरकार एक्लैको केही जोड चल्दैन । यो रोक्न अभिभावक र शिक्षकमा भएको पुरानो मानसिकतालाई जरैदेखि उखेल्नुपर्छ', प्रशिक्षक कार्की भन्छन्, 'कसरी उन्मूलन गर्ने भन्ने योजना सरकारले बनाएर हुँदैन । अभिभावक, बालबालिका, शिक्षक, वृद्धवृद्धा र सरोकारवाला सबैलाई एउटै थलोमा ल्याएर उनीहरूबाट समाधान खोजिनुपर्छ । यो सबै काम जिल्लास्थित जिल्ला बालकल्याण समिति, जिविस, नगरपालिका, गाविसलगायत सरोकारवाला निकायबाट हुनुपर्छ ।' यसका लागि प्रत्येक गाविस वा नगरपालिकामा ११ वर्षदेखि १८ वर्षसम्मका बालिकाको तथ्यांक, शिक्षा, विद्यालय, अभिभावकको नाम ठेगाना आदिको तथ्यांक तयार पार्नुपर्ने उनको भनाइ छ । नेपाललाई बालविवाहरहित देश बनाउने महाअभियानको थालनी यसरी नै कार्कीले अगुवाइ र नेतृत्व गरेर सुर्खेतबाट सुरु गरेका छन् । सुर्खेतको वीरेन्द्रनगरमा झन्डै १५ सय बालबालिका, अभिभावक, शिक्षक, नागरिक समाजका अगुवा, वडा नागरिक मञ्च र दलका स्थानीय प्रतिनिधि, पत्रकार, सरकारी कर्मचारी र सरोकारवालासहितको भेलामा सन् २०२० भित्र नेपाललाई बालविवाहरहित बनाउने घोषणा गरी महाअभियान सुरु गरिएको थियो । जहाँ आजसम्म विचारहरू लाद्दै आएका अगुवाहरूले गल्ती र कमीकमजोरी महसुस गरेका छन् । गाविस सचिवहरूले भने, 'थाहा पाउँदापाउँदै कानुनले नदिएको बालविवाह दर्ता यिनै हातले गर्नु परिरहेको छ ।' दलीय प्रतिनिधि र नागरिक अगुवाहरूले भने, 'यथार्थ बुझ्दाबुझ्दै त्यही बालविवाहमा गएर भोज खानु परिरहेको छ ।' प्रहरीले पनि महसुस गरे होलान्, 'हामीले पनि कानुनविपरीतको काममा आँखा चिम्लनु परिरहेको छ ।' जिम्मेवार निकायहरू जिम्मेवार बन्न नसक्नुले पनि बालविवाहलाई प्रोत्साहित गरिरहेको वास्तविकता पुनः महाअभियानमा एकपटक छर्लंग भएको छ । कार्की सुर्खेतवासीको स्वरलाई क्रमशः देशभर पुयाउने र सुर्खेतमा जस्तै बिनाबजेट पनि बालविवाहरहित समाज बनाउन सकिन्छ भन्ने सन्देश छर्ने काममा सबै लाग्नुपर्ने बताउँछन् । बालमैत्री शासन कार्यक्रमले मुलुकभरका स्थानीय निकायमा बालबालिकाको सञ्जालहरू बनेका छन् । जिल्ला बाल सञ्जाल, नगरस्तरीय बाल सञ्जाल, गाविसस्तरीय बाल सञ्जाल, वडा बालक्लब, विभिन्न नाममा गठन गरिएका हजारौं बालक्लबमा लाखौं बालबालिका आबद्ध छन् । उनीहरूले पनि बालविवाह रोक्नुपर्छ भनेर स्वस्फूर्त रूपमा लागेको र परिणाम निकाल्ने सयौं काम गरेको तथ्यांक स्थानीय विकास मन्त्रालयसँग छ । 'भाग्य र मौकाले जीवन र समाज बन्ने होइन, जीवनको ढाँचा बदल्नुपर्छ र बदल्न सकिन्छ', कार्की यही मूलमन्त्र लिएर बालविवाहरहित महाअभियानमा लागेको बताउँछन्, 'शक्तिशाली देशको ढाँचा बदलिएको छ भने हामी जीवनको पुनर्संरचना गर्न किन सक्दैनौं । यसले ज्ञान, मान्यता र सोचहरू बदल्छ अनि बालविवाहबारेको बुझाइ बदलिँदैन त ? ' 'हामीले इच्छाको बिहे गर्न पाउनुपर्छ । यहाँ कसैसँग सेक्स गरेकै कारण जबर्जस्ती विवाह गराइन्छ । सेक्स र विवाह फरक कुरो हो भनेर कसैले बुझिदिँदैन', महाअभियान घोषणा कार्यक्रममा प्लस टु अध्ययनरत एक बालिकाले स्टेजमा भनिन्, 'यसको अर्थ हामी जे गर्न पनि स्वतन्त्र भन्ने होइन, हामीले हाम्रो सीमा बुझेका छौं, अभिभावक र शिक्षकहरूले पनि समयसँगै समाजले विचार र बुझाइहरू बदल्नुपर्छ ।' बालविवाहको तथ्यांक हेर्दा नेपाल र बंगलादेश अग्र स्थानमा देखिन्छन् । कालीकोटको तथ्यांकअनुसार कक्षा ६ देखि ९ सम्म अध्ययनरत ४० जना विवाहित गर्भवती रहेको पाइएको छ । मध्यपश्चिमाञ्चल क्षेत्रमा विद्यार्थी कम उमेरमै भागी विवाह गर्ने क्रम पनि चर्को देखिन्छ । केही पाउनु भनेको केही छोड्नुगुमाउनु पनि हो । धनसम्पत्तिको कमी नभए पनि मन दुःखी भए जीवन बाँच्नुको खुसी कति होला ? बालविवाहपछिको स्वास्थ्य अवस्था र व्यक्तित्व विकासको सन्दर्भ मूल्यांकन गर्ने हो भने दुखद पक्ष बढी भेटिन्छ । महाअभियान घोषणाका क्रममा सुर्खेतीले 'सुर्खेती माटोमा छोरी भएर जन्मनु गौरवको कुरा, गरौं सबैले बालविवाहरहित समाजको सपना पूरा', 'किशोरीमैत्री जिल्ला बनाउने हाम्रो चाहना, बालविवाहरहित समुन्नत समाजको स्थापना' जस्ता नारा तय गरेका थिए । गाविस र नगरका विभिन्न समूह बनाएर अभिभावक, बालबालिका, शिक्षक, स्थानीय नेता, प्रहरी, सचिवहरू, सरोकारवाला सबैबाट कम्तीमा पाँचबुँदे बालविवाहरहित गाउँ वा नगर बनाउने रणनीति र प्रतिबद्धता लिखित रूपमै आएका छन्, छोरा र छोरीबीच समान व्यवहार गर्नेछौं, शिक्षा, स्वास्थ्य, खानेकुरामाथि बालबालिकाको समान पहुँच गराउनेछौं, भ्रूण अवस्थामा लिंग पहिचान गरी भ्रूण हत्यालाई निरुत्साहित गराउनेछौं, समाजमा व्याप्त दाइजो, घरेलु हिंसा, छाउपडी प्रथा अन्त्य गराउनुका साथै बालिकालाई घरभित्र नै सुरक्षित भएको महसुस गराउने वातावरण निर्माण गर्नेछौं, बालविवाहरहित समाज स्थापनाका लागि सबै राजनीतिक दलका जिल्ला, क्षेत्र गाउँ स्तरका समितिहरूमा अभियानका रूपमा अगाडि बढाउनेछौं लगायतका दुई दर्जन बुँदामा सुर्खेतीले अक्षरशः कार्यान्वयन गर्ने भन्दै हस्ताक्षर गरेका छन् । इमान नै सबै कुराको प्राण हो, सुर्खेतीले यो इमान जोगाऊन् । सुर्खेतीजस्तै सबै नेपालीले यो 'कठोर सत्यमाथि औंला उठाएर देश र जनतामा परिवर्तन ल्याउने इमान' जोगाउन सकून् । जीवनमा गर्ने कुनै कामले स्वयंलाई 'हीनता र पीडा' नहोस्, प्राप्ति र गर्व होस् । बालविवाहरहित नेपाल बनाउने महाअभियानले नेपालीलाई यही गर्व गर्ने स्थान प्रदान गरोस् ।"
आईओसीको साथ श्रेष्ठ नेतृत्वको ओलम्पिक कमिटीलाई,"काठमाडौं : अन्तर्राष्ट्रिय ओलम्पिक कमिटी (आईओसी) र ओलम्पिक काउन्सिल अफ एसिया (ओसीए)ले सातदोबाटोस्थित नेपाल ओलम्पिक कमिटी (एनओसी)को भवन जीवनराम श्रेष्ठ नेतृत्वको टोलीलाई हस्तान्तरण गर्न निर्देशन दिएको छ । साथै श्रेष्ठ नेतृत्वको समितिबाहेक कसैले पनि एनओसीको नाम, ओलम्पिक चिह्नलगायत प्रयोग गर्न नपाउने आईओसी र ओसीएले जनाएको छ । एनओसी विवादका सम्बन्धमा चासो व्यक्त गर्दै पठाएको पत्रमा आईओसी र ओसीएले नेपालमा श्रेष्ठ नेतृत्वको एनओसी नै आधिकारिक भएकोसमेत दोहोर्याएको छ ।'नेपालमा एकमात्रै आधिकारिक एनओसी छ, जुन तपाईंले नेतृत्व गरिरहनुभएको छ', अध्यक्ष श्रेष्ठ र महासचिव लामा टेन्डी शेर्पालाई सम्बोधन गरी आईओसी र ओसीएले पठाएको पत्रमा भनिएको छ, 'स्वघोषित समानान्तर संस्था भनिएकोलाई तत्काल रोकिनुपर्छ । उनीहरूलाई ओलम्पिकको सम्पत्ति प्रयोग गर्नबाट तत्काल रोकिनुपर्छ । तपाईहरूबाहेक अन्य कसैसँग पनि एनओसीको हैसियतमा काम गर्ने अघिकार छैन ।' आईओसीका सहायक प्रमुख निर्देशक तथा नेपाल हेर्ने अधिकृत पिरे मिरो र ओसीएका प्राविधिक निर्देशक हुसेन अल मुसल्लमको हस्ताक्षर रहेको पत्र श्रेष्ठ नेतृत्वको एनओसीले शुक्रबार पत्रकार सम्मेलनमार्फत सार्वजनिक गरेको थियो । पत्रमा श्रेष्ठ नेतृत्वको टोलीलाई सातदोबाटोस्थित एनओसी कार्यालयमा तत्काल आफ्नो दैनिक कार्य सम्पादन गनसक्ने वातावरण बनाउनसमेत भनिएको छ । साथै आईओसी र ओसीएले खेलाडी र नेपाली खेलकुदको हितलाई ध्यानमा राखी एनओसी विवादलाई सधैंका लागि समाधान गर्न सरकारसँग शान्तिपूर्ण वार्ता सुरु गर्नसमेत भनेको छ । ' श्रेष्ठ नेतृत्वको एनओसीलाई कार्यालयमा फर्काएर ओलम्पिक चार्टरअनुसार काम गर्नसक्ने वातावरण मिलाइनुपर्छ', पत्रमा उल्लेख छ, 'त्यसपछि नेपाली खेलकुद र नेपाली खेलाडीको हितलाई हेरेर एनओसी विवादलाई सधैंका लागि समाधान गर्ने उद्देश्यले सरकारसँग शान्तिपूर्ण र रचनात्मक वार्ता सुरु गरिनुपर्छ ।' आईओसी र ओसीएले श्रेष्ठ नेतृत्वको टोलीले काम गर्न वातावरण नबने नेपाल अन्तर्राष्ट्रिय प्रतियोगितामा सहभागिता जनाउनबाट वञ्चित हुनुपर्ने चेतावनीसमेत दिएको छ । पछिल्लो झन्डै ६ वर्षयता चल्दै आइरहेको एनओसी विवाद हालै रुक्मशमशेर राणा नेतृत्वको कमिटी प्रशासनको सहयोगमा सातदोबाटोस्थित कार्यालयमा प्रवेश गरेपछि नयाँ उचाइमा पुगेको छ । निर्वाचनका विषयमा परेको रिटमा सर्वोच्च अदालतले २०६७ सालमा गरेको निर्णयले राणा नेतृत्वलाई नै वैधानिक ठहर गरेपछि विवाद बढेको हो । आईओसी र ओसीएको मान्यतामा काम गर्दै आएको श्रेष्ठ नेतृत्वको टोलीले २०७२ सालमा सर्वोच्चकै अर्को निर्णयले आफूहरूलाई नै वैधानिक ठहर गरेको दाबी गर्दै आइरहेको छ । शुक्रबार आयोजित पत्रकार सम्मेलनमा अध्यक्ष श्रेष्ठले नेपाली खेलकुद र खेलाडीको हितका लागि आफूले आईओसी र ओसीएको विरोधका बाबजुद सबै पक्षलाई समेटेर एनओसी विवाद मिलाउने प्रयास गरेको बताए । यद्यपि उनले कार्यालय फर्काएर काम गर्ने वातावरण बनाएको अवस्थामा मात्रै त्यो प्रक्रिया अघि बढ्ने बताए । 'आईओसी र ओसीएले अर्को पक्षलाई मान्यता नै दिएको छैन । यो अवस्थामा पनि हामीले नेपाली खेलकुद र खेलाडीको भविष्यलाई ध्यानमा राखेर सबै पक्षलाई समेटेर विवाद मिलाएर अघि बढ्ने प्रयास गरिरहेका छौं', श्रेष्ठले भने, 'यद्यपि हामीलाई कार्यालयमा फर्काएर काम गर्नसक्ने वातावरण सिर्जना नगरेसम्म त्यो प्रक्रिया अघि बढ्न सक्दैन । विवाद मिलाउने प्रयासको पहिलो सर्त नै हामीलाई कार्यालयमा फर्काइनु हो ।' श्रेष्ठले आईओसी र ओसीएको पत्र प्रधानमन्त्री कार्यालय, गृह मन्त्रालय, खेलकुद मन्त्रालय र राष्ट्रिय खेलकुद परिषद् (राखेप) लगायत निकायमा बुझाइसकेको जानकारी दिए ।"
प्रशिक्षकले भरिएको युभेन्टसको त्यो टोली,"इटालियन सिरी एको सन् २००१ को सिजनमा युभेन्टस उपाधिबाट निक्कै नजिक पुगेर रोकीयो । पार्मालाई अन्तिम खेलमा ३१ गोलअन्तरले पराजित गरेपछि रोमाले उपाधि जित्यो । युभेन्टसमा त्यस बेला जिनेदिन जिदानसहित चलेका खेलाडी थिए । तैपनि उपाधि सम्भव भएन ।इटालियन सिरी एको ३२ पटक उपाधि जितेको युभेन्टस सर्वाधिक सफल टोली हो । सन् २००१ को त्यो टोली भने युभेन्टसको उपाधि इतिहासमा कतै जोडिँदैन । तर, जिदानसहितको त्यो टोलीले आफूलाई इतिहासमा फरक कारणले सुरक्षित बनाएको छ । सन् २००१ को युभेन्टसको टोलीमा समावेश २७ खेलाडीमध्ये १४ खेलाडी प्रशिक्षक बनेका छन्, जसको चर्चा अहिले भइरहेको छ । १४ मध्ये केहीले युरोपका ठूला लिगमा सफलतासमेत हात पारिरहेका छन् । उनीहरू युरोपेली फुटबलमा ठूला र सफल प्रशिक्षकसमेत बनिसकेका छन्, केही भने त्यसतर्फ अग्रसर छन् । अलेस्सिओ टाचिनार्डी एटलान्टाबाट आफ्नो करिअर सुरु गरेका पूर्व डिफेन्सिप मिडफिल्डर टाचिनार्डीले युभेन्टसमा १३ वर्ष बिताए । युभेन्टसबाट उनले १७ उपाधिसमेत जिते । युभेन्टसले आफ्नो नयाँ स्टेडियममा अन्य ४९ महान् फुटबलरसहित उनको पनि नाम कुँदेको छ । युभेन्टसपछि इटालीकै ब्रेस्सियाबाट खेल्दै सन् २००८ मा आफ्नो खेल जीवन टुंग्याएका टाचिनार्डीले त्यसपछि प्रशिक्षणको बाटो समाते । उनले इटालीकै डी डिभिजन खेल्ने टोली परगोलेटेसीलाई दुई वर्ष प्रशिक्षण दिए । उनले गत वर्ष आफ्नो पद त्यागेका थिए । जिनेदिन जिदान फ्रान्सेली चर्चित फुटबलर जिदान खेलाडीका रूपमा जति सफल रहे, प्रशिक्षकका रूपमा पनि उनी सफलतातर्फ अग्रसर छन् । सन् २००१ मा युभेन्टसमा रहेका उनले स्पेनिस क्लब रियल म्याड्रिडबाट पनि खेले । उनी अहिले रियलकै मुख्य प्रशिक्षक बनेका छन् । टोलीले निकै खराब प्रदर्शन गरेपछि गत सिजन रियलले तत्कालीन प्रशिक्षक राफा बेनेटिजलाई बर्खास्त गरी एकेडेमी प्रशिक्षक जिदानलाई कमचलाउ प्रशिक्षक नियुक्त गरेको थियो । तर, रियलले जिदानकै नेतृत्वमा युरोपियन च्याम्पियन्स लिगको उपाधि जितेपछि क्लबले उनलाई नै मुख्य प्रशिक्षकको जिम्मेवारी दिएको छ । जारी सिजनमा जिदानकै प्रशिक्षणमा रियलले उत्कृष्ट प्रदर्शन गरिरहेको छ । सिजनको सुरुआतमा उनकै नेतृत्वमा क्लबको लगातार १६ खेलको जित यात्राको कीर्तिमान बराबरी गर्यो । भिल्लारियलसँग बराबरीमा रोकिएपछि नयाँ कीर्तिमान भने तय गर्न सकेन । रियल यो सिजन च्याम्पियन्स लिग र घरेलु स्पेनिस ला लिगाको उपाधि जित्ने योजनामा रहेको छ । रियल यो सिजन सन् २०१२ पछि स्पेनिस ला लिगाको उपाधिको निकै नजिक पुगेको छ । एन्टोनियो कोन्टे इटालियन कोन्टे युभेन्टसको सन् २००१ कै टोलीका सदस्य हुन् । सायद उनी खेलाडीका रूपमा भन्दा पनि प्रशिक्षकका रूपमा बढी सफल छन् । खेल जीवनबाट बिदा लिएपछि उनले आफ्नो पूर्वक्लब युभेन्टसको प्रशिक्षणको जिम्मेवारी सम्हाले । उनले युभेन्टसलाई इटालियन सिरी एको तीन उपाधि दिलाएका थिए । त्यसपछि इङ्लिस प्रिमियर लिगतर्फ लागेका उनले त्यहाँ पनि टोलीलाई सफलता दिलाइरहेका छन् । आफ्नो पहिलो कार्यकालमै कोन्टेले चेल्सीलाई उपाधिनजिक पुर्याएका छन् । प्रिमियर लिगमा १०औं चरणको खेल बाँकी रहेको बेला चेल्सीले शीर्ष स्थानमा १० अंकको अग्रता बनाएको छ । चेल्सी कोन्टेको नेतृत्वमा यो सिजन सर्वाधिक अंकका साथ उपाधि जित्ने योजना नजिक पनि पुगेको छ । कोन्टेले इटालीको राष्ट्रिय टोलीको जिम्मेवारीसमेत सम्हालिसकेका छन् । उनको नेतृत्वमा इटालीले सन् २०१६ को युरोकपको क्वार्टरफाइनल सम्मको यात्रा तय गरेको थियो । उनले सन् २००९ मा बारीलाई इटालीको दोस्रो डिभिजनको च्याम्पियनसमेत बनाएका थिए । इगोर टुडोर टुडोरले सन् २००१ मा युभेन्टसलाई उपाधि दिलाउन सकेनन् । तर, त्यसपछि पनि युभेन्टसमै बसेका उनले सन् २००३ र २००४ मा टोलीबाट लिग उपाधिको स्वाद चाखे । ३८ वर्षीय उनले पनि अन्य सहकर्मीले जस्तै खेल जीवनबाट बिदा लिएपछि व्यवस्थापकीय जिम्मेवारी रोजे । उनी अहिले टर्किस क्लब गालातासारेको मुख्य प्रशिक्षक छन् । टर्कीको सफल मध्येको क्लब गालातासारेले उनको नेतृत्वमा उत्कृष्ट प्रदर्शनसमेत गरिरहेको छ । उनले गत फेब्रुअरीमा गालातासारेसँग डेढ वर्षको सम्झौता गरेका थिए । त्यसअघि टुडोरले क्रोएसियन क्लब हाजदुक स्प्लाइटको समेत प्रशिक्षकको भूमिकामा थिए। फिलिप्पो इन्जाघी स्ट्राइकर इन्जाघी खेलाडीका रूपमा जति सफल रहे, प्रशिक्षणको सफलता भने त्यो स्तरमा पुग्न सकेको छैन । इन्जाघीले आफ्नो सक्रिय खेल जीवनपछि इटालीकै अर्का सफल क्लब एसी मिलानको प्रशिक्षणको जिम्मेवारी लिए । एसी मिलानलाई एक वर्ष प्रशिक्षण दिएका उनले मात्रै १४ खेलमा जित हात पारे । इटालियन राष्ट्रिय टोलीबाट विश्वकपसमेत जितेका इन्जाघी अहिले उत्तरी इटालीको क्लब भेनेजियाको प्रशिक्षकका रूपमा कार्यरत छन् । भेनेजिया इटालीको तेस्रो डिभिजनको लिग खेल्ने टोली हो । सन् २००१ को युभेन्टसको टोलीमा समावेश २७ खेलाडीमध्ये १४ खेलाडी प्रशिक्षक बनेका छन्, जसको चर्चा अहिले भइरहेको छ । १४ मध्ये केहीले युरोपका ठूला लिगमा सफलतासमेत हात पारिरहेका छन्। जियनलुका जामब्रोट्टा जामब्रोट्टाले युभेन्टससहित युरोपका बार्सिलोना, एसी मिलानलगायत चर्चित क्लबबाट खेलेका छन् । पूर्वडिफेन्डर जामब्रोट्टा पनि युभेन्टसलाई सन् २००१ मा प्रतिनिधित्व गरेर अहिले प्रशिक्षण पेसामा जमेका मध्येका हुन् । अहिले उनी इन्डियन सुपर लिग (आईएसएल) मा दिल्ली डाइनामोका मुख्य प्रशिक्षक छन् । चेल्सीका पूर्वखेलाडी फ्लोरेन्ट मलाउडालगायत खेलाडी रहेको दिल्लीले यो सिजन तेस्रो स्थानमा सक्काएको छ । इडगर डेभिडस युभेन्टसमा सुखद करिअर बिताएका इडगर प्रशिक्षकका रूपमा भने त्यति जम्न सकेनन् । अज्याक र टोट्टनहामबाट समेत फुटबल खेलेका उनले सन् २०१२ र २०१४ को बीचको समयमा पहिलोपटक प्रशिक्षणको जिम्मेवारी सम्हालेका थिए । इङ्लिस क्लब बार्नेटको प्रशिक्षणको जिम्मेवारी सम्हालेका उनले क्लबलाई सफलता दिलाउन सकेन । उनको दोस्रो वर्षको कार्यकालमा बार्नेट डिभिजन दुईबाट रेलिगेसनमा पर्यो । त्यसयता उनी फेरि व्यवस्थापकको जिम्मेवारीमा फर्किएका छैनन् । पाओलो मोन्टेरो मोन्टेरोले युभेन्टसबाट चार लिग उपाधिसहित महत्वपूर्ण १२ उपाधि जिते । उनी उपाधिसँधै खेलका क्रममा प्राप्त रेड कार्डबाट पनि उत्तिकै चर्चामा रहे । उनले आफ्नो खेल जीवनमा २१ रातो कार्ड पाएका थिए । उरुग्वेका उनले राष्ट्रिय टोलीबाट ६१ क्यापसमेत जितेका छन् । उनी सन् २००२ को विश्वकपमा उरुग्वेयन टोलीमा पनि समावेश थिए । अहिले उनी आफ्नो खेल जीवनको अनुभव प्रशिक्षकका रूपमा बाँडिरहेका छन् । उनी अहिले लियोनल मेसीको सहरको क्लब रोसारियोको प्रशिक्षकका रूपमा कार्यरत छन् । यद्यपि उनको नेतृत्वमा टोलीले भने सशक्त प्रदर्शन दिन सकेको छैन । अर्जेन्टिनी प्रिमेरा डिभिजनमा १६ खेल खेलिसकेका उनको टोली रोसारियो २१औं स्थानमा छन् । सिरो फेरारा युभेन्टसहित अर्को इटालियन क्लब नापोलीबाट फुटबल खेलेका फेरारा अहिले सफल प्रशिक्षकका रूपमा अघि बढिरहेका छन् । उनी सन् २००६ मा इटालीले विश्वकपको उपाधि जित्दा फेरारा पनि प्रशिक्षण टोलीमा समावेश थिए । उनी त्यसपछि युभेन्टसको प्रशिक्षण टोलीमा पनि सहभागी भए । सन् २००९ मा युभेन्टसले प्रशिक्षक क्लाउडियो रानिएरीलाई बर्खास्त गरेपछि फेराराले टोलीको प्रशिक्षणको जिम्मेवारी लिएका थिए । यद्यपि उनी युभेन्टसमा एक वर्षभन्दा बढी बसेनन् । उनी सन् २०१० मा बर्खास्तमा परेका थिए । त्यसपछि उनले इटालीको यू२१ राष्ट्रिय टोलीको जिम्मेवारी सम्हाले । त्यसपछि सन् २०१२ साम्पडोरियाको प्रशिक्षक बने । अहिले भने उनी चिनियाँ क्लब युहान जालको प्रशिक्षक छन् । जियनलुका पेस्सोट्टो पेस्सोट्टो युभेन्टसबाट खेलाडीका रूपमा सफल मानिन्छन् । टोलीबाट इटालियन सिरी एको ६ उपाधि जितेका पेस्सोट्टोले सन् १९९६ मा युरोपियन च्याम्पियन्स लिगको समेत उपाधि जितेका थिए । प्रशिक्षकका रूपमा भने उनको कथा केही दुःखद छ । उनलाई युभेन्टसले मुख्य प्रशिक्षकको जिम्मेवारी दिएको थियो । तर, सन् १९९६ मा युभेन्टसले खेल मिलेमतोको आरोपको सामना गर्नु केही दिनअघि उनी दुर्घटनामा परेका थिए । उनी अहिले युभेन्टसको युथ एकेडेमीका खेलकुद निर्देशकका रूपमा कार्यरत छन् । मिचेलङगेलो रामपुल्ला पूर्वगोलरक्षक रामपुल्ला पनि युभेन्टसबाट खेलेर प्रशिक्षक बन्नेमध्येका हुन् । उनी पनि अहिले चिनियाँ क्लबको जिम्मेवारी सम्हालिरहेका छन् । उनी अहिले चिनियाँ क्लब ग्वान्झाउ इभारग्रान्डीको प्रशिक्षकका रूपमा कार्यरत छन् । सन् १९९२ देखि २००२ सम्म क्लबका लागि १० वर्ष खेलेका रामपुल्ला यसअघि युभेन्टसकै प्रशिक्षण टोलीमा थिए । उनले केही समय इटालियन सिरी एको डी डिभिजनको टोली डर्थोनालाई समेत प्रशिक्षण दिएका थिए । मार्का जान्ची जान्ची सन् २००१ मा युभेन्टसमै थिए । यद्यपि उनीले आफ्नो करिअरको महत्वपूर्ण समय युभेन्टसमा भन्दा पनि ऋणमा विभिन्न क्लबमा रहेर बिताए । उनले युभेन्टसबाट थोरैमात्र खेल खेलेका छन् । उनी पनि खेल जीवनबाट टाढा भएपछि अहिले प्रशिक्षणमा छन् । जान्चीले इटालीकै भिसेन्जिया र युनियन भेनेजियासहित उनीहरूको युवा टोलीको प्रशिक्षणको जिम्मेवारी सम्हालिसकेका छन् । एथिर्सन एथिर्सनले पनि युभेन्टससँग निकै थोरै समय बिताएका छन् । युभेन्टसका लागि निकै कम खेलेका छन् । यद्यपि उनले पनि आफ्नो खेल जीवनपछि प्रशिक्षणको पेसा अँगालेका छन् । यद्यपि उनको खेल र प्रशिक्षणको कार्यकाल त्यति सफल बन्न सकेको छैन । उनले ब्राजिलियन क्लब स्पोर्टस् क्लब फ्लेमेङगोलाई केही महिना प्रशिक्षण दिए । यद्यपि त्यसयता उनले अन्य प्रशिक्षणको जिम्मेवारी लिएका छैनन् । जुआन स्नेइडर स्नेइडरले युभेन्टससहित युरोपका अन्य ठूला क्लबहरूबाट समेत खेले । उनी सन् २००१ मा युभेन्टसबाट खेलेर प्रशिक्षक बन्नेमध्येका पूर्वखेलाडी हुन् । यद्यपि उनको पनि प्रशिक्षणको कार्यकाल त्यति सफल हुन सकेको छैन । उनले गेटाफेबाट आफ्नो प्रशिक्षण यात्रा सुरु गरेका थिए । उनी गत अप्रिलमा गेटाफेको प्रशिक्षण नियुक्त भएका थिए । यद्यपि टोलीको प्रदर्शनमा सुधार नआएपछि उनी जिम्मेवारी सुरु गरेको ६ महिनाभित्रै बर्खास्तगीमा परेका छन् । एजेन्सीको सहयोगमा"
