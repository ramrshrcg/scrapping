शीर्षक,विवरण
सत्ता कुर्सीमा बसेपछि स्वतः राजाको जस्तै शक्ति प्राप्त हुँदोरहेछ,"०६२६३ को जनआन्दोलनपछि नेपालमा लोकतन्त्र स्थापना भएको छ । त्यसअगाडि २००७ सालदेखि प्रजातन्त्र (बहुदलीय र निर्दलीय) भन्ने चलन रहेको थियो । नयाँ बोतलमा पुरानो रक्सी राखेजस्तै नाम जे दिए पनि लोकतन्त्र र प्रजातन्त्र एकै हो । लोकमार्ग र राजमार्ग जे भने पनि सवारी साधन चल्ने मोटर बाटो नै हो । नेपालको सार्वभौमसत्ता जनतामा निहित भएकाले जनता तन्त्र भने पनि हुने हो । त्यसैले जनता तन्त्र, लोकतन्त्र प्रजातन्त्र जे नाम दिए पनि काम एकै हो । अमेरिकी राष्ट्रपति अब्राहम लिंकनले जनताद्वारा जनताका लागि र जनताकै निम्ति भनेर लोकतन्त्रको परिभाषा गरेका थिए भने नयाँ नेपालको लोकतन्त्रमा नेताद्वारा नेताका लागि र नेताकै निम्ति भन्ने परिभाषा कायम भएको छ । लोकतन्त्रमा जनताले मतदानद्वारा बालिग मताधिकारका आधारमा आफ्नो प्रतिनिधि चुन्छन् र तिनले विधायिकामा गएर संविधान, ऐन, कानुन बनाउने र कर लगाउने जस्ता कार्य गर्छन् । जनताको मतको प्रतिनिधित्व गर्ने भएकाले जनचाहनाअनुसार कार्य गर्ने र केही गरी जनताको चाहनाविपरीत काम गरेमा आवधिक निर्वाचनमा मतदानद्वारा उनीहरूलाई पराजित गरिदिन्छन् । अर्कोतर्फ नयाँ लोकतन्त्रको नेतातन्त्रमा नेताले टिकट दिएर पार्टीको तर्फबाट लड्न पठाइन्छ । उम्मेदवार असल र खराब जे भए पनि पार्टीको नामबाट भोट पाएर उसले चुनाव जित्छ । विधायिकामा गएपछि पार्टीको हितअनुसार कार्य गर्ने र पार्टी केही स्वनामधन्य नेताहरूको नियन्त्रणमा हुँदा जनचाहनाविपरीत नेताको निर्देशनमा काम गरिरहेकाले वास्तविक जनताको प्रतिनिधित्व गर्न विधायकलाई कठिनाइ परिरहेको हुन्छ । नयाँ लोकतन्त्रमा २०६३ को अन्तरिम संविधान र २०७२ मा व्यवस्था भएको समानुपातिक प्रतिनिधित्वको व्यवस्थाले नेतातन्त्रलाई अझ बल पुर्याएको छ । संविधानसभा जो रूपान्तरित भएर संसद् भएको छ । त्यसमा ६०१ जना सभासद् रहेका छन् । त्यसमा २४० जना मात्र निर्वाचित क्षेत्रका आधारमा जनताद्वारा प्रत्यक्ष निर्वाचित र ३६१ जना समानुपतिकको नाममा अप्रत्यक्ष रूपमा नेताहरूद्वारा मनोनीत रहेका छन् । संसद्मा जनताको प्रतिनिधिभन्दा नेताको प्रतिनिधि बहुमतमा छन् । त्यसैले जनप्रतिनिधिभन्दा नेता प्रतिनिधिको बोलवाला छ । पञ्चायतकालमा एक प्रधानमन्त्री (डा तुलसी गिरी ) ले जनकपुरमा चुनावी सभामा मतदातासँग भने, 'मलाई जनताको मतको मतलब छैन, मलाई त राजाको एक भोट भए पुग्छ' भनेर मतदातालाई लल्कार्दै त्यसलाई वर्तमान लोकतान्त्रिक गणतन्त्रमा कुनै नेता वा शक्तिकेन्द्रको आशीर्वाद लिएर मन्त्री, प्रधानमन्त्री भएर राइँदाइँ गरेर मतदातालाई ललकार गरेको देखिएको छ । नेता वा शाक्ति केन्द्रहरूको आशीर्वादले मन्त्री बनाइरहेकाहरूले यो देशलाई कति नोक्सान पुग्न गएको छ, त्यसतर्फ कसैको ध्यान गएको देखिँदैन । ऊर्जा मन्त्रालयमा सभासद् वा संसद् भएर गएका (गोकर्ण विष्ट) मन्त्रीहरूले गरेको कार्य र सभासद् वा सांसद नभई मन्त्री भएर गएका (राधा ज्ञवाली) दुईजना मन्त्रीको कामगराइ र उपलब्धि वा हानिनोक्सानीको मूल्यांकन गर्ने हो भने एकजनाले अन्धकारबाट उज्यालोतिर र अर्कोले उज्यालोबाट अँध्यारोतिर लगेको वास्तविकता छर्लंग देखिन्छ । नेपालमा २०१९ देखि २०४७ सम्म ३० वर्ष निर्दलीय पञ्चायती व्यवस्था रहेको र त्यसबेला राजानै सर्वेसर्वा हुन्थे । देशलाई पाँच विकास क्षेत्रमा विभाजित गरेर विकासको गति अघि बढाउन प्रत्येक वर्ष विकास क्षेत्रको भ्रमण गर्ने र भ्रमणको अन्त्यमा सरकारलाई निर्देशन दिइन्थ्यो । अहिले नयाँ लोकतान्त्रिक गणतन्त्रका प्रधानमन्त्री र मन्त्रीले दिनको पाँचपटकसम्म 'निर्देशन' दिने गरेका छन् । सत्ताको कुर्सीमा बसेपछि स्वतः राजाको जस्तै शक्ति प्राप्त हुँदोरहेछ कि के हो ? राजाले जस्तै 'निर्देशन' दिने गरेका छन् । लोकतन्त्र वा प्रजातन्त्रमा विधिको शासन हुन्छ । संविधान, ऐन, नियम, कार्यविभाजन, कार्यसम्पादक नियमावलीअनुसार सबै पदको काम, कर्तव्य अधिकार र सीमा तोकिएको हुन्छ । सो काम गर्नको लागि निर्देशनको आवश्यकता नै पर्दैन । हो, सोअनुसार काम भएनभएको निरीक्षणको आवश्यकता पर्छ । नीतिगत निर्णय गर्न तहमा बसेकाले तल्लो तहको कार्यान्वयन तहमा रहेकालाई काम गर्न केकति कठिनाइ परिरहेको छ, वाधाअड्काउ परेको छ । त्यो फुकाइ स्वतः कार्य सञ्चालन हुने व्यवस्था गर्नुपर्ने हो ।मन्त्रालयमा नीतिगत निर्णय गर्नुपर्ने फायलको चाङ लगाई मन्त्रीहरू फिल्डमा दौडेर खास उपलब्धि हुँदैन होला । लोकतन्त्रमा जनता जनार्दन अर्थात् भगवान् महादेव जस्ता हुन् । महादेवले भस्मासुरलाई वरदान दिएर शक्तिशाली बनाएजस्तै जनताले आफ्नो मतद्वारा नेतालाई निर्वाचित गरेर शक्तिशाली बनाएका हुन्छन् । वरदान पाएपछि भस्मासुरले महादेवमाथि जाइलागेजस्तै निर्वाचित भएर कुनै पदमा पुगेपछि नेताको व्यवहार जनताप्रति त्यस्तै हुने गरेको छ । केही मन्त्री सार्वजनिक रूपमै आफ्नो मन्त्रालयको काममा प्रधानमन्त्री वा पार्र्टीका नेता जसले उनीहरूलाई मन्त्री बनाएका छन्, हस्तक्षेप सहिँदैन भनेर भस्मासुरे प्रवृत्ति देखाइरहेका छन् । संघीयता, प्रदेशको सीमांकन, नामांकन, राजधानी तोक्ने, भाषा र समानुपातिक प्रतिनिधित्व, स्थानीय निकायलाई तहमा रूपान्तरण गर्ने र सीमा संख्या तोक्ने कार्य तथा हिन्दु धर्म, संवैधानिक वा सेरेमोनियल राजतन्त्र वा गणतन्त्र आदि समस्यालाई जनचाहनाअनुसार नै समाधान गर्ने हो भने निर्वाचनमा जानैपर्छ । वर्तमान नयाँ लोकतन्त्र र नेतातन्त्रमा नेताको कृपा भएपछि कुनै पद पाउनु ठूलो होइन । तर पदमा रहेर पदअनुसार काम गर्नु नै ठूलो हो । भर्खरै नेपाल राष्ट्र बैंकका बहालवाला निर्देशक बैंकतर्फको विशिष्ट श्रेणीलाई राष्ट्रिय योजना आयोगको उपाध्यक्षमा नियुक्त गरिएको छ । उपाध्यक्षको पद मन्त्री (राज्यमन्त्री) सरह रहेको छ । राष्ट्र बैंक सञ्चालक समितिमा गभर्नर र अर्थसचिवलगायत नेपाल सरकारका विशिष्ट श्रेणीका अधिकारी रहेका छन् । अब राष्ट्र बैंक गभर्नरमातहतकै कर्मचारी योजना आयोगको उपाध्यक्ष नियुक्त भएपछि योजना आयोगको बैठकमा आर्थिक नीति निर्माण गर्ने ठाउँमा रहेका गभर्नर र अर्थसचिवले कस्तो सहयोग पुर्याउलान् ? हुन त योजना आयोगको उपाध्यक्ष नियुक्त भएपछि उनले राष्ट्र बैंकको निर्देशक पदबाट राजीनामा दिइसकेका छन् । सो राजीनामा स्वीकृतिको क्रममा होला । यसैलाई पहिला राजीनामा दिन लगाएर योजना आयोगको उपाध्यक्षमा नियुक्त गरेको भए राम्रो हुन्थ्यो कि ? गत वर्ष पुनर्निर्माण प्राधिकरणको प्रमुखमा भएको यस्तै नियुक्तिले गर्दा प्राधिकरणमा कोही सरकारी कर्मचारी जान नचाहेका र भूकम्पपीडित जनताले समयमै सहयोग र राहत पाउन सकेनन् । ठीक ठाउँमा ठीक व्यक्तिको नियुक्ति नहुँदा देशले बारम्बार अकल्पनीय क्षति व्यहोर्दै आएको छ । निगाह र कृपाले नौ महिना जागिरे खाने भन्नु एउटा हो, पदअनुसारको दायित्व निर्वाह गर्नु अर्कै हो । नेपालमा अहिले जल्दाबल्दा समस्याको रूपमा रहेका संघीयता, प्रदेशको सीमांकन, नामांकन, राजधानी तोक्ने, भाषा र समानुपातिक प्रतिनिधित्व, स्थानीय निकायलाई तहमा रूपान्तरण गर्ने र सीमा संख्या तोक्नेजस्ता कार्य र हिन्दु धर्म, संवैधानिक वा सेरेमोनियल राजतन्त्र वा गणतन्त्र आदि समस्यालाई जनचाहनाअनुसार नै समाधान गर्ने हो भने जनताको मत अर्थात् निर्वाचनमा जानैपर्छ । अरूले उचालेको भरमा विगतमा देखा परेका जातीय राज्य वा प्रदेशहरूको आन्दोलन सेलाएको छ । त्यस्तै मधेस एक प्रदेशबाट दुई मधेस हुँदै सीमांकनमा चर्केको मधेस आन्दोलन सीमा नाकाबन्दीबाट काठमाडौं सरेर खुलामञ्चमा अनसन गरेर स्थगित भई हाल संविधान पुनर्लेखनबाट संविधान संशोधनको नाममा सीमित भएको छ । जातीय आन्दोलन जस्तै केही समयपछि मधेस आन्दोलन पनि सेलाउनेछ । जनताले निर्वाचनद्वारा आफ्नो मत दिएरै यो समस्या सदाको लागि समाधान हुनेछ । निर्वाचनपछि मात्र नेपाल सुन्दर शान्त विशाल हुन गई जनताले चाहेको समुन्नत र समृद्ध नेपालमा बस्ने संकल्प पूरा हुनेछ ।"
आन्तरिक स्वतन्त्रता अभय र साधना,"अध्यात्म तथा धर्मका नाममा विभिन्न धर्मसम्प्रदायका तथा कथित गुरुहरूले समाजमा भय, त्रास र परनिर्भरता नै सिर्जना गरिरहेका छन् । धर्मको आवरणमा मानिसको मनोदशालाई सुधार्नेभन्दा बिगार्ने काम गरिरहेका छन् । समाज र राष्ट्र राजनीतिक र आर्थिक रूपमा भन्दा धार्मिक रूपमा बढी विभाजित र द्वेषमा छ । यो द्वेष गहिरो छ, अन्य सन्दर्भका द्वेषहरूभन्दा । धर्मगुरुहरूले यो गर, त्यो गर, यो बनाऊ, त्यो बनाऊ, यति देऊ भन्दै ईश्वर र देवताको दुहाई दिँदै त्रास नै सिर्जना गरेका छन्, समाजमा । अध्यात्म तथा धर्मको वास्तविक ध्येय समभाव सिर्जना गर्नु हो, शान्ति र अपनत्व बढाउनु हो । तर के यसो भइरहेको छ त ? मानिस भय र त्रासमा बस्न सक्तैन । आनन्दको कुरा त धेरै टाढाको भयो । मोक्ष त्यसपछिको विषय हो । अध्यात्मको अन्तिम ध्येय मोक्ष प्राप्तिलाई मानिन्छ । यो भनेको पूर्णरूपमा आन्तरिक स्वतन्त्रता र भयरहित अवस्थाको प्रत्यक्ष अनुभूति हो, गहिरो र स्थायी अनुभूति । सामान्य र अस्थायी अनुभूति त धेरै हुन्छन्, पटकपटक भइरहन्छन् तर स्थायी अनुभूति महत्त्वपूर्ण छ । त्यसैले भयबाट मुक्त हुन आन्तरिक स्वतन्त्रताको प्रत्यक्ष र स्थायी अनुभूति भइरहनुपर्छ । मानिस पलपलमा भयभीत छ । यो भयभीत हुनुमा बहुकारण हुन सक्छन् । जीवन सुरक्षाको भय, रोगको भय, धन हरणको भय आदि । सबैभन्दा डरलाग्दो भय तृष्णाको छ । तृष्णाले हरदम भय नै सिर्जना गर्छ । कृष्ण, बुद्ध, जिसस, मोहम्मद, जैन तिर्थंकर, नानक, कविर आदि महापुरुषहरूले आन्तरिक स्वतन्त्रताको स्थायी र प्रत्यक्ष अनुभूति गरेका हुन् र त्यस अवस्थामा उनीहरू भगवान् कहलाइए, अर्थात् अस्तित्वसँग एकाकार भए । अस्तित्व भयभीत छैन । अस्तित्व आनन्दित छ । त्यसैले अस्तित्व तथा परमात्मालाई सत्चितानन्द भनिन्छ । वास्तवमा एउटा मानवमै भगवान् हुने सामथ्र्य र गुण छ । मानव जीवन प्राप्तिको विशिष्ट विशेषता पनि यही हो भन्छ अध्यात्मले । तर यसको लागि निश्चित रूपमा दैवी सम्पदाको संग्रह हुँदै जानुपर्छ भनिएको छ । गीताको सोह्रौं अध्यायको प्रथम तीन श्लोकमा केही दैवी सम्पदाहरूको उल्लेख छ । यसमा भयको सर्वथा अभावलाई दैवी सम्पदाको सुरुमै उल्लेख गरिएको छ । वास्तवमा दैवी सम्पदा बढ्दै जाँदा भयरहित अवस्था पनि बढ्दै जाने हो । यो गुणभन्दा पनि परिणाम हो भन्नु बढी उपयुक्त होला । गीतामा स्थितप्रज्ञ अवस्थाबारे पनि उल्लेख छ । समभाव, द्रष्टा भाव, साक्षी भावको अवस्था पनि भयरहित अवस्थाको प्राप्तिका साधन हुन् । त्यसैले समत्वलाई योग भनिएको छ, यो पनि भयरहित अवस्थाको उपज हो । दुःखसुख, सम्पन्नताविपन्नता आदिमा सबै भावमा रहने अवस्था हो समत्व । तर मूल प्रश्न छ यो अवस्था, गुण तथा प्रवृत्ति कहाँबाट कसरी प्राप्त हुन्छ ? यसैको उत्तरको लागि सारा योगसाधना, गीतामा कृष्णको वाणी, बुद्ध वाणी र उपनिषद्हरूमा ऋषिहरूका वाणी होस् या सन्तका वाणी महत्त्वपूर्ण छन् । यसमा अभ्यासको ठूलो महत्त्व छ । त्यसैले गीतामा पनि श्रीकृष्णले अर्जुनलाई बारम्बारको अभ्यास र वैराग्यमा जानुपर्ने बताउनुभएको छ । मानव जीवनको प्राप्ति दुर्लभ छ । मानन जीवन जिउने ध्येय, लक्ष्य र कर्म पनि विचित्र छन् । कोही सांसारिक सुखलाई नै प्रमुख ध्येय मान्छन् र संग्रह भोगमा लाग्छन् । यस्ता प्रवृत्ति प्रायः मुर्छामा नै बाँच्छन् र प्रकृतिका दास बनेर जिउँछन् । वास्तवमा मानिसले भोग भोगेको होइन, प्रकृतिले आफ्नो कार्य गराएको मात्र हो । मानिसको जीवन त एउटा निश्चित समयको लागि छ । त्यो समयभित्र प्रकृतिले सकेसम्म मानिसलाई दास बनाउने हो । इन्द्रियहरू र मनको खेल चंगुलमा प्रकृतिले देहलाई फसाएर जड्तातर्फ उन्मुख गराउँछ र त्यो नै भोग हो र यसका विभिन्न रूप र प्रकृति छन् । अर्को प्रकारको जीवन पनि मानिसले जिउन सक्छ र त्यो होसपूर्ण जीवन हो, साधनाको जीवनको धर्म र अध्यात्मको जीवन । यस प्रकारको जीवनमा मानिस सकेसम्म प्रकृतिको बर्बाद तथा दासताबाट मुक्ति चाहन्छ । विभिन्न साधना अपनाउँछ र आन्तरिक, स्थायी र गहिरो शान्ति खोज्छ मान्छेले । मानिस अपार प्रकृतिको चंगुलबाट निस्कने उपाय खोज्छ र पराप्रकृति तथा परमात्मा भनौं वा अस्तित्व भनौं, त्यसमा एकाकार हुन चाहन्छ । यी अवस्थातर्फ उन्मुख हुँदै जाँदा भय, त्रास, भोगवासनाको चाहना हराउँदै जान्छ । यही नै आन्तरिक स्वतन्त्रतातर्फ उन्मुख हुँदै जाने अवस्था हो । मोक्ष निर्वाणतर्फ उन्मुख हुँदै जाने मार्ग हो । तर यो सुगम पनि छैन र सबैलाई पर्याप्त पनि छैन । प्रकृतिको घनीभूत फैलावट, हस्तक्षेप र लीलाबाट मानिसलई उम्कन कठिन छ । त्यसैले साधनाको महत्त्व छ । प्रकृतिले आफ्नो सर्वोपरि ध्येय पूरा गर्न मनसहितको सर्वोत्तम प्राणीको सृष्टि गरेको छ । शरीर र मनको अशुद्ध अवस्थामा भय बढेर जान्छ । शुद्धता बढ्दै गएपछि भय, त्रास घट्दै जान्छ र भोग तथा संग्रह बुद्धि पनि घट्दै जान्छ । त्यसैले समत्व तथा समभावको अवस्था भनेको शुद्धताको अवस्था हो । सारा ब्रह्माण्डको अस्तित्व शुद्धताबाट सञ्चालित छ । आगो शुद्ध हुन्छ, सूर्यको किरण शुद्ध हुन्छ, चन्द्रमाको शीतलता शुद्ध हुन्छ । हरेक शुद्धताको परम महत्त्व छ । पञ्चमहाभूत पनि शुद्धतातर्फ उन्मुख छन् । माटो, जल, वायु र अग्निले दुषितलाई शुद्ध बनाउँछन् । आकाश तत्त्व त आफैँमा परम शुद्ध छ, किनकि त्यो शून्य छ । शून्य शुद्ध र पूर्ण हुन्छ । त्यसैले शून्यलाई जोड्दा, घटाउँदा, भाग गर्दा र गुणन गर्दा पनि शून्य नै प्रतिफल हुन्छ । सबै अंकहरू अपूर्ण र परिवर्तित छन्, तर शून्य पूर्ण छ । त्यसैले 'ओमकार' शून्यको शब्द हो, शून्यको ध्वनि हो । त्यसैबाट सबैको उत्पत्ति भएको छ । अब देशको कुरा गरौं । देशको उन्नति पनि त्यहाँका बहुसंख्यक मानिसको शुद्धतामा भर पर्छ । त्यो शुद्धता बाहिरीभन्दा आन्तरिक विषय हो । त्यसैले प्रकृतिका तीन गुण धर्मको कुरा आउँछ अध्यात्ममा । सत्व बढ्दै जाँदा अमनचैन, शान्ति र आनन्द बढ्छ र तमो बढ्दा द्वन्द्व, झगडा, अशान्ति र अप्रियता बढ्दै जान्छ । स्वामी विवेकानन्दले विवाद, द्वन्द्व र अस्थिरताका बेलामा तत्कालीन भारतमा भन्नुभएको थियो सत्वलाई बढाऊ, रजलाई सन्तुलनमा राख र तमोलाई दबाऊ । यो गुणधर्म जनतामा भन्दा नेतामा बढी सन्तुलित र परिष्कृत हुनु जरुरी छ, राष्ट्रहितको लागि । कुनै मानिसमा राम्रो चरित्र, व्यवहार, कर्म त्यसै आउने होइन । यसमा प्रकृतिको गुण धर्मको पनि ठूलो हात वा असर छ । तमो गुणी व्यक्ति अशुद्ध हुन्छ । तमो गुणीको भोजन, संगत, सोच र व्यवहार नै फरक हुन्छ । अशुद्ध व्यक्ति अन्धकारमा हुन्छ र भयमा हुन्छ । आफू भयमा हुँदा अरूलाई पनि भयभीत बनाउँछ । अधिकांश द्वन्द्व, झगडा, युद्ध, अपराध तमोगुणी वृत्तिका फल हुन् । तमोगुणी सोचका फल हुन् । शुद्ध व्यक्ति प्रज्ञामा हुन्छ । आफू पनि अभयको अवस्थामा हुन्छ र अरूलाई पनि अभय तुल्याउने कोसिस गर्छ । त्यस्ता व्यक्तिहरूको संख्या बढ्दै जाँदा र त्यस्ता व्यक्ति समाज र राष्ट्रको नेतृत्वमा पुग्दा, रहँदा समाज र राष्ट्रमा शान्ति र उन्नति बढ्दै जान्छ । अध्यात्ममा होस् वा भौतिक लौकिक व्यवहारमा होस्, साधना अभ्यासको सर्वाधिक महत्त्व छ । अध्यात्ममा मात्र होइन, भौतिक उन्नतिको पक्षमा पनि साधना चाहिन्छ । अब विचार गरौं दुरवस्थाको कारणबारे । आन्तरिक रूपमा स्वतन्त्र हुने, बलवान् र भयरहित हुन सक्ने सामथ्र्यलाई पहिचान गर्न नसक्दा मानिस भड्किएका छन् । अधिकांश धर्म सम्प्रदायले बाहिरबाहिर मन्दिर, गुम्बा, मस्जिद, गिर्जाघरमा भगवान् खोज्छन्, इष्टदेव खोज्छन् । तिनले आआफ्ना सम्प्रदायका नाम, रूप, गुण र संस्कार मात्र स्विकार्छन्, अरूलाई स्विकार्दैनन् । सत्य एकै भए पनि खण्डीकृत र विकृति गरिएको छ यसरी । कपितय अवस्थामा एक धर्म सम्प्रदायले अर्कोलाई घृणा र अवेहलना गर्ने गर्छन् । युद्धसम्म गर्छन् र भन्छन् धर्म युद्ध हो भनेर । वास्तवमा त्यो धर्म युद्ध नभएर द्वन्द्व युद्ध हो । घृणा युद्ध हो र प्रकृतिको विकार हो । अध्यात्मको चुरो तथा मूलतत्त्वको प्राप्तिको मार्ग अपनाउनेभन्दा बाहिरी स्वार्थ, विकृत संस्कृति र मान्यताले बाहिरी आवरणमा लेप मात्र लगाउँदै जाँदा मूलतत्त्व छोपिएर धर्मको नाममा समाजले बोझ मात्र बोक्न पुग्छ । त्यसैले सत्य एउटै हुँदा पनि समाजमा द्वन्द्व र कलह छ । एउटै सूर्य सर्वत्र उदयमान हुँदा पनि मानिसले बुझ्न सकेको छैन त्यो सूर्यलाई । एउटा शुद्ध सत्व अवस्थाको मानिसले द्वन्द्व, कलह र हिंसा मन पराउँदैन । उसमा अहंकार पनि हुँदैन । ऊ सहज, सरल र शान्त हुन्छ । उसमा बुद्धि र विवेकको उचित समन्वय हुन्छ र प्रज्ञावान् हुन्छ । प्रज्ञावान् मानिस दृढ हुन्छ, संकल्प शक्ति हुन्छ, क्रिया शक्ति हुन्छ । धर्ममा मात्र होइन राजनीतिमा पनि यस्ता व्यक्ति देखा परे सक्षम नेतृत्वको आगमन हुन्छ । यी व्यक्तिले दूरदृष्टि राख्छन्, तिनको निःस्वार्थ भावना र कर्मयोगी चित्तधाराले राष्ट्रलाई बलवान्, शान्त र समृद्धि बनाउँछ । संसारका राम्रा नेताहरूमा यो चरित्र र व्यवहार देखिन्छ । त्यस्ता व्यक्तिहरू कसरी उधन्न गर्ने अर्थात् कहाँबाट प्राप्त गर्ने ? शिक्षा दीक्षा, संस्कारको भूमिका पनि छ, तर अध्यात्ममा होस् वा भौतिक लौकिक व्यवहारमा होस्, साधना अभ्यासको सर्वाधिक महत्त्व छ । अध्यात्ममा मात्र होइन, भौतिक उन्नतिको पक्षमा पनि साधना चाहिन्छ । अहिले व्यक्तिगत र गुटगत साधना मात्र चलिरहेछ राजनीतिमा । समाज र राष्ट्रहितको पक्षमा निःस्वार्थ साधना गर्न सक्ने कर्मयोगी देशले खोजी र प्रतीक्षा गरिरहेछ । ईश्वर पुकारौं त्यो कर्मयोगीको आगमन होस् शीघ्र, यो देशको मुहार फेर्न, शान्ति, स्थायित्व र समृद्धि प्राप्ति गर्न ।"
जनविरोधी राजनीति र मित्रघातको दुष्परिणाम,"माओवादीको उत्कर्षकालीन उन्माद ताल फुटेर आएको बाढीजस्तो थियो भने अब आउने अकल्पनीय अँध्यारो भविष्य फुटेको तालको दुःखान्त जस्तो रहनेछ । केही थान मन्त्री र सांसदहरूको साँघुरो घेरामा खुम्चिएको अवसरवादी अन्तिम भोज ताल फुटेको ठाउँमा भविष्यमा हुने पानीको हाहाकारको ख्याल नगरी बचेखुचेको हिलोमा ठूला जलचरको अन्तिम जगजगी र छटपटी समरूपको छ । फुटेको तालको प्रलयको नमुना बाजुराको बाँधु गाविसस्थित पाँडीका सिमखेतहरू हुन् । पाँडी दह २०२२ सालमा फुटेछ । त्यसको बाढीले कर्णालीलाई थुनेछ र उल्टो बग्न बाध्य पारेछ । आजसम्म पनि कर्णाली क्षेत्रमा तालहरूको तुलनात्मक फैलावटको बारेमा सामान्यीकरण गरेर भन्ने गरिन्छ मानसरोवर थाल हो, रारादह कचौरा हो र पाँडीदह दियो हो । पहिलो संविधानसभा चुनावमा माओवादीले एमाले र कांग्रेस जस्ता चुनावी राजनीतिका उस्ताद शक्तिलाई एकैसाथ आठतालु सुकाइदिनु पाँडीदह फुटेर कर्णालीको वेग रोकिदिनु जस्तै थियो । आज माओवादीको उत्कर्ष काल र पाँडीको दह एकादेशको कथा भइसकेका छन् । भारतको कठपुतली भयो भनेर सकल कांग्रेसलाई अराजनीतिक टिप्पणी गर्दै गर्ने प्रचण्ड एक वर्ष नबित्दै भारतका अगाडि निउरमुन्टी 'न' भएर कांग्रेसका पछाडि लामबद्ध हुनु नै माओवादी केन्द्रको पूर्ण पतनको ढोका खुल्नु हो । व्यक्ति वा शक्तिलाई अरूले नाश गर्ने होइन । वास्तवमा रक्षा गर्न नसकिएको आफ्नै वचन बदलामा उत्रिएर कर्ताको नाश हुने हो । वचनको फेसनको पर्यायवाची शब्द पतन हो । आफैंद्वारा नाश गरिएका वाचा र वचनवीर केन्द्रमाथि भारी हुँदैछन् । विगत कालमा रअ निर्देशित भएर देशविरुद्ध द्रोह र सहदेशवासीविरुद्ध गद्दारी गरेको दोषजति बाबुरामको थाप्लोमा थोपरेर आफू साखुल्य रहने सुन्दर अवसर प्रचण्डसामु नआएको होइन । पल्केको तिल्के घरघर मिल्के भनेझैं कुलत रातारात हट्न सम्भव भएन । सही निष्कर्षमा पुग्नुभन्दा जटिल त्यसमा उभिरहनु हुन्छ । एक वर्षको अन्तरालमा प्रचण्डले लिएको युटर्न मोड यसको उदाहरण हो । मयुरको प्वाँख सिउरिँदैमा काग मयुर भइहाल्दैन । खोस्टो ओढाउँदैमा स्याल बाघ बन्दैन । भारतीय शासक वर्गका अगाडि प्रचण्डले बचेखुचेका राष्ट्रप्रेम र देशभक्तिको रसायन जोगाउन सकेनन् । यसले उनको व्यक्तित्वमा अपूरणीय क्षति पुगेको छ । ओरालो यात्रामा भौतिक सुखसुविधाले स्थान पाए पनि आत्मगौरवलाई स्थान हुँदैन । जीवन सुख सयल र शानका साथ बित्दैमा व्यक्ति नायक नै हुन्छ भन्ने छैन । देशभक्त महानायकहरूको जीवन दुःखान्त पनि हुन सक्छ । कालु पाण्डे, बहादुर शाह, दामोदर पाण्डे, भीमसेन थापा, बीपी, पुष्पलाल, मदन र वीरेन्द्रको दुःखान्त जीवन दाहाल र देउवाले उडाएको मोजमस्ती भन्दा कयौं गुणा मूल्यवान् छ । दाहाल र देउवा गठबन्धनले आफ्ना आवाजको सुनुवाइ गर्ला भनेर जनताले आशा गर्न छोडिसके । यस गठबन्धनले पक्रेको राजनीतिले माओवादी केन्द्रको पूर्ण पतनलाई सुगम तुल्याउँदै छ । अघिल्लोपटक सेनापति काण्डमा प्रचण्ड नेतृत्वको सरकार चिप्लँदा देशभक्त भएकै कारणले अन्याय भयो कि भन्ने ठाउँ शेष थियो । यसपटकको सत्तारोहणसँगै शंकाको फाइदा समाप्त भएको छ र दाहालको देशभक्तिको मुकुन्डो उत्रिएको छ । संकट परेको बेला देशको पक्षमा उभिनु त कता हो कता परचक्रीको मतियार बन्ने दाहाल देउवा जोडाको क्रियाकलापको हिसाबकिताब जनता जनार्दनले माग्नेछन् । इतिहासको भूलवश नै भए पनि माओवादीले अवसर नपाएको होइन । कुशल संगठक र साहसी युवापुस्ताको साथमा नपाएको होइन । उसले जनसमुदायबाट शंकाको फाइदा उठाउनुका साथै एमाले र कांग्रेसप्रतिको जनताको असन्तुष्टिको लाभ उठाएको पनि सत्य हो । केही धम्की, केही मारमुग्री, केही सक्रियता, केही हदसम्म प्रतिस्पर्धी दलको गलत चुनावी रणनीति, केही हदसम्म अनाचारका अगाडि जनता जनार्दनले मूर्खदेखि दैव डराओस्को सुविधा प्रदान गरेपछि माओवादी २०६४ सालमा चुनावी परिणाम आफ्नो पक्षमा पार्न सफल भई सुनकोसीमा जुरे भीर खसेर अस्थायी ताल बनेजस्तै 'उडिजाउँ त पक्षी होइन भुइँ बस्ने मन छैन' को उन्मादमा उत्रिएको थियो । जो बलियो त्यतैतिर ढलियो गर्ने नेपाली राजनीतिको कमजोरीको लाभ पोल्टामा नपरेको होइन । आस, त्रास, लोभ, मोह, निन्दा र प्रशंसाको उल्टो चक्रपात चलाउन पनि माओवादी कम्ती कुशल थिएन । यी सब अनुकुलता हुँदाहुँदै पनि पतनको भागेदार हुनुपर्यो । शीलको अभाव माओवादीलाई महँगो पर्यो । राजनीतिकर्मीले सन्तानको सुविधा हेरेर कार्यकर्ताको भाग खोस्नु गाई काटेर भालु पोस्नुसरहको अपराध हो । कार्यकर्ताको भाग खोस्नु, भविष्य अन्धकारतिर धकल्नु र उभिने भुइँ नराख्नुकै कारणले केन्द्र जनमत गुमाउन बाध्य भयो । जनताको गोजी रित्याउन लगाएर तिनै कार्यकर्ताका गोजी मार्ने सहायकप्रतिको धृतराष्ट्र मोहले गर्दा माओवादी नेतृत्व जोई न जुँगा मोही न सातु दशामा पुगेको छ । अहंकार र लोभले वशीभूत भएकैले माओवादी जनताको दिलमा नबसेर भीरको डिलमा पुगेको छ । किनकि अविवेकीको पतन अनेक प्रकारले हुन्छ । कौरव र यदुवंशको सर्वनाशको प्रसंगमा वेदव्यासले व्यक्त गरेको यो कथन नेपालका माओवादीका लागि तयार पारिएको थिएन, तर भएको छ त्यस्तै । राजनीति जतिसुकै वैज्ञानिक सिद्धान्त र वर्ग पक्षधरताको जगमा उभिएको भए पनि दलहरूले माटोको साउती र सुवास, जनताको मनोविज्ञान र आवाज, समाजको मर्यादा र मर्म, समन्धित राष्ट्र एकताका तन्तु र संवेदन अंगहरूबारे ख्याल गरेन भने सान्दर्भिकता गुमाउँछ । यसको सबैभन्दा सुलभ, सुबोध र सुन्दर उदाहरण माओवादी केन्द्र हो । कुनै एउटा चुनाव मात्र कुनै दलको दलको भविष्य नाप्ने अन्तिम मापन होइन । ०६४ सालमा एमाले र कांग्रेस हिउँदमा महानदी घटेजस्तै भएका थिए । सदाका लागि उठ्नै नसक्ने गरी धराशयी भएकै भए पनि दाहाल र भट्टराईले गिरिजाप्रसाद कोइराला र माधवकुमार नेपालको गुन बिर्सनु हुँदैनथ्यो । इमान र जमान, धैर्य र त्याग, निष्ठा र नैतिकता हेर्दा अरूलाई पोस्नको लागि जस्तो देखिए पनि वास्तवमा यी सबै मानवीय मूल्यहरू कर्ता स्वयंका आभूषण र रक्षाकबच हुन् । द्वन्द्वात्मक भौतिकवादी हुनु भनेको मानवीय मूल्य र मान्यता हिसाबले टाट पल्टिनु होइन र नैतिक रूपले निर्वस्त्र रहनु पनि होइन । उत्कर्षकालमा माओवादी नेतृत्वले सुझबुझ राख्न सकेन । प्रतिशोध र परनिन्दा दाहालको नशानशामा रगत भएर सल्बलायो । एमालेसँग सत्ता साझेदारी गरेर एकदलीय अधिनायकवादी दुस्वप्नमा वाधा बनेपछि एमाले कार्यकर्ताकै छानीछानी हत्या गराउनु, सत्ताको आडमा वाईसीएललाई यमदूतका रूपमा उतार्नु, एमालेमा फुट पार्न छिद्रहरूको खोजी गर्नु र सेनापति काण्डको षड्यन्त्र रच्नु माओवादीको बांगो नियतका प्रमाण थिए । जनताको कोपजति राजनीतिमा भयंकर र भारी अन्य केही हुँदैन । के कारणले संविधानसभा नामको सेतो हात्ती खडा गरियो ? किन जातीय विद्वेष र प्रादेशिक दरारको जरुरत पर्यो ? विदेशीको आडमा गृहयुद्ध किन थुपारियो ? राजनीतिक स्थिरता किन भएन ? संविधान किन बनेन ? यस्तै सजीव प्रश्नहरूको कामद्वारा जवाफ दिन माओवादी नेतृत्वले जरुरी नठानेकाले नै जनताको कोपमा परेर पुनः मुसिको भव भएको हो । जनताको मन जित्नेभन्दा सीमापारिका बलियालाई खुसी पार्नमा सरस्वती लगाउने बल्छीमा माओवादी बल्झिएको छ । अब प्रचण्डपथ लेन्डुप दोर्जे पथ संस्करणको नयाँ काँचुलीमा आएको छ । एमालेसँगको मित्रद्रोहकै कारण ऊ उम्किन नसक्ने खाडलमा भासिँदै छ । देशभक्त कार्यकर्ताको विशाल पंक्तिको भविष्य अन्धकारतिर धकेल्दै नेतृत्वले आफ्नो छुद्र स्वार्थको लागि नयाँ समीकरणको विष खेती गरेको छ । नेतृत्व निर्लोभी, एमालेमैत्री र देशभक्तिको भावनाले ओतप्रोत परेको भए जनता विगतमा दिएको सजायलाई न्याउरी मारी पछुतोको तहमा लिन सक्थे । अहंकार र लोभले वशीभूत भएकैले माओवादी जनताको दिलमा नबसेर भीरको डिलमा पुगेको छ । कौरव र यदुवंशको सर्वनाशको प्रसंगमा वेदव्यासले व्यक्त गरेको यो कथन नेपालका माओवादीका लागि तयार पारिएको थिएन, तर भएको छ त्यस्तै । जनताको कोपबाट बच्न केन्द्रले आवश्यक नै देखेन । देशभक्तहरूको मोर्चा कस्ता विगतमा रअले छरेको चाराको मूल्य चुकाउने क्रममा द्वन्द्वकालमा गरेका जघन्य अपराधका मुद्दा उछालिने र कुमार लामा झैं विदेशमा थुनिने खतरा देख्यो । एमालेसँग मिलेर यो देशको जीर्णोद्धार गर्दा, मातृभूमिको स्वाभिमानको मेरुदण्डमा मालिस लगाउँदा, नेपाली जातिको शस्त्रबल र शास्त्रबलको पुनरुद्धार गर्दा, जनजीविका, सामाजिक न्याय, सामाजिक सद्भावको लिकमा मुलुकलाई उभ्याउँदा, विकास, समृद्धि र राजनीतिक स्थिरताको पोषण जनसमुदायलाई दिँदा माओवादीले सत्गति पाउन सक्थ्यो । नेपालीको उत्थानमा सीमापारिका परचक्रीको चैन हराउने गर्छ । सस्ता कामदार र सेवक नपाउने खतरा बढेपछि नै माओवादीलाई सुनियोजित रूपले संविधान कार्यान्वयनको सारथि बन्नुबाट पथभ्रष्ट पारिएको छ । देश उँभो लाग्दा र आफ्नो भूगोलमा जनताको एकताबद्ध पहल निर्णायक हुँदा श्रेय बढी एमालेको पोल्टामा जाने देखेर केन्द्र नेतृत्वलाई जलन पैदा भयो । देश र जनताको बृहत्तर स्वार्थका अगाडि आफू कहाँ परिन्छ भन्ने चिन्ता गर्नु विनास काले विपरीत बुद्धि हो । विनाश निकट आएकै कारणले माओवादी बहकिएको छ । दण्डनीतिले भन्छ जनताको हितविरुद्धमा जानेजतिलाई जनताको कोपबाट दण्डित गरिनुपर्छ । २०७० को चुनावी पराजयपछि प्रचण्डका उन्मत्त कुममा आएको गतिहीनताको सजायले मात्र पुगेन । अघिल्लो चुनावमा जस्तै आगामी चुनावमा पनि माओवादी केन्द्रलाई प्रत्यक्षतर्फ ६ गुणाले खुम्चिनेछ । विगतमा प्रचार गरिएजस्तो ठूलो दलको हाउगुजी हटेको छ । दुईतिहाइ बहुमत पाउने हौवा पिट्ने ठाउँ पनि रहेन । केन्द्रसँग यतिखेर खुला र चुनावी राजनीतिका चतुर खेलाडी डा बाबुराम भट्टराई छैनन् । भट्टराईको बहिर्गमन केन्द्रको लागि ठूलो झट्का साबित हुन बाँकी नै छ । आफूविनाका प्रचण्डलाई विष नभएको सर्प र दाह्रा नग्रा उखेलिएको बाघ बनाउने संकल्पका साथ भट्टराईले केही सपना बोकेका जवानहरूको जमात जम्मा गरी कदम उठाइसकेका छन् । जनविरोधी राजनीति र मित्रघातको दुष्परिणाम टार्न केन्द्रले छर्ने भ्रम, वाचा वचन र अहंकार प्रदर्शन अगुल्टो पानीमा डुबाउँदाको झ्वाइँय मात्र हुनेछ ।"
दसैं र दोस्रो किस्ता,"छिमेक वरपर र कार्यालयमा दिदीबहिनीले सुनाउँछन् दसैं पनि कति चाँडो आएको है ? अर्थात् दसैंले बजार लिन थालिसकेको छ । दसैं मेला र किनमेल सुरु भइसकेको छ । सबैलाई महँगीको अनुभव भइसकेको छ र पनि पर्व र संस्कारको नाममा जसरी भए पनि खर्च गर्ने र देखाउने बानी छुटेको छैन नेपालीलाई । त्यही दसैं कसैको लागि दशाजस्तो लाग्छ । वर्षभरि बिर्सेको घाउ चाडपर्व आउँदा अरू नुन छर्के झैं हुने होला । शक्तिशाली भूकम्पपछि सायद दोस्रो दसैं मनाइँदै छ । भूकम्पपीडितले बल्ल दोस्रो किस्ता पाउँदैछन् । यसअगाडि ५० हजारको पहिलो किस्ता पाएर घरको जग हालेका पीडितले मात्र दोस्रो किस्तामा डेढ लाख पाउनेछन् । केपी ओली नेतृत्वको सरकारले तत्कालीन प्रतिपक्ष कांग्रेससँग पहिलो किस्तामै डेढ लाख रुपैयाँ दिने सम्झौता प्रयोगविहीन भएको छ । यसअघि सरकारले भूकम्पपीडितलाई घर पुनर्निर्माण गर्न तीन किस्तामा दुई लाख रुपैयाँ अनुदान दिने निर्णय गरेको थियो । प्रधानमन्त्रीमा पुष्पकमल दाहाल आएपछि व्यवस्थापिकासंसद्मा सम्बोधन गर्दै उनले थप एक लाख रुपैयाँ बढाउने घोषणा गरेका भए पनि निर्देशक समितिको निर्णयपछि पुनर्निर्माणलाई थप बजेटको आवश्यकता पर्ने बुझिन्छ । बजेट तथा कार्यक्रमका बारेमा अझै बैठक बस्दै छन् । डेढ वर्ष बित्दासम्म भूकम्पपीडित प्राथमिकतामा पर्न सकेका छैनन् । एकताका पीडित कोषमा भएको रकम कसरी, कहिले खर्च गर्ने भन्ने प्रसंगले मात्र स्थान पाउने समाचार पढ्न पाइन्थ्यो भने अझै पनि दोस्रो, तेस्रो किस्ता र बजेट जुटाउने बैठक बस्दै छन् । यही समाजमा दसैंको रौनक छ, यही हो पीडितको दर्दनाक व्यथा पनि । खरले छाएको टहरा र वर्षा पनि नथेगेको गुनासो गर्नेहरू यहीं छन् । पक्की घरको मीठो सपनामा जिउनेको पनि कमी छैन । सरकार परिवर्तन हुँदै जाँदा उनीहरूलाई दिइने बजेट र आश्वासन पनि परिवर्तन हुँदै जान्छन् । शक्तिशाली भूकम्पपछि तीनवटा सरकार फेरिए । भूकम्पपीडितलाई दिने अनुदानको किस्ता पनि फेरियो तर पीडितका दर्द फेरिएनन् । वर्तमान प्रधानमन्त्रीले ४५ दिनभित्र सबै भूकम्पपीडितलाई अनुदानको पहिलो किस्ताको ५० हजार रुपैयाँ उपलब्ध गराउने घोषणा गरे तर घोषणाको अवधि सकियो । सबैले त्यही पहिलो किस्ता पनि पाएका छैनन् । पालमा जीवन गुजार्न कठिन भएको कुरा बुझ्न हृदय चाहिन्छ । सत्ताको मोह र राज्यको ढुकुटीमा मस्ती मार्नेलाई यो बोध कहिल्यै आउने कुरै भएन । भूकम्पपछि विभिन्न देशबाट नेपाललाई राहत तथा उद्धारको लागि सहयोग प्राप्त भए तापनि वास्तविक पीडितसम्म राहत सामग्री पुग्न धेरै समय लाग्यो । राहत तथा उद्धारमा राजनीतिक खिचातानी देखियो । भूकम्पबाट अति प्रभावित १४ जिल्लाका करिब सात लाखभन्दा बढी परिवार घरवारविहीन भएको सरकारी तथ्यांक छ । पुनर्निर्माणका लागि अहिलेसम्म दुईपटक सर्भे भइसक्यो फेरि तेस्रोपटक सर्भे गर्ने भनिएको छ । भूकम्पपीडितको आधिकारिक तथ्यांक अझै टुंगो छैन । यति संवेदनशील कुरामा यति लामो समय बितिसक्दा पनि पुनर्निर्माण कार्य प्रभावकारी हुन सकेन । धेरै संघसंस्था, एनजीओ, आईएनजीओ र नामै नसुनेका र नदेखेका संस्थाले भूकम्पताका सहयोगको नाममा आफ्नो परिचय दिने र विज्ञापन दिने काम पाए । समाचारमा सुन्न पाइन्छ प्रधानमन्त्रीको मासिक खाना खर्च १५ लाख, मन्त्रालयको खाजा खर्च १० लाख, आदि आदि । किन भूकम्पपीडित त्यसभित्र अटाउँदैनन् ? कतिपय संघसंस्थामा अहिले प्रसंग उठ्ने गरेको समाचार सुन्न पाइन्छ (भूकम्पपीडितको नाममा संकलित रकम हिनामिना, जसले संकलन गर्यो उसैले व्यक्तिगत रूपमा प्रयोग गर्यो आदिआदि । पीडित आफैंले सुनाउने गर्छन् आए, कति आए आए, फोटो खिचे लगे, हाम्रा पाल फाटिसके, हाम्रा मन फाटिसके कसैले हाम्रो वासको व्यवस्था गर्न सकेन । सरकारले त गरेन अरू कसले गर्छ ? हाम्रै नाममा देशविदेशबाट रकम संकलन भएको छ रे, को सँग छ, कति छ हामीलाई के थाहा ? यही पालमुनि वर्षा, हिउँद बिते, बाढीपहिरो सह्यौं दर्दनाक र हृदयविदारक यथार्थ सुनाउँछन् पीडित । अवश्यमेव, काठमाडौँमा बस्ने सहरियाको दसैं, एउटा व्यापारीको दसैं, जागिरेको दसैं, मध्यमवर्गीय र सामान्य मानिसको दसैं मनाउने तरिका र खर्च हुनेमा बजेट फरक होला । तर मानव भएर मानव चाहना, आवश्यकता र इच्छाको तुलना गर्ने हो भने त्यही दरमा सबैका आवश्यकता पर्छन् होला । कुनै परिवारमा डेढ लाख महिनाको खर्च लाग्छ होला, तिनै पीडित नेपालीलाई राहतस्वरूप डेढ लाख सहयोग गर्न सरकारले धेरै स्तरका बैठक गरेर पारित गर्नुपर्छ । समाचारमा सुन्न पाइन्छ प्रधानमन्त्रीको मासिक खाना खर्च १५ लाख, मन्त्रालयको खाजा खर्च १० लाख, आदि आदि । किन भूकम्पपीडित त्यसभित्र अटाउँदैनन् ? दसैंको रौनकतालाई एकछिन पर छोडेर सोच्ने हो कि ? दुइटा दसैं बित्नै लाग्दा पनि पुनर्निर्माण किन व्यवस्थित रूपमा हुन सकेन ? इन्जिनियर खटाउन नसकेर ? सरकार परिवर्तनले ? आर्थिक अभावले ? जनस्तरको सहयोगको अभाव ? वा मन्त्रालयदेखि कर्मचारीबीचको समन्वयको अभावले ? दसैंको मुखमा पीडितको वेदना अझै कायम रहँदा हामी सबैको मन दुख्नुपर्ने हो । चाडपर्व र आफ्नो मौलिकता अनि जीवनशैली कायम राख्दै नेपालीले नेपालीकै पहिचानमा र सरकारले आफ्ना नेपालीको लागि काम गरोस् तबमात्र दसैंमा दिइने शुभकामनाको उचित अर्थ लाग्ला ।"
सारापोभाको प्रतिबन्ध पाँच महिना घट्यो,"एजेन्सीः खेलकुदको न्यायिक निकाय कोर्ट अफ आर्बिट्रेसन फर स्पोर्टस्ले रसियन टेनिस खेलाडी मारिया सारापोभाको प्रतिबन्ध पाँच महिना घटाएको छ । यसअघि उनलाई दुई वर्षको प्रतिबन्ध गरिएको थियो । पछिल्लो निर्णयसँगै यसै वर्षको सुरुआतबाट प्रतिबन्धमा रहेकी २९ वर्षीया सारापोभा अर्का वर्षको अप्रिल २६ बाट कोर्टमा फर्कनेछिन् । शक्तिवद्र्धक औषधि सेवन (डोपिङ) परीक्षणमा असफल भएपछि पाँचपटककी ग्रान्डस्लाम विजेता सारापोभा गत जनवरीदेखि प्रतिबन्धमा परेकी हुन् । प्रतिबन्धित औषधि मेल्डोनियम प्रयोग गरेको पाइएपछि सारापोभालाई अन्तर्राष्ट्रिय टेनिस महासंघले आगामी दुई वर्षका लागि प्रतिबन्धको निर्णय गरेको थियो । सोही निर्णयविरुद्ध सारापोभाले गरेको अपिलमाथि निर्णय गर्दै कोर्ट अफ आर्बिट्रेसनले प्रतिबन्ध १५ महिनामा छोट्याएको हो । वर्षको पहिलो ग्रान्डस्लाम टेनिस प्रतियोगिता अस्ट्रेलियन ओपनको अमेरिकन सेरेना विलियम्ससँग पराजित हुँदै क्वार्टरफाइनलबाटै बाहिरिएकी सारापोभा पहिलोपटक सोही प्रतियोगितामा मेल्डोनियमको प्रयोग गरेको पाइएको थियो । त्यसलगत्तै गएको अर्काे परीक्षणमा समेत मेलडोनियमको प्रयोग देखिएपछि उनी प्रतिबन्धमा परेकी थिइन् । मुटु र रगतसम्बन्धी रोगको औषधिका रूपमा प्रयोग गरिने मेल्डोनियम सन् २०१६ को जनवरी १ बाट प्रतिबन्धित औषधिको सूचीमा परेको थियो । सारापोभाले आफूले सो औषधि धेरै पहिलेबाटै लिँदै आएको जनाएकी थिइन् । उनले रगतसम्बन्धी समस्याका कारण आफूले चिकित्सकको सल्लाहमा सन् २००६ देखि नै आफूले सो औषधि सेवन गर्दै आइरहेको बताएकी थिइन् । उनले मेलडोनियम प्रतिबन्धमा पर्नुअघिबाटै प्रयोग गर्दै आइरहेकाले आफूमाथिको प्रतिबन्ध गलत रहेको दाबी गर्दै आइरहेकी थिइन् । आफूमाथिको प्रतिबन्धको अवधि घटेपछि सारापोभा निकै खुसी देखिएकी छन् । म आफू फर्कने दिन गन्दैछु, प्रतिबन्धको अवधि छोट्याइएको निर्णयलगत्तै सारापोभाले भनिन् । उनले आफूमाथि भएको प्रतिबन्धको अन्यायपूर्ण र कठोर निर्णय स्वीकार गर्न नसकेकाले अपिल गरेको बताएकी छन् । कोर्ट अफ आर्बिट्रेसनले पनि सारापोभाले छलकपटका लागि मेल्डोनियमको प्रयोग नगरेकाले प्रतिबन्धको निर्णय घटाइएको जनाएको छ । सारापोभाले आफ्नो प्रदर्शन क्षमता बढाउन मेल्डोनियमको प्रयोग गरेकी हैनन्, कोर्ट अफ आर्बिट्रेसनले भनेको छ, बरु अन्तर्राष्ट्रिय एन्टी डोपिङ एजेन्सी (वाडा) को प्रतिबन्धित औषधिको सूची नहेर्नु उनको गल्ती हो । त्यसैले प्रतिबन्धको निर्णय छोट्याउने निर्णय भएको हो ।"
