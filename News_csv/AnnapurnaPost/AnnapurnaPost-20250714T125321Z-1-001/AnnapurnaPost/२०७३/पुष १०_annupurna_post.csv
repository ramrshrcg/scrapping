शीर्षक,विवरण
"राज्य, डा केसी र हाम्रो दायित्व","दसौं अनसन तोड्ने क्रममा भएको लिखित सहमतिपत्रमा डा गोविन्द केसी स्वयंले हस्ताक्षर गरेका हुन् । सहमति भएका बुँदा कार्यान्वयनमा राज्यका साथै डा केसी या उनको पक्षको पनि क्रियाशीलता अपरिहार्य छ । सत्याग्रहीबाट पनि आफ्नो अनशनबाट प्राप्त उपलब्धिको रक्षा गर्न र सहमति कार्यान्वयनमा नेतृत्वदायी भूमिका निर्वाह गर्न आवश्यक हुन्छ । चिकित्सकलगायत अन्य सम्बद्ध पक्षबाट दबाब या सहयोगी भूमिका आवश्यक हुन्छ नै । डा केसीको मागअनुसार नियमानुसार नियुक्त डीन डा केपी सिंहले राजीनामा दिएपश्चात् अध्ययन संस्थानमा भएको तालाबन्दीसहितका असन्तुष्टि र तीक्तता मेटाउन केसीको पनि अहम् भूमिका हुनुपर्छ । दुई हप्ताको उदासीनतापश्चात् बाध्यात्मक रूपमै भए पनि सरकारद्वारा गरिएको लिखित सहमति फेरि पनि विगतमा झैं अनशन तोडाउने उपायको रूपमा मात्रै सीमित हुन पुगे त्यो दुर्भाग्यपूर्ण हुनेछ । सहमति कार्यान्वयन गर्ने प्रक्रियामा स्वीकृतिको लागि प्रस्तावित र सञ्चालनमा रहेका मेडिकल कलेजका जायज सवालको सम्बोधन गर्न आवश्यक छ । अध्ययन संस्थानभित्र भएका भ्रष्ट र अनियमित क्रियाकलापविरुद्ध डा केसीद्वारा सुरु गरिएका सुरुका अनशनमा ऐक्यबद्धता जनाएको चिकित्साशास्त्र अध्ययन संस्थानभित्र पैदा भएको असन्तुष्टिलाई पनि बेवास्ता गर्ने स्थिति छैन । पटकपटकको अनशनले त्यहाँ पर्न गएको प्रभावबारे पनि गम्भीर हुनुपर्छ । भौतिक संरचना र बिरामीको चापको हिसाबले मोफसल र राजधानीका केही प्रस्तावित मेडिकल कलेजहरू स्वीकृति पाउनलायकका छन् । मोफसलमा नयाँ मेडिकल कलेज स्वीकृति दिने सम्बन्धमा डा केसीको विमति नरहेकै हो । त्यसैले आवश्यक ऐन, कानुन, नियम या प्रावधान बनाई सम्बन्धन चाहनेलाई दिलाउन तदारुकता देखाउनु आवश्यक छ । आखिर कुनै स्वदेशीजनको अर्बौं रुपैयाँ डुब्नु दुःखद् पक्ष हो । चिकित्साशास्त्र अध्ययनको लागि बर्सेनि निजी खर्चमा चीनलगायत धेरै देशमा ठूलो लर्को लागिरहेको स्थिति छ । अपवादबाहेक उनीहरू अध्ययनपश्चात् नेपालमै फर्किने गरेको स्थिति छ । चीनलगायतका विभिन्न देशमा अध्ययन गरी स्वदेश फर्किनेले भाषा, इन्टर्नसिप, लाइसेन्सलगायत विभिन्न सवालमा वाधाव्यवधान झेल्नुपरेको स्थिति छ । बेरोजगार चिकित्सकको संख्यामा वृद्धि भइरहेको भए पनि चिकित्साशास्त्र नै पढ्न चाहनेलाइे रोक्न पनि मिल्दैन । सिटको कमी र शुल्कको कारणले पनि विदेशमा अध्ययनार्थ जान बाध्य भएका हुन सक्छन् । यसमा सम्बद्ध र जिम्मेवार पक्ष गम्भीर हुनैपर्छ । एकातिर चिकित्सा शिक्षाको स्तरीयता कायम गर्नु छ भने अर्कोतर्फ विदेश पलायन भइरहेको विदेशी मुद्राको पनि बचत गर्नुपर्ने स्थिति छ । स्वास्थ्य मन्त्रालयबाट सुरु गरिएको सुधारका कार्यक्रमअनुसार सरकारी अस्पतालले मात्रै स्वास्थ्य सेवा पुर्याउने सम्भावना छैन । कुल शड्ढया संख्या र विद्यार्थी संख्याको ८० प्रतिशत ओगटेको नेपालको निजी चिकित्सा शिक्षा क्षेत्रलाई बेवास्ता गर्ने स्थिति छैन । प्रत्येक क्षेत्र र प्रदेशमा कम्तीमा एकएक सार्वजनिक मेडिकल कलेज खोल्ने सरकारी घोषणा कैयौं वर्षसम्म कार्यान्वयन हुने स्थिति छैन । यसको प्रमाण १५ वर्षअघि जग्गा ओगटी निर्माण गर्ने भनी घोषणा गरिएको धनगढीस्थित गेटा मेडिकल कलेज परियोजना साक्षी छ । नेपालमा स्थापित भइसकेको र अर्बौंको लगानीसमेत गरिसकेको निजी क्षेत्रलाई उपेक्षा गर्न सक्ने स्थिति छैन । नेपालमा फिडेल क्यास्ट्रोले चिकित्सा शिक्षा र स्वास्थ्य सेवा क्षेत्रमा क्युबामा ल्याएको जस्तो क्रान्तिको सम्भावना नरहेको यथार्थ डा केसी पक्षले आत्मसात गरेकै हुनुपर्छ । संविधानमा मुलुकलाई समाजवादउन्मुख भनी घोषणा गरे पनि नेपालका उदारवादी या पुँजीवादी मात्रै होइन, कट्टर क्रान्तिकारी माओवादी भनिनेहरूका श्रमजीवी, सर्र्वहारा, जनजीविकाका सवालजस्ता नारा केवल सत्ता प्राप्तिको अभीष्ट मात्रै रहेछ भन्नेमा द्विविधा रहेन । डा केसीको अनशनको क्रममा ती पार्टीहरूले कसलाई भरथेग र परिपोषण गरे, त्यो पनि प्रस्ट भइसकेको छ । अस्वाभाविक नाफाखोरी प्रवृत्तिलाई निरुत्साहित पार्दै निजी मेडिकल कलेज सञ्चालकका जायज र न्यायोचित माग यथासम्भव सम्बोधन गर्दै उनीहरूलाई पनि मुलुक र जनताको हितका खातिर समेट्नु उपयुक्त हुन्छ । त्यसैले उनीहरूका शुल्क र शड्ढया, सुविधा, बिरामीको चाप, शड्ढयाको उपयोग आदि अन्तर्राष्ट्रिय मापदण्डको आधारमा पहिल्यै स्वीकृति दिइसकेको १५० को सिट संख्यालाई नै अधिकतम बनाउन सकिन्छ कि ? यसको लागि वैज्ञानिक र पारदर्शी मापदण्ड अपनाउन सकिन्छ । यसरी संख्या तोक्दा दबाब, लेनदेन या चलखेलको गुन्जायस नरहने स्थिति पैदा गर्न सकिन्छ । निरपेक्ष रूपमा संख्या घटाउँदैमा मात्रै स्तरीयता कायम हुन सक्दैन । सिट संख्या कम होस् या बढी, सैद्धान्तिक ज्ञान र उपयुक्त क्लिनिकल वातावरण नै स्तरीय चिकित्सा शिक्षाका निम्ति अपरिहार्य हुन्छ । त्यसबाहेक अमेरिकालगायतका देशहरूमा कायम भएको स्तरीय लाइसेन्स प्रणाली अपनाएर पनि चिकित्सा सेवामा स्तरीयता कायम गर्न सकिन्छ । सिट संख्या तोक्दा गरिब जेहेनदारका निम्ति छात्रवृत्तिको कोटामा पनि वृद्धि गर्नुपर्ने आवश्यकता छ । निजी मेडिकल कलेज सञ्चालकले आपत्ति जनाएको अर्को सवाल हो शुल्क । झनै सिट संख्यामा कमी आएपछि उनीहरूबाट तोकिएको शुल्क सीमाको पालना भएको स्थिति छैन । यसलाई पनि वैज्ञानिक, प्रतिस्पर्धात्मक, पारदर्शी रूपमा तय गर्न सकिन्छ । स्तरीयता र छात्रवृत्ति संख्यामा वृद्धि गर्दै शुल्क पूर्णरूपमा पारदर्शी र प्रतिस्पर्धी बनाउनु उपयुक्त हुन्छ । शुल्क दुई चार लाख तलमाथि पर्न जाँदा खासै असर पर्दैन । प्रत्येक वर्ष शुल्कको पुनरावलोकन गरी हेरफेर गर्न सकिन्छ । मेरिट लिस्टको आधारमा मात्रै भर्ना, केन्द्रीय परीक्षा प्रणाली तोकिएबमोजिमको निःशुल्क सेवा आदि सवालले बढी महत्त्व राख्छन् । सरकारबाट प्रत्येक क्षेत्रमा सार्वजनिक मेडिकल कलेज स्थापना गर्ने सहमति जनाइएको छ । यसरी स्थापित हुने मेडिकल कलेजहरूको स्तरीयता कायम राख्न उनीहरूलाई केन्द्रीय मन्त्रालयअन्तर्गत नै राख्नुभन्दा केही स्वायत्तता प्राप्त प्राज्ञिक संस्थाको रूपमा परिचालन गर्नु श्रेयस्कर हुन्छ । विगतमा चिकित्सा शिक्षा क्षेत्रका प्रतिष्ठान र संस्थानका विभिन्न प्राज्ञिक पद असीमित लाभको माध्यम बन्न पुगेकाले नै तिनको प्राप्तिमा विभिन्न झिनाझम्टी, चलखेल र अस्वस्थ प्रतिस्पर्धा चल्न थालेका हुन् । क्षमता र अनुभवका आधारमा हासिल हुनुपर्ने यस्तो विषयमा प्रतिस्पर्धा हुनु स्वाभाविक छ तर विगतमा ती पद प्राप्तिमा जेजस्ता चलखेल हुन गए ती उदेकलाग्दा छन् । अब खुला मन र छाती चौडा पारेर यथासम्भव सबैका मर्का र सबाल सम्बोधन गर्ने प्रयास हुनुपर्छ । आवश्यक संशोधनका साथ चिकित्सा शिक्षा ऐनलाई प्राथमिकता दिई पारित गर्नुको विकल्प छैन । चिकित्साशास्त्र अध्ययन संस्थानअन्तर्गतका नियुक्तिमा केही दसकदेखि देखिएका उदेकलाग्दा प्रवृत्तिका कारणले डा केसीलाई अनशनमा उत्रन उत्प्रेरित गरेको स्वयं डा केसीबाटै अभिव्यक्त भएको थियो । पञ्चायतकालमा समेत चिकित्साशास्त्र अध्ययन संस्थानको प्रवेश परीक्षामा प्रवेश नपाएको धाँधलीले लोकतन्त्र अनि गणतन्त्रमा प्रवेश पाउनु अनि धाँधलीमा जिम्मेवार व्यक्तिलाई उच्च राजनीतिक क्षेत्रबाट संरक्षण प्राप्त हुनु विडम्बना हो । मोफसलमा मेडिकल कलेजको स्वीकृतिमा डा केसीको असहमति रहेको छैन । मुलुकका एकचौथाइ जनता उपत्यका र आसपासमा रहेको अवस्था, लगानी, भौतिक पूर्वाधार र बिरामीको चाप, आवश्यकता, औचित्यता र उत्कृष्टता हुँदाहुँदै उपत्यकामै पनि भविष्यमा थप चिकित्सा विद्यालयले स्वीकृति पाउने ढोका सदाका लागि बन्द भएको सम्झिनु मूर्खता हो । एमबीबीएस मात्रै होइन, कर्पोरेट अवधारणामा पीजी एवं सुपरस्पेसलिस्ट तालिम सञ्चालन गर्नुका साथै भारतमा विकसित भएको मेडिकल टुरिजमको हब पनि बनाउन सकिन्छ । जगजाहेर छ, बर्सेनि सहजै नेपालमा उपलब्ध हुन सक्ने या विकास गर्न सकिने उपचारको लागि नेपालीको वार्षिक दसौं अर्ब जति नेपाली मुद्रा भारतमा जाने गरेको छ । अब खुला मन र छाती चौडा पारेर यथासम्भव सबैका मर्का र सबाल सम्बोधन गर्ने प्रयास हुनुपर्छ । आवश्यक संशोधनका साथ चिकित्सा शिक्षा ऐनलाई प्राथमिकता दिई पारित गर्नुको विकल्प छैन । डा केसी, सरकार, राजनीतिक दल, चिकित्सक संघ, सञ्चारकर्मी, विज्ञ र लगानीकर्ताको प्रतिनिधित्व रहने गरी गोलमेच सम्मेलन आयोजना गरी व्यापक अन्तक्रियाको माध्यमबाट चिकित्सा शिक्षामा दीर्घकालीन नीतिको तर्जुमा गर्न सकिन्छ । अब एघारौं अनशन बस्ने स्थिति पैदा हुन नदिन डा केसी स्वयंदेखि सम्बद्ध सबै पक्षबाट प्रयास हुनुपर्छ ।"
अब पनि उत्तरदायी नहुने ?,"विगतका दुई दसकको समय नेपालको आर्थिक विकासको लागि सुनौलो अवसर हुन सक्ने थियो यदि नेपाली लोकतन्त्रको बागडोर सम्हालेका पार्टीहरू जनताको भोक, रोग, अशिक्षा, विपन्नता र उत्पादकत्वहीन अवस्थाप्रति चिन्तित भइदिएका भए । तर उनीहरू लोकतन्त्रलाई बाँदरले थोत्रो कपडा च्याते झैं च्यात्न व्यस्त रहे । जनताले आन्दोलन र संघर्षद्वारा प्राप्त गरेको राजनीतिक व्यवस्थाभित्र बहुदलीय प्रतिस्पर्धा र आवधिक निर्वाचनद्वारा सरकारको निर्माण गर्ने अवसर प्राप्त गर्दै बाबुराम भट्टराईजीको संयुक्त जनमोर्चा प्रतिनिधिसभामा पुग्यो, तर जनताको बहुमूल्य मतदानबाट गठन भएको प्रतिनिधिसभालाई उहाँले न्वारान गरी नाम राखिदिनुभयो 'त्यो खसीको टाउको देखाई कुकुरको मासु बेच्ने ठाउँ' हो । उहाँले जनताको मतको कदर गर्दै देशको आर्थिक विकास र सामाजिक रूपान्तरणको लागि आफू र आफ्नो शक्तिलाई समर्पित गर्नुभएन र जनताको समृद्धि र चेतनाका लागि योजना बनाउने र राष्ट्रलाई समुन्नत र गौरवशाली राष्ट्र बनाउने अभियान सञ्चालन गर्नुलाई राजनीति ठान्नुभएन । जनताको संघर्षलाई अपमान गर्दै राष्ट्रलाई विष्मयकारी द्वन्द्वतर्फ लैजाने वातावरण निर्माण गर्ने कार्य नेपालको समृद्धि, आर्थिक विकास र जनताको आत्मनिर्भरता निर्माणप्रतिको पहिलो घात थियो । आज उहाँ ३० वर्षपछि रंगशालामा कांग्रेस, एमाले र माओवादी कार्यकर्तालाई विर्यानी खुवाएर नयाँ शक्ति भनिने समूहको नेता हुनुभएको छ । जनताले उत्साहपूर्वक पहिलो प्रतिनिधिसभाको निर्वाचन गरे । पहिलो प्रतिनिधिसभा जनताले राजतन्त्रलाई संविधानद्वारा बाँधेर राज्यसत्ता राजनीतिक दललाई सुम्पिने नेपाली जनताको सामाजिक सम्झौता थियो । त्यो प्रतिनिधिसभा नेपालको समृद्धि, आर्थिक विकास र जनताको आत्मनिर्भरता निर्माण गर्ने मार्गचित्र निर्माण गर्ने 'जनप्रतिनिधि सभा' थियो तर त्यसलाई नेपाली कांग्रेसलाई आफ्नो घरायसी सम्पत्ति ठान्ने कोइराला परिवारवादका महन्थ गिरिजाप्रसाद कोइरालाले विघटन गरिदिए । कांग्रेसभित्रका प्रजातान्त्रिक समाजवाद पक्षधर गणेशमान, कृष्णप्रसादलगायतका नेताहरूलाई समाप्त पारी नेपालमा मार्गरेट थ्याचर र रेगानवादी नवउदारवादी शोषणयुक्त व्यवस्थाको स्थापना गर्न उद्यत् रहेका शक्तिले असीमित खुला बजार र दलाल एवं भ्रष्ट पुँजीवाद एवं उपभोक्तावादको वकालत गर्ने विदेशी शक्ति र संस्थाको गोटी गिरिजाप्रसादले नेतृत्व गरेको कांग्रेसलाई बनायो । उसलाई एकलौटी बहुमत थियो । जनताको आर्थिक विकास र समृद्धिलाई काँधमा राखेर दस वर्ष शासन गरिदिएको भए, नेपाल आज चीन र भारतका बीचमा एउटा अनुपम भूगोल, समृद्ध अर्थतन्त्र, सभ्य समाजको रूपमा पहिचान भएको देश हुने थियो । नेपाली कांग्रेस अहिले पनि लोकतन्त्रको रट लगाइरहेको छ । अहिले ऊ प्रचण्डको नेतृत्वमा आफैंले एक वर्षअगाडि बनाएको संविधान कार्यान्वयन गर्न होइन, संशोधन गर्न उद्यत् छ । उसलाई जनताले संविधान बनाउन जनादेश दिएका थिए, संशोधन गर्नका लागि होइन भन्ने आधारभूत संविधानवादको पनि ख्याल उसलाई छैन । संविधानको विरोध गर्ने र समर्थन गर्ने दुवैले प्रतिनिधिसभाको निर्वाचनद्वारा जनतासमक्ष जानुपर्छ भन्ने लोकतन्त्रको न्यूनतम ख्याल पनि उसलाई छैन । सन् १९९१ को जनआन्दोलनको लडाकु शक्ति र पहिलो प्रतिनिधिसभाको सशक्त प्रतिपक्ष, समाजवाद आफ्नो घोषित विचार रहेको एमाले थियो, जसले नौ महिना नमुना सरकार सञ्चालन गर्यो । त्यो आज गुटवादबाट मुर्छित छ । ऊ समाजवाद निर्माणमा विचारको निर्माण र कार्यक्रमको तर्जुमामा होइन, गुटबन्दीको व्यवस्थापनमा व्यस्त छ । उसको उर्वर शक्ति विनाकाम विनामूल्य बगिरहेका नेपालका नदीजस्तै खेर गइरहेको छ । उसलाई आफ्नै शक्तिमा भरोसा छैन । उसका नेता मदन भण्डारीको हत्या गर्ने, उसको सरकार ढाल्ने, उसका दलभित्र पश्चिमी संस्थाको लगानीमा कार्यरत कथित गैरसरकारी संस्थाको घूसपैठ गराई गुटबन्दीको खेती गर्ने, उसलाई मधेसीविरोधी बनाई प्रस्तुत गर्ने विदेशी शक्तिको खेलका बारेमा लड्नुभन्दा, गुट र फुटलाई मलजल गर्ने खेलमा रमाइलो लाग्छ । गरिबले भात खान पाएको छ वा छैन ? सुत्केरीले चिकित्सक पाएको छ वा छैन ? स्कुलमा पढाइ हुन्छ कि हुँदैन ? साम्प्रदायिक सद्भाव कसरी भत्काइँदै छ समाजमा ? पैसाद्वारा धर्मको खेती कसरी हुँदैछ ? यी सबै कुराभन्दा आपसमा एकअर्काको मानमर्दन गर्न बढी आनन्द आउँछजस्तो लाग्छ । जनताको आर्थिक समृद्धि, जनताको आत्मनिर्भरता र जनताको सुखद जीवनको सरोकार एमालेमा पनि देखिँदैन । दसबर्से द्वन्द्व र त्यसको निकासपछि नेपाली जनतामा परिवर्तनको सपना फेरि पलायो । सन् १९९१ को आन्दोलनले पूरा गर्न नसकेको सपना उसले नेतृत्व गरेका सन् २००६७ को जनआन्दोलनले पूरा गर्ला भन्ने सपना पलाएको थियो । तर माओवादीले प्रचण्डको नेतृत्वमा जनतालाई फेरि निराश बनायो । प्रचण्ड र बाबुरामको सधैँको लडाइँ, पार्टीको विभाजन सत्तामा बसेर लुट्ने एकातिर र क्रान्तिमा जीवन दिनेप्रति अन्याय गर्ने सामन्तवाद अर्कातिर माओवादीभित्र पलायो । जातिवाद रोपियो । क्षेत्रीय राष्ट्रवादको बीउ पनि रोपियो । सत्ताको लागि जोसुकैसँग काँध मिलाउने परम्परा रोपियो । गरिबको भोक, सुत्केरीको उपचार, विकास र स्वच्छ प्रशासन उसको सरोकार भएन । नेताहरूले औषधोपचारको लागि राज्यकोष लुट्ने तर गरिबले सिटामोल नपाउने, सांसदहरू कानुन निर्माण नगर्ने तर लाखौं तलब र भत्ता लिइरहने, संविधान जलाउने तर तलब र भत्ता लिइरहने, विकास बजेट बाँडेर खाने र सडकको कालोपत्रे दुई महिनामा भत्किने, लोडसेडिङको नाटक रचेर अर्बौंका जनेरेटर, इन्भर्टर र विद्युतीय उपकरणको आयात गरी कमिसन बाँड्रिहने ? नक्कली औषधी आयात गर्ने, राष्ट्रको लगानीमा सञ्चालन भएका बूढानीलकण्ठ स्कुल, महाराजगन्ज क्याम्पस, पुल्चोक क्याम्पसजस्ता संस्थामा नेता, सचिव, जर्नेल, कर्नेल, ठूला प्रहरी कर्मचारी, ठूला वकिल ठूला प्राध्यापक आदिका छोराछोरी पढाउने अनि डीभी र ग्रिनकार्ड लिई विदेश पठाउने ? निजी अस्पताललाई धनी पार्न सरकारी अस्पताल ध्वस्त पार्ने अनि बाँच्नको लागि औषधी गर्दा भ्याट तिर्नुपर्ने अवस्था निर्माण गर्ने, ठूलाठूला महँगा गाडीहरू खरिद गरी नेता र कर्मचारी मोज गर्ने जनताले मल र बीउ नपाउने, विश्व बैंकका झूटा तथ्यांक बेची गरिबी घटेको प्रचार गराउने, गरिबहरू ऋणमा डुबेको नदेख्ने, उनीहरूका जग्गाजमिन लिलाम गर्ने, कालो धन सेतो पार्ने अनेक किसिमका चलखेल गर्ने, पहाड भत्काएर गिटीबालुवाको ठेक्का लगाउने र राजस्वको ठाउँमा कमिसन असुल्ने, गुन्डाहरू पाली राजनीतिक दलका नेता राष्ट्र चुस्नेहरूको संरक्षणमा लाग्ने । यही होइन अहिलेको नेपाल ? नेताहरूलाई सक्नुहुन्छ भने टुँडिखेलमा आई भन्नुहोस्, जनताको आर्थिक समृद्धि, समाजको रूपान्तरण राष्ट्रको गौरवका लागि मैले यो गरें भनेर । के समस्याहरू होइनन् भन्न सक्नुहुन्छ ? कृषि र कृषिजन्य उत्पादनमा ह्रास आइरहेको छ । भइरहेको उत्पादन विषादी र अप्राकृतिक मलबाट प्रदूषित भएको छ । किसानको ढाड भाँच्न कुनै कसर छोडिएको छैन । बाटाका नाममा, पानी र बिजुली महसुलका नाममा, हजारौं अन्य बहानामा सरकार गरिबबाट कर असुल गरिरहेको छ । देशको दस प्रतिशत सम्भ्रान्त वर्ग जीडीपी (ग्राहस्थ उत्पादन) को ५२ प्रतिशत उपभोग गर्छ । अब देशले नयाँ युगको बाटो हिँड्नुको विकल्प छैन । यस नयाँ युगको बाटोमा हिँड्दा अगुवाइ गर्ने विचारधारा, नीति र कार्यक्रम के हुन् ? म हरेक युवालाई यो प्रश्न दलका नेताहरूलाई सोध्न आह्वान गर्छु । अब विदेशी चलखेल रोक्न ढिलाइ गर्ने र नेताहरूलाई जनताप्रति उत्तरदायी बनाउन दबाब दिन ढिलाइ गर्ने समय छैन । देशको गरिब २० प्रतिशत जनता ग्राहस्थ उत्पादनको पाँच प्रतिशत लगानीमा बाँच्न बाध्य छ । सरकार राष्ट्र र समाजको लागि काम गर्ने इमानदार उद्यमीहरूलाई अनेक किसिमका कर लगाई हतोत्साही पार्छ । दलका संगठन चन्दा असुल गर्न सक्रिय हुन्छन् । बाहिर शान्ति छ देशमा, तर भित्र आतंक छ । गाउँमा गएको बजेट पहाड खन्न प्रयोग भएको छ । खनिएका बाटोहरूमा पहिरो मात्र छ । ३० प्रतिशत बजेट बाटो खन्न प्रयोग भएको छ । ३० प्रतिशत ठेकेदारले खाएको छ । ४० प्रतिशत दलका स्थानीय नेता र कर्मचारीले खाएका छन् । भ्रष्टाचार क्यान्सर भएको छ । गाउँका गरिबले केही पाएका छैनन् । तर तिनै गरिब आज मधेसी र पहाडेको लडाइँ खेपिरहेका छन् । अब गरिब पहाडे मर्दा गरिब मधेसीलाई, गरिब मधेसी मर्दा गरिब पहाडेलाई, गरिब जनजाति मर्दा गरिब बाहुनक्षेत्री र गरिब बाहुनक्षेत्री मर्दा गरिब जनजातिलाई आँखामा आँसु आउन छोडेको छ, किनकि त्यहाँ मानिस होइन, जातजाति मरेको देख्न थालिएको छ । यो रोग देशमा विदेशीले ल्याए । ती विदेशी राजनीतिक पार्टी र कर्मचारीतन्त्रभित्र छिरेका छन् । राष्ट्रका संस्थाहरू निकम्मा बनाइएका छन् । नेताहरूलाई प्रश्न गरौं, के यही हो लोकतन्त्र ? देशका बुद्धिजीवीहरूलाई (म आफैंसमेत) प्रश्न गरौं, के यी बेथितिविरुद्ध राष्ट्र र जनताको हितमा स्वार्थमुक्त भई आवाज हामीले उठायौं ? पत्रकारहरूलाई प्रश्न गरौं, के विदेशीविरुद्ध राष्ट्रका पक्षमा लेख्यौँ, बोल्यौं ? धर्मका प्रचारमा लागेकालाई प्रश्न गरौं, हामीले मानिसलाई सम्पन्न बनाउने हो वा क्रिस्चियन, हिन्दु, बौद्ध, इस्लाम वा अन्य केही ? नेपालीलाई आर्थिक समृद्धि चाहिएको हो वा धर्मान्दवाद ? के हिन्दुहरूको विरोध नै धार्मिक निरपेक्षता हो ? हिन्दु धर्म र धामीझाँक्रीवाद गलत हो भने भगवान्ले अद्भुत चमत्कार गर्छन् भनी प्रचार भने क्रिश्चियन धर्म प्रचार प्रगतिशीलता हो ? अब देशले नयाँ युगको बाटो हिँड्नुको विकल्प छैन । यस नयाँ युगको बाटोमा हिँड्दा अगुवाइ गर्ने विचारधारा, नीति र कार्यक्रम के हुन् ? म हरेक युवालाई यो प्रश्न दलका नेताहरूलाई सोध्न आह्वान गर्छु । अब विदेशी चलखेल रोक्न ढिलाइ गर्ने र नेताहरूलाई जनताप्रति उत्तरदायी बनाउन दबाब दिन ढिलाइ गर्ने समय छैन । उनीहरू अगुवाइ गर्दैनन् भने अगुवाइ गर्ने हिम्मत भएका मानिस अगाडि आउन पनि लजाउनु हुन्न ।"
अब बिजुली आफ्नै लागि,"सरकारले दस वर्षअघि नै दस हजार मेगावाट बिजुली उत्पादन गर्ने घोषणा गर्यो । फलानोफलानो आयोजनाबाट १० हजार मेगावाट उत्पादन गर्न सकिन्छ भनेर फेहरिस्त नै निकाल्यो । त्यसरी उत्पादन हुने भनेर कल्पना गरिएका सबै बिजुली नेपालमै खपत हुने भनिएन, आधाभन्दा बढी भारत निकासी गर्ने भनियो । अर्थात् तिनलाई 'निकासीमूलक जलविद्युत् आयोजना' भनियो । घोषणा भएको झन्डै दस वर्षपछि सरकारले पुनः १० वर्षमा दस हजार मेगावाटको अर्को घोषणा गर्यो । यो घोषणामा पनि उत्पादन हुने भनेर कल्पना गरिएका सबै बिजुली स्वदेशमै खपत हुने सोचसम्म राखिएन । बिजुली बेचेर देशलाई धनी बनाउने बुद्धत्व २०४८ सालमै प्राप्त भएको हो । त्यसअनुसार नीति बन्यो, ऐन बन्यो र नियमावली पनि बन्यो । तर यस्तो नीति अख्तियार गरेको २५ वर्षसम्म आइपुग्दा उल्टै भारतबाट ६ सय मेगावाट बिजुली आयात गर्ने तरखर (हाल दुई सय ७१ आयात भइरहेको) मा पुगियो । यसो हेर्दा भारतबाट बिजुली आयात गरेर देशलाई अल्पकालमा लोडसेडिङमुक्त गराउन सकिने भनेर अघिल्ला प्रधानमन्त्री केपी ओलीले बडो गौरवका साथ घोषणै गरेका थिए । झ्वाट्ट हेर्दा भारतबाट बिजुली ल्याउँदा त क्षणिक लोडसेडिङ कम भएको देखियो । तर नेपाल र भारतको विद्युत् भोल्टेज र परिणाम फरक पर्ने हुँदा नेपालको एकीकृत प्रणालीबाट सञ्चालन (सिंक्रोनाइजेसन) हुन सकेको छैन । केकसरी सिंक्रोनाइजेसन गर्न सकिन्छ भन्नेबारे दुवै देशका प्राविधिकहरूले अध्ययन गरेर सम्भवतः आगामी जनवरी पहिलो साता छलफल गर्नेछन्, त्यो आफ्नो ठाउँमा छ । तर कदाचित दुवै देशका प्राविधिकहरूले सिंक्रोनाइजेसन हुन नसक्ने अन्तिम निष्कर्ष निकाले भने त्यो सुखद भने हुने छैन । किनभने सिंक्रोनाइजेसन नहुनु भनेको भारतबाट आउने बिजुलीलाई नेपाली ग्रिडबाट अलग गर्नु हो । नेपालमा प्रसारण र वितरण हुने प्रणाली नेपालकै हातमा हुँदैन । अर्थात् भारतबाट आयातीत बिजुली प्रसारण र वितरण हुने क्षेत्रमा भारतकै नियन्त्रण हुने गर्छ, जुन राष्ट्रिय सुरक्षाका दृष्टिले संवेदनशील मानिन्छ । अब मध्य क्षेत्र (काठमाडौं) मा पनि भारतीय बिजुली ल्याउने प्रयास भइरहेको छ, यही हिउँदमा । यसरी भारतीय बिजुलीले काठमाडौंमा प्रवेश पाउनेबित्तिकै विद्युत्का हिसाबले काठमाडौं पनि भारतको नियन्त्रणमा पर्ने रहेछ । नेपालमाथि अनाहकमा नाकाबन्दी लगाएर मानवताविरुद्ध अपराध गरेको भारतले सबै ठाउँमा उसको विद्युतीय नियन्त्रण भएमा के होला ? त्यही भएर ऊर्जा सुरक्षालाई देशको सार्वभौमिकता र स्वाधीनतासित जोडिएको हो । तर हाम्रा नेता र नीतिनिर्माताहरूले यो तथ्य मनन नगरी भारतबाट बिजुली ल्याएर लोडसेडिङ अन्त्य गराउने र जनतामाझ लोकप्रिय हुने रणनीति अघि सारेका छन् । उनीहरूलाई देशको सुरक्षाभन्दा पनि क्षणिक लोकप्रियता चाहिएको रहेछ । यो कुराको प्रमाणित कसरी गर्न सकिन्छ भने उनीहरूले आफ्नै स्रोत हुँदाहुँदै यहाँ जलविद्युत् आयोजना बनाएनन्, अर्को, बिजुली बेच्ने नीति बनाए । तत्कालका लागि भारतबाट बिजुली ल्याउन एउटा बाध्यात्मक अवस्था होला, तर दीर्घकालको लागि यो प्रत्युत्पादक हुनेछ । अहिलेसम्म नेपालमा कति ऊर्जा खपत हुन्छ ? योजना आयोगको आफ्नै अनुमान छ र प्राधिकरणको आफ्नै । तर नेपालमा कुन क्षेत्रमा कति बिजुली खपत गराउन सकिन्छ भनेर अध्ययन भएको छैन । कतिवटा विद्युतीय रेलवे, कतिवटा विद्युतीय सवारी साधान, कुनकुन ठाउँमा केबुलकार, कतिवटा रोपवे, कति ठाउँमा चिस्यान केन्द्र स्थापनाले कति बिजुली आवश्यक पर्छ भन्ने क्षेत्रगत पहिचान गरिएको छैन । बिजुली उपलब्ध हुने ग्यारेन्टी हुनासाथ यी सम्भावित क्षेत्रमा लगानीको ओइरो लाग्छ । एउटा उदाहरण हेरौं । हालको मूल्यअनुसार नेपालमा वार्षिक डिजेल खपत ७६ अर्ब रुपैयाँ हुन्छ । लोडसेडिङका बेला उद्योगहरूले डिजेल प्लान्ट सञ्चालन गरी बिजुली आपूर्ति गर्दै आएका छन् । यसरी उद्योगले डिजेलबाट बिजुली उत्पादन गर्दा वर्षको १६ अर्ब रुपैयाँ लाग्दो रहेछ । यस हिसाबले उद्योग चलाउनकै लागि मात्र हामीले अर्बौं रुपैयाँको डिजेल ल्याएका रहेछौं । डिजेलको साटो यहींको जलविद्युत् भएको भए हामीले बिदेसिने पैसाले अन्य थुप्रै पूर्वाधार र सामाजिक कार्यमा लगानी गर्न सक्थ्यौं । आयल निगमको तथ्यांक हेर्ने हो भने नेपालमा पेट्रोलिय पदार्थको आयात वर्षको २० प्रतिशतका दरले बढिरहेको छ भने खाना पकाउने एलपी ग्यास १७ प्रतिशतले वृद्धि भइरहेको छ र यो क्रम अझ बढ्दो छ । त्रिभुवन विश्वविद्यालयका प्राध्यापक डा अमृतमान नकर्मीका अनुसार हाल ८५० मेगावाट बराबरका डिजेल प्लान्ट नेपालमा जडितसञ्चालित छन् । खाना पकाउने एलपीजी ग्यास र त्यस्ता डिजेल प्लान्टलाई बिजुलीले विस्थापन गर्ने हो भने १३०० मेगावाट भए पुग्छ (आजको अवधिमा) । प्रतिकिलोवाट १६ सय अमेरिकी डलर र २५ प्रतिशत प्रणालीमा चुहावट भएको आधारलाई मान्ने हो भने खाना पकाउने र डिजेल प्लान्ट (उद्योगले चलाउने) विस्थापित लागत दुई खर्ब १० अर्ब रुपैयाँ पर्छ । यो रकम चार वर्षमा उठ्छ (प्रति वर्ष साढे ५२ अर्ब रुपैयाँ, जुन हाल खर्च भइरहेको छ) । यसबाट २० वर्षको आयात बचत करिब एक हजार अर्ब रुपैयाँ हुन आउँछ । यो तथ्यांकले बिजुलीको बजार नेपालमै रहेको पुष्टि गर्छ । बिजुली खेर जान्छ, निर्यात नै नगरी हुँदैन भन्नेहरूलाई यही तथ्यांकले पाठ सिकाउँछ । अर्कोतर्फ, सामान ढुवानी गर्ने र गराउने ट्रकजस्ता साधनलाई रोपवेले विस्थापित गर्न सकिन्छ । भारतले नाकाबन्दी लगाएका बखत आयात भएका इन्डक्सन चुल्हो नेपालीले अहिले पनि चलाइरहेका छन्, किनभने त्यो विद्युतीय चुल्हो बडो प्रभावकारी छ । अन्तर्राष्ट्रिय ऊर्जा एजेन्सीको सन् २०१४ को तथ्यांकअनुसार नेपालको प्रतिव्यक्ति विद्युत् खपत एक सय ४० युनिट छ भने भारतको आठ सय पाँच, चीनको तीन हजार नौ सय २७, बंगलादेशको तीन सय ११ युनिट छ । प्रतिव्यक्ति विद्युत् खपतले त्यो देशको आर्थिक अवस्था उजागर गर्छ । तत्कालका लागि भारतबाट बिजुली ल्याउन एउटा बाध्यात्मक अवस्था होला, तर दीर्घकालको लागि यो प्रत्युत्पादक हुनेछ । भारतीय विद्युत् मन्त्रालयले गत मंसिर २० गते सीमापार विद्युत् व्यापारसम्बन्धी निर्देशिका जारी गरेपछि नेपालमा एउटा 'चिन्ता' सुरु भएको छ अब नेपालमा जलविद्युत् विकास हुँदैन, विदेशी लगानी आउँदैन । नेपालले अब बिजुली निकासीसम्बन्धी आफ्नो नीतिमा पनि सुधार गर्यो भने माथि उल्लिखित क्षेत्रमा बिजुली खपत हुने प्रशस्त आधार र ठाउँ देखिन्छ । त्यसैले 'चिन्ता' गर्नुपर्ने आवश्यकता छैन । अबको डेढ वर्षपछि माथिल्लो तामाकोसी (४५६ मेगावाट) आएपछि वर्षायाममा बिजुली कसरी खपत गराउने भन्ने चिन्ता विद्युत् प्राधिकरणले गर्न थालिसकेको छ । प्राधिकरणको नजरबाट हेर्दा त्यो सही होला, तर समग्र मुलुकको दृष्टिकोणबाट त्यो लघुचिन्ता मात्र हो । हाम्रो बिजुली हिउँदयाममा कम र वर्षायाममा धेरै उत्पादन हुने प्रकृतिको छ । हिउँदमा माग घटाउन र वर्षायाममा माग वृद्धि गर्ने अल्पकालीन उपाय मौसमी महसुल एउटा होला । तर समग्र अर्थतन्त्रका अवयवलाई चलायमान हुने गरी पेट्रोलियम पदार्थको आयातलाई विस्थापन गर्ने नीति लागू हुन जरुरी भइसकेको छ । अब भारतमा बिजुली निकासी गर्ने नीति होइन, स्वदेशमा कसरी बढीभन्दा बढी खपत गराउन सकिन्छ, त्यतातर्फ लाग्न आवश्यक देखिन्छ । यसको पहिलो पाइला भनेकै जलाशययुक्त आयोजना कार्यान्वयनका साथसाथै डिजेलबाट चल्ने ढुवानी र यातायातलाई बिजुलीमा रूपान्तरण गर्न आवश्यक पर्ने पूर्वाधारको बन्दोबस्ती । चन्द्रागिरिमा रहेको केबलकार चढ्न (मनोरञ्जनको लागि मात्र) जानेहरूको भीडले देखाउँछ नेपालमा केबलकार, रोपवे, विद्युतीय रेल आदिको बजार क्षेत्र । भारतलाई हामीले धन्यवाद दिनुपर्छ कि तिम्रा नीतिले हामी विद्युत्मा आत्मनिर्भर हुन सक्छौं भनेर । यति बन्दोबस्तीका लागि फेरि पनि चाहिन्छ नेताहरूमा देशभक्ति, जुन तत्कालको परिदृश्य हेर्दा आशाजनक देखिँदैन ।"
पराजितबाट त्रसित मानसिकता,"नेपालका राजनीतिक पात्र नेता या अभिनेता यो विचित्रको रंगमञ्चका पात्रजस्ता देखिएका छन् । यति भए हामीलाई स्वीकार्य, यो नहुँदा हामीलाई अस्वीकार्य, यतिसम्मको सम्झौता हुन सक्छ, योचाहिँ हुन सक्दैन, यी सबै यो र यति एउटा रहस्यको गर्भमा छन् । स्पष्ट भाषामा कुनै पनि नेता या राजनीतिक दल या बुद्धिजीवी या नागरिक समाज कोही केही पनि बोल्दैनन् । बोली सुन्दा कुनै दलको या अर्को कुनै शक्तिको प्रभावमा परेको स्पष्ट रूपमा देख्न सकिन्छ । मुलुकलाई चाहिएको राजनीतिक स्थिरता हो । त्यो कसरी प्राप्त हुन्छ, यसमा प्रमुख भनिएका दल र त्यसको नेतृत्व स्पष्ट धारणा राख्न सक्दैन । कोही संविधान संशोधन गर्नै हुँदैन भन्छन् भने कोही संशोधनको बाटो नलिई हुँदैन भन्छन् । कोही प्रस्ताव कस्तो आउँछ त्यसपछि हेरौंला भन्थे । अब प्रस्ताव आइसकेपछि संसद्ले नै टुंगो लगाउनुपर्ने विषयलाई सडकमा उतार्ने धम्की पनि दिन्छन् । धम्की र घुर्की यी दुवै पक्ष देखियो । नेपालको झन्डै ६ दसकको राजनीतिमा खेल कसले खेलिरहेको छ, यो बुझ्ने प्रयत्न राजनीतिको शीर्षस्थानमा पुगेका कसैले पनि खोजको विषयको रूपमा लिएनन् । पुस ८ किसुनजीको जन्म दिन । बाँडेगाउँस्थित आश्रममा जाँदा मुलुकमा भएको अत्यन्तै ठूलो परिवर्तन देख्न पाइयो । गाडीको लस्कर झन्डै तीन किलोमिटरसम्म फैलिएको थियो । सुरक्षाकर्मी ट्राफिक सबैलाई त्यो सम्हालि नसक्नु हम्मेहम्मेको स्थिति थियो । त्यो किसुनजीको उत्सव थियो, जहाँ केही पेन्टिङ पनि राखिएका थिए । पेन्टिङभित्र खोजेर हेर्दा एउटा ट्यांका, सुरही र छाता र किसुनजीको अर्धमुदित नयन देख्ने र बुझ्नेभन्दा पनि धेरै गाडीधनीहरूलाई लागेको हुनुपर्छ, किसुनजी असमयमा बित्नुभयो । यस्तो त नेपालले जन्माएका धेरै नेताका बारेमा हुन सक्छ । बीपी कोइराला, गणेशमान सिंह, महेन्द्रनारायण निधि यी सबै राजनीतिको प्रमुख आदर्श नै आदर्श र निष्ठाका अनुयायी थिए । आजको पुस्ताले त्यो सोच, व्यवहार र त्यो कार्यकुशलता देखाउन सकेको भने देखिँदैन । नेताका भाषण सुन्दा, छापामा पढ्दा सबैलाई मुलुकको राजनीति अस्थिर भएकोमा चिन्ता व्यक्त गरेको देखिन्छ, तर ठूला भनिएका दुई या तीन दलका बीचमा सत्ता साझेदारीबाहेकको अरू कुनै त्यस्तो सन्धिसम्झौता भएको पाइँदैन । साना दलका त कुरै छोडौं, संसद्भित्र एउटा दलको दुई या एक मात्रै प्रतिनिधि भएको स्थितिलाई पनि संसद्ले बेहोर्नुपरेकै छ । यसलाई संसदीय व्यवस्थाको कठोर अभ्यासकै रूपमा लिन सकिन्छ । कहिले एउटा दल या संयुक्त रूपमा उपस्थित दलका नेताहरू उभिएर संसद् अवरुद्ध गर्ने, कहिले बजेटै ल्याउन नदिने, कुनै बेला भने संविधान निर्माणको लागि लाचारी बोध, लज्जाबोध या जिम्मेवारीबोध होस् । त्यसबेला भने सबैले सही गर्नैपर्ने । यी विचित्रका घटनाक्रम आम नेपालीले बुझ्ने कसरी ? हामी नेपालको इतिहासले कहिले नबेहोरेको एउटा दुखद् क्षणमा छौं यतिबेला । तीस वर्षको राजाको अधिनायकीय शासनलाई संवैधानिकमा फर्काउन धेरै दिन लागेन । त्यो ग्राह्य भएन, राजा त संवैधानिक भइसकेका थिए, मुलुकमा बहुदलीय लोकतन्त्र पनि स्थापित भएकै हो, क्रान्तिको बलमा । संविधान पनि जारी भएकै हो । निर्वाचन पनि तर्कसंगत प्रकृतिका साथ विश्वले स्वीकार गरेको मान्यताअनुरूप भएकै हो । ०४८ सालको निर्वाचन र लगत्तै ०५१ मा भएको निर्वाचनपछि मुलुक एक प्रकृतिको अस्थिरतातिर डोरिएको या डोर्याइएकै हो । जनताको त्यो हदसम्मको अधिकारलाई अधिनायकवादी शक्ति तानाशाहीमा विश्वास गर्ने शक्ति र जनतालाई निर्णायक हुनबाट रोक्ने बाह्य शक्ति सबैको प्रपञ्चसँगै मुलुकले कलिला उमेरकादेखि वृद्धवृद्धासम्मका बीस हजार मान्छे गुमाउनुपरेकै हो । यसलाई जति ढाकछोप गरे पनि पुग्दैन । अबको समस्या राजनीतिक दलहरूका आफ्नो वचनबद्धता, प्रतिबद्धता र जनतासित सधैं सँगै रहने ओठे कुरा जनताबाटै अब अस्वीकृत हुन थालेपछि कुनै दल राजाको वक्तव्यलाई लिएर भएभीत भएका या एउटा बुख्याचा खडा गरेर आफ्नो अस्तित्वबोधलाई निश्चित गर्न चाहन्छन् । झन्डैझन्डै सबैलाई कतै न कतैको कुनै न कुनै प्रकृतिको त्रास देखाएर नेपाल र नेपालीलाई कजाउने यो व्यवहार जनताका माझबाट विस्फोट भयो भने त्यो कसैले सम्हालिन सक्ने परिस्थितिको अवस्था हुन सक्छ । न पूर्वराजाले गणतन्त्र मेट्न सक्छन् न त कुनै छिमेकीले नेपाली देशभक्तिमाथि कुनै प्रकृतिको हमला गर्न सक्छ । शासक त हामीकहाँ पनि नौ महिना वर्ष दिनमा फेरिन्छन्, जनताको शक्तिले अरू मुलुकमा पनि शासकहरू फेरि नै रहन्छन् । कुनै शासकले आज लिएको नीतिले अनन्तसम्म काम गर्छ भन्ने सोच हिजोका साम्राज्यवादी या औपनिवेशिक सोचबाट ग्रसितबाट मात्र हुन सक्छ, अन्यथा त्यसको सम्भावना देखिँदैन । त्यसकारण लाग्छ, एकअर्काबाट भयभीत हुनुको साटो आफैंबाट त्रसित भएर राष्ट्रिय सोचको निर्माण र राष्ट्रिय पहिचानको जगेर्ना गर्न सके मात्र सिंगो नेपालको हित हुन्छ । राजनीतिक दल कोभन्दा को क्रान्तिकारी भन्ने देखाउने क्रममा एकजना मधेसका नेताले नेपाल टुक्रिन्छ भन्नेसम्मको अभिव्यक्ति पनि दिए । नेपाल टुक्रिन्छ भन्ने अभिव्यक्तिका पक्षमा उनको क्रान्तिकारिता धेरै बिकेको भने देखिएन । त्यो कुरो उनले आफ्नै चुनाव क्षेत्र भएको आफ्नै जिल्लामा आम जनताको रुचि बनाउन सके भने पनि हामीले जिल्लास्तरीय नेताका रूपमा स्वीकार गर्नैपर्ने हुन्छ । उनको क्षेत्र, जिल्ला र त्यसभन्दा पर अन्यत्र कुनै पनि समाजमा त्यसले कुनै प्रकृतिको तरंग ल्याउन भने सकेको छैन । नेता पनि हुन चाहने जनताको स्पन्दन बुझ्न नसक्नेहरूले यसरी काल्पनिक अर्थका विज्ञप्ति जारी गर्दै आफू जनताबाट पर हुनुको साटो राजनीतिबाट नै पर हुनु उचित हुन्छ । किसुनजीको जन्मदिनको चर्चा त गरियो, तर त्यसभित्र उठेका नेताहरूको बोली, वाणी र वचन भने त्यहाँ उपस्थित हुनेलाई त्यति ग्राह्य भएजस्तो लाग्दैन । स्वीकार्य गरिएका सन्त नेता किसुनजीकै आ श्रम दलहरूको एकआपस्तको घोचपेच गर्ने मञ्चका रूपमा प्रयोग हुनु भनेको दुःखद् पक्ष नै हो । माथि पनि भन्यौं, राजनीतिको कतिपय विषय गतिशील छन्, मुलुकसापेक्ष राष्ट्र र राष्ट्रियतासँग देशभक्ति उजागर गर्दै लिइने नीति कुनै वादविशेषले निर्धारण गर्दैन । अहिले भने राजनीतिमा ती दुईटा शब्दको अर्थ नै हरायो र तेस्रो शब्द कुनै दलसित अहिले कुनै वाद छैन । वादविहीन, नीतिविहीन र नेतृत्वविहीन राजनीतिक दलहरूबाट अपेक्षा नै जनताले के गरून् । त्यसैले दलहरू आफ्नो शक्ति आफूले ल्याएको परिवर्तनप्रति इमानदार हुनुको साटो दुस्मनको हमलाबाट म कसरी बच्न सक्छु भन्ने चिन्तामै व्यस्त छन् । दुस्मन को हो भन्ने पहिचान अहिलेसम्म गर्न सकेको भने देखिएको छैन । आँट हुने, आफ्नो आस्थाप्रति विश्वास हुने र त्यसैप्रति निष्ठाभावले काम गर्ने कोही पनि व्यक्तिले स्पष्ट भाषामा अस्थिरताको कारण देखाउन सकेका छैनन् । हिजो गरेका दोषबाट मुक्त हुन जनतामाझ विधि, विधान, संविधान यो सबै सच्याउन पनि सकिन्छ, तर सबभन्दा प्राथमिक कुरो आफ्नो चरित्र र चिन्तनलाई सच्याए भने मात्रै पनि मुलुकको सम्भावना निकै बढेर जाने आधारहरू छन् । पराजितहरूलाई नै सबभन्दा ठूलो शत्रुका रूपमा देख्नु भनेको आफ्नो दुर्बलता प्रकट गर्नुबाहेक केही पनि होइन । सबै यस अर्थमा भयभीत छन् कि कतै हाम्रो दसबर्से जनयुद्धले मुलुक अस्थिर भएको हो कि, कतै हामीले पहिलो निर्वाचनको नतिजा अस्वीकार गर्दै मुलुकमा बबन्डर उठाएकै कारणले हो कि, कतै हामीले लोकतन्त्रको व्याख्या गर्ने क्रममा विदेशीलाई ग्राह्य नहुने संविधान निर्माण गरेको कारणले हो कि, कतै हामीले यति धेरै जनप्रतिनिधिले निर्माण गरेको संविधानलाई आफ्नो स्वार्थअनुकूल छैन भनेर विरोध गरेका कारणले हो कि, कतै हामीले क्रान्तिको उन्मादमा एउटा राष्ट्र बचाउनु भन्दा पनि क्षेत्रीयता, जातीयता, साम्प्रदायिकता र धार्मिकतालाई उचालेर गरेका हौं कि, नेपालका यी सबै प्रकृतिका कुनै पनि तहका नेतृत्वले आफूभित्र खोज्नुपर्ने विषय हो । यिनै प्रश्नभित्र कुनै पनि देशभक्त स्वाभिमानी राष्ट्रको चिन्ता गर्ने एउटा परिभाषाअन्तर्गतको राष्ट्रियताको चिन्ता गर्ने, पहिचानको चिन्ता गर्ने स्वाभाविक अर्थमा नेपाल हुँदा हामी के हुन्छौं, पराधीनतालाई स्वीकार गर्दा हामी के हुन्छौं भन्ने विषयमा घोत्लिने हरकोहीको अहिले सोच र चिन्ताको विषय यही नै हुनुपर्छ । देश अहिले विचित्रको, जीवनभर मुलुक बनाउँछौं भनेर लागेका, त्यसको लागि जेल बसेका, संघर्ष गरेका, परिवारबाट अलग हुने पीडामा बसेका या परिवारको सुख नै पाउन नभ्याएकाहरूलाई अहिले गिज्याउने अवस्थामा बस्नुपरेको छ । यो किन भयो भन्ने जुनसुकै उचाइका किन नहोऊन्, सबै राजनीतिकर्मीले सोच्नुपर्ने बेला हो । राष्ट्रलाई केन्द्रमा राख्ने हो भने हिजो गरेका दोषबाट मुक्त हुन जनतामाझ विधि, विधान, संविधान यो सबै सच्याउन पनि सकिन्छ, तर सबभन्दा प्राथमिक कुरो । आफ्नो चरित्र र चिन्तनलाई सच्याए भने मात्रै पनि मुलुकको सम्भावना निकै बढेर जाने आधार छन् पराजितहरूलाई नै सबभन्दा ठूलो शत्रुका रूपमा देख्नु भनेको आफ्नो दुर्बलता प्रकट गर्नुबाहेक अरू केही पनि होइन ।"
सातौं राष्ट्रिय खेलकुदः नेपाली सेना ३६ पदकसहित पहिलो स्थानमा,"विराटनगरः पूर्वाञ्चलमा जारी सातौं राष्ट्रिय खेलकुद अन्तर्गत विभागीय टोली नेपाल आर्मीले सबैभन्दा धेरै मेडल जितेको छ । आइतबार भएको विभिन्न खेल अन्तर्गतको प्रतिस्पर्धामा आर्मीले १३ स्वर्णसहित १४ रजत तथा ९ कास्य गरेर जम्मा ३६ पदक जितेको छ । आर्मी पछि नेपाल पुलिस क्लबले ९ स्वर्ण, ७ रजत र १४ कास्यसहित तीसवटा पदक जितेको छ । सशस्त्र प्रहरी ६ स्वर्ण, ७ रजत र ९ कास्यसहित ३० पदकका साथ तेस्रो स्थानमा छ । मध्यामञ्चल ५ स्वर्ण, ४ रजत र ५ कास्यसहित जम्मा १४ पदक जितेर चौथो स्थानमा छ । सुदूर पश्चिमले ६ वटा पदकसहित पाचौं र मध्यपश्चिम एक स्वर्ण, २ रजत र २ कास्यसहित ५ वटा पदक जितेर छैठौ स्थानमा परेको छ । पूर्वाञ्चलले हालसम्म एक रजत र चार कास्य प्राप्त गरेको छ । पुछारमा भने पश्चिमाञ्चल २ रजत जितेको छ । अहिलेसम्म ३५ स्वर्ण, ३५ रजत र ५० कास्य पदकको छिनोफानो भएको छ ।"
अपूरो रंगशालामा चन्द्रकलाको कीर्तिमान,"इटहरी: अपूरो भौतिक पूर्वाधारका कारण राष्ट्रिय कीर्तिमान बन्न नसक्ने अनुमान गरिएको इटहरी रंगशालामा भएको एथलेटिक्स प्रतियोगिताको पहिलो दिन शनिबार नेपाल पुलिस क्लबकी खेलाडी चन्द्रकला लाम्गाडेले आफ्नै नाममा रहेको पुरानो राष्ट्रिय कीर्तिमान भंग गरेकी छन् । सातौं राष्ट्रिय खेलकुद प्रतियोगिताको दोस्रो दिन भएको सटपुट थ्रोको महिला स्पर्धामा चन्द्रकलाले ११५६ मिटरको प्रदर्शनसहित नयाँ राष्ट्रिय कीर्तिमान बनाएकी हुन् । 'आफ्नो प्रदर्शनबाट म निकै खुसी छु', राष्ट्रिय कीर्तिमानसहित स्वर्ण पदक जितेपछि निकै उत्साही देखिएकी २३ वर्षीया चन्द्रकलाले भनिन् । उनले आगामी दक्षिण एसियाली खेलकुद (साग) मा राष्ट्रका लागि पदक जित्नु आफ्नो लक्ष्य भएको प्रतिक्रिया दिइन् । 'मेरो प्रदर्शनमा क्रमशः सुधार आउँदै छ, आजको प्रदर्शनले उत्साह पनि निकै बढाएको छ । मेरो अबको लक्ष्य आफ्नै देशमा आयोजना हुने साग खेलकुदमा पदक जित्नु हो', एकताका फुटबल खेलमार्फत पनि आफ्नो भाग्य चम्काउने प्रयास गरेकी चन्द्रकलाले थपिन् । प्रशिक्षक नरबहादुर शाहीले पनि आगामी सागमा चन्द्रकलाले पदक जित्न सक्ने पर्याप्त सम्भावना रहेको बताए । 'चन्द्रकलाको प्रदर्शनमा क्रमशः निखार आउँदै छ, उनले आफ्नो प्रदर्शनलाई सुधार्दै १४ मिटरसम्म पुर्याइन् भने साग खेलकुदमा कांस्य पदक जित्न सक्छिन्', प्रशिक्षक शाहीले भने । ताप्लेजुङ घर भएकी चन्द्रकलाको नाममा यसअघि ११०४ मिटरको कीर्तिमान रहेको थियो । उनले सन् २०१६ मै भारतको गुवाहाटीमा आयोजना भएको १२औं सागमा उक्त कीर्तिमान बनाएकी थिइन् । त्यसअघि महिला सटपुटको राष्ट्रिय कीर्तिमान मञ्जु श्रेष्ठको नाममा रहेको थियो । मञ्जुले सन् १९८७ मा रुसको मस्कोमा भएको प्रतियोगितामा १०६९ को राष्ट्रिय कीर्तिमान बनाएकी थिइन् । राष्ट्रिय कीर्तिमान बनाएबापत चन्द्रकलाले २५ हजार रुपैयाँ पुरस्कार पनि पाउने छिन् । महिला सटपुटमा १०१२ मिटरको प्रदर्शनसहित त्रिभुवन आर्मी क्लबकी अमृता महतोले रजत पदक हात पारिन् । उक्त स्पर्धामा नेपाल पुलिस क्लबकी वसन्ती चौधरीले कांस्य पदक जितिन् । उनले ९७४ मिटरको प्रदर्शन गरिन् । यसैगरी पुरुष सटपुटमा त्रिभुवन आर्मी क्लबका टंक दाहाल पहिलो भए । उनले १३५५ मिटरको प्रदर्शन गरे । उक्त स्पर्धामा आर्मी क्लबकै पुष्कल खड्का १३५० मिटरको प्रदर्शनसहित दोस्रो र सशस्त्र प्रहरी बलको एपीएफ क्लबका प्रेमप्रकाश खड्का १२६८ मिटरको प्रदर्शनसहित तेस्रो भए । याम र कृष्णा तीव्र गतिका धावक सातौं राष्ट्रिय खेलकुदको ट्र्याक स्पर्धाअन्तर्गत एक सय मिटर दौडमा महिलातर्फ त्रिभुवन आर्मी क्लबकी कृष्णा चौधरी र पुरुषतर्फ मध्यपश्चिमाञ्चलका यामसाजन सुनारले स्वर्ण पदक जितेका छन् । एथलेटिक्सको ट्र्याक स्पर्धामा एक सय मिटर दौडका विजेतालाई देशकै सर्वाधिक तीव्र गतिमा दौडने व्यक्तिका रूपमा लिइन्छ । पुरुषतर्फको स्पर्धामा यमसाजनले निर्धारित दूरी पूरा गर्न १०७० सेकेन्ड समय खर्चिए । यमसाजनले बृहत् राष्ट्रिय खेलकुद प्रतियोगिताको ट्र्याक स्पर्धामा स्वर्ण पदक जितेको यो पहिलो पटक हो । यसअघि पाँचौं र छैटौं बृहत् राष्ट्रिय खेलकुद प्रतियोगितामा उनले लङजम्पमा स्वर्ण पदक हात पारेका थिए । यमसाजन एक सय र दुई सय मिटर दौडका राष्ट्रिय कीर्तिमानधारी खेलाडी हुन् । एक सय मिटर दौडमा १०३ सेकेन्डको राष्ट्रिय कीर्तिमान उनको नाममा छ । पुरुषतर्फको एक सय मिटर दौडमा निर्धारित दूरी ११०८ सेकेन्डमा पार गर्दै एपीएफ क्लबका असिम चौधरी दोस्रो भए । निर्धारित दूरी ११२० सेकेन्डमा पूरा गरेका आर्मी क्लबका आनन्ददेव चौधरीले कांस्य पदक हात पारे । महिलातर्फको स्पर्धामा भने कृष्णाले निर्धारित दूरी पार गर्न १३१५ मिनेट समय खर्चिएकी थिइन् । उक्त स्पर्धामा निर्धारित दूरी १३२० सेकेन्डमा पूरा गर्दै आर्मी क्लबकै दुर्गा देवकोटा दोस्रो र निर्धारित दूरी १३३२ सेकेन्डमा पार गर्दै पुलिस क्लबकी चन्द्रकला थापा तेस्रो भइन् । 'ट्र्याकको अवस्था राम्रो भएको भए अझ छिटो दौड पूरा गर्न सक्थेँ, त्यै पनि म यो उपलब्धिबाट म निकै खुसी छु', स्वर्ण पदक जितेपछि कृष्णाले भनिन् । यसैगरी पुरुष हाइजम्पमा आर्मी क्लबका सूर्य खत्रीले स्वर्ण पदक जिते । उनले १८२ मिटरको प्रदर्शन गरे । उक्त स्पर्धामा १७९ मिटरको प्रदर्शनसहित मध्यमाञ्चलका अरुण राईले रजत र १७५ मिटरको प्रदर्शनसहित पुलिस क्लबका गोपाल चौधरीले कांस्य पदक हात पारे । महिला हाइजम्पमा पुलिस क्लबकी केशरी चौधरीले स्वर्ण पदक जितिन् । उनले १५४ मिटरको प्रदर्शन गरिन् । उक्त स्पर्धामा १५३ मिटरको प्रदर्शनसहित एपीएफ क्लबकी शिला चौधरीले रजत र १४४ सेकेन्डको प्रदर्शनसहित आर्मी क्लबकी प्रभा चौधरीले कांस्य पदक हात पारिन् । सातौं खेलकुदको पहिलो स्वर्ण हरिको पोल्टामा पूर्वाञ्चल विकास क्षेत्रको विभिन्न जिल्लामा जारी सातौं राष्ट्रिय खेलकुद प्रतियोगिताको पहिलो स्वर्ण पदक त्रिभुवन आर्मी क्लबका धावक हरिकुमार रिमालको पोल्टामा परेको छ । उनले शनिबार इटहरीमा भएको एथलेटिक्सको पन्ध्र सय मिटर दौडमा स्वर्ण पदक जितेका हुन् । उनी निर्धारित दूरी चार मिनेट ०४३८ सेकेन्डमा पूरा गर्दै सातौं खेलकुदमा पहिलो स्वर्ण जित्ने भाग्यमानी खेलाडी बनेका हुन् । बृहत् राष्ट्रिय खेलकुद प्रतियोगितामा पहिलो सहभागितामै स्वर्ण पदक जितेका हरिले आफ्नो आगामी लक्ष्य दक्षिण एसियाली खेलकुद (साग) भएको बताए । 'सातौं खेलकुदमा पहिलो स्वर्ण पदक जित्ने खेलाडी बन्न पाउँदा निकै खुसी लागेको छ, अब म आफ्नो सम्पूर्ण ध्यान आगामी साग खेलकुदमा केन्द्रित गर्नेछु', धादिङ घर भएका २८ वर्षीय हरिले भने । उक्त स्पर्धामा आर्मी क्लबकै छत्र दाहाल दोस्रो भए । उनले निर्धारित दूरी पार गर्न चार मिनेट ०४७३ सेकेन्ड समय खर्चिए । चार मिनेट ११४५ सेकेन्डमा दौड पूरा गर्दै पुलिस क्लबका करण खड्का तेस्रो भए । पन्ध्र सय मिटर दौडमा आर्मी क्लबका खेलाडीले आफ्नो वर्चस्व कायम गरे । महिलातर्फ आर्मी क्लबकी सरस्वती भट्टराईले स्वर्ण पदक चुमिन् । उनले निर्धारित दूरी चार मिनेट ४३३६ सेकेन्डमा दौड पूरा गरिन् । उक्त स्पर्धामा एपीएफ क्लबकी फूलमती रानाले निर्धारित दूरी चार मिनेट ५३९६ सेकेन्डमा पूरा गर्दै रजत पदक जितिन् । दौड पूरा गर्न चार मिनेट ५६२८ सेकेन्ड समय खर्चिएकी आर्मीकी लक्ष्मी पाण्डेले कांस्य पदक हात पारिन् । भिडियो हेर्नुहोस्"
महिला फुटबलको स्वर्ण सशस्त्रलाई,"इटहरी: सातौं राष्ट्रिय खेलकुद प्रतियोगिताअन्तर्गत महिला फुटबलको उपाधि विभागीय टोली एपीएफले जितेको छ । शनिबार सुनसरीको दुहबीमा भएको फाइनल खेलमा अर्को विभागीय टोली नेपाल प्रहरीलाई ट्राइबेक्ररमा ४२ गोलअन्तरले पराजित गर्दै एपीएफले स्वर्ण जितेको हो । निर्धारित ९० मिनेटको खेलमा दुवै टोलीबाट गोल हुन नसकेपछि टाइब्रेकरमार्फत निर्णय लिइएको थियो । एपीएफलाई उपाधि दिलाउन ट्राइबेकरमा उषा भण्डारी, लक्ष्मीकुमारी पौडेल, मञ्जु दोङ र अनिता केसीले गोल गरे । पुलिसका लागि भने घिमकुमारी गुरुङ र सिर्जना खड्काले मात्रै गोल गरे । निर्मला उपाध्यायको प्रहार बाहिरिएको थियो भने अमृता जोशीको प्रहार एपीएफकी गोलरक्षक रूपा राना मगरले विफल तुल्याइदिएकी थिईन् । खेलको अधिकांश समय बलमाथि आफ्नो नियन्त्रण कायम गरेर पनि प्राप्त अवसरलाई सदुपयोग गर्न नसक्दा पुलिस टोली उपाधिको नजिक पुगेर रोकियो । एपीएफकी गोलरक्षक रानामगर फाइनल खेलकी उत्कृष्ट खेलाडी चुनिइन् । समग्रमा पाँच गोल गरेकी पुलिसकी नीरु थापा प्रतियोगिताकै सर्वाधिक गोलकर्ता बनिन् । स्वर्ण पदक विजेता एपीएफका खेलाडीलाई खेलकुदमन्त्री दलजित श्रीपाइलीले पदकसहित जनही सात हजार प्रदान गरेका थिए । अर्को विभागीय टोली त्रिभुवन आर्मी क्लबले तेस्रो स्थान हात पारेको छ । शनिबार नै भएको खेलमा मध्यमाञ्चललाई २१ गोलअन्तरले पराजित गर्दै आर्मीले तेस्रो स्थान हात पारेको हो । आर्मीको जितमा सुस्मिता तामाङ र इन्दिरा राईले एकएक गोल गरेका थिए । मध्यमाञ्चलका लागि मेनुका नगरकोटीले एक गोल गरेकी थिइन् ।"
