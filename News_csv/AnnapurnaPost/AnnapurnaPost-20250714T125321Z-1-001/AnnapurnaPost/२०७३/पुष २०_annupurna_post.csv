शीर्षक,विवरण
इतिहासप्रति इमानदार बनौं,"यतिबेला नेपालको राजनीति संविधान संशोधनको विषयलाई लिएर ध्रुवीकरण उन्मुख रहेको देखिन्छ । यो ध्रुवीकरणलाई संविधान संशोधन र त्यसको विरोधमा नभएर राष्ट्रवाद एवं राष्ट्रघातबीचको ध्रुवीकरणको रूपमा समेत प्रस्तुत गर्ने र बुझ्ने प्रयास पनि भइरहेको छ । हो, राज्य सञ्चालनको आधारभूत दस्ताबेज संविधान निर्माण गर्ने कुरा कुनै पनि राज्यको जीवनमा एउटा महत्त्वपूर्ण घटना हुने गर्छ । किनभने संविधानले राज्य एवं सरकारको स्वरूप निर्धारणसँगै राज्य सञ्चालनका मूलभूत विषयहरूको व्यवस्था गर्दछ । यसले राज्य र नागरिकबीचको सम्बन्धलाई परिभाषित गर्दै नागरिकलाई आधारभूत स्वतन्त्रता एवं अधिकार प्रदान गर्दछ । यससँगै संविधानले नागरिकका मौलिक कर्तव्यको समेत व्यवस्था गरेको हुन्छ । यसर्थमा संविधान कुनै राष्ट्रको आन्तरिक कुरोलाई व्यवस्थित गर्ने दस्ताबेज हो । यस किसिमको दस्ताबेज तर्जुमा गर्ने अधिकार त्यस राष्ट्रका जनतामा निहित रहेको हुन्छ । जनताले यस किसिमको अधिकारलाई आफ्ना प्रतिनिधिमार्फत प्रयोग गर्नेबाहेक यसमा कुनै किसिमको हस्तक्षेप, नियन्त्रण र बन्देज रहँदैन । नेपालमा जनताद्वारा चुनिएका जनप्रतिनिधिको सभाले देशको संविधान निर्माण गर्ने कुरा एउटा बहुप्रतिक्षित विषयको रूपमा रहेको थियो । जुन कुरोले ०६२६३ को जनआन्दोलनको सफलतापश्चात् कार्यरूप लिन पुग्यो । यद्यपि यो विषय २००७ को आन्दोलनको सफलतापश्चात् जोडतोडका साथ उठेको भए पनि त्यतिखेरको राजनीतिक शक्ति सन्तुलनका कारण कार्यान्वित हुन सकेन । जसले गर्दा नेपालको राजनीतिक वृत्तमा यो एउटा सपनाको रूपमा बाँचिरह्यो, जुन सपनालाई भजाउने कार्य नेकपा माओवादीले गर्यो । हुन त संविधानसभाबाट संविधान तर्जुमाको विषय कुनै कम्युनिस्ट कार्यक्रम थिएन । यसलाई नेपाली कांग्रेसलगायतका पुँजीवादी पार्टीहरूले अनावश्यक ठहर्याएकै कारणले पनि लामो समयसम्म यो नेपाली राजनीतिको सर्वसम्मत एजेन्डा बन्न सकिरहेको थिएन । तर तत्कालीन नेकपा (माओवादी) र सात राजनीतिक दलबीच भारतको नयाँदिल्लीमा सम्पन्न बाह्रबुँदे समझदारीपश्चात् भने यो नेपाली राजनीतिको महत्त्वपूर्ण एजेन्डा बन्न पुग्यो । एक पक्षद्वारा संविधानसभालाई नेपाली जनताबीच व्याप्त धेरै समस्याको अचुक औषधिको रूपमा प्रसारित गरियो । तर जब संविधानसभाको गठन र कार्य प्रारम्भ भयो, यसले त्यसविपरीत परिणाम ल्याइदियो । यसो हुनुका कारणमध्ये प्रथम, संविधानसभा संविधान निर्माणको एउटा प्रक्रिया मात्र थियो । तर प्रसार गरिदिनेहरूले यसको प्राप्तिलाई नै महान् उपलब्धिको रूपमा व्याख्या गरिदिए । दोस्रो, संविधानसभाको गठन नै नेपाली जनतामाथि बोझ र संविधानसभालाई प्रयोजनरहित निकायको रूपमा परिणत गर्ने गरी गरियो । यसो कुन अर्थमा भने संविधानसभा छरितो निकायको रूपमा गठित हुनु पर्दथ्यो । त्यसो भइदिएको भए एकातिर यो कम खर्चिलो र अर्कोतिर निर्णय लिने सन्दर्भमा बढी सहज हुने थियो । थप रूपमा, संविधानसभा संविधान निर्माण गर्ने निकाय भएकाले त्यसमा संविधान र संविधान निर्माण प्रक्रियाबारे जानकार वा कम्तीमा चासो राख्ने व्यक्तिहरूलाई प्रतिनिधित्व गराइनु पर्दथ्यो तर त्यसो हुन पाएन । दलहरूले संविधानसभालाई धेरै व्यक्तिका धेरै आकांक्षाहरूको परिपूर्ति गर्ने थलोको रूपमा विकास गर्न पुगे । उनीहरूले त्यसमा आफ्ना नातागोता, समर्थक, आर्थिक लाभ प्रदान गर्नेहरू, एनजीओवादी र कहाँसम्म भने विदेशी एजेन्टहरूलाई समेत स्थान दिए । जसले गर्दा संविधानसभा संविधान निर्माण गर्ने निकाय नभएर संविधान र संवैधानिक मान्यतालाई धराशायी तुल्याउनेहरूको जमघटमा परिणत हुन पुग्यो । तेस्रो, संविधानसभाद्वारा संविधान निर्माण गर्ने प्रक्रिया नेपालमा विदेशी स्वार्थको कुम्भमेलाको रूपमा परिणत हुन पुग्यो । जहाँ देशीविदेशी जातीयतावादीहरू, इसाई धर्म प्रचारकहरू, नेपाली संस्कृतिलाई समाप्त पारेर पाश्चात्यीकरणलाई प्रोत्साहन गर्नेहरू, संविधान तर्जुमाकार एवं द्वन्द्व विज्ञको रूपमा बायो डाटा बनाउन चाहनेहरू, ठग, माफिया, कमिसन खोर र तस्करसमेतको संलग्नता रह्यो । जुन कार्यमा नेपालमा कार्यरत गैरसरकारी संस्थाहरूले समेत उल्लेखनीय हिस्सेदारी प्रदर्शन गरे । संविधान निर्माणको लागि छलफलको नाममा अधिकारकर्मी, पत्रकार, विश्लेषक, बुद्धिजीवी, सभासद्, राजनीतिक नेता, मन्त्री, प्रशासक सबैले तारे होटेलको डिनर एवं लन्च पार्टी र भत्तादेखि लिएर विदेश भ्रमणको अवसर प्राप्ति जस्ता कुरासँग आफ्नो स्वाभिमान मात्र नभएर राष्ट्रिय अस्मिताको समेत सौदाबाजी गरे । जुन कुरोबाट बानी बिग्रिएको उल्लिखित जमात अहिले पनि ती कुराको प्राप्तिको लागि जुनसुकै हदसम्म पनि उत्रन तयार भएर बसेको छ । चौथो, संविधानसभालाई संविधानका विषयवस्तुहरूमा छलफल गर्ने निकायको रूपमा कार्य गर्ने अवसर नै दिइएन । कथित संविधानसभा सदस्यहरूलाई एकातिर झीनामसिना स्वार्थमा अल्मल्याएर राखियो भने अर्कोतिर उनीहरूलाई तीनचार दलका छआठजना नेताहरूले गर्ने स्वार्थको सहमति (जसलाई राष्ट्रिय सहमतिको नाम दिइयो) मा ताली ठोक्ने जमातको रूपमा परिणत गरियो । यसरी जिम्मेवारीविहीन सभासद्हरू रातो पासपोर्ट बिक्री एवं मानव ओसारपसारदेखि लिएर तस्करी एवं अपहरण जस्ता कार्यमा समेत संलग्न हुन पुगे । उनीहरूलाई विदेशी दूतावासहरूमा प्रत्यक्ष सम्पर्क एवं दलालीसम्म गर्ने छुट प्राप्त भयो । यी र यस्तै कारणले देशभित्र विभिन्न राष्ट्र एवं निकायका कूटनीतिक प्रतिनिधिहरूले नांगो रूपमा आफूहरूलाई प्रस्तुत गर्न सक्ने अवस्थामा अझ झन् वृद्धि हुन पुग्यो । यसरी नेपालले आफूलाई एउटा स्वतन्त्र सार्वभौम राष्ट्रको हैसियतबाट च्युत गर्दै जान थाल्यो । संविधानसभाको गठन संविधान निर्माण गर्ने निकायको रूपमा भएको भए पनि यसका क्रियाकलाप देशभित्र अराजकता सिर्जना गरेर विदेशी प्रभाव एवं हस्तक्षेप निम्त्याउने दिशातर्फ लक्षित रहे । जसले गर्दा न संविधान निर्माणमा राष्ट्रिय एकता प्रदर्शित हुन पुग्यो, न त येनकेन निर्मित संविधानलाई कार्यान्वयन हुन दिने पक्षमा संविधान निर्माणकर्ता नै देखा परे । विडम्बना, देशमा संघीयता आफूहरूलाई मात्रै चाहिएको र संघीयताको प्राप्ति मधेस आन्दोलनको देन रहेको दाबी गर्ने मधेसकेन्द्रित दलहरू मुलुकमा संघीयता नचाहनेहरू पनि छन् । त्यसैले संघीयतालाई संस्थागत गर्न आफूहरूले केही हदसम्म त्याग गर्नुपर्छ भन्ने कुरो पन्छाएर संविधान निर्माण कार्यलाई विवादरहित बन्न नदिने भारतीय स्वार्थको गोटी बन्दै संविधान निर्माण प्रक्रियालाई नै बहिष्कार गर्ने हदसम्म उत्रिए । आफूले संविधान निर्माण प्रक्रियामा सघाएर संविधानको कार्यान्वयन अनि आवश्यक परे संशोधनबाट आफ्ना आग्रहरूलाई अगाडि बढाउनुपर्ने विषय छोडेर आफ्नै हितमा बनेको संविधान एवं आफ्नै आग्रहमा गरिएको संशोधन अस्वीकार गर्दै पुनः संशोधनको अत्तो थाप्ने मधेसवादी दलहरूको माग कति मधेसको पक्षमा छ ? कति उनीहरूलाई पृष्ठपोषण गर्नेहरूको पक्षमा ? यसबारे मधेसवादी दलहरूले समीक्षा गर्नै भ्याएका छैनन् वा आवश्यकता ठानेका छैनन् ? अझसम्म यो कुरो प्रस्ट हुन सकेको छैन । संविधान निर्माण एवं कार्यान्वयनको सन्दर्भमा मधेसवादी दलहरूलाई मात्र दोष दिनु उचित हुने देखिँदैन । त्यसो कुन अर्थमा भने जतिबेला प्रमुख तीन दल कांग्रेस, एमाले र माओवादीहरूले संविधानसभाद्वारा संविधान निर्माणजस्तो महत्त्वपूर्ण दायित्व बिर्सेर सत्ता स्वार्थको जुहारी खेल्दाखेल्दै पहिलो संविधानसभाको कार्यकाल समाप्त (त्यो पनि दुई वर्ष थपसहित) गरेर दोस्रो संविधानसभा निर्वाचनमा जाने निर्णय गरे, उनीहरूले त्यतिखेर इवी साँध्ने हेतुले आफूबाट अलग भएर बनेका दललाई निर्वाचनबाट पर धकेल्ने कार्य गरे, जुन उचित थिएन । यो सिलसिला यत्तिमा मात्र सीमित रहेन । पछि गएर केही मधेसवादी दलहरूसमेत संविधान निर्माण प्रक्रियाबाट अलग्गिन पुगे । त्यति मात्र नभएर भारतले प्रत्यक्ष रूपमै संविधान निर्माण गर्ने प्रक्रिया रोक्ने प्रयत्न गर्यो । तर प्रमुख तीन दलले त्यसको प्रभावमा नपरी संविधान जारी गरेर देखाइदिए, जुन निःसन्देह सकारात्मक कार्य थियो । तर संविधान निर्माण गर्दा त्यस किसिमको ऐक्यबद्धता प्रदर्शन गर्ने दलहरू संविधान कार्यान्वयनको घडीमा आएर पुनः विभाजित हुन पुगे । यस विभाजनले संविधान कार्यान्वयन हुन नदिनेहरूलाई बल पुग्न गयो । संविधान निर्माण गर्नेमध्येकै यतिबेला सत्तामा रहेको पक्ष बाह्य शक्तिसँग गरेको प्रतिबद्धता पूरा गर्न संविधान संशोधन नगरिनछोड्ने अडानमा रहेको छ । आफूहरूले जुन शक्तिविरुद्ध उभिएर संविधान जारी गरेको हो, त्यसै शक्तिको दबाबमा संविधान संशोधन नगरिनहुने पक्षमा माओवादी र कांग्रेस कसरी पुगे ? अनि संविधानप्रतिको आफ्नो असन्तुष्टिलाई लिएर भारतीय राजदूतबाट निर्देशित हुनेसम्मको कार्य गरेर मधेसवादी दलका नेताहरूले के देखाउन खोजेका हुन् ? समस्या यहींनेर छ । यतिबेला नेपाली जनमतले यी कुराबारे स्पष्टता चाहेको छ । जुन कुरा उनीहरूको व्यवहारबाट प्रदर्शित भइरहेको पनि छ । सिद्धान्ततः संविधान संशोधनको मागलाई कसैले पनि राष्ट्रघात भन्न मिल्दैन । तर अब आएर हामीकहाँ धर्म निरपेक्षता, संघीयता र गणतन्त्र जस्ता विषयमा समेत संविधान संशोधनको माग हुन थालेको छ । जबकि यी प्रतिनिधिसभा घोषणा, अन्तरिम संविधान संशोधन हुँदै संविधानसभाको पहिलो बैठकद्वारा प्रवेश गराइएका विषय हुन् । कोही विदेशी उक्साहटमा यी विषयहरूविरुद्ध उत्रन्छ भने त्यस्तो पक्षको राष्ट्रवादी अडानमा समेत शंका गर्नुपर्ने हुन्छ । यसै सन्दर्भमा मधेसी दलका नेताहरूले पनि संविधान संशोधनको माग गर्नुलाई अन्यथा मान्नु हुँदैन । तर आपत्ति उनीहरूले सिमानामा गर्ने धर्ना, भारतलाई आफ्नै राष्ट्रविरुद्ध गर्न लगाउने नाकाबन्दी र राष्ट्रिय सवालमा निरन्तर भारतीय दूतावासको उक्साहटमा परिचालन हुने र आफूले भनेजस्तो नभए देश टुक्र्याउँछौं भन्ने खालका अभिव्यक्तिप्रति हो । यसमा विवाद गर्नुपर्ने कारण छैन, आफ्नै राष्ट्रविरुद्ध हुने विदेशी गतिविधिहरूलाई साथ दिने गरी जोसुकैबाट हुने जुनसुकै कार्य राष्ट्रघाती हो । संविधानसभाको नारालाई सार्थक तुल्याउने नाममा देशलाई यो अवस्थासम्म ल्याइपुर्याएर आफ्ना झीनामसिना स्वार्थहरूको परिपूर्तिलाई उपलब्धि ठान्नेहरूले नै विद्यमान अस्थिरताको जिम्मेवारी लिनुपर्छ, अन्यथा एक दिन उनीहरूलाई इतिहासको कठघरामा उभिनुपर्नेछ, जहाँ तिनीहरूले गरेका कर्तुतको छानबिन हुनेछ र तिनीहरूले आफ्ना राष्ट्र र जनताविरोधी कार्यको लागि दण्डको भागीसमेत बन्नुपर्नेछ । यस क्रममा बिर्सनै नहुने कुरा, राष्ट्रघात विदेशीको दलाली गर्नुमा त हुन्छ नै, तर यो यतिमा मात्र सीमित रहँदैन । त्यसै किसिमको राष्ट्रघात राज्यका विभिन्न संयन्त्र र निकायहरूमा योग्यता र दक्षतालाई बेवास्ता गर्दै आफ्ना नातागोता, भरौटे र आर्थिक स्वार्थको लागि हितकारी भएकै कारण कुनै व्यक्तिलाई नियुक्त गरेर ती निकायहरूलाई तहसनहस पार्ने कार्यबाट पनि हुन्छ । हामीकहाँ सरकारी एवं सार्वजनिक संस्थाहरू धराशयी हुनुमा दलहरूको यसै किसिमको कार्यशैली जिम्मेवार रहेको छ । त्यसैले यतिबेला एक पक्षले अर्को पक्षलाई राष्ट्रघाती भनिरहँदा यस कुराप्रति पनि हेक्का राख्नु आवश्यक छ । यस कुराको अपवाद संविधान संशोधन गर्नेहरूलाई राष्ट्रघाती आरोप लगाउने एमालेलगायतका पार्टीहरू पनि बन्न सकेका छैनन् । त्यसैले अगुवा दलहरूले आफूहरूले राज्य एवं अन्य सार्वजनिक निकायमा नियुक्त गरेका व्यक्तिहरूले ती निकायहरूलाई तहसनहस पार्ने गरी गरेका कार्यको पनि जिम्मेवारी लिनुपर्छ । यसो नगरेर अरूको मात्र गल्ती औंल्याउने कार्यले आफ्नो आङको भैंसी नदेख्ने, अर्कोको आङको जुम्रा देख्ने' उखानलाई चरितार्थ गरिरहेको हुनेछ । यसका लागि योग्य व्यक्ति, उचित स्थानमा' भन्ने मान्यतालाई व्यवहारमा स्थापित गर्नुपर्ने हुन्छ । याद राखौं, राज्यलाई बाह्य रूपमा मात्र नभएर आन्तरिक रूपमा कमजोर तुल्याउनेहरू पनि राज्यका शत्रु हुन् । राष्ट्रघाती हुन् । यसरी हेर्दा देशको कुनै पनि क्षेत्र मर्यादित र व्यवस्थित रहेको पाइँदैन । यस कुराको जिम्मेवारी दलहरूले लिनुपर्छ । तीमध्ये अझ बढी जिम्मेवारी संविधानसभाको नारालाई सार्थक तुल्याउने नाममा देशलाई वर्तमान अवस्थासम्म ल्याइपुर्याएर आफ्ना झीनामसिना स्वार्थहरूको परिपूर्तिलाई उपलब्धि ठान्नेहरूले नै लिनुपर्छ, अन्यथा एक दिन उनीहरूलाई इतिहासको कठघरामा उभिनुपर्नेछ, जहाँ तिनीहरूले गरेका कर्तुतहरूको छानबिन हुनेछ र तिनीहरूले आफ्ना राष्ट्र र जनताविरोधी कार्यको लागि दण्डको भागीसमेत बन्नुपर्नेछ । दलका नेताहरूलाई लाग्दो हो, उनीहरू यतिबेला जुन स्थानमा आसीन हुन पुगेका छन्, त्यो उनीहरूको पराक्रमबाट सम्भव भएको हो । तर त्यसो नभएर यो उनीहरूलाई इतिहासले सुम्पेको जिम्मेवारी हो । उनीहरूले गरेका यावत् कार्यको मूल्यांकन पनि इतिहासले नै गर्नेछ । त्यसैले इतिहासलाई अनादर गर्ने र त्यसप्रति घृणा फैलाउने होइन, आदर गर्न सिकौं । इतिहासप्रति इमानदार बनौं ।"
"पुसः पृथ्वीनारायण, बीपी र केपी","पुस महिनालाई कसैले गन्दैन । भनाइ नै छ, पुस फासफुस ! भनिन्छ, पुसको १५ घिउखट्टे खाएपछि पुस सकिन्छ । साँझबिहान आगो र घुर तापेपछि र राति सिरककम्बलमा घुस्रिएपछि तराई, पहाड र हिमाली जाडो पनि जान्छ । तर अलिकति खोतलेर हेर्ने हो भने यो त एकदमै होइन रहेछ । नेपालको इतिहासमा पुसजतिको तानाबाना बुनिएको गरमागरम र गाँजेमाजे महिना अरू भेटिएन । उसो त पुस दिन छोटा र रात लामा भएको महिना पनि हो । घुरदेखि आगो ताप्दा र सिरकमा गुटमुटिएपछि त्यहीं अनेक तानाबाना बुन्ने संस्कृति रहेछ । त्यसैले पुसजतिको चलायमान तथा क्रिया र प्रतिक्रियाका गतिविधि चरमचुलीमा पुग्ने महिना अरू छैन भन्दा फरक पर्ने देखिएन । पुस महिनामै आफ्ना तानाबाना बुन्न र प्रभाव देखाउन कसले पुस महिनाको उपयोग गरेन ? गरिरहेको छैन ? हरेक बादीहरू अहिले पनि अनेक क्रिया र प्रतिक्रियावादी कसै न कसैलाई बोकेर हिँडिरहेका देखिन्छन् । अंग्रेजी नयाँ वर्ष र क्रिसमस यही महिनामा पर्ने । विदेशी नियोगका पश्चिमाहरूको पैसा पनि यही बेला सललल बग्ने । एनजीओआईएनजीओको साल तमामी पनि यही बेला हुने । पाँचतारे होटेलमा न हल पाइने, न रुम नै । टिप्स मनग्गे झर्ने ! राजा महेन्द्रले सत्र सालमा पहिलो निर्वाचित सरकारलाई सत्ताच्युत गर्न पुसलाई नै रोजे । राजनीतिक दलहरूलाई प्रतिबन्ध पुसमै लगाए । प्रधानमन्त्री बीपी कोइराला, मन्त्री गणेशमान, सभामुख कृष्णप्रसाद भट्टराईदेखि प्रतिपक्षी नेता मनमोहन अधिकारीसम्मलाई थुने । बीपीगणेशमानले पनि लामो निर्वासनबाट फर्कने दिन पुसलाई नै पारे । यही दिनको सम्झनामा कांग्रेसीहरू मेलमिलाप दिवस मनाउँछन् तर बीपी आमजनका प्रतिनिधि हुन् भन्ने बिर्सन्छन् अनि बीपीको देवत्वकरण गरेर उनलाई महामानव गराउन खोज्छन् । अर्काथरी आफूलाई राष्ट्रिय एकताका पक्षधर बताउनेहरू पञ्चायतकालमा झैं पुस २७ लाई पृथ्वी जयन्ती भनेर बोक्न खोजिरहेका छन् । माक्र्सवादीहरू कार्लमाक्र्सको जन्म दिन भनेर पनि पुसको गएको साता जुर्मुराए । कृष्णप्रसाद भट्टराईको जन्म दिन पनि पुसमै मनाइयो । ०७२ साल असोज ३ गते बनेको संविधानलाई संशोधन गर्न सत्तापक्षीय कांग्रेसमाओवादी पनि यही पुसमा जुर्मुराएका छन् । त्यसको विरोधमा प्रमुख प्रतिपक्षी एमाले पाँचौं प्रदेशलाई तराई र पहाडको रूपमा छुट्ट्याउने होइन, स्थानीयलगायत चुनाव गरेर संविधानअनुरूप ७ माघ ०७४ अगाडि नै नयाँ माहोल बनाउन खबरदारी गरिरहेका छन् । कांग्रेसमाओवादीका स्थानीय नेताकार्यकर्ता समेटेर पाँच नम्बर प्रदेशमा जनपरिचालनको नेतृत्व प्रमुख प्रतिपक्षले गरिरहेको छ । नेपाली सेनाले पनि भारतीयहरूले नेपाली शान्ति सेनालाई भारतीय कमान्डमा सञ्चालन गर्न खोजेको प्रयत्नलाई उदांगो पार्न यही पुसमा सफल भएको छ र नेताहरूलाई त्यसो नगर्न खबरदारी गरिरहेको छ । क्याबात् सेना प्रमुख ! प्रधानसेनापति राजेन्द्र क्षेत्रीले आफ्नो च्यानलमार्फत कूटनीतिक चातुर्य र कौशल देखाउन सके र भारतीय राजदूत हामीले त्यसो भनेकै होइनौं भनेर विषयलाई गोलमटोल भाषामा पन्छिए । उनी बीबीआईएनको प्रसंग जोड्दै उम्किए । नेपाली स्वाभिमानमा कसैको धावा हुन पाएन । बुद्धिजीवीहरू भने मौलिक विचार दृष्टि होइन, डाढईश्र्यामा बाँडिएर विभाजित बनिरहेका छन् । समाजको विकास, उन्नति, प्रगति र अग्रगति होइन, कुन कुरा बोक्दा आफूले लाभ प्राप्त गर्न सकिन्छ भन्नेमै लिप्त रहिरहेका छन् । ठूला ठानिएका विद्वान्हरूको चरित्र, आदर्श र रोलमोडल बिक्नेभासिने दलदलको चंगुलमा परिरहेको देखिँदै छ । उनीहरूमा यति धेरै द्विविधा देखिएको छ कि सर्वसाधारण जनता अगाडि बढ्ने पक्षमा लाग्यो भने आफू लुप्त हुइन्छ र अस्तित्व सकिन्छ भन्ठानेर अवसरकै चंगुलमा परिरहेका छन् । अनि गुट, उपगुट र पार्टीका कित्तामा लागेर पूर्वपञ्च, कांग्रेस, कम्युनिस्टको दौराको फेर समातेर विभाजित र दलबदलु गरिरहेछन्, स्वनामधन्य बुद्धिजीवीहरू । जुन कुरा सामान्यजन स्विकार्दैन, त्यही कुरा घाटघाटका पण्डा झैं विभाजित थरीथरीका बुद्धिजीवी बोकेर हिँडिरहेछन् । न जनता पारस शाहको उद्दण्डता न त ज्ञानेन्द्र शाहको निरंकुश प्रणालीको पक्षमा छन् । न विभिन्न पार्टीहरूका गुटउपगुटका टाटेपांग्रे बुद्धिजीवीहरूकै विचारमा सर्वसाधारण विश्वास गर्छन् । यसप्रकार अवसरवादी बुद्धिजीवीहरू समाजको प्रगति र उन्नतिको वाहक होइन, वाधकको रूपमा रहेर देशलाई जटिलतातर्फ लगिरहेका देखिन्छन् । मुस्लिम र अफ्रिकाका कविला प्रमुखहरूका सयवटा स्वास्नी पुर्याउने प्रतिस्पर्धामा त्यहाँका बुद्धिजीवीहरू मतियार बनेजस्तो यहाँका बुद्धिजीवीहरूको चर्तिकला पनि नेपाली आम जनतालाई स्वीकार्य छैन भन्ने जगजाहेर छ तर पनि बुद्धिजीवी भनाउँदाहरूको नकचरो प्रवृत्ति जारी छ । पुस महिनाको तीन भागको दुई भाग आज २० गते सकिन लागिसक्दा पनि पत्रपत्रिकादेखि रेडियो, टीभी अनि सामाजिक सञ्जालसम्म हुने गरेका वाद, विवाद र संवाद पुसको फासफुसमै भइरहेको छ । टिवटे र फेसबुकेहरूको स्ट्याटस र तिनमा हुने गरेका सहभागिताले 'लुकिङ लन्डन, टकिङ टोकियो' दोहोरिइरहेको छ । देशको ध्यान र कार्य मूल विषयबाट अन्यत्र मोड्न अक्षर लेख्न र भाषण गर्न जान्ने नक्कली बुद्धिजीवीहरूबाट ठूलो कसरत भइरहेको छ । सविधान कार्यान्वयन र निर्वाचनको महायज्ञमा लाग्ने र लगाउने अहम् कार्यमा घनीभूत रूपमा लाग्नबाट स्वनामधन्य बुद्धिजीवीहरू विमुख बनेकाले समस्या थप जटिल बनिरहेको छ । राजनीतिक विश्लेषक श्रीकृष्ण अनिरुद्ध गौतम, जो भारतमै पढे र हुर्के उनले गएको हप्ता आफ्नो स्तम्भमार्फत भारतले गराइरहेको संविधान संशोधन प्रस्तावको म्याच फिक्सिङलाई उजागर गरिदिएका छन् । गौतम शेरबहादुर देउवा निर्वाचित प्रधानमन्त्री बन्दा उनका राजनीतिक सल्लाहकार पनि रहेका थिए । उनी संविधानसभाबाट बनेको संविधान कार्यान्वयन र तीन तहको निर्वाचन गरेर ०७४ माघ ७ गतेभित्र नयाँ संसद्लाई कार्यभार सुम्पनुपर्ने संवैधानिक व्यवस्था रहेकोबारे जिम्मेवारहरूलाई घच्घच्याउँदै संक्रमणकालीन संसद्लाई प्रदेश सिमांकनजस्तो संवेदनशील र प्रदेश सभाले गर्नुपर्ने काममा प्रचण्डमार्फत भारतको संस्थापनले म्याच फिक्सिङ गराएको खुलासा गराएर देशका बुद्धिजीवी, नेता, पत्रकार र देशभक्तहरूलाई तिमीहरू कुन चंगुलमा परेका छौ भनेर देश जोगाउन लल्कारेका छन् । पुस फासफुस होइन, यो महिनामा नेपालमा धेरै अघिदेखि निर्णायक र घमासान युद्ध चलिरहेको छ । बौद्धिक, पार्टी नेता, ब्युरोक्रेसी, विज्ञ, एनजीओआईएनजीओ परिचालित भइरहेका छन् । यो युद्धमा अस्त्रशस्त्र, द्वन्द्व र अन्योल अस्थिरताको काउसोलाई निर्मूल गर्न जरुरी छ । तर देशलाई बाटो देखाउने बुद्धिजीवीहरू आउँदो साता पुस २७ गते पृथ्वी दिवस मनाउन सरकारी बिदा दिनुपर्छ भन्ने विवादमा छलफल बहस चलाउँदैछन् र यो क्रम सुरु पनि भइसकेको छ । आफूलाई महान् कम्युनिस्ट र कांग्रेस ठान्नेहरूले त्यो दिनको धुवाँधार कार्यक्रममा सरिक हुने छनक पनि दिइसकेका छन् । पहिलो बिम्बः नेपालको पहिलो बिम्ब पृथ्वीनारायण शाह हुन् ।राष्ट्रिय एकता दिवस मनाउने कुरामा विवाद छैन, नेपाल एकीकरणमा पृथ्वीनारायणको योगदान छ । उनैले नेपाल एकीकरणको खाका रचेका हुन् । त्यो प्रशंसनीय र ऐतिहासिक काम पनि हो । बुद्धिजीवीहरूलाई प्रश्न के मात्र हो भने गणतन्त्र नेपाल घोषणा र संविधानसभाबाट संविधान जारी भइसकेको सन्दर्भमा उनको पनि स्मरण गर्दै त्यसै दिनलाई राष्ट्रिय एकताको दिवस संस्थागत गरेर मनाउन सुरु गर्यो भने सबैले राष्ट्रिय एकतालाई बलियो बनाउन गरेको योगदानको कदर हुनेछ, पृथ्वीनारायणको समेत । शाहवंशीय परम्परा जोड्दै अतिवादी पश्चगमनकारी शक्तिलाई प्रोत्साहन गर्न पुस २७ गते बिदा गर्नु हुँदैन । बिदालाई बहसमा ल्याउनुको कुनै तुक छैन । दोस्रो बिम्बः बीपी नेपालका दोस्रो बिम्ब हुन् । पृथ्वीनारायणपछि नेपाललाई प्याराडमसिफ्ट गराउने अर्का व्यक्तित्व हुन्, बीपी कोइराला । उनी कांग्रेसका संस्थापकमध्ये एक हुन् । यिनी नै राणाशाहको खोपीमा रहेको शासकीय कार्यकारी अधिकार प्रजातान्त्रिक पद्धतिअनुकुल जनतामा ल्याउन जीवनभर निरन्तर लागिरहे । हुन त जनतामा निहित सार्वभौमसत्ता जनतामा आइपुग्न वर्षौं लाग्यो । बीपीले यो अभियानको लागि जेल, निर्वासन गरिरहे । स्वदेश फर्किएर पनि अन्तिम सास फेर्दासम्म छोडेनन् । त्यसैको निरन्तरता हो लोकतान्त्रिक गणतन्त्र । बीपीको योगदान सम्झनलायक छ । सम्मान गर्न योग्य पनि छ किनभने जनता सार्वभौम नभएसम्म विकास र अग्रगमन सम्भव छैन । बीपीले यही कुरा भनिरहे र जीवनभर लागिरहे । छोटो समय प्रधानमन्त्री भए पनि राष्ट्रियताको संवद्र्धन लोकतन्त्रबाट हुन्छ भनेर बीपीले अन्तर्राष्ट्रिय फोरमहरूमा नेपाललाई प्रस्तुत गर्ने प्रयत्न गरिरहे । एक सटले फुटबल खेलाडीले गोल गरे झैं बीपीले प्रजातन्त्र भनेर नेपालको पहिचान, अस्तित्वलाई अन्तर्राष्ट्रिय रूपमा जोडे । यो काम उनले सर्वसाधारणको तर्फबाट गरेका हुन्, राजारजौटा भएर गरेका होइनन् । जनप्रतिनिधिको रूपमा नेपालको पहिलो निर्वाचित प्रधानमन्त्री बीपीले आफ्ना विचार कार्यक्रम प्रस्तुत गरेका हुन्, जो बिम्बको रूपमा रहेको छ । त्यसैले उनको सानो एक्सन पनि त्यसरी नै ठूलो भएको हो, जसरी फुटबल खेलाडीले म्याचमा गरेको एउटै गोलले पूरै देशलाई विजेता बनाउँछ । जनताबाट छानिएर गएको प्रतिनिधिको रूपमा बीपीले गरेको त्यही हो र उनी नेपालको प्रजान्तान्त्रिक आन्दोलनका आइकोन हुन् । तेस्रो बिम्बः पहिलो र दोस्रो बिम्ब अहिले जीवित छैनन् । तर जीवित रहेरै नेपालको तेस्रो बिम्ब बनिरहेका छन्, केपी शर्मा ओली । संविधानसभाबाट संघीय लोकतान्त्रिक गणतन्त्र नेपालको संविधान जारी भएपछि ओली देशको प्रधानमन्त्री बने । नेपाली जनताले संविधान बनाएर जारी गरेको सहन नसकेर भारतले नाकाबन्दी पनि लगायो । जो यति क्रूर र निर्मम थियो कि त्यसबाट प्रधानमन्त्री नरेन्द्र मोदीले नेपालविरोधीको कलंक नै बोक्नुपर्यो । त्यस्तो बेलामा देशको प्रमुख बनेर ओलीले नेपाली जनजनमा जुन आशा र विश्वास जगाएर ढाढस दिने काम गरे । नेपाली स्वाभिमान जोगाए । त्यसैले ओलीलाई तेस्रो बिम्ब बनाएको हो । ओली भारतसँग रौंजति पनि झुकेनन् । त्यत्ति नै समयमा हो, ओलीले तीनतिरबाट भारतवेष्ठित नेपाल र नेपालीलाई उत्तरी छिमेकी चीनसँग सम्झौता गरेर प्रशान्त महासागरसम्म पुग्ने बाटो खोले । प्रत्येक नेपालीलाई हामी नेपाली स्वतन्त्र, सार्वभौम बनेर अखण्ड र स्वाभिमानपूर्वक बाँच्न सक्छौं भन्ने विश्वास जगाइदिए । कोमामा पुगेका नेपालीलाई बौराए । ओलीले गरेको काम हेर्दा र सुन्दा सामान्य नै लाग्ला, तर यसले नेपाललाई राष्ट्रिय र अन्तर्राष्ट्रिय रूपमा नवीन मान्यता र मौलिक दर्शनको रूपमा विश्वसामु स्थापित गरिदिएको छ । कतिलाई लाग्ला, ओली एमालेमा गुटमा रहेका थिए । गुटमार्फत विभाजित थिए । तर ओलीबारे कसले के भन्छ र आरोप लगायो भनेर उनलाई हेरिएको होइन । उनले गरेका असाधारण कामले नै उनी त्यो उच्चाइमा पुगेका हुन् । उनलाई बिम्ब मानिएको हो । राजधानीका हलमा चलिरहेको भारतीय कलाकार अमीर खानको फिल्म दंगलमा अमीरकी छोरीले अस्ट्रेलियन कुस्ती च्याम्पियनलाई कुस्ती प्रतिस्पर्धामा अन्तिम चरणमा जसरी जितिन्, त्यस्तैगरी नेपाली राष्ट्रियताले भारतीय मिचाइ जितेको हो । जसरी फिल्ममा भारतीय कोचले म्याच फिक्सिङ गर्दा पनि उनको बाबुको प्रेरणाले अमीरकी छोरीले कुस्त जितिन्, त्यसैगरी प्रचण्डको म्याच फिक्सिङलाई नेपाली स्वाभिमानले पराजित गर्ने आशा नेपाली दर्शकले सिनेमा हलबाट निस्कँदा गरिरहेको सुनियो । अन्तर्राष्ट्रिय मामिला र कूटनीतिमा यो बिम्बलाई ओली डक्ट्रिन भनेर डिस्कोर्स चलाउनुपर्ने उपयुक्त बेला हो, पूर्व परराष्ट्रमन्त्री महेन्द्र पाण्डेका सल्लाहकार अश्विन पुडासैनीले भने । उनी यो डक्ट्रिन परराष्ट्रनीति, विदेश मामिला, साना देशहरूको छिमेक नीति र कूटनीतिमा एक नवीन विचारधाराको रूपमा स्थापित भइसकेको बताउँछन् । यो डिस्कोर्सलाई अन्तर्राष्ट्रिय सम्बन्धका अध्येता र प्राज्ञिक जगत्ले लिपिबद्ध गर्दै मुलुकको समृद्धि, आर्थिक उन्नति र समग्र विकासमा एक औजारको रूपमा प्रयोग गर्नु वाञ्छनीय हुन्छ । यसबाहेक श्रीकृष्णले भनेजस्तै भारतीय एजेन्डालाई नेपालको संसद्मा प्रवेश गराएर पाँच नम्बर प्रदेशलाई विखण्डन गर्ने इसुलाई ओलीले निस्तेज पार्ने जुन प्रयत्न गरेका छन्, त्यसलाई पाँच नम्बर प्रदेशका जनताले अनुमोदन पनि गरिसकेका छन् । ओलीको परिपक्वतालाई समयले अझ सही सावित गरेको छ । यसैले ओलीलाई राजनेताको रूपमा स्थापित गरिरहेको छ । एमाले पार्टीपंक्तिलाई आफ्नो पार्टीमा राजनेता रहेको महसुस गराइरहेको छ । यसरी पुस फासफुस होइन, यो महिनामा नेपालमा धेरै अघिदेखि निर्णायक र घमासान युद्ध चलिरहेको छ । बौद्धिक, पार्टी नेता, ब्युरोक्रेसी, विज्ञ, एनजीओआईएनजीओ परिचालित भइरहेका छन् । यो युद्धमा अस्त्रशस्त्र, द्वन्द्व र अन्योल अस्थिरताको काउसोलाई निर्मूल गर्न जरुरी छ । पृथ्वी, बीपी र केपीलाई बिम्बको रूपमा सम्झनुको एउटै अर्थ यही हो ।"
विश्व शान्तिको सुरक्षाकवच,"नेपाली सेनाको हैसियत मुलुकको हिमाल, पहाड र तराईको सूरक्षा कवचका रूपमा मात्र सीमित छैन । संयुक्त राष्ट्रसंघको शान्ति मिसनमा मुलुकभन्दा धेरै टाढा पनि नेपाली सेना अब्बल देखिएको छ । नेपाली सेनाले आर्जन गरेको विश्वासका कारण नै नेपालमा ऊ स्थायी र विश्वसनीय स्थायी शक्तिका रूपमा स्थापित छ भने विश्व शान्तिमा पनि चन्द्रसूर्यअंकित झन्डाको योगदानलाई चीरस्मरणीय बनाएको छ उसले । राष्ट्रसंघले विश्व शान्तिमा नेपाली सेनाको संख्या बढाउन तयार हुनुलाई त्यही रूपमा लिन सकिन्छ । विगत एकदसक यता राष्ट्रसंघको सुरक्षा परिषद्मा स्थायी भिटोको अधिकार प्राप्त अमेरिका, बेलायत, चीन, रसियालगायतका राष्ट्रको सहभागितामा बढी भूमिका हासिल गरेको नेपाली सेनाको नै हो । नेपाली सेनाले स्थापित गरेको कार्यकुशलता र योगदान नै उसको संख्या र कार्य क्षेत्र यो एउटा ठूलो उपलब्धि हो मुलुकको लागि । नेपाली सेनाले राष्ट्रसंघमार्फत शान्ति सेनामा मात्र होइन, विश्वका अति शक्तिसम्पन्न सेनाहरूको जस्तै कार्यकुशलता देखाए ०७२ वैशाख १२ र जेठ २९ मा गएको विनाशकारी भूकम्प र त्यसको परकम्पबाट भएको जन, धन, भौतिक एवं पूर्वाधार क्षतिपछिको उद्धारमा । भूकम्पबाट करिब आठ लाख परिवार प्रत्यक्ष र कुल दुई लाख परिवार परोक्ष रूपमा प्रभावित भएका थिए । वास्तवमा सरकार नअल्मलिई नेपाली सेनालाई पुनर्निर्माणमा सहभागी गराएको भए आजसम्म आम नेपाली जनता लाभान्वित हुने थिए भन्ने अड्कलबाजी या बहसले पनि सेनाप्रतिको आम विश्वास दर्शाउँछ । भूकम्पको दुई महिनासम्म सरकार अनुपस्थित देखिएको बेला नेपाली सेनाले उद्धार र पुनस्र्थापनासँगै बाह्य समूहहरूसँग खेलेको समन्वयकारी भूमिका प्रशंसनीय थियो । भूकम्पबाट प्रभावित खुला अकाशमुनि दुई वर्षायामका अतिवृष्टि र दुई हिउँदका ठन्डीको सामना गरिरहँदा एकातिर सरकारप्रति उनीहरूको असन्तुष्टि बढ्दो छ भने त्यही अनुपातमा सरकारको एक निकायप्रति उनीहरू बढी आकर्षित बन्ने सम्भावना झन् प्रबल हुँदै गएको छ । सेनाप्रतिको विश्वास अकारण होइन । अढाइ सय वर्षअघिको नेपाल एकीकरणको इतिहासदेखि पहिलो र दोस्रो विश्वयुद्ध हुँदै भारत, बेलायत, बु्रनाईलगायतका देशमा 'गोरखा' को नाममा बहादुरीसँगै विश्वसनीयता हासिल गर्न नेपाली सेना सफल भएको इतिहासले निरन्तरता पाएको छ । त्यस्तै शान्ति दूतको रूपमा द्वन्द्वले आक्रान्त विश्वका विभिन्न देश र समुदायबीच राष्ट्रसंघको आह्वानमा शान्ति स्थापनामा विशेष भूमिकाका साथ नेतृत्व पनि लिइरहेको छ उसले । सन् १९५८ मा मेजर जनरल अर्जुननरसिंह राणाको नेतृत्वमा लेबनानमा पहिलोपटक गएको नेपाली सेनाको ५८ बर्से इतिहासले सम्मानजनक निरन्तरता पाइरहेको छ । यसअघि १५ वटा मिसनमा सहभागी हुँदै आएको सेना अब लिबियामा तैनाथ भएको छ । नेपालको सुरक्षासँगै कूटनीति र आर्थिक आयमा प्रमुख योगदानकर्ताका रूपमा रहेको नेपाली सेना अहिलेको अन्योलपूर्ण स्थितिमा सबभन्दा भरपर्दो स्थायी शक्तिका रूपमा समेत स्थापित भएको छ, आमनागरिकको मान्यतामा । मुलुकमा प्रजातन्त्रतर्फको राजनीतिक परिवर्तनका २६ वर्षमा उसका विरुद्ध भएका आशंकाविरुद्ध सेनाले आफूलाई संयम, अनुशासन र संविधानको घेरामा सीमित राख्यो । तर परिवर्तनका साथ राज्य सञ्चालनको लागि विदेश, सुरक्षा र आर्थिक क्षेत्रमा मुलुकको एकीकृत नीति तय गर्न भने सरकार या राजनीतिक नेतृत्व असफल रह्यो । राजनीतिक नेतृत्वले एकीकरणका नायक पृथ्वीनारायणलाई छोडे पनि सेनाले भने छोडेन । राजनीतिक नेतृत्व र सेनाबीचको सम्बन्ध सधैं सुमधुर रहेको छ भन्ने मिल्दैन, खासगरी यता आएर । परिवर्तनका संवाहक भन्ने मुलुकका प्रमुख राजनीतिक शक्ति नेपाली सेनालाई अपेक्षित अभिभावकत्व दिन असफल भएका छन् । समयसापेक्ष सुधारमा भन्दा आफ्नो निजी स्वार्थमा सेना प्रयोगका प्रयास पनि भएका छन् बीचबीचमा । परिवर्तनका २६ वर्षका करिब दुई दर्जन सरकारमध्ये केहीले आन्तरिक वा बाह्य शक्तिबाट 'कमिसन' खोज्न पुग्दा मुलुकको स्थायी शक्ति सेना बारम्बार विवादमा धकेलिने खतरा बढेको छ । तर नेपाली सेनाले विश्वकै सेनाको तुलनामा न्यून विविध सेवा, सुविधाका साथ पनि राष्ट्रको प्रतिष्ठाका लागि आफूलाई शान्ति सेनामा सर्वाधिक प्रिय बनाउनु उसको अर्को सफलता हो । एउटा स्वतन्त्र राष्ट्रको दक्ष सेनाको रूपमा स्थापित हुँदाको सन्देश फरक हुन्छ भन्ने उदाहरण सेनाले प्रस्तुत गरेको छ । त्यसै सन्दर्भमा सेनाका पूर्व अधिकारी, सैन्यविद् र पूर्व कूटनीतिज्ञहरू गत भदौ ३१ गते दिल्लीमा भारतीय प्रधानमन्त्री नरेन्द्र मोदी र नेपालका प्रधानमन्त्री पुष्पकमल दाहालबीच भएको २५ बुँदे संयुक्त वक्तव्यको एघारौं बुँदालाई आपत्तिजनक मान्छन् । सो बुँदामा भनिएको छ, 'संयुक्त राष्ट्र र अन्य अन्तर्राष्ट्रिय संगठनको व्यापक सुधारसहित प्रमुख अन्तर्राष्ट्रिय मुद्दामा राष्ट्रसंघ र अन्य अन्तर्राष्ट्रिय मञ्चमा आपसका साथ विकासका साथै अन्य देशसँग घनिष्ट सम्बन्ध कायम गर्ने काममा समान विचार राख्ने । नेपाली पक्षले राष्ट्रसंघको सुरक्षा परिषद्मा स्थायी सदस्यताको लागि भारतको उम्मेदवारीका लागि समर्थन गर्ने रहेका छ ।' त्यति मात्र नभएर अहिले युरोपेली संघले सेनाको आकार घटाउने प्रस्ताव अनौपचारिक रूपमा तीनै प्रमुख दलहरूबीच राखेको छ । सम्भवतः संघीयता, धर्म निरपेक्षता र गणतन्त्रबारे अन्तर्राष्ट्रिय शक्तिले नेपालका केही शीर्ष नेताहरूसँग मिलेर निर्णायक निर्णय गरेकोले सेनाको आकार घटाउन पनि त्यही शैली अपनाउन सकिन्छ भन्नेमा विदेशी शक्ति आश्वस्त छ । तर सेना दस वर्षपहिले जस्तो असहाय छैन अहिले । नेपाललाई सुडान या रुवान्डा बनाउन खेलका लक्षण उसले देख्न थालेको छ । त्यसलाई रोक्न ऊ प्रतिबद्ध देखिन्छ । राजनीतिक दलको सिफारिस र दाताहरूसँगको निकटताका आधारमा राजदूत नियुक्त हुन थालेपछि बाह्य तथा आन्तरिक मुडबारे सामान्य जानकारी राख्ने जिम्मा पनि सेनाले लिएको छ, राष्ट्रिय स्वार्थको हिसाबले । राष्ट्रसंघका लागि पूर्व नेपाली प्रतिनिधि जयराज आचार्यको शब्दमा, 'नेपाली सेना नेपालको कूटनीति, सूरक्षा र आर्थिक स्रोतको मियो नै हो । मलाई गर्व छ, मेरै कार्यकालमा मेजर जनरल कृष्णनारायणसिंह थापाले लेबनानमा कमान्डर फोर्सको जिम्मेवारी पाए । नेपालका परिवर्तनकारी शक्तिले सेनालाई चलाउन खोजेमा नेपालको बचेखुचेको साख पनि खतम हुन्छ र त्यसको प्रयास पनि हाम्रो राजनीतिक वृत्तमा देखियो र देखिँदैछ, जुन कुरा राष्ट्रिय एकता र अस्मिताका लागि घातक हो ।' महाशक्ति राष्ट्र अमेरिका, चीन, बेलायत, रसियालगायत किन सर्वत्र द्वन्द्वमा सहभागी छन् ? सैन्यविद् भन्छन्, 'अर्बौं डलरको खाद्यान्न, लत्ताकपडा, हतियार र सोअनुसारका प्राविधिक, भौतिक उपकरणको खरिदबिक्री र प्रयोग उनीहरूको सम्पन्नता र आम्दानीको ठूलो स्रोत हो । त्यति मात्र नभएर ती द्वन्द्वग्रस्त देशमा रहेका खनिज, पेट्रोल र विविध प्राकृतिक स्रोत पनि भरिपूर्ण छन् । ती विविध स्वार्थबाट उब्जिएको द्वन्द्वले विश्वकै शान्ति नखल्बल्याओस् भन्ने सुनिश्चित गर्न शान्ति सेनाको अवधारणा विकास गरिएको हो । तर दुर्भाग्य राष्ट्रसंघको आह्वानमा विश्व शान्ति दूतका रूपमा नेपाली सेना त्यस्तो क्षेत्रमा कार्यरत छन्, जहाँ खान, बस्न र जीवन रक्षासमेत कठिन छ । शान्ति सेना खटिने राष्ट्र विश्वको कुल प्राकृतिक स्रोतको ५० प्रशितभन्दा बढी स्वामित्व रहेका छन् । तर आफ्नो लागि आन्तरिक राज्य व्यवस्थापन वा बाह्य हस्तक्षेपविरुद्ध एकीकृत हुन सक्ने स्थितिमा छैनन् अहिलसम्म । किम्वदन्तीको 'नागमणि' बाहेक विश्वका कुनै पनि क्षेत्रमा नपाइने प्राकृतिक खनिज, गरगहना, पेट्रोलियम पदार्थले भरिपूर्ण ती देशमा किन र केका लागि जातीय, क्षेत्रीय र वर्गीय युद्ध भइरहेको छ ? जंगल, जल र जडिबुटीको प्रचुरता रहेको नेपालमा परिवर्तन र त्यसपछिका अस्थिरता, अराजकता र अन्योल पनि सायद त्यहाँका भोगाइसँग मेल खान्छ । पूर्वरथी प्रेमसिंह बस्न्यात भन्छन्, '२१ औं शताब्दीमा शान्ति सेना पठाउने भनेको विश्वकै लागि सुरक्षा र डिप्लोमेसी हो ।' दिव्योपदेशको विकल्प खोज्न नसकेको राज्यसत्ताले दिव्योपदेशको आधारमा सेनामार्फत अघि बढेमा देशको प्रतिष्ठा कायम हुन सक्ने उनले बताए । लेबनान, कश्मीर, साइनाई डेर्जट, पाकिस्तान, कुबेत, इराक, नाकुरा, क्रोयसिया, सोमालिया, हाइटी, कंगो, बोस्निया, युगोस्लाभिया, सुडान, (उत्तर), सुडान (दक्षिण) हुँदै अहिले आएर लिबिया गरी १६ वटा देशमा शान्तिको बिगुल फुक्दै त्यसलाई कार्यान्वयनमा रूपान्तरण गर्न सफल भएको छ नेपाली सेना । हाल करिब पाँच हजार नेपाली सेना विश्वका विभिन्न द्वन्द्वग्रस्त देशमा खटिरहेका छन् । तीमध्ये झन्डै नौ सय नेपाली महिला शान्ति सेनामा छन् । नेपालको सुरक्षासँगै कूटनीति र आर्थिक आयमा प्रमुख योगदानकर्ताका रूपमा रहेको नेपाली सेना अहिलेको अन्योलपूर्ण स्थितिमा सबभन्दा भरपर्दो स्थायी शक्तिका रूपमा समेत स्थापित भएको छ, आमनागरिकको मान्यतामा । परिवर्तनका संवाहक भन्ने मुलुकका प्रमुख राजनीतिक शक्ति नेपाली सेनालाई अपेक्षित अभिभावकत्व दिन असफल भएका छन् । हाल मिसनमा उक्त संख्यामा नेपाली शान्ति सैनिक कार्यरत रहेका छन् भने नेपाल देशको शान्ति दूतका रूपमा करिब एक लाख १४ हजार सैनिकले काम गर्ने अवसर पाइसकेका छन् । द्वन्द्वको निर्मम चपेटामा परेका समुदायको बीचमा पुगेर शान्ति, सद्भाव र मित्रताको माला गाँस्न सफल नेपाली शान्ति सेनालाई ती राष्ट्रले समेत आफ्नो गौरव पुन्ज मानेका छन् । उनीहरूले करिब सवा लाख शान्ति मेडल नेपाल भित्र्याएका छन् । इतिहासदेखि वर्तमानसम्म स्वतन्त्र र सार्वभौम नेपालका सेनाले विश्वभरका सेनाको मञ्चमा शान्ति स्थापनाजस्तो कार्यको जिम्मेवारी पाउनु सामान्य उपलब्धि होइन । नेपाली शान्ति सेनाको विश्वसनीयता र मागलाई दृष्टिगत गरी गत वर्ष नेपाल सरकारले राष्ट्रसंघीय शान्ति सेनामा अधिकतम संख्या पाँच हजारबाट बढाई १० हजार पुर्याएको छ । नीतिगत रूपमा भएको यस किसिमको निर्णयले पनि नेपाली सेनालाई नेपाल र देशको परिचय शान्तिसेनाका रूपमा विश्वभर पुर्याउन सहायक बन्नेछ । शान्तिस्थापना कार्यमा सहभागी हुनु शान्ति सेना स्वयंका लागि एउटा मजबुत आर्थिक सहायताको पक्ष हो भने अर्को संस्थामार्फत हुने कल्याणकारी कार्यको लागि प्रमुख बन्न गएको छ त्यो आधार । त्यससँगै देशले पाएको एउटा सुनौलो अवसर हो त्यो । द्वन्द्व र त्यसका आयाम, समाधानका उपायलगायतका क्षेत्रमा अमूल्य अनुभव हासिल गर्न । नेपालकै शान्ति प्रक्रियामा नेपाली सेना र त्यसको नेतृत्व र एकल दर्जाले गरेको शान्ति दूतको अनुभव उपयोगी सावित भएको थियो । नेपालको शान्ति सेनामा सक्रिय संलग्नताले मुलुक आगामी दिनमा पनि बढी लाभान्वित हुन सक्नेछ । संयोग यसपटक अनमिस दक्षिण सुडानमा रिपुमर्दन गण सातौं डफ्फा र अनस्मिल मिसन लिबियामा पहिलोपटक स्पेसल गार्ड युनिट पहिलो डफ्फा सहभागी हुन जाँदैछन् । पूर्वरथी कुमार फुदुङको शब्दमा संसारमा कहिल्यै पराधीन नभएको नेपालको नेपाली सेना आज विश्वमै लोकप्रिय हुनुको कारण यसको निष्पक्ष, स्वतन्त्र र पेसागत मर्यादामा रही आउनु नै हो । फुदुङको अनुभवमा शान्ति मिसनमार्फत नेपाली सेनाले कूटनीतिमा खेलेको भूमिकाकै कारण आज यसको संख्या र कार्यक्षेत्र वृद्धि गर्न राष्ट्रसंघ तयार भएको हो ।"
