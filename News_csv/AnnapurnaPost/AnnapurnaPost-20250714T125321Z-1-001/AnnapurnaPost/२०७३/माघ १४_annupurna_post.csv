शीर्षक,विवरण
"बज्यै, मेलको चुक र विज्ञान","हाम्रा बाजेबज्यै ज्ञानका भण्डार थिए । स्कुल, कलेज, पुस्तक धेरैले देखेका थिएनन्, तर ज्ञानप्रज्ञाले परिपूर्ण थिए । अक्षर नछिचोले पनि व्यावहारिक र सामान्य ज्ञानले भरिपूर्ण थिए । मौरीको ढोडमा गएर मह काढ्दा एउटै मौरीले पनि चिल्दैनथे । पहाड बस्तीका कुनाकन्दरामा गई पहाडे औषधी बटुल्थे र गाउँघरका बिरामीहरूलाई ठीक पार्दथे । रक्सी कसरी पार्नु, निगार कति राख्दा तीतो हुँदैन, खोलामा माछा मार्दा दुहाली कसरी थाप्नु, चिण्डेको रुख कसरी छास्नु, कुन धानको बीउ कसरी छर्नु र सिमल तरुलको बोक्रा कसरी छिल्नु, यी सबै विज्ञान नै नपढी जान्दथे । हुलमुलमा जीउ जोगाऔं, अनिकालमा बीउ जोगाऔं भन्थे उनीहरू । यसरी नै दार्जिलिङजस्तो सानो पहाडी जिल्लामा एकसमय १८ प्रकारका चामलको बीउवीज, १५१६ प्रकारका दाल, गेडागुडीका वीज, तीन प्रकारका कोदो, फापर र अनेकन् प्रकारका फलफूल र सागसब्जीका वीज पाइन्थे रे । त्यतिबेला त्यहाँ सरकार पनि थिएन, सरकारी अनुसन्धान केन्द्रहरू पनि थिएनन् । न त वैज्ञानिक र रासायनिक मलखाद नै थिए । सानो छँदा शरीर रन्कनासाथ निधार छामेर अनि कन्चट सुमसुम्याएर ज्वरो आएको थाहा पाउनासाथ दाउराको चुलामा एउटा ताप्के राखेर चोखोपानीलाई उमालेर त्यहाँ दुईचारवटा फुलको दाना हाली भुक्लुक्क भएपछि सनासोले भुइँमा राखी सेलाउनासाथ एउटा वाइन ग्लासमा हाली नानी, एकै खेपमा स्वाट्ट पार है !' भनी बाबुबाजेले भन्थे । नभन्दै केही घन्टापछि ज्वरोले छोड्थ्यो । धेरै दिन नछोड्दा मात्रै बजारको डा केएन मास्टरकहाँ जान्थ्यौं । पछि कलेज जान थालेपछी कूतुहल जाग्यो । के औषधि होला बाजेले दिएको भनि सोधें । जवाफमा बाजेले भने यो हाम्रो पहाडे दबाइ हो । यसलाई तामाङ भाषामा म्लागन पोरपोर भन्छ र नेपाली भाषामा सेतो धम्हाल भन्छ । चैतवैशाखमा पहाडको एक कुनामा फुल्छ, तिम्रो बज्यूको दाज्यु गएर टिपेर ल्याउँछ । केको स्यारिडन डिस्प्रिन, एनसिन र क्रोसिन । बाजेबज्यूहरू एमबीबीएस नगरे पनि डाक्टर थिए । पाखन वेत, घंगेराको फूल, अविजाल, बेतलौरी, ज्वानो र चरिअमिलोसमेतबाट औषधी निकालेर हामीलाई खुवाउँथे । स्यालको हड्डी, पाहाको छात्ती, दुम्सीको टाउको र सालकको शरीरबाट पनि औषधीमुलो निकालेर हरप्रकारका बिमारीलाई ठीक पार्दथे हाम्रा फेदाङवा, धामी, झाँक्री, बोन्बो र झारफुक गर्ने बाजेले । फर्केर हेर्दा ज्ञान नै ज्ञान बोकेका बाजेबज्यूले डाँडा नै काटी चोलो उठेको देख्दा एउटा उद्योगधन्धा नै सधैंको लागि गुमाए झैं लाग्छ । हो पनि । दार्जिलिङको चौकबजारबाट उकालो जाँदा एउटी बज्यू मेलको चुक बेच्थिन् । पेट सफा हुन्छ, सेतो मासी ठीक हुन्छ र अरू रोगले भेट्टाउँदैन भन्थिन् । आज बज्यूकी नातिनी पनि मेलको चुक नै बेच्छिन् । मेलको चुकको केवल मूल्य बढ्यो सायद २० रुपैयाँ एक पावादेखि चार सय रुपैयाँ एक पावाको । काँचो मेल र मेलको चुक बिचको जो दूरी छ, त्यो हो ज्ञान । आजभोलि यस ज्ञानलाई नै बौद्धिक सम्पत्ति (इन्टलेक्च्युअल प्रोपर्टी) भनिन्छ । यो ज्ञान केवल बज्यूनातिनीमा सीमित छ । तर उनीहरूसँग भएको यो ज्ञानलाई वैज्ञानिक ढंगमा परीक्षण गरी, वैज्ञानिक प्रयोगशालामा परीक्षण गरी, खुला बजारमा बेच्न पाउने लाइसेन्स लिई विश्वमै बेच्न सक्नेबारे न उनीहरूलाई थाहा छ न सरकारले भनेको छ, न त पढेलेखेकाहरूले भने । यही अरू कसैले नजान्ने ज्ञान बेचेर र ज्ञानको फर्मुलाको लाइसेन्स (प्याटेन्ट) हत्याएर नै कोकोकोला र पेप्सीकोलाले विश्व बजार नै पिटे । नेपालको धादिङदेखि अफ्रिकाको जंगल र अमेरिकाको सिकागोदेखि सिंहमारीको लिम्बू गाउँसम्म यी कोलाहरू पुगे । यी कोला कम्पनीहरू आज नेपाल, भोटाङ, मालदिभ्स, लाओस र कम्बोडिया राष्ट्रहरूभन्दा धनी भएका छन् । ज्ञान र फर्मुला नै बेचेर हाम्रा बज्यू भुइँमा टुक्रुक्क बसी चिसेना ताप्दै चुक बेचेरै जुनी बिताए । यही फरक छ अमेरिकाचीनजापानजर्मनी र हाम्रो भारतमा । पारम्परिक ज्ञानलाई कसरी व्यवसाय बनाउने भन्ने कुरोमा उनीहरू धेरै अघि छन् । चीन र कोरियाले जिनसेङलाई यसै गरे । हामी पहाडहरू यसरी नै ज्ञानको भण्डार गुमाउँदै अघि बढ्यौं । आज हाम्रो निम्ति एउटा भयानक चुनौती हाम्रा आफ्नै खेतीपाती, रुखपात, सब्जी, गाईबाख्रा, कुखुरा, सुँगुर फलफूलका बीउवीज जोगाउनुमा भएको छ । साउने संक्रान्तिमा गाउँ नै मगमग बास्ना आउने कृष्णभोग र कालो नुनिया चामलको खीर पाक्थ्यो । चार घोगासम्म लाग्ने अग्लो मकैको बोटले गुलियो दुधिलो मकै दिन्थ्यो । रातोसेतो सक्खरखण्ड, कुसुमे घर तरुल र वन तरुलले माघे संक्रान्ति ढक्कमक्क फुल्थ्यो र फापरकोदोको पीठोको पकवानले हामी रमाउँथ्यौं । दसैंत्यौहारमा सयपत्री, गोदावरी, मखमली फूलले गाउँघर नै सिँगारिन्थ्यो राजारानी चरा, चमेरा, गौंथली, लुइँचे चारैतिर नाच्थे, रातिराति राजपंखी उड्थे । तर ती सबै विस्तारै नाश भए । फ्याउरा, स्याल रुन नै छोडे । मधेसमा जो खान पाइन्छ, त्यही खाने भयौं पहाडमा । हाम्रा बीउवीजहरू एकएक गर्दै भासिँदै गए । आजको त्यौहारमा सयपत्रीको माला गुथ्ने फूल नै पाइन छोड्यो । कसैले सयपत्रीको वीज नै स्वाहा पारिदिँदैछ, वैज्ञानिक जिन टर्मिनेटर लगाएर । अब दिल्लीदेखि इलाम, कोलोम्बोदेखि इँटानगरसम्मै एउटै रंग, आकार, नापका सयपत्री फूल फुलाउने समय आयो । किनकि फूलका वीजसमेत कम्पनीहरूले हडप्न थाले । यस भयानक रोगलाई रोक्नुपर्छ । वीजबीउ बिरुवा बाहिर जानबाट रोकथाम गर्नुपर्छ । बाहिरबाट ल्याएको वीजले रोग ल्याउँछ, खेतीपाती स्वाहा पार्छ र अनिकाल निम्त्याउँछ । यही बाहिरको नै वीजबिरुवाले हाम्रा अलैंची, सुन्तला, उखु, साग, घिरौंला र भोगटे खत्तम नै भए । कुखुरा, बाख्रा, गाईवस्तुसमेत मासिँदैछन् । कसले रोक्ने यस भयानक शक्तिलाई ! राजनीतिक दल र नेताहरू धनको कुम्लो बाँध्नमै व्यस्त छन् । कालेजस्कुलका शिक्षकहरू दुई छाक जुटाउन नै आफ्नो परम कर्तव्य ठान्छन् । संघसंस्थाहरू पनि राजनीतिक हावाघरमा नाँच्न थालेपछि यो भयानक प्रकोपले सबैलाई निमिट्यान्न पार्ने नै भो । कसैले क्रान्ति गर्छु भन्छ भने यी सब कुरोको क्रान्ति नै हुनुपर्छ, जसले राष्ट्र, जाति, जात र चिनारी जोगाउँछ र भविष्य बचाउँछ । अब पहाडे पनि इस्कुसका जरा, मुन्टा र फल खाँदैनन्, केवल धोक्ला, डोसा र टिन्डा खान्छु भनेर तय गरेपछि संस्कृतिसमेत उखेलिने भयो । गुन्द्रुक, किनेमा ढिँडो पर सारेर पिज्जावर्गर कोक मात्रै लिन्छु भन्नु परम्परा नै जलाइदिनु हो । हामीलाई सानै उमेरका बाजेबज्यैले विज्ञान, प्रकृति र संरक्षण भन्ने सिकाएका थिए । धाराबाट चोखो पानी ल्याई ढोकामा हामीलाई राखी सातो बोलाइदिन्थे । शरीरमा लागेका भूत, प्रेत सबै भगाइदिन्थे । त्यो कलशमा जवा कुसुमको नै भए पनि तीतेपातीसँग फूल हुन्थ्यो नै । सातो फर्केपछि हामी चंखोसतर्कसञ्चो हुन्थ्यौं । गाउँमा धारा हुन्थ्यो । धाराको माथि सिमसार हुन्थ्यो र तलतिर सिमकुखुराले भुतभुती खेल्थ्यो र सिम रायो लहलह र मनग्गे फुलेको हुन्थ्यो । बर्खाको भेलमा जमिनले विस्तारै पानी चुसेर जमिनको सबैभन्दा तल्लो ढुंगेनी सतहमा पानी ठोकिएर उकालो आउँदा मूल फुट्थ्यो । अनि मूल फुट्नुसँगै जोडिएको हुन्थ्यो पूजाआजा, खेपासुङको भालेको बलिदान । हामी यसरी प्रकृतिको खेलमा रमाउँथ्यौं । गाउँघरका बाजेबज्यूले हामीलाई खबरदार गर्दै पँधेराधाराको माथिल्लो इलाकामा जानै दिदैंनथे । उनीहरू भन्थे धाराभन्दा माथिका इलाकामा देवीदेवता बस्छन्, देवीथान हुन्छ । तिमीहरूले त्यहाँ फोहोरमैला गर्नु हुन्न, झारपात काट्नु हुन्न । हामी डराउँथ्यौं देवा लाग्छ कि भनेर । कारण देवा लाग्दा हात काङलाङकुङलुङ हुन्छ रे, आँखा टेडा हुन्छन् र खुट्टा बांगा हुन्छन् रे । हामीले धाराको माथिल्लो इलाकामा के रहेछ भनेर कहिल्यै बुझ्न सकेनौं । आज विश्व पानी संरक्षण गर्ने कुरो गर्छ । पानी आउने क्षेत्रको वटरसेड म्यानेजमेन्ट भन्दै अर्बौं रुपैयाँ खर्च गर्छ । क्याचमेन्ट एरिया भन्दै विश्वमा ज्ञानविज्ञानको प्रचार गर्छ । तर हाम्रा कहिल्यै विज्ञान नपढेका बज्यूबाजेले केवल बोलीशब्ददेवीदेवताका भरमा प्रकृतिको पानी बचाउँथे । बज्यूबाजेले प्रकृतिधर्मज्ञानलाई अति रोचक ढंगमा मिलाएर चोखो पानी बचाउँथे । पानी भनेको प्रकृति, धर्म भनेको देवीदेवता र धाराको माथि नजानु भनेको ज्ञान रहेछ । आजको विज्ञान यही हो । हाम्रा बज्यूबाजेले नपढी छिचोलेका थिए यस्ता गहिरा ज्ञानबारेमा कसले लेख्ने ? कसले भन्ने विश्वलाई कि तिम्रो ज्ञानविज्ञानलाई हाम्रा बज्यूबाजेले परम्परामा परिणत गरेका थिए भनेर । पहाडपर्वत, खोलानाला, समाजसमुदाय, विश्व ब्यांक, संयुक्त राष्ट्रसंघ, फोर्ड फाउन्डेसन, सरकार, स्वास्थ्य, भारत र पञ्चायतबिना नै हाम्रा बज्युबाजेले बचाएका थिए । स्कुल, कलेज, विश्वविद्यालय उनीहरू नै थिए । जापानका मोटेभुँडे सुमो कुस्ती पहलवानलाई त्यत्रो भयानक शरीर बनाउनमा पनि विज्ञानकै हात छ । जापानको यो सुमो पहलवान बनाउनमा परम्परा नै घतलाग्दो पारेर प्रयोगमा ल्याइएको छ । सुमो पहलवानहरूको कुस्ती खेलाइबाहेक अरू समयमा घतलाग्दो प्रकारले हेरचाह गरिन्छ । खाने समय, खानापिनाको खुराक र आरामको घडी हरेक घन्टामा हिसाबमा तय गरिन्छ । खानेकुरोमा गिलो भात, मासु, भटमास, सब्जी, साग, फलफूलसँगसँगै गहकिलो रूपमा बियरलाई दैनिक पेयको रूपमा पिलाइन्छ । बियरले झम्झम् भएपछि शान्तसँग घन्टौंसम्म सुत्न दिइन्छ । यसरी बढ्छ सुमोको पेट, छेपारी, पाखुरा र टाउकोको आकारवजन । र नै कुस्ती जित्छन् । यता हाम्रो पहाडमा बज्यूबाजेले सुँगुरलाई सुमो कुस्तीवालाजस्तै बनाइदिन्छन् । हरेक गाउँघरमा पहाडे र बेलायती सुँगुर पालिएको हुन्छ । चाडबाड, त्यौहार र दैनिक रूपमा सुँगुरको मासु, रक्ति, कान, खुट्टा, पुच्छर, चर्वी केचाहिँ काम लाग्दैन । रमाइरमाई खान्छन् सबैले । सुमो कुस्तीवालाले जापानमा खाने र खाएर घन्टौं सुत्ने बियर सुँगुरले पाउँदैन । तर पनि सुँगुर पुस्टिन्छ, ढोका नै भत्काएर निकाल्नु पर्छ मारको दिन । पानी भनेको प्रकृति, धर्म भनेको देवीदेवता र धाराको माथि नजानु भनेको ज्ञान रहेछ । आजको विज्ञान यही हो । हाम्रा बज्यूबाजेले नपढी छिचोलेका थिए यस्ता गहिरा ज्ञानबारेमा कसले लेख्ने ? कसले भन्ने विश्वलाई कि तिम्रो ज्ञानविज्ञानलाई हाम्रा बज्यूबाजेले परम्परामा परिणत गरेका थिए भनेर । हाम्रा बज्यूबाजेले बियरको सट्टामा सुँगुरलाई रक्सीको मीठो कट् खुवाउँथे । जहाँ पनि चामल, गहुँ आदिमा जब रक्सी पारिन्छ । रक्सी निकालेपछि तलतिर रहेको चामलगहुँका छोक्रालाई कट् भनिन्छ र यो छोक्रा सुँगुरको चारोमा घोली खुवाउँदा सुँगुर पनि सुमो कुस्तीवाला झैं झम्झम् हुँदै धेरै घन्टा सुत्छ । सुँगुर बेस्सरी पुस्टिन्छ । जापानले विज्ञान पढेर, नापेर, जोखेर सुमो कुस्तीवालालाई खेल मैदानमा निकाल्छ । हाम्रा बज्यूबाजेले पारम्परिक ज्ञान, व्यावहारिक अनुभव र हेराइदेखाइले सुँगुर पुस्ट्याउँछ । र नै हामीले सिक्किम विश्वविद्यालयमा बज्युबाजेको ज्ञानलाई संरक्षण गर्न भनी एउटा मौखिक इतिहासको भव्य कार्यक्रम सुरु गर्यौं । हामीले जनताजनार्दनकहाँ गएर भन्यौं, बाजे मरे बज्यू मरी, दुइटा पुस्तकालय लिएर गए, अब यस्तो हुन दिँदैनौं है ।' यसअन्तर्गत विद्यार्थीशिक्षक सबै गाउँसहरमा गएर ७० वर्षभन्दा बढीका बज्यूबाजेलाई आफूले देखेका, जानेका, भोगेका ज्ञानअनुभव भिडिओमा रेकर्ड गरेपछि कागजपत्रमा परिणत गर्न लाग्यौं । धेरैले धेरै कम्ती समयमै भने सिकाए र छोडेर गए । चोला उठेपछि ज्ञान पनि सँगै लगेर जाने यो प्रथालाई सिक्किम विश्वविद्यालयले रोक्ने र संरक्षण गर्ने कार्यक्रम सुरु गर्यो । अबउसो सामाजिक संस्था, सरकार, शिक्षक, पत्रकार, लखेक, डाक्टर, ड्राइभर सबैले यो मौखिक इतिहास अघि बढाइदिए ज्ञानविज्ञान आदिमा हामी धेरै माथि हुनेछौं ।"
"लोकतन्त्र, समस्या र जनताको जित","सन् २००८ को मे २८ मा दुई शताब्दीभन्दा लामो राजतन्त्र उन्मूलन गर्दै नेपालमा लोकतन्त्र स्थापना भएको हो । आधुनिक नेपालको इतिहासमा यो देश यसका छिमेकीजस्तो अन्य देशको औपनिवेशिक भाग बन्नुनपरे पनि कहिले जहानिया शासन त कहिले निरंकुश राजतन्त्रको भुमरीमा लामो समय रहन गयो । अन्ततः सन् २००८ बाट गणतान्त्रिक भयो र सबैखालका औपचारिक बन्धनबाट नेपालले आफूलाई औपचारिक रूपमा मुक्त गर्यो । यो राजनीतिक प्रगति प्राप्त हुँदाहुँदै पनि हाम्रा राजनीतिक पार्टीका कार्यशैलीले वास्तविक अर्थमा जनताको जित नभएको र सामन्ती राजतन्त्रको अन्त्यपछि पनि प्रत्येक पार्टीमा भुरेटाकुरे रजौटा जन्मिएको टिप्पणी उनै पार्टीका कार्यकर्ता र नेताहरूले गरेका छन् । निश्चय नै यो अवस्था आउनु हाम्रो लागि दुःखद् क्षण हो । यसले आफ्नो जीवन र परिवारको समेत प्रवाह नगरी निरंकुश व्यवस्थाविरुद्ध नांगो हात र दरिलो आत्मविश्वासका साथ लडेका तमाम जनता, खासगरी युवामा निराशा छाएको छ । यो क्रम नरोकिएमा यसले देशको प्रगति र उन्नतिलाई ठूलो अवरोध गर्नेछ र आफ्नै जीवनकालमा समुन्नत नेपाल देख्न चाहने जमातको सपना चकनाचुर हुनेछ । लोकतन्त्रको सफलताको पहिलो सर्त लोकतन्त्रका करिब ६ वर्षमा देशले चाहेजति उपलब्धि हासिल गर्न सकेको छैन, यो कुरा एउटा तीतो तर यथार्थ बनेर हाम्रोसामु उभिएको छ । नेपाली जनताका आकांक्षा पनि विकसित देशको तुलनामा सामान्य नै छन्, तर पनि उनीहरू असन्तुष्ट छन् । यसैले प्रस्ट पार्छ हाम्रो मुलुक सञ्चालनमा थुप्रै समस्या छन् । दुर्भाग्य, तर समस्या पहिचानको निम्ति हामी कसैले पनि राजनीतिक पार्टी र देशका नीतिनिर्मातालाई तथ्यका आधारमा घच्घच्याउन सकेका छैनौँ, जसका कारण सम्बन्धित पक्षहरूले आफ्ना कार्यक्रममा सुधार गरून् । देश त लोकतन्त्रमय भयो, तर निरंकुशताबाट पिल्सिएका पार्टीहरू अझै लोकतान्त्रिक बन्न सकेका छैनन् र यिनका नेताहरू विगतको अप्रजातान्त्रिक शासकहरूको शैलीबाट मुक्त हुन सकेका छैनन् । लोकतन्त्रका नारा अलाप्ने पार्र्टीहरू नै लोकतान्त्रिक हुन नसक्नु सबैभन्दा ठूलो दुर्भाग्य हो । यसको असर स्वाभाविक छ, लोकतन्त्र कमजोर बन्दैछ, हालैका दिनहरूमा सञ्चारित कुराहरूले यसैतर्फ संकेत गरेका छन् । यो क्रम बढ्दै गएमा लोकतन्त्रको भविष्य नै धरापमा पर्न सक्छ, जुन नेपालका निम्ति थप दुर्भाग्य सावित हुनेछ । त्यसैले कम्तीमा पनि तीनवटा पार्टीहरू जुन नेपाली राजनीतिको केन्द्र भागमा छन्, उनीहरू आफूभित्रै पूर्ण लोकतान्त्रिक हुनु नै लोकतन्त्रको सफलताको पहिलो सर्त हो । यसले मात्र देशमा सुशासन र विकासको जगलाई मजबुत बनाउन सक्छ र ती पार्टीहरूले गरिबी, उत्पीडन र वर्तमान निराशासँग जुझ्न सक्छन् र समग्र राष्ट्र निर्माणको नेतृत्व गर्न सक्छन् । अतः समस्या यत्रतत्र सर्वत्र छन्, तर त्योभन्दा बढी घातक समस्या पार्टीभित्रै छन्, त्यसका नेतृत्वको कार्यशैलीमा छन् ।राजनीतिको मूल समस्या ? श्रद्धापूर्वक भन्नैपर्ने हुन्छ हाम्रा प्रमुख पार्टीका प्रमुख नेतृत्व समूह ठूलो त्याग गरेको छ, संघर्ष गर्दै र निकै कष्टपूर्ण जीवन बिताउँदै देशको राजनीतिलाई यहाँसम्म ल्याउन सफल भयो । यहाँसम्म ढिलै भए पनि राम्रै उपलब्धि भयो भनेर अधिकांश नागरिकले स्वीकारेकै कुरा भयो । सायद यसमा कसैको विमति पनि नहोला कि हाम्रा नेताहरूको विगत गौरवपूर्ण छ । व्यवस्थाहरू परिवर्तनको अभियानमा यो नेतृत्व तह सैद्धान्तिक स्वअध्ययनका अलावा आधुनिक खालको समाज र आर्थिक विकास प्रक्रियासम्बन्धी अध्ययनबाट टाढै रह्यो । यही नेतृत्व नै दलीय व्यवस्थाका करिब अढाई दसक प्रत्यक्षरूपमा राज्यसत्ताको केन्द्रमा रह्यो । तर हिजो व्यवस्था परिवर्तनमा उपयोगी उसको ज्ञान, सीप र जाँगर नयाँ राजनीतिक व्यवस्थालाई स्थापित र सुदृढ गर्ने सवालमा काविल हुन सकेन । उनीहरूले अरू त परै छोडौँ, आफ्नै पार्टीभित्रका थुप्रै योग्य र दक्ष कार्यकर्तालाई समेत व्यवस्थित गर्न सकेनन् वा जानेनन् । नयाँ पुस्ता जसले २०४६ र २०६३ को जनआन्दोलनमा सडकबाट नेतृत्व सम्हाले वा स्थापित भए, उनीहरू कुनै पनि कार्यकारी प्रमुख र नीति निर्माणको तहमा पुग्न पाएनन् वा सकेनन् । तर अब २०६३ को पुस्ताभन्दा पनि नयाँ पुस्ता राजनीतिक अवसरको खोजीमा चल्मलाइरहेको अवस्था छ । यो नयाँ पुस्ताका आकांक्षा, क्षमता र जोस विश्वका कतिपय विकसित मुलुकका समग्र युवाहरूको भन्दा विभिन्न अर्थमा श्रेष्ठ छ । यो पुस्तागत अन्तर बुझ्न नसक्नु, उनीहरूको पर्याप्त प्रतिनिधित्वको व्यवस्था गर्न नसक्नु पनि वर्तमान नेतृत्वको कमजोरी हो, जसका कारण यी पार्र्टीहरू थप अव्यवस्थित बन्ने खतरा देखिँदैछ । यो नै हाम्रो राजनीतिको मूल समस्या हो । लोकतन्त्रको विकल्प लोकतन्त्र मात्र ? सबैलाई प्रस्ट भएको कुरा हो, नेपाल राजनीतिक रूपमा धेरै लामो समयदेखि अस्थिर छ, हाम्रा धेरै पुस्ताहरू राजनीतिक आन्दोलनमा सकिएका छन् । हामीले विगतका करिब सातदसक व्यवस्था परिवर्तनमै सकेका छौं । त्यसैले छिमेकीहरू आर्थिक रूपमा हामीले भेट्नै नसक्ने गरी अगाडि बढ्दैछन् । यथार्थ के हो भने हामीसँग ती छिमेकी देशहरूका तुलनामा धेरै खालका अनुकुलता हुँदाहुँदै पनि अस्थिरताले हामीलाई गाँजिरहेको छ । अतः अब हामी व्यवस्था परिवर्तन होइन, व्यवस्था सुदृढ र संस्थागत गर्नतर्फ लाग्नुपर्छ, यो नै हाम्रो राजनीतिको मूल प्राथमिकता बन्नुपर्छ र लोकतन्त्रको विकल्प लोकतन्त्र मात्र हो भन्ने मान्यता स्थापित गर्नु अपरिहार्य छ । लोकतन्त्र भनेको जनताले जनताद्वारा जनताका लागि गरिने शासन व्यवस्था हो, अतः यो उदगार अनुसार भएको छैन भने लोकतन्त्र होइन, त्यसको नेतृत्व असफल भएको हो र त्यो नेतृत्व र पार्टीको परिवर्तनतर्फ सोच्ने अधिकार र कर्तव्य दुवै लोकतान्त्रिक व्यवस्थामा विश्वास गर्ने नेपालीको हो । संविधानसभाको औचित्यमाथि प्रश्न उठाउने अवस्था नल्याऊँ । अहिले हाम्रो हातमा लोकतान्त्रिक संविधान छ र यो सात दसकको लडाइँबाट स्थापित संविधानसभाले जारी गरेको हो । यसको लागि धेरै पुस्ताका धेरै व्यक्तिको बलिदान, त्याग र लगानी छ, जसका कारण हामीले देशको विकास र समृद्धिमा ध्यान दिनै सकेनौं । अतः संविधानसभाको प्रत्यक्ष र परोक्ष लागतको कुनै हिसाब आउन सक्ने अवस्था छैन । हामीले यसरी बनाएको संविधानलाई अहिले पटकपटक संशोधन गर्ने कुलतमा फस्दै गएको देख्दैछौं । यसो गर्दा सर्वसाधारणले समेत प्रश्न गर्ने गरेका छन् पटकपटक संशोधन गर्ने हो भने त्यस्तो संविधान संविधानसभाले नै किन बनाउनुपरेको थियो ? हामी किन सात दसकसम्म लड्यौं ? यसो गर्दा संविधानसभाको औचित्यमाथि प्रश्न उठ्दै जानेछन् । त्यो अवस्था ल्याउनु हाम्रो दुर्भाग्य हो । लोकतन्त्रमा जनताको जित कसरी ? आज पनि देशको जनसंख्याको ठूलो हिस्सा गरिबीबाट पीडित छ, लाखौं मानिस घरवारविहीन छन् । हजारौं बालबालिका विद्यालय जानबाट वञ्चित छन् । दसौं लाख मानिस बर्सेनि रोजगारको लागि बिदेसिएका छन् र उनीहरूका परिवार धेरै हिसाबले अविभावकविहीन छन्, जसको सामाजिक लागत भोलिका दिनमा धेरै देखिनेवाला छ । अहिलेसम्म देशले विकासको गति लिनै सकेको छैन । शिक्षाको पर्याप्त अवसर छैन, जति छ त्यो पनि स्तरीय छैन । देशको नीतिनिर्माताको प्राथमिकता निश्चित मानिसहरूको स्वार्थमा केन्द्रित छ । जनताले आन्दोलन नगरेसम्म केही नपाउने अवस्था छ । आन्दोलन गर्दा जायजभन्दा नाजायज मागहरूमा पनि सरकार झुक्ने गरेको छ । यसले गर्दा साँचो अर्थका नागरिकहरू राज्यमा प्रताडित छन् । राज्यका निकायबाट पाउनुपर्ने सबै सुविधा जनताले पाउने अवस्था भएमा मात्र लोकतन्त्रमा जनताको जित हुन सक्छ । यसका निम्ति पार्र्टीहरू विकासका संवाहकको हिसाबले काम गर्नुपर्छ । साँचो अर्थमा यो लोकतन्त्रमा वास्तविक जनता हारिरहेका छन् र सीमित रजौटाहरूले मात्र जितिरहेका छन् । तर वास्तविकता यस्तो मात्र होइन । आज हामीले एउटा व्यवस्थाबाट अर्को व्यवस्था प्रवेश त गरेका छौं तर त्यसको कुनै पूर्वाधार हामीसँग छैन, यसर्थ हामी रूपान्तरणको अवस्थामै छौं । जे देखिँदैछ यसैको कारण देखिँदैछ । अतः सफल बन्न चाहने राजनीतिक नेतृत्वले जतिसक्दो छिटो यो रूपान्तरणको प्रक्रियालाई सानातिना राजनीतिक स्वार्थ बिर्सेर पूरा गर्नैपर्छ र जनताको जितलाई सुनिश्चित गर्नुपर्छ । लामो समयसम्म जनताको हार हुने अवस्था लोकतान्त्रिक हुनै सक्दैन । अथवा भनौं लोकतन्त्रमा जनताको हार सम्भव छैन । लोकतन्त्रमा जनताको हारको लागि जिम्मेवार नेता र कार्यकर्ता पहिचान गरेर उनीहरूलाई पार्टी र राज्यका निकायबाट अलग्याउनुपर्छ । सचेत कार्यकर्ता, नेता र शिक्षित जनताको गठजोडबाट यो सम्भव छ र जनताले जित्ने लोकतन्त्र मात्र चिरस्थायी बन्न सक्छ । चिनियाँ राजनीतिमा प्रचलित भनाइ छ, बिरालो कालो होस् वा सेतो, त्यसले मुसा मार्नुपर्छ । मुसै मार्न सकेन भने जति राम्रो जात र रङको बिरालो भए पनि त्यसको महत्व रहँदैन । अतः ज्ञात होस्, जनताको घरमा वास्तविक अर्थमा लोकतन्त्र पुग्न सकेको छैन भने जेसुकै नाम दिए पनि वर्तमान व्यवस्था लोकतान्त्रिक हुन सक्दैन । जनताले घरघरमा लोकतन्त्रको अनुभव त्यतिबेला गर्छन् जब उनीहरू आर्थिक रूपमा सबल र सुदृढ हुन सक्छन् । जनता सधैंभरि लोकतन्त्रको लागि भोको पेट बाँच्न सक्दैनन् । राज्यका निकायबाट पाउनुपर्ने सबै सुविधा जनताले पाउने अवस्था भएमा मात्र लोकतन्त्रमा जनताको जित हुन सक्छ । यसका निम्ति पार्र्टीहरू विकासका संवाहकको हिसाबले काम गर्नुपर्छ र उनीहरू आफूभित्र थप व्यवस्थित, सुसूचित, सुशासित हुँदै जनताका घरमा पुग्नुपर्छ । राज्यमा उत्पादन र त्यसको न्यायोचित वितरणको व्यवस्था मिलाइनु पर्दछ । लोकतन्त्रमा कसैको जित र हारभन्दा पनि सबैको जित हुने अवस्थाको सिर्जना गरिनुपर्छ अनि मात्र जनताको जित सम्भव छ ।"
खाद्य असुरक्षाको जोखिम व्यवस्थापन,"विश्व बैंकले सक्रिय तथा स्वस्थ जीवनको लागि हरेक अवस्थामा पर्याप्त खाद्यान्नमा हुने पहुँच' को अवस्थालाई व्यक्तिको खाद्य सुरक्षा हो भनी अर्थ्याएको छ । यही आधारलाई केन्द्रमा राखेर नेपालको सन्दर्भ केलाउँदा यहाँ दैनिक रूपमा पाउनुपर्ने २२७९ क्यालोरीको खाद्यान्न पाउनबाट मात्रै पनि ४० प्रतिशतभन्दा बढी नेपालीहरू वञ्चित रहेको आँकडा निस्किन्छ । यसैबीच खाद्य सुरक्षाकै सम्बन्धमा विश्व बैंककै पछिल्लो प्रतिवेदनले भनेको छ, सन् २०५० सम्ममा विश्वका नौ बिलियन जनताको खाद्यान्न अभाव पूरा गर्नको लागि साविकको भन्दा ५० प्रतिशत बढी खाद्यान्न उत्पादन गर्नुपर्नेछ ।' किनभने विश्वमा खाद्य समस्या सबैभन्दा पेचिलो रूप धारण गरेको समस्या हो । यी विविध आधारले विश्वमा खाद्यान्नकै लागि युद्धको जोखिम समेत बढेर गएको दर्शाउँछ । थप विश्वमा सार्वजनिक भएका हरेकखाले तथ्यांकलाई आधार मानेर हेर्दा विश्वमा खाद्यान्नजन्य जोखिमकै कारण १५ हजार बढी बालबालिकाले ज्यान गुमाउने गरेका छन् । खासगरी खाद्य सुरक्षासम्बन्धी अन्तर्राष्ट्रिय सम्मेलन सन् १९९६ मा भएको थियो, जसले नागरिकको खाद्यान्नमाथिको पहुँच, खाद्यान्नको उपलब्धता, यसको उपभोग तथा निरन्तर उपलब्धताको अवधारणालाई बहसमा ल्याएको हो । पछि सन् १९७४ मा सम्पन्न भएको विश्व खाद्य सुरक्षा सम्मेलनले खाद्य सुरक्षाको सवालमा थुप्रै अवधारणा अघि सारेको छ । समकालीन विश्वमा कतिपय आर्थिक परिसूचक उकासिँदा मुलुक पनि खाद्य असुरक्षाबाट प्रभावित छन् । यिनै पक्ष र जोखिमको सहज अवतरणको लागि सकारात्मक कदमको रूपमा खाद्य दिवस मनाउने अभ्यास थालनी पनि भएको छ । पछिल्लोपटक सन् २०१६ अक्टोबर १६ मा ३६ औं खाद्य दिवस मनाइयो । उक्त दिवस मनाउँदै गर्दा जलवायु परिवर्तन भइरहेको छ, खाद्य र कृषि फेरिनैपर्छ' भन्ने नारा जपिएको थियो सार्वजनिक सञ्चारमाध्यमबाट । उत्साहजनक तरिका' बाट यस दिनलाई मनाइयो ! तर समस्या समाधानार्थ ठोस रणनीतिक आधारको खोजी भने गरिएन । कारणमध्येको एक हो, कतिपय दाता खासमा यहाँ समस्या समाधान होस् भन्ने नै चाहँदैन । त्यसैले पनि उनीहरूकै स्वार्थको लागि सो अवसरमा केही खाद्य अभियन्ता, सरकारी कर्मचारी वा प्रशासक र केही राजनीतिक दलका नेताले शुभकामना छपाउनुबाहेकको उल्लेख्य काम भएको नदेखिएको हो । तर निरन्तर विश्वका खाद्यान्न उत्पादनमा आएको ह्रासका अलवा मानवीय खाद्य उपभोग गर्ने शैली फेरिएकाले नेपाललाई खाद्य अभावको खाडलतर्फ भने धकेलिरहेको छ । पछिल्लोपटक नैरोबीमा सम्पन्न विश्व व्यापार संगठन' (डब्लूटीओ) को दसौं मन्त्रीस्तरीय सम्मेलनमा खाद्य असुरक्षाको रणनीतिक सुधारको सवालमा डब्लूटीओका सदस्य राष्ट्रबीच छलफल भएको थियो । तर समस्या समाधानको लागि नेपाल सरकारले प्रभावकारी तथा रणनीतिक कदम चाल्नेतर्फ सजक हुनुपर्नेमा चासो दिइरहेको छैन । नेपालको संविधान, २०७२ को तेस्रो भागको मौलिक हकअन्तर्गतको छत्तीसौं धाराले हरेक व्यक्तिको खाद्यसम्बन्धी हकको सुनिश्चितता गरेको छ । तर त्यसको व्यावहारिक कार्यान्वयनको लागि आवश्यक कानुनी प्रक्रियाको थालनीमा भने सरकारी चासो उतिसारो देखिँदैन । नेपालमा भौगोलिक संरचना, राजनीतिक नेतृत्वको अपरिपक्वपनाका मात्रै होइन, जलवायु परिवर्तनका नकारात्मक असरका कारण आउने दैवी कारण पनि यहाँको खाद्य असुरक्षालाई बढाइदिने प्रमुख कारकको रूपमा अग्रपंक्तिमा रहेका छन् । आजको विश्वलाई नै हेर्ने हो भने पनि हरेक दिन साढे एक अर्ब हाराहारी हिस्साको जनसंख्या बिनाआहार बस्नु परिरहेको तथ्यांक छ । नेपालको यकिन तथ्यांक नभए पनि यस आँकडाले नेपालको सन्दर्भमा रातो बत्ती बालिदिएको भने जरुरै छ । भलै नेपालको सरकारले खाद्य सुरक्षाको दृष्टिले जोखिममा रहेका क्षेत्र र समूहहरूको तत्काल पहिचान गरी गुणस्तरयुक्त खाद्यवस्तुमा पहुँच बढाउने सवालमा सक्रियता भने देखिएको छैन । सरकारले कृषि उत्पादनलाई भन्दा बढी वितरण प्रणालीलाई प्रभावकारी तुल्याउने उपायको अवलम्बन गर्नुपर्ने टड्कारो आवश्यकता छ । फितलो वितरण प्रणालीले त खाद्यमाथिको असुरक्षाजोखिमको ग्राफ' थप उकासिदिएको छ । नेपालको सन्दर्भमा त खाद्य असुरक्षाकै कारण मानवीय विकासको अवस्थामा कत्ति पनि सुधार आउन सकेको छैन । किनभने मानिसले आफ्नो आयको झन्डै सबै हिस्सा खाद्यान्न जोहो गर्नमै खर्चिनुपर्ने बाध्यात्मक अवस्था रहेको छ । परिणामतः सामाजिक, आर्थिकलगायत शैक्षिक अवस्थाको विकासको लागि पुँजी अभाव हुन पुगेको छ, जसले मुलुकलाई उच्च आर्थिक वृद्धिमार्फत मध्यम आय भएका मुलुकको स्तरमा उकाल्न हम्मे पर्न सक्छ । चालू आर्थिक वर्ष धान उत्पादनमामा साविकको भन्दा झन्डै आठ लाख मेट्रिकटन बढ्ने आकलन गरिएको छ । तर यो तथ्यांकले नेपालको कृषिको सुधार भएको भन्ने होइन । सुधारकै लागि अपनाइएको रणनीतिक औजार दीर्घकालीन कृषि नीति' ले भने अपेक्षित उद्देश्य प्राप्त गर्नबाट विमुख रह्यो । नयाँ बीसबर्से कृषि विकास रणनीति' कार्यान्वयनमा ल्याइएको छ । यस रणनीति कार्यान्वयनको चरणमा गए पनि पारम्परिक ढाँचामैत्री नेपालको कृषि उत्पादन प्रणालीले विद्यमान अवस्थामा आधुनिकीकरणको गति समात्न नसक्ने पक्का छ । संरचनात्मक पद्धति नफेरिएसम्म खाद्य सुरक्षाको लागि ठोस आधार बन्न सक्ने छैन । कृषि क्षेत्रको आधुनिकीकरणको लागि विद्यमान चुनौतीको रणनीतिक र व्यावहारिक मुकाबिला गर्ने गरी कृषि प्रणालीको विकास आजको आवश्यकता हो । तब मात्रै कृषि सेवाको प्रसारमा सहज पहुँच, कृषि ऋणको सहज उपलब्धतामार्फत मुकुकमा थप रोजगार सिर्जना गर्न नागरिकको जीवनस्तर उकास्न सहजता प्रवद्र्धन हुने हो । सरकारी पक्षबाट वर्षको कुनै एकमात्रै खाद्य दिवस मनाएर वा रणनीति बनाएर मात्रै खाद्य उत्पादनमा वृद्धि र वितरणमा सामन्यायिकता कायम हुने होइन । खाद्य उत्पादनको ग्राफ बढाउनु मात्रै समस्याको तार्किन निकास हुन पक्कै पनि सक्दैन । नेपालमा हरेक वर्ष कृषिजन्य वस्तु आयातको ग्राफ बढ्दो छ । चौधौं योजनाको आधारपत्रअनुसार करिब दुईतिहाइभन्दा बढी जनसंख्या रोजगार र जीवन धान्नकै लागि कृषि क्षेत्रमा आश्रित छन् । त्यसो त सरकारद्वारा सार्वजनिक गरिएको छैटौं कृषि गणनाको तथ्यांकले आफ्नो उत्पादनले वार्षिक रूपमा खान नपुग्ने कृषक ६० प्रतिशत रहेको आँकडा प्रस्तुत गरेको छ । किनभने नेपालको कृषि क्षेत्र पूर्णतया मनसुनमा आधारित छ । नेपालमा कृषि उत्पादनमा आउने ह्रास र बढोत्तरीको अवस्था नै गरिबीसँग गाँसिएको छ । त्यसमा व्यापक सुधारको खाँचो छ । यस्तो देशमा तथ्यांकीय अवस्थामा आएको सुधारभन्दा व्यावहारिक रूपमै आएको परिवर्तनले अर्थ राख्छ । तर कृषि शिक्षा र अनुसन्धानको माध्यमबाट विकास भएका पत्ता लागेका विविध प्रविधि अपनाउने सवालमा सरकारले खुट्टा कमाउनु हुँदैन । खेतीयोग्य जमिन बाँझो राख्ने प्रवृत्ति आकासिएको छ । त्यसलाई निरुत्साहित गर्न सरकारले रणनीतिक कदम चाल्न सकेको छैन । नेपालमा कृषि उत्पादनमा आउने ह्रास र बढोत्तरीको अवस्था नै गरिबीसँग गासिँएको छ । त्यसमा व्यापक सुधारको खाँचो छ । त्यसको लागि कृषिको यान्त्रिकीकरणको टड्कारो आवश्यकता छ, तर सरकारसँग भने कृषिको व्यावसायीकरण वा आधुनिकीकरणका नारा मात्रै छन, ठोस रणनीतिक कार्यक्रमचाहिँ छैनन् । वार्षिक औसत वृद्धिदर १३३ रहेको र कुल गार्हस्थ्य उत्पादनमा ३१३ प्रतिशतको हाराहारीमा योगदान रहेको नेपालको कृषि क्षेत्रको योगदान बढाउन यस क्षेत्रमा आधुनिकीकरण पहिलो सर्त हो । मानव अधिकारकै एक बलियो हिस्साको रूपमा स्थापित भइसकेको खाद्य अधिकारलाई टालटुले पाराले सम्बोधन गर्न खोजिनु काँचोपन मात्रै हो । नेपालको कृषि उत्थानको लागि जलवायु परिवर्तनका नकारात्मक असरसँग जुध्ने आधुनिक सीप विकास र सामथ्र्यको बढोत्तरी गरिनु अपरिहार्य देखिन्छ । दिगो सिँचाइ सुविधाको कमजोर अवस्था, कृषकका निम्ति मल तथा बीउ अभावका साथै आधुनिक तवरबाट खेती गर्ने सीप र तालिमको प्रभावकारी व्यवस्था पनि छैन । कारणतः नेपालको कृषि क्षेत्रको स्तरोन्नतिमा अवरोध पुगिरहेको छ । कृषिलाई जलवायु परिवर्तमा नकारात्मक असरसित जुध्न सक्ने ढर्रामा आधुनिकीकरण तथा विविधीकरण गर्ने लक्ष्यका साथ गत आर्थिक वर्षदेखि कार्यान्वयनमा आएको महत्वाकांक्षी कृषि विकास रणनीति' (एडीएस) कार्यान्वयनमा बढी दिमाग चलाउनुपर्ने त आफ्नो ठाउँमा छ । तर खाद्य असुरक्षाको जोखिम न्यूनीकरणको हकमा नेपालको सन्दर्भमा खाद्यपोषणको दृष्टिबाट असुरक्षित ठानिएको तथा खाद्यान्न उत्पादन कम हुने क्षेत्रमा स्थानीयस्तरमा उत्पादन हुने कृषि उत्पादनमा बढी जोड दिने र त्यस सम्बन्धमा नयाँ कार्यक्रमलाई अभियानको रूपमा कार्यान्वयन गरिनु बढी रणनीतिक हुन सक्छ । यससँगै करार र सहकारी खेतीलाई जोड दिँदै उत्पादनका पकेट क्षेत्रलाई बढी उपयोग गरेर उत्पादनको हकमा आत्मनिर्भरता प्रवद्र्धनसमेत गर्न सक्नुपर्नेछ ।"
राजनीति र न्यायालय,"सार्वेच्च अदालतका निर्णय नजिर बन्छन् । तिनले कानुनको हैसियत पाउँछन् । तर सर्वोच्चले सर्वोच्चकै फैसला काट्दा कुन फैसलालाई नजिर मान्ने ? तर भावी सर्वोच्च न्यायालयको लागि आफ्नै पूर्ववर्ती फैसलाको समीक्षा गरी पहिलो निर्णयमा गम्भीर न्यायिक त्रुटि' भएको भन्दै त्यसलाई पुनरावलोकन गर्ने र नयाँ निर्णय दिने बाटो खुलेको छ । अर्कोतिर अभूतपूर्व घटनाचक्रमा मुलुकको सर्वोच्च न्यायपालिका फसेको छ । यति अपारदर्शी र अन्धकारको वातावरणमा ८०८० जना उच्च न्यायालयका न्यायाधीशहरू नियुक्ति गरिनु नै विवादास्पद निर्णय हो । न्यायपरिषद्लाई दिइएको अधिकार प्रधानन्यायाधीशको नेतृत्वको त्यो संस्था राजनीतिक दबाब र अन्य मोलाहिजा र प्रभावबाट डग्दैन भन्ने मान्यताबाट निर्देशित थियो भने सम्भवतः त्यसैमा पुनः समीक्षा आवश्यक बन्न पुगेको छ । न्यायाधीशहरूको नियुक्ति दलको कोटा' र अन्य प्रभावबाबट निर्देशित हुन्छ भन्ने कुरा जनताको दिमागमा स्थापित भएमा न्यायको लागि उनीहरू अदालत आउने छैनन् । सडकमा त्यसको छिनोफानो हुन थाल्छ । त्यसले कानुन र संविधानवादमा आधारित राज्यको मान्यतालाई नराम्रोसँग हल्लाउँछ । न्यायाधीश नियुक्तिलाई लिएर महान्यायाधिवक्ता तथा सरकारी वकिलहरूले समेत इजलास बहिष्कार गरे, सर्वोच्चदेखि तल्लो तहका अदालतसम्मले । अन्त्यमा घुमाउरो भाषामा न्यायपरिषद्ले त्यस (नियुक्ति) मा त्रुटि भएको स्विकार्यो र अबको नियुक्तिमा त्यस्ता त्रुटि नहुने प्रतिबद्धता व्यक्त गर्यो । तर यसले न्यायपालिकाको नेतृत्व तथा महान्यायाधिवक्ता र सरकारी वकिलहरूबीच लेनदेन' को विषयभन्दा धेरै महत्वपूर्ण अर्थ राख्छ । नेपाल बार एसोसिएसन र सर्वोच्च बारसमेत रुष्ट छन् न्याय परिषद्सँग । त्यति मात्र हैन, सर्वोच्चको फुलकोर्ट' मा समेत न्यायाधीशहरू विभाजित देखिए । कोही असन्तुष्टहरूसँग वार्ता गर्नुपर्ने त्रुटि सच्याउनुपर्ने पक्षमा उभिए भने कोहीले कठोर कदम उठाउँदै महान्यायाधिवक्ता र सरकारी वकिलहरूलाई चेतावनी दिनुपर्ने अडान राखे । न्यायाधीश नियुक्तिविरुद्ध परेको एक रिट' पछिल्लो समूहका न्यायाधीशको इजलासमा विचाराधीन छ । तर न्यायपरिषद्ले नै नियुक्तिमा त्रुटि भएको सन्देश दिइसकेपछिको अवस्थामा सर्वोच्चले कसरी न्याय देला यसमा, आगामी दिनका घटनाक्रम र न्याय निष्पादनले प्रस्ट पार्नेछन् । तर सर्वोच्च न्यायालयमा यो हदसम्मको विचलन, अविश्वास र राजनीतिक हस्तक्षेपको अवस्था के एकैपटक अचानक आएको हो या नियोजित रूपमा उसका मौलिक पक्ष मक्किने स्थिति भित्र र बाहिर दुवै पक्षले सिर्जना गरेका हुन् । गत साता केही महिनापूर्व प्रधानन्यायाधीशको पदबाट अवकाश प्राप्त गरेका कल्याण श्रेष्ठ र न्यायाधीशका रूपमा सर्वोच्चबाट एक दसकअघि बिदा लिएका कृष्णजंग रायमाझी एउटै मञ्चमा देखा परे । निर्वाचनबिनाको सत्ता राजतन्त्र' जस्तै हुने आशंका र चेतावनीमिश्रित अभिव्यक्ति दिए दुवैले । तर उनीहरूले आफ्नो आत्मसमीक्षा गर्न रुचाएनन् । न्यायपालिकाको गिर्दो छवि, दलीयकरण र घट्दो जनविश्वासबारे टिप्पणी नै गरेनन् । त्यस अर्थमा न्यायाधीश रायमाझीको दोष कम होला । किनकि उनले बिदा लिँदाको सर्वोच्च न्यायालयको छवि फरक थियो, उच्च थियो र सम्मानित थियो । रायमाझी स्वयंले ०६३ को आन्दोलन दबाउन तत्कालीन सरकारले सत्ता र ढुकुटीको दुरुपयोग गरेबारे न्यायिक छानबिन आयोगको नेतृत्व गरे । तर उनले राजनीतिक दलका कार्यकर्तालाई सदस्यका रूपमा स्वीकारी अपेक्षित प्रतिवेदन तयार गरे । राजनीतिक दल र राजनीतिक नागरिक समाजसँग सहकार्य गरे । रायमाझी आयोगका नाममा छानबिनपूर्व नै तत्कालीन सरकारले प्रहरी र सशस्त्रका नेतृत्वलाई दण्डित र पुरस्कृत गर्दा उनी मौन रहे । केही अत्यन्त निर्दोषविरुद्ध हचुवाका भरमा प्रतिवेदन दिएर उनले गम्भीर अपराधसमेत गरे । कल्याण श्रेष्ठले प्रधानन्यायाधीशको रूपमा खिलराज रेग्मीको द्वैध शासन (सिंहदरबार र सर्वोच्च आदलतमा) लाई वैधानिकता दिए मौनताद्वारा । अदालतको आत्मामा गाडिएको फलामको किलाले न्यायपालिकाको मृत्यु निम्त्याउँछ भन्ने बुझ्न चाहेनन् श्रेष्ठले, रेग्मी पदमा रहँदासम्म । किनकि रेग्मी भारत, बाह्य शक्ति र एनजीओ अनि दाताको समर्थनबाट प्रधानन्यायाधीशसँगै कार्यकारी प्रमुख बनेका थिए । कल्याण श्रेष्ठको गत साताको टिप्पणी एउटा पूर्व न्यायाधीशका रूपमा कम र एकजना एनजीओकर्मीका रूपमा ज्यादा थियो । नत्र एकजना पूर्व प्रधानन्यायाधीशलाई न्यायपालिकाको वर्तमान अवस्थाबारे किन द्रवीभुत बनाएन ? नेपालको अतीतले संविधानहरूको आयु पनि छोटो नै देखाएको छ । राजनीतिक अस्थिरता त अझ बढी छ । २०७२ को संविधान दुर्घटनाको सिकार भइसकेको छ । न संसद्समक्ष विचाराधीन संविधान संशोधन विधेयक पारित हुने अवस्था छ, न त एक वर्षभित्र तीन तहको निर्वाचनको सम्भावना नै देखिन्छ । सम्भावना खालि सत्ता परिवर्तन र थप अनिश्चितता तथा अराजकताको मात्र देख्न सकिन्छ अहिले । अब त भ्रष्टाचारको डर मान्नुपर्ने अवस्था पनि छैन, नेताहरूका लागि । केही विद्वान् र चरित्रवान् पूर्व प्रधानन्यायाधीश, न्यायाधीश र महान्यायाधिवक्ता अनि वरिष्ठ संविधानविद्हरूबाट विज्ञ समूह बनाई न्यायाधीश नियुक्ति संयन्त्र र प्रक्रियाबारे वस्तुनिष्ठ प्रक्रिया भोलिको आवश्यकता बन्न पुगेको छ । लोकमानसिंह कार्कीलाई जसरी हटाए पनि त्यो रिक्त पदपूर्ति गर्न सर्वोच्चले दिएको आदेश कार्यान्वयन हुने अवस्था छैन, भागबन्डाको राजनीतिका कारण । अख्तियार कार्यपालिकाको एउटा सानो एकाइको हैसियतमा झरिसकेको छ, प्रधानमन्त्री पुष्पकमल दाहालको निर्देशनपछि । तर न्यायपालिका खासगरी सर्वोच्च अदालत राजनीतिक दलहरूजसरी सहजै अविश्वसनीय र धराशायी बनून् भन्ने चाहना कसैको हुँदैन, प्रजातन्त्र र विधिको शासनमा विश्वास नगर्नेहरूबाहेक । त्यसैले न्यायपालिका या न्यायपरिषद्भित्रैका गतिविधिले न्यायालयलाई अविश्सनीय बनाएको छ भने त्यो संविधानवाद र कानुनमा आधारित राज्यको अवधारणाविरुद्धका कृत्य मानिनेछन् । कल्याण श्रेष्ठ र रायमाझीले राजनीतिप्रतिको टिप्पणीसँगै न्यायालयको वर्तमान अवस्थाप्रति पनि सानो चेतावनी दिएको भए त्यसले फरक अर्थ राख्थ्यो र सम्भवतः प्रेरित गथ्र्यो, आफ्ना उत्तराधिकारीहरूलाई न्यायपथमा अग्रसर हुन । आज नभए पनि भोलि उनीहरू बाध्य हुनेछन् या बनाइनेछन् सर्वोच्चको र न्यायपालिकाको स्वतन्त्रता, निष्पक्षता, विवेकशीलताको पक्षमा उभिन । प्रधानन्यायाधीश र प्रधानमन्त्रीबीच पटकपटक गोप्य भेटघाट' असल संकेत हैन सर्वोच्चको लागि । न्यायपालिका बिरामी छ । उसको क्षमतामा प्रश्नचिन्ह उठिसकेको छ । सम्भवतः केही विद्वान् र चरित्रवान् पूर्व प्रधानन्यायाधीश, न्यायाधीश र महान्यायाधिवक्ता अनि वरिष्ठ संविधानविद्हरूबाट विज्ञ समूह बनाई न्यायाधीश नियुक्ति संयन्त्र र प्रक्रियाबारे वस्तुनिष्ठ प्रक्रिया भोलिको आवश्यकता बन्न पुगेको छ । त्यति मात्रै हैन, अहिलेको न्यायाधीश नियुक्तिको विवादसमेत त्यस्तो विज्ञ समूहको विचार र सुझावको विषय बन्ने प्रबल सम्भावना छ । न्याय पद्धति कस्तो हुनुपर्छ, त्यो संविधान र राजनीतिक पद्धतिले छनोट गर्ने विषय हो, तर न्यायाधीश कस्तो हुनुपर्छ भन्नेबारे सबै पद्धतिमा जनता स्पष्ट छन् । उनीहरू योग्य, निष्पक्ष, चरित्रवान् र दलीय या अन्य स्वार्थभन्दा माथि हुन सक्नुपर्छ । प्रतिशोधको औजार हैन, संविधानको मर्म र अक्षरले उनीहरूलाई निर्देशित गर्न सक्नुपर्छ, न्याय निष्पादनमा । न्यायालयमा जनताको विश्वास ह्रास हुँदै गएमा अन्ततः त्यसले विद्यमान राजनीतिक पद्धति र संविधानको वैधानिकता र स्वीकार्यमा चोट पुर्याउनेछ । यो बुझेमा अदालत या न्यायिक नेतृत्वले अहिले पनि आफूलाई सुधार्दै संविधानवादलाई ध्वस्त हुनबाट केही हदसम्म बचाउन सक्छ ।"
