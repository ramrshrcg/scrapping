शीर्षक,विवरण
फिजी कि सिक्किम ?,"'बाँकाबीर' बलदेव शाही (शाह) १९०५ सालमा रुद्रवीर स्वाँरको खुकुरी प्रहारबाट मारिए । १९०२ सालमा भएको कोतपर्वपछि सर्वशक्तिमान भएका जंगबहादुर राणा (वीरनरसिंह कुँवर) एकतन्त्री ढंगले शासन गर्न थालेपछि अछामका चेतनशील युवक बलदेवले त्यसको विरोध गरे । जंगबहादुरले बलदेवलाई विप्लवी ठानेर आदेश दिए, 'अछामी रणभीम शाहको भाइ बलदेव शाही, बझाङी अमरसिंह भण्डारी १, गुमानी सिंहका भाइ ईश्वर सिंह १ जहाँ फेला पर्छन्, यिनलाई काटिदिनू ।' उनले आदेशमा भनेका छन्, 'यिनीहरूको मद्दतीमा जोजो छन्, तिनलाई नेल गलफन्दी हाली नउम्काउन्या गरी यहाँ ल्याउने काम गर्नू । इति संवत् १९०५ साल मिति वैशाख सुदौ रोज शुभम् ।' बलदेव तानाशाही शासनको सशक्त विरोध गर्ने जुझारु युवक थिए । त्यसैले तत्कालीन शासकद्वारा मारिए भन्ने कुरा धेरैले चर्चा गरेका छन् । सुदूरपश्चिमको इतिहास परिचय र नेपाली इतिहास मन्थनलगायत पच्चीसवटा पुस्तक लेखिसकेका आत्माराम ओझाले विभिन्न सन्दर्भ सामग्री र दस्तावेजहरूलाई आधार मानेर बाँकावीर बलदेव शाही (शाह) नेपालका प्रथम सहिद हुन् भन्नुभएको छ । बाँकावीर बलदेवभन्दा झन्डै ३१३२ वर्षपछि मारिएका लखन थापा प्रथम सहिद भनेर गरिएको प्रचार इतिहासको अन्वेषण र अनुसन्धानबेगर गरिएको अपव्याख्या मात्र होइन, इतिहास बंग्याउने प्रपञ्च पनि हो । २००४ सालमा इलामका भगीरथ गौतम र बैतडी बमराडा गाउँका आत्माराम ओझा (हाल कन्चनपुर) काठमाडौंमा झन्डै दुई वर्ष एउटै कोठामा बसेका सहपाठी हुनुहुन्थ्यो । इतिहास र साहित्यमा दुवैको अभिरुचि थियो । पचासी वर्षको उमेरमा पनि साहित्य सिर्जनामा सक्रिय ओझा सुदूरपश्चिम, कर्णाली क्षेत्र, नयाँ मुलुक (बाँके, बर्दिया, कैलाली र कन्चनपुर) आदिको मात्र होइन, सम्पूर्ण नेपाली इतिहासका ज्ञाता हुनुहुन्छ । केही वर्षअघि त्रिभुवन विश्वविद्यालय सिनासका अन्वेषक पेशलकुमार निरौला र पंक्तिकार उहाँको निवास (कन्चनपुर, महाकाली) पुग्दा उहाँले नेपाली इतिहासको खोजीविहीन ढंगले नभएकोमा दुःखमनाउ गर्नुभएको थियो । पंक्तिकारका पिता (स्वर्गीय भगीरथ गौतम) तथा साहित्यकार आत्माराम युवावस्थामा घनिष्ट मित्र हुनुभएकाले पारिवारिक वातावरणमै हाम्रो कुराकानी भयो । युवापुस्तालाई समेत दिग्भ्रमित तुल्याउने कतिपय इतिहास लेखकहरूले दल, जात, गुट वा क्षेत्रलाई मात्र महत्त्व दिएर साँचो इतिहास ढाकछोप गरेकोमा ओझा जस्ता सत्यवादीहरू चिन्तित देखिएका छन् । राष्ट्र ढल्न लाग्दा पनि टाठाबाठा भने मौन छन् । आज नयाँ पुस्तालाई उल्टोपाल्टो सिकाइँदै छ । राष्ट्रलाई भावनात्मक रूपमा टुक्राटुक्रा बनाइएको छ । अखण्ड राष्ट्रलाई भौगोलिक रूपमा खण्डखण्ड बनाउन खोजिएको छ । अंग्रेजीमा 'पार्ट' शब्दबाट बनेको पार्टीले समष्टि, व्यापकता, अखण्ड र सुदृढ मण्डलको परिकल्पना गर्दैन । प्राचीन ग्रन्थमा सौरमण्डल, वायुमण्डल, व्योम मण्डल, पृथ्वी मण्डल जस्ता शब्दले व्यापक अर्थ दिएको पाइन्छ । हाम्रो धर्मसंस्कृतिले संसारका सबै मानव एउटै परिवारका सदस्य हुन् भन्दै 'वसुधैव कुटुम्बकम्' मानेको हो । हाम्रो सभ्यताले 'पृथिवी शन्ति  अन्तरिक्ष शान्ति' भन्दै सबैको भलो होस् भन्ने सन्देश दिएको छ । त्यसैले पूर्वजले 'सर्वे भवन्तु सुखिनः सर्वे सन्तु निरामया' तथा भवतु सब्ब मंगलम् (सबैको मंगल होस्) भन्ने सिकाए । आज राजनीति र प्रशासन चलाउनेहरू आफ्नै मात्र भलो हेरिरहेका छन् । राष्ट्रलाई स्वाधीन राख्न स्वतन्त्र नीति चाहिन्छ । त्यसैले २०२३ पुसमा नेपालले मुद्रासम्बन्धी स्पष्ट नीति ल्यायो । नेपालमा भारतीय मुद्रा खुला रूपमा प्रचलनमा रहेको अवस्था विस्तारै अन्त्य भयो । पचहत्तरै जिल्लामा नेपाली मुद्रा मात्र चल्न थाल्यो । भारतीय पाठ्यपुस्तक हटाइए । २०१२ सालमा चीनसँग दौत्य सम्बन्ध स्थापना भएपछि झस्किएको भारतले २००७ सालदेखि नै नेपाललाई प्रान्त बनाउन चाहे पनि राजा महेन्द्रको सुदृढ नेतृत्वका कारण त्यो असम्भव हुँदै गयो । केही भारतपरस्त व्यक्तिहरूलाई प्रयोग गरेर राजा महेन्द्रको हत्या गर्ने प्रयास पनि गरियो । जनकपुरमा राजाकै गाडीलाई लक्षित गरेर २०१८ साल माघ ९ गते बम प्रहार गरियो । 'आफूमाथि बम प्रहार गर्ने युवक दुर्गानन्द झालाई अरूले उकासेको सूचना पाएपछि राजा महेन्द्रले माफी दिने सोच बनाएका रहेछन् । दरबारका न्यायाधीश (राजाका कानुनी सल्लाहकार) पशुपति कोइरालाले बिन्ती गरेछन् 'सरकार, जघन्य अपराधीलाई पनि माफी दिन थाल्यो भने त्यो त नजिर बन्छ ।' त्यसपछिको कुरा थाहा भएन । पछि दुर्गानन्दकी पत्नी सेतो वस्त्र लगाएर जनकपुरबाट काठमाडौं आइन् र आफ्ना पतिका कपडा, बाकस आदि लिएर गइन् । त्यसबेला मात्र थाहा भयो, दुर्गानन्द मारिएछन् ।' न्यायिक क्षेत्रमा धेरै वर्ष सेवा गरेका काठमाडौं रक्तकाली निवासी एकजना पूर्व कर्मचारीले झन्डै ३५ वर्षअघि पंक्तिकारलाई सुनाएका थिए । २०२४ साल जेठ १२ गते नेपालबाट चीन जोड्न अरनिको राजमार्गको उद्घाटन गरे राजा महेन्द्रले । भारतले त्यसलाई आफूविरुद्धको ठूलो धक्का ठान्यो । नेपालका राजा चीनपरस्त बन्दैछन् भन्ने प्रचार गराएर भारतले बद्नाम गर्न खोजे पनि राजा महेन्द्र विचलित भएनन् । उनको मान्यता थियो, सबै वादभन्दा राष्ट्रवाद सर्वोच्च हो । त्यसैले राष्ट्रलाई स्वावलम्बी, सक्षम र आत्मनिर्भर बनाउनुपर्छ । २०२८ साल असारमा राजा महेन्द्रले सोभियत संघ र अफगानिस्तानको भ्रमण गरे । मस्कोमा सोभियत राष्ट्रपति निकोलाई भी पोदगोर्नीले रात्रिभोजमा ठट्टा गर्दै राजा महेन्द्रलाई सोधेछन्, 'नेपालको उत्तर र दक्षिणमा चीनभारत जस्ता मोटामोटा छन् । सरकार त पातलो होइबक्सन्छ ।' राजाले पनि हाँस्दै जवाफ दिएछन्, 'पातलो माहुतेले मोटामोटा हात्तीलाई पनि फन्फनी घुमाउँछ, होइन र महामहिम ? ' भ्रमण दलमा मस्को गएका पुराना कर्मचारी सम्झिन्छन् । तीक्ष्ण बुद्धिका थिए राजा महेन्द्र । त्यसैले सोभियत संघ र अमेरिका तथा चीन र भारत जस्ता राष्ट्रलाई कूटनीतिक सन्तुलनमा राखेर नेपालमा ठूलो लगानी गराए । कूटनीतिक मर्यादा उल्लंघन गर्ने कतिपयलाई चौबीस घन्टाभित्र देशनिकाला गरेका छन् उनले । डराएर लुत्रुक्क पर्ने स्वभावका थिएनन् राजा महेन्द्र । त्यसैले मानिसहरू भन्छन्, 'हजार स्यालको हुइँयाभन्दा एउटै सिंहको शासन राम्रो ।' यसरी 'गणतन्त्र संस्थागत गर्दै जाने' होडबाजी चल्यो भने नेपालीहरू एक दिन फिजी वा सिक्किमका जनताजस्तै बन्छन् र त्यसबेला नेपाली सेना बन्छ गोर्खा रेजिमेन्ट । के हामीले त्यही पर्खिरहेका हौं त ! ? २०२४ सालदेखि लगातार चार वर्ष मुटुको रोगी भए, राजा महेन्द्र । अहोरात्र परिश्रम गरेर राष्ट्रोत्थानमा तल्लीन रहँदा राम्रोसँग आरामसमेत नपुगेको राजाका निजी चिकित्सक डा सुशीलचन्द्र हल्डरले लेखका छन् । उनी लेख्छन्, 'वास्तवमा मौसुफको गाथमा पूर्ण मानसिक वि श्राम कहिल्यै हुन पाउँदैनथ्यो ।' १०४ वर्षसम्म राणाशासकका पिँजडाका सुगा बनेका पूर्वजभन्दा फरक स्वभावका थिए महेन्द्र । इतिहासकार तथा महेन्द्रकालका मन्त्री भुवनलाल प्रधानले भनेका छन्, 'अरूले दस वर्षमा गरेका काम हामीले दुईचार वर्षमै गर्नुपर्छ भन्थे राजा महेन्द्र ।' आज राष्ट्रिय राजनीतिका प्रमुख खेलाडीहरूका निम्ति राजनीतिक दल भनेको 'सेरा' मात्र हो । (राजदरबारको लागि चाहिने खाद्यान्न उत्पादन गर्ने र सुरक्षित राख्ने जमिनलाई सेरा भनिन्छ ।) ठूला नेता, उनीहरूका घरपरिवारका सदस्य, केही कार्यकर्ता तथा सीमित व्यक्तिको लागि राष्ट्रको ढुकुटी खुर्वाविर्ता, पेवा, खान्की र सेरा बनेको छ । कर नलाग्ने गरी जीविकोपार्जनको लागि उहिले राजा महाराजाले प्रियजनलाई उर्वर खेत दिन्थे, जसलाई बिर्ता भनिन्थ्यो । केही दलका लागि राष्ट्र नै बिर्ता भएको छ । कन्चनपुर (महाकाली अञ्चल) निवासी पत्रकार तथा लेखक बलदेव अवस्थीको कथन घतलाग्दो छ, 'जहानिया शासन र दलीय शासन उस्तै रहेछ । सीमित व्यक्ति र उनीहरूका आसेपासेलाई आनन्द, अरूलाई कष्ट ।' विधिको शासन नभएपछि ब्रिगेको गिदीको शासन चल्छ । नेपालमा त्यही देखिएको छ । त्यसैले हरेक क्षेत्रमा बेथिति छ । एउटा कुरा मात्र सधैँ निश्चित छ अनिश्चितता । नेपाल मजदुर किसान पार्टीका नेता नारायणमान बिजुक्छेका अनुसार, केपी ओली नेतृत्वको सरकार नढालेमा विदेशी शक्तिले माओवादी केन्द्रका मुर्धन्य नेतालाई 'मदन भण्डारी बनाइदिने' चेतावनी दिएको रहेछ । ती माओवादी नेताले भनेछन्, म प्रधानमन्त्री 'भइदिनैपर्ने' भो, नत्र मार्छु भन्छन् तर म प्रधानमन्त्री भएपछि 'उसको' आदेश मान्नैपर्छ । दिल्लीमा भारतको विदेश नीति नेपालले अक्षरशः पालना गर्ने कबुलियतनामा वा कायलनामामा हस्ताक्षर गरेपछि नेपालका प्रधानमन्त्री 'मुख्यमन्त्री' नै बन्न पुगे । यसरी 'गणतन्त्रलाई संस्थागत गर्दै जाने' होडबाजी चल्यो भने नेपालीहरू एक दिन फिजी वा सिक्किमका जनताजस्तै बन्छन् र त्यसबेला नेपाली सेना बन्छ गोर्खा रेजिमेन्ट । के हामीले त्यही पर्खिरहेका हौं त ! ?"
एउटा न्यायाधीशले बिगार्दा देशको सिंगो पद्धति बिग्रन्छ,"अन्तर्राष्ट्रिय कानुनको प्रयोग अन्तर्राष्ट्रिय कानुनको प्रयोग र प्रभावबाट अहिले नेपालजस्ता कुनै पनि देश मुक्त छैनन् र हुन सक्ने पनि देखिँदैन । मानव अधिकारसम्बन्धी महासन्धिहरूको अनुमोदन, वैदेशिक लगानीको स्वागत आदि कारणले अब अन्तर्राष्ट्रिय कानुन हाम्रो कानुन प्रणालीको एक महत्त्वपूर्ण भाग भइसकेको छ । अन्तर्राष्ट्रिय कानुन प्रयोग सम्बन्धमा भन्ने हो भने हाम्रो अदालती अभ्यास मनपरी नै छ । अरूण चौधरीको मुद्दा (२०६४) मा नेपालभारतबीच भएका सन्धिको विषयमा अदालतले आँखा चिम्लिदियो र आफ्नै पुस्तकालयमा आठौं संस्करण हुँदाहुँदै १९७९ मा प्रकाशित भएको पाँचौं संस्करणको शब्दकोष प्रयोग गरेर एक किसिमको फैसला गर्यो भने राजेन्द्र ढकाललगायतका मुद्दामा नेपालले अनुमोदन वा सम्मिलन नै नगरेका महासन्धिहरूका आधारमा प्रयोग गरेर फैसला गरिएको छ । फेरि केही हजार डलर खर्च गरेर अन्तर्राष्ट्रिय कानुन प्रयोगको नाममा प्रवेश गराइने स्वार्थको पनडुब्बी सजिलो गरी सतहमा देखिँदैन । समय र स्वार्थअनुसार राजनीतिमा पनि ठीक, कूटनीतिमा पनि ठीक, स्वतन्त्र नागरिक समाज भनेर माइतीघरतिर बटुलिएर तस्बिर खिचाई दातालाई प्रतिवेदन पेस गर्ने नागरिक समाजको धेरै सदस्यहरूको बल पनि अन्तर्राष्ट्रिय कानुनको 'प्रयोग' हो भन्ने जानकारीमा रहेकै हो । त्यसैले अन्तर्राष्ट्रिय कानुनको प्रयोगमा पहिले भएका हेलचक्र्याइँ पनि सुध्रिनुपर्छ । संघीय संरचना कार्यान्वयन नेपालमा ख्यालख्यालमै गणतन्त्र, धर्म निरपेक्षता र संघीयता आए । ख्यालख्यालमै यस अर्थमा कि न गणतन्त्रको लागि न संघीयताको लागि न धर्म निरपेक्षताको लागि आन्दोलन भएका थिए । यसको पुष्टिको लागि यहाँ धेरै कुरा लेखिरहनु आवश्यक छैन । इच्छुकले २०६३ सालपछिका घटनाक्रमहरूको अभिलेखहरू पल्टाएर हेरे हुन्छ । यिनले देशलाई फाइदा पुर्याए कि अरूलाई नै फाइदा पुर्याइरहेका छन्, त्यो सबैले देखिभोगिरहेकै छन् । न्यायपालिका सचेत रहन सकेन र राजनीतिक भकुन्डोलाई राजनीतिक स्थानतिरै फर्काउन नसकी अहिलेजस्तै राजनीतितिर छिर्दै गयो भने त्यहाँ अर्को जोडको ठक्कर खानेछ । न्यायाधीशको अभाव विगत लामो समयदेखि न्यायाधीशको रिक्त पद समयमा पूर्ति नगरिने समस्या असाध्य रोग भइरहेको छ । यो जनशक्तिको अभावले नभई न्याय परिषद् उद्देश्यविपरीत न्यायपालिकामा राजनीतिक चल्ला कोरल्न ओथारो बस्नाले भइरहेको हो । आगामी कात्तिक १५ गतेदेखि सुरु भएर २०७४ असार २२ गतेसम्ममा पाँचजना न्यायाधीशहरूले अवकाश पाइसक्नेछन् । कल्याण श्रेष्ठले अवकाश पाएपछि रिक्त भएको पद रिक्त नै छँदै छ । त्यसपछि न्यायपालिका भर्ने राजनीतिक होडबाजी कस्तो होला, सहजै पूर्वानुमान गर्न सकिन्छ । न्याय परिषद्को निकम्मापनले संवैधानिक इजलास गठन हुन सकेको छैन । न्याय परिषद्माग जो पुगे पनि कति निकृष्ट स्वार्थमा चुर्लुम्म डुबेका देखिन्छन् भने स्वार्थ पूरा हुने भयो भने सबै पदाधिकारी पूरा नभए पनि बचेकुचेका पदाधिकारीले नै निर्णय गरेर रिक्त न्यायाधीश पूर्ति गर्न सिफारिस गर्छन् । तर जनताका मर्का सुनुवाइ गर्न संवैधानिक इजलासमा रहने न्यायाधीश भने सिफारिस गर्दैनन् र २०७२ साल पुसदेखि अहिलेसम्म मुद्दाहरू पहिलो सुनुवाइ पनि हुन सकेका छैनन् । न्याय परिषद्को पदेन अध्यक्ष प्रधानन्यायाधीश नै हुन्छ र अपवादबाहेक परिषद्को बैठक अध्यक्षले बोलाउँछन् (अहिलेसम्म अपवाद प्रयोग गरिएको छैन) र न्याय प्रशासनलाई प्रभावकारी बनाउने अन्तिम जिम्मेवार पदाधिकारी पनि संविधानले प्रधानन्यायाधीशलाई नै बनाएको छ (धारा १३६) । यसरी सबै अधिकार सुम्पिँदा पनि आफ्नो स्वार्थ मिल्नेमा बाहेक जनताले न्याय पाउने विषय पन्छाएर आनन्दले समय कटाउँछन् र पनि प्रधानन्यायाधीशहरू संविधान र कानुनबमोजिम काम नगरी न्याय सुलभ र सुपथ बनाउँछु भनेर डिङ हाँक्न छोड्दैनन् । त्यसैले यो न्यायपालिकाको लागि अर्को कठिन चुनौती पनि सामुमा रहेको छ । सुझाव कार्यान्वयन नभएको धेरैलाई थाहा नहुन सक्छ नजिर बाझिएको देखिएको भन्दै एकरूपता कायम गर्न २०६७ सालमा तत्कालीन न्यायाधीश प्रकाश वस्तीको संयोजकत्वमा 'नजिरहरूमा एकरूपता कायम गर्ने उपाय सिफारिस समिति २०६७' नामक समिति बनाइएको थियो । त्यसले दिएको प्रतिवदेन सार्वजनिक नगरिएकाले धेरै थाहा नहुन सक्छ भनिएको हो । त्यसले तत्कालीन आठवटा र दीर्घकालीन १७ वटा सुझावहरू दिइएको थियो । तर ती सुझाव केहीकेहीबाहेक अरू कार्यान्वयन भएको देखिएको छैन । ती सुझाव कार्यान्वयन भएको भए सायद एउटा कानुनी व्यवस्थालाई दुईपटक खारेज गर्नुपर्ने परिस्थिति सिर्जना हुने थिएन होला । अपेक्षा हुन त प्रधानन्यायाधीशले अहिले नियुक्ति भएका तीनजनाको नाम लिएर सक्षम छन् भन्नुभयो । त्यसको अर्थ अरूचाहिँ अक्षम हुन् भनेको हो कि के हो ? प्रधानन्यायाधीश जस्तो व्यक्तिले के सोचेर आमसञ्चारमा त्यस्तो कुरा बोल्नुभयो, प्रस्ट नपारेकाले उहाँले मात्रै जान्ने कुरा हो । तर मैले जानेको सर्वज्ञ कोही हुँदैन । सिक्न सिकाउनको कति खुला रहन्छ । त्यसैमा निर्भर गर्दछ । सबै विषयमा सबैको उत्तिकै दक्षता पनि हुँदैन । प्रधानन्यायाधीश स्वयंले पनि आफू सबै विषयमा उत्तिकै दक्ष भएको दाबी नगरी देवानी र फौजदारी विषयमा मात्रै 'उस्तैलाई पनि पानी पिलाइदिन्छु' भन्नुभयो (बीबीसीसँगको अन्तर्वार्तामा) । जे होस् राज्यको सर्वोच्च अदालतमा न्यायाधीश भएर जाने मान्छेले पक्का केही गर्ने लक्ष्य लिएर गएको हुन्छ भन्ने विश्वास गर्नुपर्छ । उसले पनि आफूलाई परिमार्जन गर्दै लान्छ । यसैगरी हो सबैले गर्ने । दुःखको कुरा, हामीकहाँ बार बारजस्तो रहेन । कानुनका प्राज्ञहरूले प्राज्ञिकता देखाउन सकेनन् । यी एउटै सवारीका पांग्रा हुनुपर्नेमा एउटा सवारीबाट छुट्टिएका पांग्रा जस्ता भएकाले सर्वोच्च अदालतले पनि एक्लै हिँड्नुपरेको छ । यो अर्को कटु यथार्थ हो । त्यसको लागि न्यायपालिका र बाहिरी पक्ष दुवै उत्तिकै जिम्मेवार छन् । हाम्रोमा १२ वर्ष नपढे पनि वकिल पदेन 'विद्वान्' न्यायाधीश पदेन 'सर्वज्ञ' जस्तो भयो । हामी एकअर्काबाट सिक्न सकिन्छ भन्ने खुला मानसिकता राख्नै सकेनौं । न्याय दिने र माग्ने कामलाई हामीले 'फिनिसिङ जब' होइन 'फिनिस्ड जब' को रूपमा बुझेकाले बढी फैसला गरेर लगत बढाउनै हतार गरेको देखिन्छ । औपचारिक संवैधानिक संक्रमणकाल समाप्त भए पनि नयाँ संविधानले जरो गाड्न कम्तीमा पनि एक दसक लाग्छ । त्यसमा पनि वर्तमान संविधानको भाग ३३ मा भएको सामान्य संक्रमणकालको समाप्ति भए पनि संविधानभित्र भएका अन्य संक्रमणकाल बाँकी नै छन् । त्यसमा पनि हामी संघीय संरचनामा गएका छौं । यसको अघोषित राजनीतिक संक्रमणकाल कति रहने हो, अहिल्यै भन्न सकिँदैन । यस्तो अवस्थामा न्यायपालिकाका पदाधिकारीहरूमा लगत कट्टा गरेर वार्षिक प्रतिवेदनमा जनाउनमै ध्यान बढी गएकाले विषयवस्तुको गम्भीरता र गहिराइसम्म पुग्ने धैर्य खस्किरहेको छ । यति संवेदनशील बखतमा माथि उल्लेख गरेजस्तै कमजोरी रहँदै गएमा न्यायपालिकाले आफ्नो प्रयोजनपरक अस्तित्व जोगाउन पनि सहज नहोला । बारको भूमिकाको विषयमा एउटा भनाइ छ जस्तो बार उस्तै न्यायपालिका । प्रधानन्यायाधीश सुशीला कार्कीले कानुन व्यवसायीको विषयमा कडा टिप्पणी गर्नुभयो । हुन त म पनि कानुन व्यवसायी नै हुँ र पनि प्रधानन्यायाधीशले कानुन व्यवसायीप्रति गरेका टिप्पणीमा म पूर्ण सहमत छु । किनभने राम्रोलाई सबैले राम्रो भन्नुपर्छ । प्रोत्साहन गर्नुपर्छ । आफू सुध्रिन चाहनेले अर्काले गरेको आलोचना ध्यानपूर्वक सुनेर सुधार गर्न पनि तयार हुनुपर्छ । मैले पनि अदालतको आँगनमा घाम ताप्न थालेको २२ वर्ष भएछ । यो अवधिमा भएको परिवर्तन हेर्दा कानुन व्यवसाय तीव्र गतिमा 'कानुन व्यवसाय' होइन 'मानो व्यवसाय' (अर्थात् जसरी हुन्छ बढी कमाउ) मा परिणत हुँदै गइरहेको छ । कानुन व्यवसायीहरू नै न्यायपालिकामा भ्रष्टाचार हुनुका प्रमुख कारक हुन् । त्यसमा सर्वसाधारण, न्यायाधीश तथा कानुन व्यवसायी कोही पनि अनभिज्ञ छैनन् । कानुन व्यवसायीमा विकृति पनि कतिसम्म छ भने अनजान झगडियासँग फौजदारी मुद्दामा पनि कोर्ट फी लाग्छ भनेर पैसा लिएर खाने (फौजदारी मुद्दामा नालेश दिँदा सय रुपैयाँ मात्र फिराद दस्तुर लाग्छ । कोर्ट फि लाग्दैन ।), आफ्ना कारणले पेसी स्थगित गर्दा लेखेको निवेदनको पनि पैसा लिने हजारहजार पैसा लिने । अहिले अभाव महसुस भएको भाषण छाँट्ने मान्छेको होइन । अभाव एउटै कुराको छ एउटा डाक्टरले बिगार्दा एउटा ज्यान मात्रै बिग्रन्छ, एउटा वकिलले बिगार्दा कसैका सन्तान, दरसन्तान बिग्रन्छन् र एउटा न्यायाधीशले बिगार्दा देशको सिंगो पद्धति बिग्रन्छ सार्वजनिक बिदाको दिन पनि बहस गरेको भनेर पैसा लिन खोज्ने । इमानदार न्यायाधीशलाई पनि घूस खान्छ भनेर पैसा लिने र जिते आफैँ खाइदिने नजिते केही फिर्ता गरेर विपक्षीले धेरै दिएछ । त्यसैले हराइदियो भनेर झुक्याउने र त्यो इमानदार न्यायाधीशप्रति समाजमा घृणा सिर्जना गरिदिने आदि धेरै किसिमका विकृति छन् । न्यायपालिका सुधार्न बारको धेरै किसिमको भूमिका हुन्छ । अदालतमा भइरहेका विकृतिको विषयमा जानकारी र सतर्क गराउने, बारका सदस्यबाटै अदालतमा न्यायाधीश भएर जाने भएकाले सक्षम जनशक्ति तयार गर्ने, बहसको स्तरीकरण गर्न सहयोग पुर्याउने, मुद्दा व्यवस्थापन गर्न आवश्यक सहयोग पुर्याउने, बार नै अदालत र जनतालाई जोड्ने साँघु भएकाले जनअपेक्षा, गुनासो र सुधार गर्नुपर्ने पक्षबारे जानकारी गराउनेलगायतका धेरै किसिमका काम गर्न सक्छ र गर्नुपर्छ । तर यस किसिमका सिर्जनात्मक भूमिकामा बार देखिएको छैन । विगत र वर्तमानको बारको भूमिका मूल्यांकन गर्दा बारको चुनावमा देखिएका उम्मेदवार र चुनिएका पदाधिकारी तथा बारको गतिविधिको गुणस्तरमा भइरहेको क्षय अत्तालिने किसिमको छ । बारबाट अपेक्षित सकारात्मक सहयोग न्यायपालिकाले नपाएकोमा रत्तिभर शंका छैन । बार पहिला पनि राजनीतिक दलको कानुन फाँट त थियो नै । तर केही समय अघिदेखिका क्रियाकलाप हेर्दा अब बार भित्रभित्रै धेरै चिरा भइसकेको छ । नेपाल बार एसोसिएसनले वर्तमान संविधानलाई स्वागत गरेकोमा नेपाल बार एसोसिएसन, जनकपुरले 'केन्द्रीय बारको अधीनमा रहिरहन हामीलाई बाध्यता नरहने' भनेर २०७२ असोज १२ मा र मधेस आन्दोलनलाई समर्थन नगरेको भनेर नेपाल बारको चुनावको बहिस्कार गर्ने भनेर २०७३ मंसिर ९ मा राजविराज बार आदिले पत्र लेखेर धम्की दिए र बारको चुनाव नै पछाडि सार्न बाध्य बनाएकै थिए भने केही समयअघिका दुई वक्तव्यहरूले बार एसोसिएसन दुई चिरा भएको केन्द्रीय तहबाट पनि पुष्टि गरिदिएका छन् । सर्वोच्च अदालतले अधिवक्ता पूर्णचन्द्र पौडेलको मुद्दामा सुनुवाइ नभएको भन्ने विषयलाई लिएर भएको टिप्पणीको विषयमा २०७३ जेठ २८ मा विज्ञप्ति निकाल्यो । त्यसको प्रतिवाद गर्दै नेपाल बार एसोसिएसनले मिति २०७३ जेठ ३१ मा सर्वोच्च अर्को विज्ञप्ति निकाल्यो । त्यसको प्रतिवादमा प्रगतिशील तथा पेसागत कानुन व्यवसायी संगठन, नेपाल (एमाले सम्बद्ध कानुन व्यवसायीहरूको संगठन) ले २०७३ असार १ मै प्रतिवादस्वरूप अर्को विज्ञप्ति निकाल्यो । अघिअघि पनि दलीय आस्थाका आधारमा बार विभाजित भए पनि यतिसारो विभाजन कहिल्यै पनि देखिएको थिएन । बारका पदाधिकारीहरू 'चुनावमा हामी विभाजित भएर गए पनि त्यसपछि बारको एउटै भनाइ हुन्छ' भन्थे । यसपालिदेखि त्यो 'एउटै देखाउने' झिल्के जामा पनि सिउन, टाल्न नमिल्ने गरी फाटेको छ । अब सायदै यसबाट तंग्रिन सक्ला । कुनै राजनीतिक सिद्धान्तप्रति आस्था राख्नु र मतदान गर्नु एउटा कुरा हो, तर जहाँ र जुनसुकै कुरामा पनि त्यसैलाई मापदण्ड बनाएर मापन गर्नु अर्को कुरा हो । न्यायपालिकालाई सुधार गर्ने भाषण मात्र पनि अचेल चुनाव अगाडिबाहेक सुनिन छोडेका छन् । कामको त कुरै छोडौं । नेपाल बारका यस्ता क्रियाकलापबाट न्यायपालिकामा सुधारको अपेक्षा गर्न सकिँदैन । न्यायपालिका सुधारमा बारको जस्तो भूमिका अन्य कुनै निकायको हुनै सक्दैन । तर त्यही धार क्रमशः बोधो भएर गइरहेको बखतमा बारलाई २०६३ सालदेखि नै संविधानले नै मान्यता दिनु पनि 'भांग्राको टोपीमा गुयलाको फूल' भनेजस्तो मात्रै हो (हेर्नुहोस् नेपालको अन्तरिम संविधान २०६३ को धारा ११३ (१) (ङ) र नेपालको संविधान धारा १५३(१)(ङ)) । अन्त्यमा एउटा सुझाव अहिले अभाव महसुस भएको भाषण छाँट्ने मान्छेको होइन । अभाव एउटै कुराको छ एउटा डाक्टरले बिगार्दा एउटा ज्यान मात्रै बिग्रन्छ, एउटा वकिलले बिगार्दा कसैका सन्तान दरसन्तान बिग्रन्छन् र एउटा न्यायाधीशले बिगार्दा देशको पूरै पद्धति बिग्रन्छ । आशा गरौं अब यस कुराको महसुस हुनेछ । कामना पनि गरौं न्यायपालिकालाई बचाउन न्यायाधीश, न्याय परिषद् र बार सबैले आआफ्नो कर्तव्य सुझबुझका साथ पूरा गर्न नवदुर्गा भवानीले पनि सद्बुनद्धि र भरपूर आशीर्वाद दिऊन् ! यो पनि पढ्नुहोस् नयाँ परिवेशमा न्यायपालिका"
'सार्क' को प्रभावकारिता ?,"भारत र पाकिस्तान फेरि एकपटक तनावको उद्योगलाई हतियारको प्रतिस्पर्धामा रूपान्तरण गरिरहेका छन् । उनीहरू एकअर्कालाई उचित ठहर्याउन आफ्नो वर्कतले भ्याएजति 'प्रोपोगान्डा' युद्धमा संलग्न भएका छन् । दुवैतिरका सञ्चारमाध्यम 'गोयबल्स' को शैली अपनाइरहेका छन् । हुन त यस प्रोपोगान्डा युद्धमा भारतको उत्तर प्रदेशको निर्वाचन पनि एउटा कारण रहेको छ, तर जे भए पनि उनीहरू दक्षिण एसियामा तनावको राजनीति गर्न र दक्षिण एसियालाई संसारका अगाडि 'गरिबहरू' को उपमहाद्वीप बनाइराख्न पनि भूमिका खेल्दैछन् । पाकिस्तानले आतंककारीमाथि नियन्त्रण गर्ने इच्छाशक्ति प्रदर्शन गर्न सकिरहेको छैन, भारतले आफ्नो नेतृत्व स्थापना गरी सार्कलाई सम्पन्न उपमहाद्वीप बनाउने र सबैलाई साथमा लिएर हिँड्ने जिम्मेवारी बुझ्नै सकिरहेको छैन । भारतीय सञ्चारमाध्यमको उग्रताले भारत उसको कमजोर प्रतिद्वन्द्वीबाट डराइरहेको छ जस्तो देखाउँछ । उसले पाकिस्तानलाई जुन शक्तिको रूपमा प्रस्तुत गरिरहेको छ, त्यसबाट अब युद्ध भइहाल्यो भने क्षति दुवैतर्फ ठूलो हुनेछ भन्ने आकलन गर्न सकिन्छ । यस तनाव र युद्ध प्रतिस्पर्धाको समाधान 'सार्क' को प्रभावकारितामै निहित रहेको छ । तर भारत र पाकिस्तानकै कारणले 'सार्क' को मृत्यु हुन सक्ने खतरा पनि पैदा भइरहेको छ । जतिबेला भारतले पाक्स्तिानमा 'सर्जिकल अपरेसन गर्यो त्यतिबेला' यता नेपालमा सार्कलाई कसरी प्रभावकारी संगठन बनाउने भन्ने बारेमा छलफल भइरहेको थियो । नेपालको संसद्ले गरेको यो पहल एउटा राम्रो पहल थियो । नेपाल 'सार्क' को अध्यक्ष देश हो । अफगानिस्तान, बंगलादेश, भुटान र भारतले आगामी इस्लामावाद सम्मेलनमा भाग नलिने भनेर एउटा ठूलो गल्ती गरे । उनीहरूले सम्मेलनको स्थान परिवर्तन गर्ने प्रस्ताव गर्न सक्ने थिए । यस जटिल अवस्थामा नेपालका राष्ट्रपति, प्रधानमन्त्री र राजनीतिक दलका अध्यक्षहरूको ठूलो भूमिका हुने थियो । नेपाल सार्कको अध्यक्ष हो, तर भारत र पाकिस्तानबीचको विवादले सार्कको अस्तित्वमा ल्याएको संकटप्रति नेपाली प्रधानमन्त्री र नेताहरूको चासो देखिएन । यस्तो अवस्थामा स्थितिलाई मध्यस्थताबाट समाधान गर्ने भूमिका नेपालले खेल्नुपर्ने थियो । भारत र पाकिस्तानबीचको कुराकानीको माध्यम नेपाल बन्नुपर्ने थियो । प्रधानमन्त्रीले देशका राजनीतिक नेताहरू र प्राज्ञिकहरूसँग छलफल गरेर स्थिति बिग्रिन नदिन सार्क अध्यक्षाको हैसियतले प्रभावकारी वक्तव्य जारी गरी दुवै देशका प्रधानमन्त्री र सरकार प्रमुखहरूसँग छलफल गरी सार्कलाई 'निगोसिएटर' संस्थाका रूपमा स्थापित गर्ने मौका थियो । नेपालले आफ्नो हैसियत आर्जन गर्ने राम्रो मौका गुमायो । वर्तमान सरकारको अवस्थाले 'नेपालमा शासक' छैनन् भन्ने प्रमाणित भयो । यसै सन्दर्भमा संसद् व्यवस्थपिकाको अन्तर्राष्ट्रिय मामिला तथा श्रम समितिले सार्कका महत्त्वपूर्ण राजनीतिक व्यक्तिहरू तथा प्राज्ञिकहरूलाई काठमाडौंमा बोलाई सार्कको संस्थागत विकासमा रहेका कमजोरीहरूको बारेमा छलफल गर्यो । अनेकौं समस्याका बारेमा छलफल भयो । आशा र निराशाहरू व्यक्त भए । तर फेरि पनि एउटा अनुभूति दोहोरियो, त्यो हो सार्कलाई सुधार गर्नु र प्रभावकारी बनाउनुको विकल्प कसैको लागि प्राप्त छैन । 'सार्क' लाई प्रभावकारी आपसी सहयोगको संस्थाको रूपमा विकास गर्नुको भारतलाई पनि अर्को विकल्प छैन । आफ्नै छिमेकीलाई साथमा लिएर हिँड्न नसकेमा भारतको प्रभावकारी भूमिकाप्रति अन्तर्राष्ट्रिय समुदायले पत्याउने अवस्था सिर्जना हुँदैन । धनी र सबल भारतको अस्तित्व गरिब र कमजोर छिमेकीले घेरिएर सम्भव हुँदैन । त्यसैले सार्कको प्रभावकारिता भारतको बाध्यता होइन, आवश्यकता हो । पाकिस्तानले दक्षिण एसियाबाट अलग्गिएर आफ्नो पहिचान कायम राख्न सम्भव छैन । पाकिस्तानको पहिचान दक्षिण एसियाको संस्कृतिसँग जोडिएको छ । पाकिस्तान दक्षिण एसियाबाट अलग्गिए पनि पाकिस्तानी जनता दक्षिण एसियाबाट अलग्गिन सक्तैनन् । नेपाल, बंगलादेश, भुटना र श्रीलंकाले गनगन गर्नुभन्दा यी दुई देशलाई नजिक ल्याउने भूमिका खेल्नुपर्ने हो । दुर्भाग्यवश, यी देशमा त्यसो गर्न सक्ने नेताको अभाव देखियो । भारत र पाकिस्तानका प्रधानमन्त्रीका आँखामा आँखा जुधाएर कुरा गर्न सक्ने नेताको अभाव यी देशहरूमा देखियो । त्यसैले त्यस कमजोरीलाई सम्बोधन गर्न सार्कका प्राज्ञिक र व्यवसायीहरूले 'छलफलको तरंग' निर्माण गर्न सक्नुपर्छ । प्रत्येक देशमा राजनीतिक नेताहरूलाई चलाउने कर्मचारीतन्त्र हो । तर कर्मचारीतन्त्रले 'सार्क' लाई गफ गर्ने र भोज खाने अखडामा परिणत गरे । उनीहरूले राजनीति नेताको दिमागमा सार्कप्रति निराशा मात्र भरेनन्, नेताका दिमागलाई 'सार्कको प्रभावकारिता' प्रति विश्वासै हुन दिएनन् । भर्खरै नेपालको संसद्ले गरेको थुप्रै कार्यक्रम जस्तै कार्यक्रमद्वारा सार्कको प्रभावकारिता निर्माण गर्न प्राज्ञिकहरू र नागरिक समाजलाई व्यापक भूमिका दिनु आवश्यक छ । सार्कको प्रभावकारिता वृद्धि गर्न यसको संस्थागत सुधारको लागि तार्किक एवं बौद्धिक वातावरण निर्माण गरिनुपर्छ । अहिलेसम्म 'सार्क दक्षिण एसियायी देशहरूको' एउटा छलफलको औपचारिक पद्धतिमा सीमित रह्यो । यसको सचिवालय सामान्य क्लर्कहरूको कार्यालय जस्तो निरर्थक कार्यालयमा सीमित रह्यो । सार्क चार्टरमा सचिवालयका बारेमा सामान्य व्यवस्थासम्म गरिएन । यसैकारणले 'सार्क' दक्षिण एसियायी देशहरूको 'संगठित संस्था वा समुदाय' का रूपमा विकासै हुन सकेन । यो 'आसियान र युरोपियन' जस्तै आफ्नै पहिचान र आफ्नै कानुनी व्यक्तित्व भएको संस्थाका रूपमा विकास हुने गरी स्थापना नै गरिएको थिएन । त्यसैले गरिबहरूको उद्धार हुने, विकासका योजना सञ्चालन गर्ने, सार्कका जनतालाई एकताबद्ध गर्ने जस्ता सफलता प्राप्त गर्न सकेन भनेर छलफल गर्नु भनेको 'गोरु पालेर दूध खाने' आशा गर्नुजस्तै हो । दूध खान गाई पाल्नुपर्छ । सार्क अन्तर्राष्ट्रिय कानुनअन्तर्गत स्थापित 'अन्तर्राष्ट्रिय कानुनअन्तर्गतको व्यक्तित्व होइन' । चार्टरको धारा २(२) र २(३) ले सार्कलाई 'दक्षिण एसियायी देशहरू तथा जनसंख्याको साझा स्वार्थ बोक्ने' समुदायका रूपमा विकास हुन अवरोध गरेका छन् । धारा २(२) ले 'सार्क' अन्तर्गतका सहयोगहरू दक्षिण एसियाका देशहरूको विकल्प होइन भनी घोषणा गरिएको छ । धारा २(३) मा दक्षिण एसियाका देशहरूबीचका दुईपक्षीय वा बहुपक्षीय सम्बन्धलाई अवरोध हुने कुनै कार्य सार्कभित्र गरिने छैन भनिएको छ । यिनै दुइटा व्यवस्थाले 'सार्कलाई' सामुदायिक संस्था होइन, दुईपक्षीय सम्बन्धलाई सहयोग गर्ने एउटा पद्धतिमा सीमित राखिएको छ । नेपाल, बंगलादेश, भुटान र श्रीलंकाले आफ्नो प्राज्ञिकता र बौद्धिकता प्रयोग गरी दक्षिण एसियाको साझा सुरक्षा अवधारणाको विकास गर्ने जिम्मा लिनुपर्छ । यी देश केवल निराशाको सिकार भए भने सार्कको कमजोरीले उनीहरूको अस्तित्वसमेत खतरातर्फ लैजानेछ । त्यसैकारण 'सार्क' ले सबै निर्णयहरू सहमतिबाट गर्नुपर्ने बाध्यता छ । 'भियना कन्भेन्सन अन ल अफ ट्रिटी, १९७९, को धारा ५ अन्तर्गत राज्यहरूको संस्थाले अन्तर्राष्ट्रिय महासन्धिहरूको पालना गर्नुपर्ने बाध्यता छ । तर सार्क राज्यहरूको संगठनका रूपमा विकासै हुन सकेको छैन, किनकि 'सार्क' अहिलेसम्म पनि राष्ट्रहरूको प्रतिनिधि संस्था नभएर केवल 'दक्षिण एसियायी देशहरूको सम्बन्ध व्यवस्थित गर्ने एउटा पद्धतिमा' सीमित रहेको छ । सार्कलाई यो कमजोर संस्थामा सीमित पार्नमा भारत र पाकिस्तानको सबैभन्दा ठूलो भूमिका रहेको छ । तर सार्ककै यस कमजोरीले उनीहरू अन्तर्राष्ट्रिय समुदायमा प्रभावकारी भूमिका खेल्न सकिरहेका छैनन् । जनसंख्या, आर्थिक विकास, विज्ञान र प्रविधिको यतिधेरै विकास गर्दा पनि भारतले सुरक्षा परिषद्मा स्थान पाउन सकिरहेको छैन । भारतले सार्कको महत्त्व बुझेर 'सार्कलाई दक्षिण एसियायी देश' को संगठित आवाज बनाउन सकेको भए, उसको सुरक्षा परिषद्को सदस्यता सुनिश्चित गर्ने माध्यम सार्क हुने थियो र एसियाबाट सुरक्षा परिषद्मा दुइटा सदस्य राष्ट्र हुने थिए । भारतले सार्कलाई नेतृत्व गर्ने तत्परता देखाउनुपर्छ । भारतले सार्क चार्टरको संशोधन गर्ने तत्परताको नेतृत्व गर्नुपर्छ । भारतले चीनलाई सार्कभित्र ल्याउने प्रयास गर्नुपर्छ । भारतले सार्क विकास बैंकको स्थापना गर्न पहल गर्नुपर्छ । समृद्ध सार्क समृद्ध भारतको ताकत बन्नेछ । भारतलाई यस दिशातर्फ प्रेरित गर्ने दायित्व नेपाल, बंगलादेश, भुटान र श्रीलंकाको हो । यी देशहरूले आफ्नो प्राज्ञिकता र बौद्धिकता प्रयोग गर्नुपर्छ । दक्षिण एसियाको साझा सुरक्षाको अवधारणाको विकास गर्ने जिम्मा यी देशहरूले लिनुपर्छ । यी देशहरू केवल निराशाका सिकार भए भने सार्कको कमजोरीले उनीहरूको अस्तित्वसमेत खतरातर्फ लैजानेछ । यी देशहरूले तत्काल संयुक्त प्रयासद्वारा भारत र पाकिस्तानबीचको समस्या सम्बोधन गर्ने प्रयास गर्नुपर्छ । सार्कको अध्यक्षको हैसियतले नेपालले यसको नेतृत्वदायी भूमिका खेल्नुपर्छ । सरकार निस्क्रिय रहेको बेला सरकारलाई सक्रिय पार्ने जिम्मेवारी प्रतिपक्षीको हो । उसले पनि आफ्नो भूमिका प्रभावकारी पार्नुपर्ने हो । त्यो पनि देखिएको छैन । यसका अतिरिक्त नेपालका सबै ठूला दलको संयुक्त प्रतिनिधिमण्डलले भारत र पाकिस्तानको तत्काल भ्रमण गर्नुपर्ने आवश्यकता छ ।"
नवदुर्गा उपासना: सद्मार्गको प्रेरणा स्रोत,"सनातन वैदिक हिन्दुहरूको इतिहास विक्रम्भन्दा ३० हजार वर्षभन्दा प्राचीन अन्वेषकहरू मान्छन् । वसुधैव कुटुम्बकम् तथा द्यौः शान्तिः  जस्ता वैदिक शक्ति साधनाका अनुयायी उपासक भएकाले शक्ति प्राप्तिको लागि शक्तिको उपासना महत्त्वपूर्ण मानिन्छ । मनुष्य, वनस्पति, कीटपतंगादिलाई भगवतांश र प्राणीका रूपमा लिइएको प्रमाणित हुन्छ । दसैँमा आरोग्यताको लागि गहुँ र जौ मिसिएको जमरा शिरमा लगाउनु, बेलपत्रलाई मानवीय रूपमा भगवत् दर्शन गरी पूजा, आमन्त्रण, प्रवेश गराउनु, फूलपातीलाई बाजागाजासहित दसैं घरमा प्रवेश गराउनु, सात्विक भोजन गर्नु, खिचडी, कुभिन्डो, नरिवल आदिको बलि दिनु जस्ता कार्यले वैदिक सनातन धर्मावलम्बीहरूको विशिष्ट पर्वका रूपमा रहेको छ । नवदुर्गा उपासनाले दैविक साक्षात्कार गराउनमा सहयोग पुग्छ । नवदुर्गा स्वरूप प्रथमं शैलपुत्री च द्वितीयं ब्रह्मचारिणी । तृतीयं चण्द्रघण्टेति कुष्माण्डेति चतुर्थकम् ।। पञ्चमं स्कन्दमातेति षष्ठं कात्यायनीति च । सप्तमं कालरात्रीति महागौरीति चाष्टमम् ।। नवमं सिद्धिदात्री च नवदुर्गाः प्रकीर्तिताः ।। आद्यशक्ति जगत्जननी दुर्गाले विभिन्न परिस्थितिमा अनेकौं रूपमा अवतरित भएर मानवजगत् र सन्त, साधकको कल्याण गर्नुभएको देवीभागवतबाट पुष्टि हुन्छ । नवदुर्गा भवानीले महिषाशुर रक्तबीज, चण्डमुण्डप्रचण्डको बध गरी दानवीय शक्तिको नास गरेर जगत्कल्याण गरेको शास्त्रहरूमा उल्लेख छ । वैदिक सनातन धर्मावलम्बीहरूले नवरात्रअन्तर्गत घटनास्थापनाको दिन दीप, कलश, गणेश र स्थापित देवीको पूजनपश्चात् पूजाआरति गरी नैवेद्य अर्पण गरिन्छ । घटस्थापनाको दिन गहुँ, जौ र धान मिसाएर (सप्तधान्य पनि लिन सकिन्छ) जयन्ती मंगला कालीमन्त्रले जमरा राख्नुपर्छ । द्वितीया तथा प्रतिपदाको दिन जसरी नै पूजा गरी कुमारीको पनि पूजा गर्नुपर्छ । यही क्रमले षष्ठी तिथिसम्म पूजा गरी बेलुकीको समयमा गीत वाद्यादि गरेर बिल्ववृक्षमा देवीबोधन गर्नुपर्छ, बिल्व निमन्त्रण गर्नुपर्छ । बेलको हाँगामा तेल र हर्दी लेपन गरेर मन्त्रसहित देवीको आह्वान गरिन्छ । सप्तमीको दिन पहिलेको जस्तै पूजापाठ, आरतीपछि बेलुकीको समयमा बेलवृक्षको नजिक गएर पूजा गरी बेलपत्र ग्रहण गर्नुपर्छ । गीतवाद्यादि गर्दै फूलपातीलाई दसैँघरमा प्रवेश गराउनुपर्छ । फूलपातीको दिन भद्रकाली, सरस्वतीको पूजा गर्ने विधान रहेको छ । अष्टमीको दिन बिहान नित्यपूजा गरी नौबर्से कन्यालाई पूजा गर्नुपर्छ । पूजा गरिएकी कन्यालाई नैवेद्य भेटी आादि अर्पण गर्नुपर्छ । राति कालरात्री देवीको विधिविधानअनुसार पूजा गरी भगवतीको वाहन बाघको आह्वान, पूजन गर्नुपर्छ । गणेश, भैरव, चतुःषष्ठीयोगिनीको पूजा गर्दै यसै दिन शस्त्रास्त्रहरूको पनि पूजा गर्ने गरिन्छ । रात्रिसमयमा अग्निस्थापना विधिले हवन गर्ने विधान रहेको छ । नवमीको दिन नवदुर्गाको शास्त्रीय विधिविधानअनुसार पूजा गरी दसवर्षीय कन्या ल्याएर सुभद्रा नाम राखी पूजा गर्नुपर्छ । नवमीको दिन नौजना कन्या र दुई वटुक (गणेश र भैरव) को रूपमा पूजन गर्ने पद्धति पनि रहेको छ । मन्त्रसहित कुभिन्डो र नरिवलको बलि अर्पण गर्नुपर्छ । यही दिन अग्निस्थापना विधिले विशेष रूपमा भगवतीको नाममन्त्रले हवन गर्नुपर्छ । दशमीको दिन उत्तरांगपूजन गरी अपराजिता देवीको पूजा गर्नुपर्छ । आफ्ना इष्टदेवता, कुलदेवतालाई प्रसाद चढाएर आफ्ना मान्यजनबाट विजयादशमीको टीकाप्रसाद ग्रहण गर्नुपर्छ । पौराणिक मान्यताअनुसार, दक्षप्रजापतिकी छोरी शैलपुत्रीको जन्म भएको हो । शैलीपुत्रीको भगवान् शिवका साथ विवाह भएको थियो । प्रजापति दक्षले एउटा विशाल यज्ञको आयोजना गरेका थिए । यज्ञमा सतीदेवीबाहेक अन्य छोरीज्वाइँ आफन्त सबैलाई उक्त यज्ञमा आमन्त्रित गरियो । यज्ञमा भगवान् शंकरको निन्दा गरियो । आफ्नो पतिको अपमान सहन नसकी सतीदेवीले यज्ञको अग्निकुण्डमा हामफालिन् । भगवान् शंकरको जटाबाट वीरभद्र र महाकाली प्रकट भई दक्षको यज्ञलाई विनाश गरिदिएर दक्षप्रजापतिले भगवान् शंकरको निन्दा गरेकाले उनको शिर छेदन गरी बोकाको शिर जोडिदिनुभयो । महादेवको स्पर्शको प्रभावले सतीदेवीको शरीर यथावत् रह्यो । अग्निकुण्डमा रहेकी सतीदेवीको देहलाई साथमा लिँदै महादेवले पृथ्वीको भ्रमण गर्दा जहाँजहाँ अंग पतन भए, त्यहाँत्यहाँ शक्तिपीठ उत्पन्न भए । ती स्थानमा शक्तिपीठ स्थापना गरी पूजा आरम्भ गरिएको विधान पाइन्छ । विधिपूर्वक घटस्थापना गरेर गहुँको जमरा राखी प्रारम्भ गरिएको दुर्गापूजनको प्रथम दिन शैलपुत्री नामक देवीको पूजन गरिन्छ । शैल अर्थात् हिमालयका घरमा जन्म लिएकीले यिनको नाम शैलपुत्री रहन गएको हो । गोरुमा चढेकी शैलपुत्री भगवतीको दाहिने हातमा त्रिशूल र बायाँ हातमा कमलको फूल रहेको छ । देदीप्यमान शैलपुत्रीको ध्यान गरिन्छ । साधना गर्ने साधकको लागि मूलाधार चक्र रहने स्थानमा शैलपुत्री माताको ध्यान गरेर आफ्नो इष्टकामना पूरा हुने मान्यता रहेको छ । नवरात्रको प्रथम दिन पूजा गरिने शैलपुत्री देवीको विशिष्ट महत्त्व छ । नवरात्रको दोस्रो दिन भगवती दुर्गाजीको ब्रह्मचारिणी रूपको ध्यान र पूजा गर्ने गरिन्छ । सतीदेवीको देह त्यागपछि पार्वतीको जन्म हिमालयको घरमा हुन्छ । भगवान् शिवजीलाई पतिको रूपमा पाउन हिमालयपुत्री पार्वती कठोर तपस्या गर्नुहुन्छ । ब्रह्मचर्यमा रहेर कठोर तपस्याको आचरण गर्ने भएकाले शैलपुत्रीको अर्को नाम ब्रह्मचारिणी भएको हो । तेस्रो रूप चन्द्रघण्टा हो । शिरमा अर्धचन्द्रको धारण गर्ने र समग्र शिरको स्वरूप घण्टजस्तो भएकाले चन्द्रघण्टा भनिएको हो । चन्द्रघण्टा देवीको शरीरको रंग सुनको जस्तो पहेँलो देदीप्यमान छ । घण्ट बजाएर शत्रूको विनाश गर्नुभएकाले चन्द्रघण्टा रहन गयो भन्ने उल्लेख छ । दसभुजा भएकी चन्द्रघण्टा देवीको वाहन सिंह हो । सदैव युद्धमुद्रामा देखिने चन्द्रघण्टा देवीले मानवमा रहेको अत्याचारी, दानवी र राक्षसी प्रवृत्तिलाई विनाश गर्नुहुन्छ । नवरात्रको तेस्रो दिन चन्द्रघण्टा देवीको विशेष पूजाआराधना हुने गर्छ । पूजाबाट प्रसन्न भई दुर्गा भवानीले साधकहरूलाई दुःखकष्टबाट शीघ्र हटाएर निडर र निर्भय प्रदान गर्ने शास्त्रमा उल्लेख गरिएको छ । चन्द्रघण्टा रूपलाई भक्तजनले सामान्य शान्त, करुणामयी मातृरूपमा दर्शन गर्छन् । संगीत क्षेत्रमा साधनारत व्यक्तिहरूका लागि अलौकिक स्वर, सप्तस्वर ज्ञान र सफलता प्राप्त गर्न यो रूपको ध्यान गर्नाले अति नै कल्याण प्राप्त हुन्छ । चौथो दिन कुष्माण्डा माताको पूजाआराधना गरिन्छ । जगज्जननीले आफ्नो हाँसोद्वारा ब्रह्माण्डको उत्पत्ति गरेकीले दुर्गादेवीको नाम कुष्माण्डा रहन गएको श्रुतिशास्त्रमा उल्लेख छ । तन्त्रअनुसार, साधकहरूले अनाहत चक्रमा कुष्माण्डा देवीको स्वरूपको ध्यान गर्दै मनलाई स्थिर गर्छन् । आदिशक्तिस्वरूपा भवानी देवी थोरै समयको आराधनाबाटै प्रसन्न हुनुहुन्छ । जुन शक्तिको आराधनाले दुःखकष्ट, रोगव्याधि हटेर आयु, सन्तान, यश, कीर्ति, बल प्राप्त हुने शास्त्रमा उल्लेख छ । पाँचौं दिनमा स्कन्द माताको पूजा गरिन्छ । दुर्गा माताको पाँचौं रूप कार्तिकेयकी माताको रूपमा भएको र कमलको आसनमा बस्न रुचाउने भएकी हुँदा यो स्वरूपलाई पद्मासना पनि भनिन्छ । स्कन्दमाताका चार हात छन् । उहाँले दायाँ र बायाँतिरका माथिल्ला दुई हातमा (भुजामा) कमलको फूल र काखमा षडानन कुमारको बालरूपलाई समाउनुभएको छ । बायाँतर्फको तल्लो हातले वरमुद्रा धारण गर्नुभएको छ । स्कन्दमाताको वर्ण हिउँजस्तो सेतो छ । सिंहमा भ्रमण गर्न रुचाउने स्कन्दमाताजीको शास्त्रीय आधारमा नवरात्रमा पूजाआराधनाले सम्पूर्ण लौकिक, सांसारिक मायामोहबाट छुटकारा मिल्ने शास्त्रीय विधान छ । आद्यशक्ति भवानी श्रीदुर्गा भगवती कात्या ऋषिको कुलमा उत्पन्न भएकी हुँदा छैटौं स्वरूप कात्यायनी हो । नवरात्रको छैटौं दिन माता कात्यायनीको पूजाआराधना गरिन्छ । प्रतिपदाको दिन स्थापना गरेको देवी मूर्ति, प्रतिमा वा कलशमा षोडशोपचारले माता कात्यायनीको पूजा गर्नुपर्छ । कात्यायनी देवीका चार हात छन् । दायाँतिरका दुई अभय र वरमुद्राले युक्त छन् भने बायाँतिरका दुई हात तरबार र कमल फूलले सहित छन् । सिंह वाहन भएकी कात्यायनी देवीको स्वरूप पहेंलो टल्किने सुनजस्तै छ । अत्यन्त देदीप्यमान भगवती कात्यायनीका साधकहरूले आज्ञाचक्रमा ध्यान गर्नुपर्छ । अविवाहित कन्याले कात्यायनी भगवतीको पूजा गर्दा विवाह चाँडो हुने विश्वास रहेको छ । आद्यशक्ति जगत्जननी दुर्गाले विभिन्न परिस्थितिमा अनेकौं रूपमा अवतरित भएर मानवजगत् र सन्त, साधकको कल्याण गर्नुभएको छ । नवरात्रको सातौं दिनमा नवदुर्गा भवानीको कालरात्री स्वरूपको पूजा गरिन्छ । कालरात्रीको पूजा मध्यरात्रीमा पनि गर्ने गरिन्छ । सम्पूर्ण अशुभ, भय, अहंकार, अज्ञान आदिको काल अर्थात् विनाशिनीका रूपमा अवतरण भएकी हुँदा दुर्गादेवीको यो स्वरूपलाई कालरात्री भनिएको हो । कालरात्री शब्दको अर्थ ध्वन्यात्मक छ । रात्री भनेको अज्ञान, अन्धकार, भय, डर, त्रास भन्ने अर्थमा र काल विनाशिनी अर्थात् शुभकरी भन्ने भावमा कालरात्री नामाकरण भएको देखिन्छ । चार हात भएकी कालरात्री स्वरूपमा दुर्गा भवानीको यो स्वरूप अन्य स्वरूपहरूभन्दा डरलाग्दो छ । शास्त्रीय विधानअनुसार नियम पालना गरी पवित्र भएर एकचित्तले कालरात्रीको साधना उपासना गर्नाले साधक कहिल्यै पनि दुःख र दरिद्रतामा पर्दैन भन्ने शास्त्रहरूमा उल्लेख गरेको पाइन्छ । नवरात्रको आठौं दिनमा दुर्गा भवानीको महागौरी स्वरूपको पूजा आराधना गरिन्छ । चार हात भएकी सेतो वस्त्र लगाएर वृषभमा चढेकी देवीको नवरात्रको अष्टमीको दिन विधिविधानअनुसार ध्यान, पूजन र साधना गर्ने गरिन्छ । माता दुर्गाको यो आठौं रूप हो । माता पार्वतीले यही स्वरूपमा भगवान् महादेवलाई पतिको रूपमा पाऊँ भनी तपस्या गर्नुभएको थियो । दुर्गा भवानीको यो स्वरूप अत्यन्त शान्त छ । चार हातमध्ये दायाँतिरका दुई हात अभयमुद्रा र त्रिशूल लिएकी तथा बायाँतर्फका दुई हातमा क्रमशः डमरु र वरमुद्रा धारण गरेकी महागौरीको उपासनाले असत्, अन्याय र अत्याचारको मार्गबाट निवृत्त भई सत्य न्याय, सदाचारको मार्गमा लाग्न प्रेरित गर्छ । नवरात्रको नवौं दिन अर्थात् महानवमीमा भवानी दुर्गाको सिद्धिदात्री स्वरूपको आराधना गरिन्छ । महानवमीको दिनमा घटस्थापनादेखि दैनिक रूपमा गरिने सप्तसती वा देवीभागवतको पाठ पूर्ण हुन्छ । यसै दिन हवन पनि गरिन्छ । सिद्धिदात्री देवीका चार हात र सिंह वाहनले सबैलाई अणिमा, महिमा, गरिमा, लघिमा, प्राप्ति, प्राकाम्य, ईशित्व र वशित्व गरी आठ सिद्धि प्रदान गर्दछिन् । सिद्धिदात्री देवीले चार हातमध्ये दायाँतर्फका दुई हातमा गदा र चक्र तथा बायाँतर्फका दुई हातमा शंख र कमलपुष्प धारण गरी कमलपुष्पमा विराजमान हुनुभएको छ । सृष्टिक्रममा भगवान् शिवले पनि आफ्ना आराध्यदेवीका रूपमा सिद्धिदात्री देवी योगमायाको अनुकम्पाले ब्रह्मा, विष्णु र महेशको रूप धारण गरी जगत्को सृष्टि, पालन र लय गर्नुहुन्छ । सिद्धिदात्रीको अनुकम्पाले भगवान् शिवले आफ्नो स्वरूप नै अर्धनारीश्वर बनाउनुभयो । सिद्धिदात्रीको अनुकम्पा प्राप्त भए जगत्मा केही पनि अप्राप्य र दुर्लभ हुँदैन भन्ने भाव रहेको छ । मूलाधार चक्रदेखि सहस्र दलसम्मको तन्त्रविधिअनुसार प्रत्येक दिन एकएक चक्रको जागरण भई सहस्र दलमा गएर लय हुन्छ । तन्त्रमा भगवतीको उपासना महत्त्वपूर्ण रहेको छ । देशभरिका शक्तिपीठ नवदुर्गा भवानीको पूजाउपासना गरेर सुख, शान्ति, समृद्धिको प्रार्थना गरौं ।"
नाइसको जितमा नायक बने मारियो बालाटेली,"काठमाडौंः मारियो बालाटेलीले खेलको अन्त्यतिर गोल गरेपछि नाइस विजयी भएको छ। लिग वान अन्तर्गत गएराति भएको खेलमा नाइसलाई विजयी गराउने क्रममा बालाटेलीले खेलको ८६ औं मिनेटमा गोल गरेका थिए। बालाटेलीले गोल गरेको खेलमा नाइसले लोरेन्टलाई २१ ले पराजित गर्यो। खेलको ११ औं मिनेटमा रिकार्डोले गोल गर्दै नाइसलाई सुरुवाती अग्रता दिलाएका थिए। नाइसले पहिलो हाफमा १० को अग्रता लिएको थियो। तर, खेलको ६१ औं मिनेटमा लोरेन्टका लागि माउकान्जोले गोल गर्दै खेल ११ गोलको बराबरीमा ल्याएका थिए। खेल सकिन चार मिनेट बाँकी छँदा नाइसलाई जिताउन बालाटेली नायक बने। बालाटेलीले खेलको ८६ औं मिनेटमा आकर्षक गोल गर्दै नाइसलाई जिताएका थिए। जितसँगै बालाटेलीको नाइस ८ खेलबाट २० अंकका साथ शीर्ष स्थानमा उक्लिएको छ।"
ला लिगामा ग्यारेथ बेलको ५० औं गोल,काठमाडौंः ग्यारेथ बेलले ला लिगामा आफ्नो ५० औं गोल गरेका छन्। इबरविरुद्धको गोलसँगै ग्यारेथले टोटनह्यामबाट कीर्तिमानी रकममा रियल मड्रिड आएयता ५० औं ला लिगा गोल गरेका हुन्। ला लिगाको इबरविरुद्धको खेलमा बेलले रियल मड्रिडका लागि खेलको १७ औं मिनेटमा बराबरी गोल फर्काएका थिए। उनले ला लिगामा आफ्नो ५० औं गोल गर्दा रियल मड्रिड भने इबरसँग ११ गोलको बराबरीमा रोकिएको थियो। ला लिगामा थोरै खेलमा रियल मड्रिडका लागि ५० गोल गर्ने खेलाडीको सूचीमा बेल तेस्रो स्थानमा परेका छन्। यसअघि रियल मड्रिडका लागि पोर्चुगलका खेलाडी क्रिष्टियानो रोनाल्डोले ५१ खेलमा ५० गोल गरेका थिए भने ब्राजिलियन रोनाल्डोले ७१ खेलमा ५० गोल गरेका थिए। बेलले भने ८७ खेलमा ५० गोल गरेका हुन्।
सेल्टा भिगोले ११ मिनेटमा तीन गोल गरेपछि बार्सिलोना हार्यो,काठमाडौंः सेल्टा भिगोले पहिलो हाफमा ११ मिनेटमा तीन गोल गरेपछि बार्सिलोना पराजित भएको छ। लियोनल मेसीबिना मैदान उत्रिएको बार्सिलोना गएराति ला लिगा अन्तर्गतको खेलमा सेल्टा भिगोसँग ४३ गोल अन्तरले पराजित भएको हो। सेल्टा भिगोसँग पराजित भएपछि बार्सिलोनाले ला लिगा फुटबलको शीर्ष स्थानमा उक्लिने मौका गुमाएको छ। पहिलो हाफको २२ औं मिनेटमा सिस्टोले गोल गर्दै सेल्टा भिगोलाई सुरुवाती अग्रता दिलाएका थिए। यस्तै सेल्टा भिगोका लागि अस्पासले ३१ औं मिनेटमा गोल गर्दै सेल्टा भिगोको अग्रता दोब्बर पारे। ३३ औं मिनेटमा बार्सिलोनाका म्याथ्युले आत्मघाती गोल गरेपछि पहिलो हाफमै सेल्टा भिगोले ३० को अग्रता लिन सफल भएको थियो। म्याथ्युले बल क्लियर गर्ने क्रममा आफ्नै पोष्टमा गोल गरेका थिए। पहिलो हाफमा तीन गोल खाएको बार्सिलोनाले दोस्रो हाफमा सुधारिएको प्रदर्शन गरेपनि हार भने टार्न सकेन। बार्सिलोनाका लागि खेलको ५८ औं मिनेटमा पिकेले गोल गर्दै खेल ३१ मा झारे। यस्तै ६४ औं मिनेटमा नेमारले गोल गरेपछि बार्सिलोना सेल्टा भिगोको अग्रता ३२ मा झारेका थिए। तर खेलको ७७ औं मिनेटमा हर्नान्डेजले गोल गर्दै पुन सेल्टा भिगोको अग्रता ४२ मा पुर्याए। खेल सकिन तीन मिनेट बाँकी छँदा ८७ औं मिनेटमा पिकेले व्यक्तिगत दोस्रो तथा टोलीका लागि तेस्रो गोल गरेपनि बार्सिलोनाको हार टार्न भने सकेनन्। हारपछि बार्सिलोना ७ खेलबाट १३ अंक जोड्दै लिग तालिकाको चौथो स्थानमा झरेको छ। शीर्ष सथानमा रहेको एथ्लेटिको मड्रिडको समान खेलबाट १५ अंक छ भने दोस्रो स्थानमा रहेको रियल मड्रिडको पनि समान १५ अंक नै छ।
