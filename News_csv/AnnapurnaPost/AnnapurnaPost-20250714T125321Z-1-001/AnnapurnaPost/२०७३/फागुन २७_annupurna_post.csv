शीर्षक,विवरण
विषाक्त बीउका हाँगाहरू,"राजनीति कता गइरहेको छ ? नेपालमा सरोकार भएका विदेशी कूटनीतिज्ञदेखि प्राज्ञ र सामान्य चासो राख्ने नेपालीले सोध्ने गरेको प्रश्न हो यो । राजनीतिका सञ्चालकहरू या दलका नेताहरू यदि नेपाली जनताबाट र उनीहरूका लागि कार्यरत या प्रतिबद्ध रहेको भए यो प्रश्नको उत्तर कठिन हुने थिएन । तर, उनीहरू जताबाट निर्देशित छन्, त्यहाँ नेपाल र नेपालीको हितको प्रधानता हुँदैन । नेपालको राजनीतिमा नेपाली जनताको लगाम नभएपछि कता जाँदैछ, ठीकसँग कसरी विश्लेषण गर्ने र सही निष्कर्षमा पुग्ने ? विगतमा नेपाली राजनीतिको नियन्त्रण कक्ष बाहिरिएपछि मुलुकमा भित्रिएका विकृति सुधार नगरी राजनीति नेपाली जनताको हातमा र हितमा आउन सक्तैन । सोमबार राजविराजमा एमालेको मेचीमहाकाली अभियान पुग्यो, आमसभा भयो र केपी ओलीलगायतका नेताहरू उक्त स्थानबाट हिँडेपछि एमाले समर्थक र विरोधीबीचको झडपमा प्रहरी हस्तक्षेप हुँदा चारजना नेपाली मारिए । किन र कुन परिस्थितिमा गोली चल्यो अनि किन घुँडाभन्दा माथि प्रहरीले गोली हान्यो, यी प्रश्न सरकार र प्रतिपक्षी दलहरूको आन्तरिक विवादमा उठ्न थालेका छन् । एमनेस्टी इन्टरनेसनल र ह्युमन राइटस् वाचले प्रतिरक्षा' मा मात्र गोली चलाउनुपर्ने भन्दै त्यो गोलीकाण्डमा अस्वीकार्य आकारमा बल प्रयोग भएको ठहर गरेको छ । गृहमन्त्री विमलेन्द्र निधिले घुँडामुनि' मात्र किन गोली नहानेको भनी प्रश्न गरेका छन् भने प्रधानमन्त्रीले कुनै पनि हालतमा गोली नचलाउनु भन्ने निर्देशन प्रहरीका प्रमुख र सिराहाका सीडीओलाई पहिल्यै दिएको माओवादी केन्द्रका नेता नारायणकाजी श्रेष्ठले सामाजिक सञ्जालमार्फत दाबी गरेका छन् । राज्यको वैधानिक आधिकारिकता प्रयोग गर्ने क्रममा विभिन्न तह (स्केल) को हिंसा प्रयोग गर्ने छुट सम्बन्धित अधिकारीमा हुन्छ । प्रतिरक्षा, सरकारी सम्पत्ति र जनधनको क्षति रोक्न भीड र आततायीलाई तितरवितर पार्नेदेखि सुट एट साइट' र सुट टु किल' (देख्नेबित्तिकै गोली हान्नेदेखि मार्नेलाई गोली हान्ने) अधिकार कानुन र राजकीय अभ्यासमार्फत सुरक्षा अधिकारीहरूलाई दिइएको हुन्छ । तर ती अधिकारको प्रयोग कानुनको परिधिमा रही जवाफदेही ढंगले गरिएको बारे सम्बन्धित अधिकारी र निकायले पुष्टि गर्नुपर्ने हुन्छ । अमेरिका, बेलायत, जर्मनी, फ्रान्स, भारतदेखि नेपालसम्म राज्यको त्यो कार्यशैलीको फरक व्याख्या र विवरण हुन सक्दैन । राजविराजमा ती व्यक्तिहरू किन मारिए र त्यो तहको शक्ति प्रयोग जायज थियो कि थिएन, त्यो उपयुक्त छानबिनमार्फत या सरकारले आफ्नै निकायमार्फत अनुसन्धान गरी नेपाली जनतालाई जवाफ दिनुपर्छ, संसद्मार्फत । सरकारले त्यहाँका सीडीओ तथा सशस्त्र र जनपदका एसपीलाई स्थानान्तरण गरी नयाँ अधिकृतलाई ती जिम्मेवारी दिइएको छ तर राजनीतिक दल र प्रशासकहरूबीचको दलीय सम्बद्धताबारे छानबिन गर्न र दलीय आवरणमा संस्थागत स्वरुप लिएका प्रशासनिक निकायहरू ट्रेड युनियन' बारे छानबिन गर्न र तिनीहरूलाई नियन्त्रित गर्न ठोस कदम चालिएन भने कुनै पनि दण्डनीय अपराधमा दलीय निकटताका कारण कर्मचारीहरूलाई बचाउन राजनीतिक दल तथा नेतृत्व अगाडि आउँछ नै । ०६३ को आन्दोलनको समाप्तिसँगै प्रशासनिक संयन्त्रमा एउटा अराजकताको हदसम्मको छाडापन र अवज्ञा शैली देखा पर्यो । प्रतिगामी' बिल्ला भिराएर या नारा चर्काएर आफ्ना हाकिमहरूविरुद्ध नारा लगाउने कर्मचारीहरूले मुख्य जिम्मेवारी पाउन थाले । प्रशासन संयन्त्रमा अपेक्षित दलीय तटस्थता समाप्त भयो, पछि उपल्लो अधिकृत तहसम्मलाई दलीय ट्रेड युनियन' मा जान कानुनी छुट दिइयो । त्यति मात्र हैन, सहसचिव र सचिवको ट्रान्सफर र बढुवा वरिष्ठता र मेरिट' बाट निर्धारित नभई सम्बन्धित मन्त्रीहरूका खल्तीबाट निस्कने सूचीका आधारमा हुन थाले । सम्भवतः जनपद, सशस्त्र र नेपाली सेनामा दलीय राजनीति त्यो रुपमा प्रवेश गरेको छैन । तर दलको छातामा रहेका निजामती प्रशासकसँगै सुरक्षा निकायका सेवा निवृत्त' हरूले दलहरूमा ठाउँ पाउँदा त्यसको पृष्ठभूमि सेवाकालबाटै नबन्ला भन्न सकिन्न । न्यायाधीशहरू त दल र एनजीओकै कोटा' बाट आउन थालेपछि निजामती प्रशासनिक सेवामा दलको प्रयासलाई कसले अवैध' भन्ला र ? तर फेरि पनि प्रश्न उठ्छ, उठ्नैपर्छः राजविराजबाट फिर्ता बोलाइएका सीडीओसँगै सशस्त्र र जनपदका एसपीहरूको दलीय आबद्धता पनि छानबिनको विषय हुनुपर्छ। राजविराज गोलीकाण्ड निर्धारित स्थानीय तहको निर्वाचन प्रक्रिया सुरु भएपछि घटेको छ । निर्वाचन बहिष्कारको घोषणा गर्ने संयुक्त मधेसी लोकतान्त्रिक मोर्चाका कोही नेता त्यहाँ उपस्थित थिएनन् । जनताबाट टाढिएका र समानुपातिकमा आफ्नै पत्नी र नजिकका नातेदारलाई मात्र संसद्मा घुसाएर सामान्य कार्यकर्ताको विश्वाससमेत गुमाएका यी नेताहरूको आह्वानमा मधेसी जनता त्यहाँ एमालेसँग भिड्न गएका थिए भन्ने आधार देखिँदैन । मर्नेहरूमा कांग्रेसका कार्यकर्ता र कुनै दलसँग आबद्ध नभएकाहरू पनि देखिएका छन् । महन्थ ठाकुरले आह्वान गरेजसरी आफू मरेर ५० लाख रुपैयाँ परिवारलाई दिलाउन उनीहरू गएको पनि कुनै आधार देखिएको छैन । राजनीतिक नेतृत्व तहका यस्ता अभिव्यक्तिहरूलाई जवाफदेहिताको घेरामा नल्याउने हो भने जनतालाई उक्साउने प्रपञ्च भइ नै रहनेछ । उता ओलीले एमालेको नेतृत्व तहलाई एकै चिहान बनाउने षड्यन्त्र' रहेको दाबी गरेका छन् । के प्रशासन या गुप्तचर संस्थाहरूसँग त्यस्तो कुनै सूचना थियो ? के वर्तमान सरकार र अधुरो संविधान कार्यान्वयनको नाममा हुन लागेको चुनाव हिंसारहित र स्वीकार्य होला ? अनि निर्वाचनभन्दा दुई महिना पहिला नै हिंसाको यो सिलसिला सुरु हुँदा के यो संविधान अस्तित्वमा छ र रहनेछ भनी मान्ने ? प्रधानमन्त्री र गृहमन्त्रीको गोली नचलाउने' र घुँडामुनि गोली हान्ने' आदेश सुरक्षा निकायको कार्य क्षेत्रमा हस्तक्षेपका रुपमा लिइनेछ । उनीहरूले सुरक्षा निकायलाई जिम्मेवारी बहन', जवाफदेही र कानुनसम्मत हुनुपर्छ मात्र भन्न पाउँछन्, तर नेताहरूलाई दातृ निकायले निर्देशित गरे झैं सुरक्षा र प्रशासनिक निकायलाई नेताहरूले सञ्चालित गर्न थाले भने अराजकता संस्थागत हुन जान्छ । राजनीति, प्रशासन र सुरक्षा निकायको मिलेमतोका कारण दण्डहीनताको संस्कृति झांगिन्छ । स्थानीय निकायको निर्वाचनको लागि नेपालका प्रमुख दलहरू कति गम्भीर छन्, छैनन्, त्यो एउटा पक्ष हो, तर अन्तर्राष्ट्रिय जगत् त्यसबारे धु्रवीकृत देखिन्छ । छिमेकी भारत र चीनले सबैलाई साथ लिएर अगाडि बढ्न आग्रह गरेका छन् । सबैमा मधेसी मोर्चा' मात्र हैन, संवैधानिक राजतन्त्र र धर्म परिवर्तनको अधिकारलाई नै धर्म निरपेक्षता हो भनी मान्नेविरुद्ध संगठित हुँदै गएका हिन्दु राष्ट्रका पक्षधर पनि पर्छन् भन्ने वर्तमान ठूला दलहरूले बुझ्नुपर्छ । अर्थात् समग्रमा विगत १० वर्षको निषेधमा आधारित र परचालित राजनीतिलाई अन्त्य गरिएन भने निर्वाचन हुन सक्दैन । अर्कोतिर शक्तिशाली दातृ निकायहरूमाथि बलियो पकड भएका र अमेरिका र युरोपेली संघ निर्वाचनको पक्षमा उभिएका छन्, विनासर्त । नेपाली नेताहरू के गर्लान् ? एमाले एनजीओहरूको प्रभावमा छ भन्ने मान्यता सर्वत्र छ । यसैबीच स्थानीय निकायहरूको संख्या र पुनर्संरचना आयोगले दिएको अपुरो प्रतिवेदनलाई लिएर उठेका संवैधानिकताको प्रश्नलाई बढीभन्दा बढी राजनीतिक बन्दै गएको सर्वोच्च अदालतले मुद्दा परेमा कसरी हेर्ला ? त्यसबारे पनि अड्कलबाजी हुन थालेको छ । सर्वोच्च अदालतभित्रै दाता' को कार्यालय खोल्न दिन नहिच्किचाएको सर्वोच्च पश्चिमी दाता' हरूको चाहनाविपरीत जान सक्ला र ? यो सर्वोच्चको विचाराधीन विषय' लाई प्रभावित गर्ने कुनै विज्ञ अड्कलबाजी नभएर उसको छवि र हालैका गतिविधिका आधारमा जनमानसमा सर्वोच्चप्रति देखा परेको अविश्वासको प्रतिविम्ब मात्र हो । निर्वाचन सम्पन्न होस् भन्ने कांग्रेस सभापति शेरबहादुर देउवाको चाहना त्यसको लगत्तै वर्तमान प्रधानमन्त्री पुष्पकमल दाहालले उनको पक्षमा सत्ता छोड्छन् भन्ने आशाबाट निर्देशित होला निकै हदसम्म । तर एमालेकै एउटा शक्तिशाली पंक्ति र पश्चिमा दाताहरूमा सत्ता परिवर्तन हुँदा सुवास नेम्बाङ उपयुक्त पात्र हुने मान्यता राख्छन् । ओली यसबारे अनभिज्ञ छैनन् । यो प्रकरण धर्म निरपेक्षताको घोषणासँग पनि जोडिन पुग्छ, ब्युँतिएको प्रतिनिधिसभाको पहिलो बैठकद्वारा । त्यस्तै परिस्थितिले अर्को रुप लिएमा आगामी प्रान्तीय र संघीय निर्वाचन' सम्पन्न गर्न पश्चिमा दाताहरूले पत्याएको सर्वोच्चकै निवर्तमान कुनै प्रधानन्यायाधीशको नाम पनि हल्का छलफलमा आउन थालेको छ । अर्थात् निर्वाचनको अड्कलबाजी भइरहँदा प्रधानमन्त्रीको नाम' को छलफल बाह्य शक्ति केन्द्रमै हुन थालेको छ । अर्थात् अब यता आएर भारतको हैसियत निर्णायक रहने छैन पहिला जसरी । किनकि उसले उक्साएका सत्तापक्ष र बाहिरको नेतृत्व समूह अहिले अलोकप्रिय र असफल पनि बन्न पुगेको छ । मधेसी मोर्चाले खासगरी राजविराज घटनापछि पनि बराबर समर्थन फिर्ता लिन्छु भन्नु र फिर्ता लिन नसक्नुले उसको द्विविधाग्रस्त स्थिति देखाउँछ । चाहे कथित राष्ट्रिय दलहरू हुन् या मोर्चालगायतका क्षेत्रीय पक्ष, जनतासँग उनीहरू टाढिएको, राज्यको स्वतन्त्र र सार्वभौम हैसियतप्रति उनीहरूको प्रतिबद्धतामा शंका बढ्नु र राजनीतिमा बाह्य शक्तिको प्रभाव बढ्नुले राजनीतिलाई नेपालीहरूकै नियन्त्रणमा ल्याउनु नै आजको सबभन्दा विदेशी उक्साहट र प्रक्रियाविहीन तरिकाले राजसंस्थाको अन्त्य नभएको भए या त्यो निर्णयमा नेपाली जनताको मात्र संलग्नता रहेको भए राजविराज काण्डपछि नेताहरूले त्यति असुरक्षित महसुस गर्नुपर्ने थिएन आफूलाई । अब उनीहरूको सुरक्षाको लागि र संयम अपनाउन जनतालाई प्रभावकारी अपिल' गर्ने कसले ? अर्थात् राजविराज प्रकरणले पहाड, हिमाल र मधेसका आम जनताको सुरक्षालाई र त्यस अर्थमा मुलुकको एकीकृत स्वरूपलाई आम चिन्ताको केन्द्रमा ल्याएको छ । के वर्तमान सरकार र अधुरो संविधान कार्यान्वयनको नाममा हुन लागेको चुनाव हिंसारहित र स्वीकार्य होला ? अनि निर्वाचनभन्दा दुई महिना पहिला नै हिंसाको यो सिलसिला सुरु हुँदा के यो संविधान अस्तित्वमा छ र रहनेछ भनी मान्ने ? यी प्रश्नहरूको उत्तरको खोजी र निजामती प्रशासनलाई राजनीतिबाट अलग गर्ने प्रयास भएमा ०६३ यताका विकृति सम्बोधनको प्रक्रिया सुरु हुनेछ र नेताहरू राजनीतिमा जनताको निर्णय सुन्न बाध्य हुनेछन् ।"
नियत र सोच बदलौं,"एउटा अंग्रेजी भनाइ छ, संसार परिवर्तन गर्न हामीले पहिला आफ्नो सोचमा परिवर्तन गर्नुपर्छ ।' परिवर्तनको मूल संवाहक भनेकै हाम्रो सोच हो । हामीले गर्ने हरेक क्रियाकलाप हाम्रो सोच र नियतले निर्दिष्ट हुन्छन् । हामी खालि नेपालमा विकास भएन भन्छौं, नेतालाई गाली गर्छौं, देशमा व्याप्त भ्रष्टाचार, गरिबीको बारेमा बिलौना गर्छौं । के देश आफैं बन्छ ? देश त हामी सबै एकजुट भएर बनाउने होइन र ? परिवर्तनको सुरुआत हामी आफैंबाट गरौं । हाम्रा पार्टीका भन्दा पनि राम्रा पार्टीका मान्छे छानौं । हाम्रा मान्छेभन्दा पनि राम्रो मान्छे छानौं । गलत र भ्रष्टाचारी नेतालाई बहिष्कार गरौं । राम्रा नेता र शासनका पक्षमा उभिऔं । बेलाबेलामा उनीहरूलाई सचेत गराऔं, घच्घचाऔं, अनि परिवर्तनको सुरुआत कसरी हुँदैन ? तर हैन हामीमध्ये त्यसरी सोच्ने विरलै छौं । आफ्नो घरअगाडिको गोरेटो बाटो बिग्रेको छ भने पनि हामी सरकारकै मुख ताकेर बस्छौं, जबकि त्यो मर्मत गर्न थोरै लगानीमा पनि सम्भव हुन्छ । अनि सरकारलाई गाली गर्छौं, नेतालाई गाली गर्छौं । हामीलाई थाहा हुन्छ, यो नेता खराब छ भनेर, तर पनि हामी त्यही नेतालाई चुनावमा जिताउँछौं । के त्यो हाम्रो गल्ती होइन ? देश विकास भएन, अब यो सधैं यस्तै हो, भन्दै हामी विदेशतिर जान्छौं । त्यहाँ निम्नस्तरको काम गर्न पनि पछि पर्दैनौं, त्यही काम यहाँ गर्न हामीलाई लाज लाग्छ । त्यही काम यहाँ गरे, यहाँ पनि राम्रो आम्दानी गर्न सक्छौं । त्यो सबै हाम्रो सोचको उपज हो । यहाँ आफूले खाएको भाँडा माझ्न पनि हामीलाई लाज लाग्छ, तर विदेशमा अरूको भाँडा माझ्न पनि हामी पछि पर्दैनौं । हामी समस्यामा बढी केन्द्रित भयौं । यो भएन, त्यो भएन भन्दै बिलौना गर्दै हाम्रो समय बित्यो । कसरी राम्रो गर्नेभन्दा पनि यो काम नराम्रो भयो भन्दै आलोचना गर्दै समय व्यतित भयो हाम्रो । समाधान नै खोजेनौं । राम्रो काम गर्नेको खुट्टा तान्ने प्रवृत्ति भयो । खालि देश विकास भएन, नेता नै खत्तम भए भन्नेमै हामी केन्द्रित भयौं । यसलाई कसरी विकास गर्ने भन्नेतिर सोच्दै सोचेनौं । देशलाई यही हालतमा छोडेर विदेश पलायन भएर देश बन्छ ? यसलाई त सबै मिली बनाउनुपर्छ । विकास र विनाश हाम्रै सोचमा भर पर्छ । आफ्नो क्षमताले देशमै केही गरे देश विकासमा मद्दत पुग्थ्यो । तर हामी सबैले आफ्नै लागि मात्र सोच्यौं र नेता आफू कसरी सम्पन्न हुने भन्नेतिर मात्र लागे अनि जनताको हितको लागि सिन्कोसमेत भाँच्न सकेनन् । देश विकासमा मात्र होइन, समाजमा व्याप्त कुरीति, विसंगति मौलाउनुमा पनि हाम्रो सोचको ठूलो योगदान छ । समाज सोचेअनुरूप परिवर्तन हुन नसक्नुको पछाडि हाम्रो सोच नै प्रमुख बाधक छ । हाम्रो समाजमा छोरीलाई पढाउन पैसा हुँदैन, तर उसको बिहेको लागि खर्च गर्न जति पनि पैसा खर्च गर्ने प्रशस्त भेटिन्छन् । त्यस्तै हाम्रो समाज अहिले ब्रान्डेड भएको छ, हरेक वस्तु ब्रान्डेड चाहिन्छ । हामी एसी भएको कोठामा राखेको जुत्ता लगाउँछौं र तरकारी भने बाहिर खुला हावामा राखेको किन्न पनि हिच्किचाउँदैनौं । देश आफैं बन्दैन । हामी सबै मिलेर बनाउने हो । त्यसको लागि पहिला हाम्रो नियत र सोचमा परिवर्तन आउनु जरुरी छ । त्यस्तै सुन्धाराको सडक किनारामा खुला ठाउँमा राखेको सस्तो कपडा किन्दैनौं, तर त्यही सामान अलि महँगो दरमा महलमा ब्रान्डेड भन्यो भने हामी जति पनि पैसा हाल्छौं । मेरा एकजना मित्र थिए, उनलाई हरेक वस्तु ब्रान्डेड चाहिने, जहिले पनि लुगा, जुत्ता शेर्पा मलजस्ता महँगा महलबाट किन्ने र खान पनि केएफसी नै जानुपर्ने । हामीले कहिलेकाहीं सुन्धाराको खुला ठाउँमा सामान किन्यौं र साना रेस्टुराँमा खान खान गयौं भने होच्याउनुपर्ने । तर उनलाई के थाहा त्यस्तो सस्तो र स्वादिष्ट ठाउँमा खानुको मज्जा नै छुट्टै हुन्छ भनेर । यो सब हाम्रो सोचको कारणले भएको हो । त्यसैले हाम्रो सोचमा परिवर्तन आउनु जरुरी छ । सामाजिक सञ्जालमा एउटा पोस्ट लेखिएको थियो, हामी विभिन्न धर्मको नाममा लड्छौं, गीता, कुरानको नाममा लड्छौं तर यहाँ अधिकांशले ती किताब पढेका हुँदैनौं र ती किताबमा के लेखिएको छ थाहा पनि हुँदैन ।' वास्तवमा अहिले धर्मको नाममा विभिन्न आतंककारी समूहले आतंक मच्चाइरहेका छन्, तर ती अधिकांशलाई त्यो धर्मको अन्तर्वस्तु र मूल मर्मबारे जानकारी नै हुँदैन । त्यस्तै हाम्रो समाजमा बाहिर खुलारूपमा पिसाब फेर्दा केही हुँदैन, तर दुइटा जोडीसँग हात समाउँदा वा चुम्बन गर्दा कुरा काट्ने धेरै हुन्छन् । त्यस्तै हाम्रो समाज बढी देखावटीपनमा विश्वास गर्ने र मानिसमा दम्भ बढेको छ । हेपाह प्रवृत्ति बढेको छ र आफूभन्दा तल्लो स्तरको काम गर्ने व्यक्तिलाई हेपेर बोल्ने मानिसको पनि कमी छैन । खाली सिसी उठाउन हिँडेको व्यक्तिलाई ए खाली सिसी' भन्ने, माइक्रोमा पैसा उठाउनेलाई ए खले' भन्ने मानिस धेरै भेटिन्छन् । यहाँ कामको इज्जत छैन, त्यसैले त मानिस बिदेसिएका छन्, सानै काम भए पनि त्यहाँ त हेपिनु पर्दैन । बरु भाँडा माझ्ने काम किन नहोस्, त्यहाँ अपहेलित त हुनु पर्दैन । यहाँ प्रोत्साहन दिनेभन्दा पनि खुट्टा तान्ने र कुरा काट्ने धेरै हुन्छन् । नेताहरू बत्ती बलेको गाडीमा चड्न पाए मै हुँ भन्ठान्छन् र अरूलाई मान्छे गन्दैनन् । त्यस्तै कालो सिसा लगाएर पिच्चपिच्च झ्यालबाट थुक्ने र अरूलाई देखाउने मानिसको कमी छैन । उनीहरूलाई गाडी चढेमा ठूलो भएँ भन्ठान्छन् । मेरो कार्यालयमा एकजना ब्रिटिस नागरिक छन्, उनको आफ्नै महँगो कार छ तर उनी प्रायः कार्यालय आउँदा हिँडेर वा साइकल प्रयोग गर्छन् । उनी भन्छन्, यसरी खुला हावा खाएर अफिस आउनुको मज्जै बेग्लै छ ।' मैले हालै एउटा भिडियो हेरेको थिएँ, जसमा अमेरिकाका राष्ट्रपति हुँदा बाराक ओबामाले एउटा सैनिकको सलुटको उत्तर दिन बिर्सेकाले प्लेनमा चढिसकेको मान्छे पनि फर्केर आएर सोलुट गरे । सायद त्यस्तो यहाँ नेपाली नेतामा बिरलै देख्न पाइन्छ । यहाँ पानी पर्दा छाता ओडाउने मान्छे राख्छन् । यहाँ राजनीतिले मानिसलाई विभाजित गरेको छ । पहिले हाम्रो सोचमा परिवर्तन ल्याऊ । देश आफैं बन्दैन । हामी सबै मिलेर बनाउने हो । त्यसको लागि पहिला हाम्रो नियत र सोचमा परिवर्तन आउनु जरुरी छ । सोच बदलौं, परिवर्तन र विकास असम्भव छैन ।"
"नरिवल, शिला र पण्डित","प्रजातन्त्रमा जनताका आकांक्षा, मागले आकाश छुन्छ । कारण जनता शक्तिशाली हुन्छन् । उनीहरूले दिएको भोटले नेता, प्रतिनिधि, पार्टीले सरकार बनाउँछन् । नेता सरकार बनिएपछि जनताले चाहेका कुरा केही मात्रामा भए पनि पाउँछन् । अमेरिका, जर्मन, जापा,न इङल्यान्डमा धेरै मात्रामा पाउँछन् पनि । डोनाल्ड ट्रम्पले अमेरिकाको राष्ट्रपति पदको चुनावको अवधिमा अमेरिकावासीलाई जेजे दिन्छु भनेका थिए, त्यहीअनुसार अघि बढ्दैछन् । धेरै अप्रिय आश्वासनहरू थिए र पनि चुनाव जिते । नेपाल, भारत, बंगलादेश, पाकिस्तानका प्रजातन्त्रमा नेता, पार्टीहरू चुनावको अवधिमा जनतालाई घाम, जून, तारासम्मै अगाडि राखिदिन्छन् । गरिबी उन्मूलन, बाटोघाटो, अस्पताल, बिजुली, नोकरी, उद्योग, कृषि, शिक्षा, खेलकुद सबै चुनाव घोषणापत्रको डोकोमा हालिदिन्छन् । कत्ति नेता पार्टीलाई त त्यो डोकोभित्र के छ भन्नेसमेत थाहा हुँदैन । कारण घोषणापत्र बनाउने पार्टीको एउटा झुन्ड हुन्छ । चुनाव सकेपछि घोषणापत्र डोकोभित्रै रहन्छ अर्को चुनावसम्म । अर्काे चुनावमा फेरि नयाँ डोको बुनिन्छ । यो सिलसिला सदैव जारी रहन्छ । नेपालका प्रधानमन्त्रीले सिंहदरबार अब गाउँगाउँमा पुग्छ भने । अति नै चाखलाग्दो कुरो हो । विकेन्द्रीकरण गरिएर विकासको अधिकांश अभिभारा ग्राम समितिलाई दिनु, राजा महेन्द्रको गाउँ फर्क अभियान सँग ठ्याक्कै मिल्छ । तर प्रधानमन्त्रीले सिंहदरबार गाउँ कसरी पुग्छ ? संस्थागत कि व्यक्तिगत ढंगमा ? पार्टी पुग्ने कि सरकार ? नियम कानुन कि पार्टी कार्यकर्ता पुग्ने ? नयाँ विकासको स्रोत पुग्ने कि भ्रष्टाचार ? जनता जान्न चाहन्छन् । घोषणा अति नै सुन्दर पक्ष हो तर घोषणालाई पाँचथरको माटोमा फैलाउन र फुलाउन संस्था, संसाधन, साधन चाहिन्छ । के प्रधानमन्त्रीले यस विषयमा तन्त्रमन्त्रहरू तयार पारेका छन् ? कारण चुनावको भोलिपल्ट नै जनतालाई विकेन्द्रीकरण र सशक्तीकरण चाहिन्छ, विकास र न्यानोपन चाहिन्छ । त्यसबखत प्रधानमन्त्रीले अब काम सुरु गर्छु भन्नु अर्को चुनाव पर्खिनु मात्रै हुन्छ । फेरि के फरक छ नेपालका घरघरमा ग्यासको पाइप लगिदिन्छु भनेर घोषणा गर्ने पूर्व प्रधानमन्त्री र केही नयाँ कुरो गर्छु भन्ने घोषणा गर्ने अहिलेका प्रधानमन्त्रीमा ? बिहारमा २०१५ मा भएको चुनावमा एकापट्टि महागठबन्धन र अर्कोपट्टि भारतीय जनता पार्टीबीच घोषणाको घमासान युद्ध नै भयो । बिहार सरकारले अझै पाँच वर्ष शासन चलाउने घोषणा गरेन र ? कोसी नदीले ल्याउने बाढीसमेत भोलि नै रोकिदिन्छु भनेजस्तै गरे । उता भाजपाले एक लाख पच्चीस हजार करोड रुपैयाँको विकास कोष नै घोषणा गरे । जनताले र्याल चुहाउनु स्वाभाविक हो । कतिले भने पनि किन विकास गर्ने ? यो भाजपाले दिने कोषलाई बिहारको जनसंख्याले भाग गर्दा प्रत्येक व्यक्तिको हिस्सा जो पर्छ, त्यो नगद हातमै दिए असल । चुनाव सक्यो, सरकार बन्यो । विजयी हुने पार्टी अझै पाँच वर्ष शासन छ भनेर बस्यो । चुनाव हार्ने पार्टीले विकास कोषको थर्कमान गर्ने घोषणालाई अर्को चुनावको लागि राखिदिए । जनता फेरि चुनावको २० दिनको अवधिमा खाएको, रसपान गरेको, रमाइला क्षणहरू साँच्दै अर्को चुनावमा आउने दसैंतिहारको इन्तजारमा सुती पठाए । सरकार बनियो, सरकार जनताभन्दा शक्तिशाली भयो । चुनाव अवधिमा जनता नै शक्तिको मुटु थियो । चुनावसकिएपछि जनता क्षयरोगले खाएको फोक्सोजस्तै भयो । प्रजातन्त्रको मूल्य र मर्म यसरी साँघुरियो । नरिवल फुटाउनु, शिला सजाउनु र पण्डितलाई अघि राखेर माइकमा मन्त्र जप गर्दै नेताले यो र त्यो भवन, बाटो, पुल, स्कुल, पिउने पानी, आदि शिलान्न्यास गरेर अखबारहरूमा ड्याम्मै छाप्ने काम त अझै द्रूत गतिमा हुने गर्छ । यो काम गर्ने नेताको जातजाति, धर्म, वंश त के राष्ट्रियतासमेत हुँदैन रहेछ । किनकि यस्तै काम दक्षिण एसियाका सबै देशमा एकैथरीले गर्दो रहेछ । घोषणा गर, शिलान्न्यासको नगरा बजाऊ र त्यत्तिकै छोडिदेऊ । यो एउटा अलिखित कानुन नै भएजस्तो छ । कोही समय त त्यही स्थानमा त्यही निर्माणको लागि दुईतीनपल्ट शिलान्न्यास हुन्छ । जनता त हुन्, मज्जामनोरञ्जनको लागि फेरि पुग्छन् त्यहाँ । आसामको दिब्रुगढ जिल्लामा ब्रह्मपुत्र नदीमाथि बिछाइने ४९४ किलोमिटर पुलको सन् १९९७९८ मा प्रधानमन्त्री देवेगौडाले शिलान्न्यास गरेका थिए । आसामलाई अरुणाचल प्रदेशसँग जोड्ने यो महत्ववपूर्ण दुईतले गाडी रेलको पुल आजसम्म अधकल्चो नै छ । बर्खाको भेलमा मानिसहरू नौकामै चढेर नदी पार गर्छन् आज पनि । सबै पार्टी र सरकारले चुनाव घोषणापत्रमा यो बोधीमिल पुन निर्माण समाप्तिको कुरो जाहेर गर्छ, तर केही हुँदैन । पहाडी रानी दार्जिलिङमा पूजाआजाको निम्ति चोखो पानी पाउन छोड्यो । पानीको हाहाकार भएको दार्जिलिङवासीलाई सरकारले तलतिरको वालासन खोलाबाट पानी ल्याउने एउटा परियोजना बनायो । करोडौं रुपैयाँ खर्च गरियो । अब पानी दार्जिलिङ पुग्यो भनी राज्यका एक होइन, दुईदुई मुख्यमन्त्रीले परियोजना समाप्तिको घोषणा गर्दै उद्घाटनसमेत गर । होटेल, रेस्टुराँ, घरपति आमै, अस्पताल, पसल, कार्यालय, स्कुल सबै रमाए । तर एक थोपा पानी पनि दार्जिलिङ पुगेन । आज पनि दार्जिलिङ पुगेन । आज पनि दार्जिलिङहरू हिउँदो लाग्नासाथ जलनागदेवताको पूजा गर्छन् । यस्तो कहाँ कसरी किन भयो, जबाफ कसैसँग छैन । तर तेस्रोपटक उद्घाटन गर्नलाई सबै पार्टी र नेताहरू तत्पर र उत्सुक छन् । घोषणाको अर्को उट्पट्याङ व्यथा हो यो । छिमेकी राज्य सिक्किममा घोषणाको रामायण नै लेख्न सकिन्छ । अचम्मको घोषणा हिजोसम्म देशको नै सर्व श्रेष्ठ भनी घोषणा गरिन्थ्यो आज विश्वको नै भनी भनिँदै छ । हरेक गाउँ स्विट्जरल्यान्ड हुने रे अनि हरेक सहर सिंगापुर बनाइने रे । बनाइनुको अगाडि किन घोषणा गर्नु ? बनाइसकेपछि घोषणा गर्दा यो प्रभावशाली र मान्य हुन्छ । स्विट्जरल्यान्ड किन बनाउनु ? यति सुन्दर सिक्किमलाई स्विट्जरल्यान्ड बनाउनु भनेको पर्यावरण, भाषा, संस्कृति, परम्परा, खेतीपाती सबै मास्नु हो । संयुक्त राष्ट्रसंघका कार्यालयहरू, स्विस ब्यांकहरू त्यहाँका राजनीतिक प्रणाली र त्यहाँका विश्वसँग जोडिएका संस्थाहरू सिक्किममा कसरी ल्याउने ? त्यहाँको विकासको मोडेल नै सिक्किममा चल्दैन । सिक्किमे सहरलाई कसरी सिंगापुर बनाउने ? एउटा समुद्रतटमा रहेको राष्ट्रसँग कसरी पहाडपर्वतको काखमा बास गरेका राज्यसँग तुलना गर्नु ? यो पनि घोषणाको नै पोका हो । जून देख्दा जूनै राम्रो, घाम देख्दा घामै राम्रो भन्ने नैतिक सोचमा आधारित घोषणाले शासन चलाउन सकिन्छ तर शासित जनता अन्योलमा पर्छन् । क्षमतावान् राज्यले पनि भीरको चिन्डो भएर बस्ने स्थिति यस्ता घोषणाले निम्त्याउँछ । बंगालका प्रयाः मुख्यमन्त्रीहरू कहिलेकहीं दार्जिलिङ जान्थे । कोही मुख्यमन्त्री त जाँदै गएन पनि एकदुईपल्टबाहेक । अहिलेका मुख्यमन्त्री दार्जिलिङ वर्षमा धेरैपटक जान्छन् । अति नै घतलाग्दो कुरा हो यो । दार्जिलिङलाई ठीकसँग बुझे दार्जिलिङको विकास हुन्छ र मुख्यमन्त्रीको कपला कम्ती दुख्छ । दार्जिलिङमा मुख्यमन्त्रीले हरेकपल्ट नयाँनयाँ कुराको घोषणा गर्छन् । रेलमन्त्री हुँदा पहाडका युवाहरूलाई रेल मन्त्रालयद्वारा भर्ती नोकरी तीनधारे रेल कारखानाको नयाँ रूपदेखि लिएर मुख्यमन्त्री भएपछि गोरुबथान, खोरीबारी कालेबुङमा आइटी कालेज, क्लिन ग्रिन अभियानलाई पाँच सय ५०० करोड रुपैयाँ, दसवटा परियोजनाको रिमोट कन्ट्रोलद्वारा शिलान्न्यास, ६ महिनामा पहाडका अस्थायी एवं स्वयंसेवी शिक्षकहरूका समस्याको समाधान, तीनधारे पगलाझोडा पैछोग्रस्त राष्ट्रिय राजमार्ग मरमत्रिका निम्ति दुई सय करोड, खरसाङलाई शिक्षाको केन्द्र आदि घोषणाहरू घोषणामै रहन्छन् कि भन्ने जनतामा गहिरो आशंका छ । मुख्यमन्त्रीको घोषणालाई कसले कार्यान्वयन र लागू गर्ने । कसले नियाल्ने ? खोई मुख्यमन्त्रीको दार्जिलिङ विकास ढल, कार्यालय, तन्त्रमन्त्र ? विभिन्न बोर्डहरू बनाए, कालिम्पोङ जिल्लाको उद्घाटन गरे तर खोई दार्जिलिङ पहाडको निम्ति नीति र रणनीति । दार्जिलिङको सदर अस्पतालमा निःशुल्क ओखती दबाई वितरण गर्ने राम्रो कुराको घोषणा गरियो । तर औषधी नै नपाइने यस सरकारी प्रणालीमा कसलाई हारगुहार माग्ने ? दार्जिलिङमै त्यहाँको विकास प्रशासन चलाउने जनताले चुनेका गोर्खाल्यान्ड टेरिटोरियल एडमिनिस्ट्रेसन (जीटीए) ले लगभग गत पाँच वर्षमा जति घोषणा गरे, सायद त्यति सानो ठाउँमा र त्यति कम अवधिमा गरिएको घोषणाहरूमध्ये विश्वमै नयाँ रेकर्ड कायम गरियो होला । केको घोषणा गरिएन ? घोषणाको सूची मात्रैको एउटा गहकिलो पुस्तिका तयार पारिन सकिन्छ । घोषणासँगसँगै शिलन्न्यास गरियो, नरिवल फुटाइयो, पण्डितले मन्त्र फलाके, जनता जनार्दनले लड्डु, भात, मासु र जाडोमा तातिने स्वाट्ट पार्ने पेय पनि निले । नाच गान भयो, घोषणा, परियोजना, कोश, नेता, पार्टी र जीटीए फेरि लुकीचोरी खेल्न थाले । रिम्बिकमा स्टिलको पुल, ग्रामीण विद्युतीकरण, मोडेल स्कुल र खानेपानी, बेलटारमा बटर किङडम, छोटाफागुमा विद्युतीकरण, तराई डुबर्समा डेभलपमेन्ट अथोरिटी, लङभ्यू र समथारमा बीएड कलेज, दार्जिलिङमा केन्द्रीय विश्वविद्यालय, ब्याङलोरमा गोर्खा भवन, सिरिखोलामा बिजुली, कालीखोलाबाट टिस्टा भ्यालीलाई पिउने पानी, गैरीवासमा कलेज, तकभर गोक घिर्लिङ, पहाडमा आफ्नै मिनरल वाटरको कारखाना, ढलसिंहपाडामा गोर्खा भवन, मेघेटारमा कृषि पर्यटन विकास, भारतभोटाङ सिमाना, जय गाउँमा गोर्खा भवन, कालिम्पोङमा सिद्धिविनायक, संस्कृत विद्यापीठ सिंगलामा पर्यटनस्थल र फेमिली कटेज, खरसाङमा स्टेडियम, सुपर स्पेसियालिटी अस्पताल, नेपाली अकादमी, एक हजार घर निर्माण, गोर्खा सर्टिफिकेट वितरण, वृद्धभत्ता वितरण, सन्दकपुरफालुट सडक, रेलीमा वाटर किङडम, मेधावी विद्यार्थीहरूका निम्ति ५० प्रतिशत कलेज खर्च, मिरिकमा अग्निशमन केन्द्र, सहिद दुर्गा मल्लको सालिग, गोर्खा वार म्युजियम, गोरुवथानमा आईटीआई कलेज, मङपुमा जुस कारखाना, कालेबुङमा अति आधुनिक प्रेक्षालय गृह, टर्जममा सार्वजनिक भवन र फेरि अनेक घोषणा, ठेलीका ठेली घोषणा । यी घोषणाहरूको सूचीलाई चाहिएको विकासकोषमा परिणत गरे कम्तीमा पनि आगामी पाँच वर्षमा ५०००७००० करोड रुपैयाँ लाग्ने रहेछ । जीटीएको बजेटले यो खर्च लगानीको पुच्छर पनि भेट्दैन । कस्तो अद्भुत घोषणा ? खरसाङको बस स्ट्यान्डमा सुपर स्पेसियालिटिी अस्पतालको शिलान्न्यास गरियो । भीड थियो त्यहाँ । जबकि त्यस ठाउँमा डाक्टर, नर्स बस्ने घर पनि मुस्किलले बनिन सक्छ । खोइ अस्पतालको योजना ? बिल्डिङ कसले बनाउने ? औषधी कहाँबाट ल्याउने ? मेसिन कसले किन्ने ? डाक्टर र नर्स कहाँबाट आउने ? पानी, बिजुली कहाँबाट ल्याउने ? विशेषज्ञ कसले छान्ने ? सुपर स्पेसियालिटी अस्पताललाई धामीझाँक्रीको कटेरो नै बनाइदिँदा पनि छुट्टै राज्यको सपना देख्ने जनता ट्वाँ परेर हेरिबसे । घोषणा गर्ने नेताले मन परे राख्नुहोस्, मन नपरे फ्याँक्नुहोस् समेत भन्न थाले । गोर्खाल्यान्ड, एघारवटा जातलाई जनजातिको सूचीमा हाल्ने घोषणा र गोर्खाहरूको चिनारीबारे संघर्षको घोषणा दिनभरि हुन्छ रातभरि चुहुन्छ, ठण्डामा कठ्यांग्रिन्छ, गरममा पग्लिन्छ, बर्खाको भेलले बगाउँछ र फेरि चुनावको भेकमा वसन्त ऋतु झैं फस्टिन्छ, जनता पनि त्यस्तै छेपाराले ऋतु परिवर्तन हुँदा आफ्नो रंगमा बदलाव ल्याए झैं । आजभोलि घोषणाको महत्वव छैन । बरु जसले घोषणा गर्दैन, जनताले उसलाई मन पराउन थाले । भुक्नेभन्दा टोक्ने नेता खोज्न थाले जनताले । चिच्याउनेभन्दा चिथोर्ने पार्टी खोज्न थाले, समाज र समुदायले । शिलान्न्यासको क्रममा जति नै मन्त्र फ्लाके पनि घोषणामै सीमित रहेका अनेकौं सैयौं, हजारौं परियोजनाहरू देखेर पण्डितहरूले पनि कसरी घोषणाबाट कार्यान्वयन गर्ने पद्धति खोज्ने भन्ने कुरोमा मन्त्र जपहरू खोज्न थाले । लाजै मर्नु भइसक्यो पण्डितलाई पनि । त्यही गाउँमा रहने हुनाले, गाउँवासीले औ बजे खोइ त्यत्रो मन्त्र पढेर शिलान्न्यास गर्दा पनि केही भएन त भनेर सोध्न थाले । नेता शिलान्न्यास गरेर भागिहाले । यसर्थ नरिवल आजभोलि फुट्नै माग्दैन, शिला रिसले चुर भयो र पण्डित बाजे जसलाई देख्दा पनि बम्किने भए । हाइलाइट आजभोलि घोषणाको महत्वव छैन । बरु जसले घोषणा गर्दैन, जनताले उसलाई मन पराउन थाले । भुक्नेभन्दा टोक्ने नेता खोज्न थाले जनताले । चिच्याउनेभन्दा चिथोर्ने पार्टी खोज्न थाले, समाज र समुदायले ।"
संविधानको दीर्घजीवन,"२००४ सालमा जारी भएको नेपाल सरकार वैधानिक कानुनबाट संवैधानिक यात्रा सुरु गरेको नेपालले यो सात दसकको अवधिमा सातवटा संविधान फेरिसकेको छ । यो ज्यादै दुर्भाग्य भोगेका देशहरूले विरलै गर्ने अभ्यास हो । अझ दुःखद् कुरा त लामो संघर्ष र बलिदानीबाट प्राप्त संविधानसभाबाट बनेको वर्तमान संविधानको कार्यान्वयनमा समेत कठिनाइ उत्पन्न भइराखेको छ । संविधान सबैको साझा दस्ताबेज हो र यसको कार्यान्वयन सबैको दायित्व हो, विडम्बना हाम्रोमा संविधान कार्यान्वयनलाई पनि राजनीतिक लाभहानिको विषय बनाइँदै छ । जसको कारणले संवैधानिक अस्थिरताको विगतको शृंखला अझै चल्ने हो कि भन्ने आशंका बढ्दै गएको छ । विगतको अभ्यासलाई विश्लेषण गर्दा विद्यमान संविधानमा समयानुकुल संशोधन गरी अगाडि बढ्नुको सट्टा राजनीतिक अभीष्ट पूरा गर्नको लागि नयाँ संविधान नै जारी गर्ने तथा संविधानको इमानदार कार्यान्वयन नगरी राजनीतिक लाभहानिको लागि संविधान उल्लघंन गर्ने राजनीतिक संस्कार नै संवैधानिक अस्थिरताको लागि जिम्मेवार रहेको देखिन्छ । हामीले विगतका यी कमजोरी महसुस गरी संवैधानिक संस्कारमा परिवर्तन गरेनौं भने वर्तमान संविधानले पनि दीर्घजीवन प्राप्त गर्न सक्दैन । नेपालमा हालसम्म जारी भएका संविधानको पृष्ठभूमि हेर्दा हरेक संविधान कुनै निश्चित राजनीतिक एजेन्डा स्थापित गर्नको लागि जारी भएको देखिन्छ । राजनीतिक स्वार्थको लागि ती संविधान जारी गरिए र राजनीतिक परिवर्तनसँगै तिनीहरू समाप्त गरिए । संविधान एउटा गतिशील दस्ताबेज भएकाले यसको समयानुकुल संशोधनबाट समस्याको समाधान गर्न सकिन्छ भन्ने मान्यता हामीले आत्मसात् गर्न सकेनौं । सबै समस्याको कारण संविधानलाई नै देख्ने अनि सबै समस्याको समाधान पनि संविधान परिवर्तनलाई नै देख्ने मानसिकताको कारण विद्यमान संविधानलाई समयानुकूल संशोधन गरी परिष्कृत गर्नेभन्दा पनि संविधान नै फेर्ने अभ्यास भयो । भनिन्छ, संविधान बनिबनाउ काठको फर्निचर होइन, जुन एकैचोटि प्रत्यारोपण गर्न सकियोस् यो त जीवन्त वृक्ष हो, जुन समाजसँगै हुर्कन्छ र बढ्छ । समाजको आवश्यकता र परिवर्तनसँगै गरिने संशोधन र न्यायिक व्याख्याले नै वृक्षरूपी संविधान हुर्काउने, बढाउने र फल्ने, फुल्ने अवस्थामा पुर्याउन सक्छ । उदाहरणको लागि संयुक्त राज्य अमेरिकाको संविधान २२९ वर्ष पुरानो हो । हल्यान्डको संविधान दुई सय वर्षभन्दा पुरानो हो । सन् १९५० मा जारी भएको भारतीय संविधानले अहिलेसम्म काम गरिराखेको छ । समाजको आर्थिक, सामाजिक र सांस्कृतिक जीवनमा आएको परिवर्तनलाई आत्मसात गर्दै भएका समयानुकुल संशोधन र अदालती व्याख्याबाटै ती संविधानहरूले दीर्घजीवन प्राप्त गर्न सकेका हुन् । हाम्रो विगतको अभ्यास हेर्ने हो भने संविधानको समयानुकुल संशोधन गरी कमजोरी हटाउनेभन्दा पनि राजनीतिक परिवर्तनको लागि संविधान परिवर्तन गर्ने संस्कृति नै संवैधानिक अस्थिरताको लागि जिम्मेवार देखिन्छ । हामीले संविधान र प्रणालीसमेतलाई राजनीतिक स्वार्थ र सत्ताको खेल ठान्यौं । सानातिना विवादलाई पनि अतिरञ्जित गरी संविधान नै परिवर्तन गर्नुपर्छ भनी धेरैपटक आन्दोलन गर्यौं । संवैधानिक वृक्षलाई हामीले संशोधन र न्यायिक व्याख्याको माध्यमबाट परिष्कृत गर्नतिर लागेनौं, बरु राजनीतिक अभीष्ट पूरा गर्न वृक्षरूपी संवैधानिक प्रणालीको बलात् छेदन गर्ने संस्कृतिको विकास गर्यौं, जसले संवैधानिक वृक्ष नै निश्प्राण त बन्यो नै, लामो समयसम्म मुलुक नै अस्थिरताको दुश्चक्रमा फस्न पुग्यो । तसर्थ वर्तमान संविधानको स्थायित्व चाहने हो भने हामीले यसको समयानुकुल संशोधन गरी अगाडि बढ्न सक्नुपर्छ । संविधान आफैंमा पूर्ण दस्ताबेज होइन । संविधान बनाउने, उल्लंघन गर्ने र मिच्ने अनि मिल्काउने प्रक्रिया अब अन्त्य हुनैपर्छ । धेरै लामो समय र प्रयत्नपछि संविधानलाई जीवित वृक्षको सिद्धान्तअनुसार गतिशील बनाउँदै लैजाने अवसर र चुनौती दुवै हामीसँग छ । समाजको आवश्यकतासँगै यसका प्रावधानहरूमा परिवर्तन आवश्यक पर्न सक्छ । हाल मधेसमा देखिएको समस्या समाधानको लागि संविधानको संशोधन गर्नुपर्ने माग आएको छ । संशोधनका विषयहरूको सम्बन्धमा फरकफरक धारणा हुनसक्छ, तर यस संविधानको संशोधन नै हुन सक्दैन भन्ने मान्यताले यो संविधानलाई जड बनाउँछ र अतिवादलाई जन्माउन पुग्छ । विश्वकै उत्कृष्ट संविधान भनिएको २०४७ सालको संविधानमा पूर्णविराम पनि संशोधन हुन सक्दैन भन्ने जिद्दीको कारणले सो संविधान १६ वर्षभन्दा बढी टिक्न नसकेको निकट अतीत हामीसँग छ । तसर्थ वर्तमान संविधान संशोधनको विषयमा रहेका मतभिन्नतामा सहमति कायम गरी संशोधनको माध्यममार्फत यसको स्वीकार्य र अपनत्व बढाउँदा मात्र यसको स्थायित्व सम्भव छ । संविधानको दीर्घजीवनको लागि आवश्यक अर्को महत्ववपूर्ण सर्त भनेको यसको कार्यान्वयनको लागि आवश्यक इमानदारी हो । संविधानमा जतिसुकै राम्रो सिद्धान्त र आदर्श कोरिएको किन नहोस्, त्यसलाई सञ्चालन गर्ने पात्रहरू सोअनुरूपको भएनन् भने संविधान ठीक ढंगबाट कार्यान्वयन हुन सक्दैन । बरु संरचनागत रूपमा संविधान सामान्य नै छ भने पनि यसलाई सञ्चालन गर्ने पात्रहरू इमानदार भए यसको कार्यान्वयन प्रभावकारी भई यसले गतिशीलता प्राप्त गर्न सक्छ । हाम्रो विगतको अनुभव हेर्दा संविधानहरूको अन्तरवस्तुमा रहेका कमजोरीभन्दा पनि यसको कार्यान्वयन गर्ने पात्रहरूको इमानदारी र संस्कारको अभावको कारण संविधानहरू असफल भएको देखिन्छ । हरेक संविधानमा नयाँ मूल्यहरू अवलम्बन गरिएका छन् भने यसको कार्यान्वयन पक्षमा सदैव कमजोरी रहँदै संवैधानिक व्यवस्थाको पटकपटक उल्लघंन भएका अनेकौं दृष्टान्त छन् । संविधानले प्रणालीको खाका कोर्ने हो । त्यसलाई परिस्कृत गर्ने, संस्थागत गर्ने र त्यसलाई नागरिकको स्वामित्वको विषय बनाउने साझा काम यसको पालनकर्ता को हो । तर नेपालमा यो कुरालाई ध्यान दिइएन । कहिले राजाले त कहिले दलहरूले, कहिले राजनीतिक सहमतिको नाममा त कहिले आवश्यकताको सिद्धान्तको नाममा संविधानको कयौंपटक उल्लंघन भयो । बहालवाला प्रधानन्यायाधीशलाई कार्यकारी प्रमुख बनाउनेदेखि लिएर जननिर्वाचित प्रधानमन्त्रीलाई बर्खास्त गर्ने जस्ता कयौं उल्लंघनका घटना भए, जसले संविधानको पवित्रता र सर्वस्वीकार्यतामा क्षति पुर्याउँदै संविधानलाई नै असफल बनायो । पछिल्लो समयमा त अझ राजनीतिक दलहरूमा सहमतिको नाममा संविधान नै उल्लंघन गर्न सकिन्छ भन्नेजस्तो खालको अभिमान विकास भयो । निश्चय नै संविधान सहमतिको दस्ताबेज हो, तर राजनीतिक सहमतिबाट जे पनि गर्न पाइन्छ भन्ने संविधानसम्मत हुन सक्दैन । संविधानको व्यवस्थाअनुकुलको सहमतिको मात्रै वैधानिकता संविधानभित्र अन्तरनिहित हुन्छ । हामीले नै संविधान बनाएका हौं । त्यसैले हामीलाई संविधानको प्रावधान उल्लंघन गर्ने छुट हुन्छ भन्ने अहंवादी सोच रह्यो भने संविधानको शीघ्र अवशान हुन पुग्छ । संविधान जोसुकैले बनाएको होस्, जारी भइसकेपछि त्यो एउटा निर्बैयक्तिक लिखत हुन जान्छ र स्वयं संविधान निर्माता पनि त्यसको अधीनमा रहनुपर्छ । संवैधानिक अस्थिरताको अत्यासलाग्दो यात्रापछि आज हरेक नेपाली जनता स्थिरता र आर्थिक विकासको प्रतीक्षामा रहेका छन् । हरेक एक दसकमा एउटा संविधान फेरि मुलुकलाई सदैव राजनीतिक सिद्धान्तको परीक्षणस्थल बनाउने कार्यले मुलुकलाई नै अस्थिरतातर्फ धकेल्दै छ र विकासका कार्य अवरुद्ध हुन पुगेका छन् । संविधान बनाउने, उल्लंघन गर्ने र मिच्ने अनि मिल्काउने प्रक्रिया अब अन्त्य हुनैपर्छ । धेरै लामो समय र प्रयत्नपछि संविधानलाई जीवित वृक्षको सिद्धान्तअनुसार गतिशील बनाउँदै लैजाने अवसर र चुनौती दुवै हामीसँग छ । स्वाभाविक, क्रमिक र परिपक्व अभ्यासबाट संविधान हुर्काउँदै र निकास पहिल्याउँदै जाने वा कुनै घटना वा परिस्थिति हुँदा संविधान नै पुनर्लेखन वा परिवर्तन गर्ने । यसैबाट संविधानको भविष्य निर्धारित हुन्छ । अतः संविधानवादको सिद्धान्त अवलम्बन गर्दै संविधानको इमानदार कार्यान्वयनमा लाग्नु नै आजको आवश्यकता हो । श्रेष्ठ न्याय सेवाका उपसचिव हुन् ।"
नेपालगन्ज गोल्डकपः सुदूरपश्चिम११ विजयी,"नेपालगन्जः टुबोर्ग दोस्रो नेपालगन्ज गोल्डकप फुटबल प्रतियोगिता बिहीबारदेखि नेपालगन्जमा सुरु भएको छ । बाँके जिल्ला फुटबल संघको आयोजनामा पश्चिम नेपालकै सर्वाधिक पुरस्कार राशि भएको सो फुटबल प्रतियोगिताको अखिल नेपाल फुटबल संघ (एन्फा)का अध्यक्ष नरेन्द्र श्रेष्ठले उद्घाटन गरे । उद्घाटन खेलमा साविक विजेता सुदूरपश्चिम११ ले भारतको दिल्ली युनाइटेडलाई १० गोलले हरायो । सुदूरपश्चिम११ को जितमा एरोनले २२औं मिनेटमा गरेको गोल नै निर्णायक साबित भयो । पहिलो हाफमा अत्यन्त प्रतिस्पर्धात्मक रूपमा खेल भएको थियो । पटकपटक प्रयास गर्दासमेत दुवै तर्फबाट गोल प्रयास भए पनि सफल भएन । खेलपछि सुदूरपश्चिमका प्रशिक्षक ललित चन्दले खेल जिते पनि आफ्नो सन्तोषजनक प्रदर्शन देखाउन नसकेको बताए । उनले सुदूरपश्चिममा पुराना खेलाडी र नयाँ विदेशी खेलाडीबीच तालमेलको समस्या भएको बताए । मिड फिल्ड र दुईजना फरवार्ड ओवरिकोस्टका खेलाडी सुदूरपश्चिमका तर्फबाट खेलेका छन् । उनले भने, विदेशी खेलाडी पहिलोपटक आबद्ध भएका कारण उनीहरू र पुराना खेलाडीको तालमेल मिलेन, त्यस कारण पनि भनेजस्तो खेल प्रदर्शन भएन ।' दिल्ली युनाइटेडका प्रशिक्षक अन्शुल काटियारले खलाडीले राम्रो खेले पनि मौकाको सदुपयोग गर्न नसकेको बताए । शुक्रबार नेपाल पुलिस क्लब र आयोजक नेपालगन्ज११ बीच प्रतिस्पर्धा हुनेछ । प्रतियोगितामा ए' डिभिजनलगायत आठ टोलीको सहभागिता छ । प्रतियोगिताको विजेता टोलीले पाँच लाख र उपविजेताले दुई लाख ५१ हजार रुपैयाँ पुरस्कार पाउनेछन् । विधागत तर्फका उत्कृष्ट खेलाडीले पनि आकर्षक पुरस्कार हात पार्नेछन् ।"
