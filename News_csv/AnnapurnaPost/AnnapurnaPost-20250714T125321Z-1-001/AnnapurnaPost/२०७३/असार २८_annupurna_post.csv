शीर्षक,विवरण
"नाटो, रूस र अमेरिकी सकस","अमेरिकी राष्ट्रपति बाराक ओबामा वार्सामा हुँदै गरेको उत्तर अट्लान्टिक सन्धि संगठन (नाटो) को शिखर सम्मेलनमा रूसविरुद्ध सैन्य किल्लाबन्दीको औचित्यसहित युरोपको सुरक्षाप्रति अमेरिकी प्रतिबद्धता व्यक्त गरिरहँदा डलासमा गोरा अमेरिकी र खास गरेर गोरा प्रहरी अधिकारीहरूको हत्या गर्नमा आफ्नो अभिरुचि रहेको बताउने एक अश्वेत पूर्व अमेरिकी सैनिक अधिकारीले पाँच अमेरिकी गोरा प्रहरी अधिकृतको हत्या र अन्य सातजनालाई गम्भीर रूपमा घाइते हुने गरी गोली हानिरहेका थिए । हत्याराको घरमा खानतलासी गर्ने क्रममा विस्फोटक पदार्थ बनाउने सामग्री, बम तथा गोलाबारुदका असरविरुद्धको सुरक्षा ज्याकेटहरू, गोलीगट्ठा र आक्रमणका विधि तथा तरिकासम्बन्धी लिखित सामग्रीसमेत पाइएको न्युयोर्क टाइम्सले उल्लेख गरेको छ । अमेरिकी महान्यायाधिवक्ता लोरेट्टा लिन्चले उक्त हत्या र त्यसअघि र पछिका हिंसात्मक घटनाले स्वाभाविक रूपमा अमेरिकीहरूमा एक किसिमको डरलाग्दो असहायपन र असुरक्षाको भावना गढेर बसेको बताइन् । आफ्नो समाज जातीय र वैचारिक आधारमा परस्पर क्रूद्ध दुई समूहमा विभाजित भइरहेको सन्दर्भमा अमेरिकीहरूले प्रश्न गर्न थालेका छन् हामी काला, गोरा, प्रहरी, नागरिक, प्रदर्शनकारी ककसको पक्षमा लाग्ने र हत्याको शोक मनाइरहने हो ? अमेरिकी प्रहरीहरूको राष्ट्रिय संगठनको कार्यकारी निर्देशकले त स्वयं राष्ट्रपति ओबामाले नै प्रहरीविरुद्ध युद्ध छेडेको आरोप एउटा टेलिभिजन अन्तर्वार्तामा लगाएको बारे जुलाई ९ मा न्युयोर्क टाइम्सले उल्लेख गरेको छ । वार्सामा नाटो राष्ट्रहरूको शिखर सम्मेलनबाट फर्कने क्रममा अमेरिकी राष्ट्रपति बाराक ओबामाले भने अमेरिकाको एकता संकटमा छ । अमेरिकी लेखक, चिन्तक र प्राज्ञहरूले लामो समयदेखि भन्दै आएका छन् अमेरिकी सरकार र राजनीतिज्ञहरू मुलुकको लागि पर्याप्त समय, साधन र स्रोत जुटाउन सकिरहेका छैनन्, अमेरिकी शासन प्रणाली अक्षम हुँदै गइरहेको छ, राज्य सञ्चालनमा विवेक पराजित भइरहेको छ । आन्तरिक एकता कमजोर र संकटग्रस्त छ, अर्थतन्त्र सबल छैन । त्यस अवस्थामा अमेरिकाले आफ्ना राष्ट्रिय र अन्तर्राष्ट्रिय दायित्वहरूमा किन सन्तुलन खोजिरहेको छैन ? यो प्रश्न नाटो सन्दर्भमा टड्कारोसँग उठिरहेको छ । नेसनल रिभ्युमा भिक्टर डभिस हान्सन भन्छन् एकातिर युरोपेली राष्ट्रहरू अमेरिकालाई अति सैनिकीकृत हैकमी महाशक्ति भनेर उल्लेख गर्ने गर्दछन्, अर्कोतिर आफ्नो सुरक्षा खर्चमा निरन्तर कटौती गरेर सो रकम आफ्ना मुलुकका लोकरिझाइका कार्यक्रमहरूमा खर्च गरेर आफ्नो सुरक्षाको भारचाहिँ अमेरिकालाई बोकाएर अमेरिकाको आन्तरिक व्यवस्थापन जटिल र गह्रौँ बनाइरहेका छन् । राष्ट्रपति पदका रिपब्लिकन उम्मेदवार डोनाल्ड ट्रम्पले नाटोलाई म्याद नाघेको संगठन बताएर अमेरिकाले त्यस्तो संस्थाको कुल बजेटमध्ये अरू सबै मुलुकहरूको तुलनामा तीन गुणा बढी खर्च गरिरहेकोमा उनको कडा विरोध रहिआएको छ । अमेरिकाको एउटा विश्व प्रसिद्ध थिंकट्यांकका रक्षा र विदेश मामिलासम्बन्धी वरिष्ठ विज्ञ टेड गालेन कार्पेन्टरले नेसनल इन्ट्रेस्ट नामक पत्रिकामा कुनै शत्रु नै नभएको र सुरक्षामाथि कतैबाट कुनै संकट नै नरहेको १३ हजार वर्ग किलोमिटर क्षेत्रफल र सात लाख जनसंख्या भएको पूर्व युगोस्लाभियाको एउटा सानो राज्य मोन्टेनेग्रो जस्तो मुलुकलाई समेत सदस्यको रूपमा भित्र्याएर नाटोले आफ्नो लक्ष र प्राथमिकता हराउँदै गइरहेको बताएका छन् । मोन्टेनेग्रो जस्तो मुलुकको त्यस्तो सदस्यतालाई प्रसिद्ध अमेरिकी थिंकट्यांक क्याटो प्रतिष्ठानका डौग बान्डो फेसबुक फ्रेन्ड जस्तो मात्रै भनेर टिप्पणी गर्दछन् । यस्तो परिवेशमा नाटोबाट अमेरिका हट्नुपर्ने कार्पेन्टरको मत छ । चर्चित युवा अमेरिकी राजनीतिशास्त्री इयान ब्रेम्मरले त टाइम साप्ताहिकको अघिल्लो महिनाको अन्त्यमा प्रकाशित एक लेखमा नाटोलाई एउटा खोक्रो गठबन्धन भन्न पुगेका छन् । नाटोका पूर्व सर्वोच्च कमान्डर फिलिप ब्रिडलभका अनुसार मुलुकको सुरक्षा घरभित्रबाट सुरु हुने भएकाले सबै सदस्य राष्ट्रहरूले सामूहिक सुरक्षाको लागि आफ्नो सामथ्र्यको योगदान गर्नुपर्छ र आफ्नो मुलुकको सुरक्षाको दायित्व निर्वाह गर्नुपर्छ, तर नाटो राष्ट्रहरूले त्यो नगरिरहेकोमा उनको गुनासो छ । रूसबारे नाटो राष्ट्रहरूको अन्तरविरोध जुन १८ मा विल्ड एम सोन्ट्याग नामक एउटा जर्मन पत्रिकासँगको अन्तर्वार्तामा जर्मनीका विदेशमन्त्री फ्रयांक वाल्टर स्टेनमिएरले पूर्वीयुरोपमा नाटोले गर्ने गरेका सैनिक अभ्यासहरूले क्षेत्रमा असुरक्षाको वातावरण निर्माण गर्ने मात्रै होइन, त्यसले रूससँगको सम्बन्धमा तनाव थपिरहेको उल्लेख गरे । नाटो शिखर सम्मेलनको एक महिनाअघि मात्र अर्थात् जुन ७ देखि पोल्यान्डमा रूसको सम्भावित आक्रमणविरुद्ध नाटो र पोल्यान्डको संयुक्त सैनिक अभ्यासलाई संकेत गर्दै स्टेनमिएरले भने यस्ता गतिविधिले स्थितिलाई झन् जटिल र उत्तेजनापूर्ण बनाउने, एकअर्काबीच रणनीतिक घोचपेच गर्ने र युद्ध उन्माद फैलाउने मात्र गर्दछ । रूससँग अर्थपूर्ण संवाद र सहयोगको वातावरण निर्माण गर्न आह्वान गर्दै उनले भने सैनिक सामथ्र्य र समाधानमा मात्र ध्यान केन्द्रित गर्नु एउटा घातक कार्य मात्र हुनेछ । ब्रिटिस दैनिक गार्जियनमा अन्तर्राष्ट्रिय मामिलाका विख्यात विज्ञ मेरी देजेभस्कीले जर्मन विदेशमन्त्री स्टेनमिएर अत्यन्त सावधान र चतुर राजनेता भएकाले चान्सलर एन्जिला मार्केलसँग परामर्श नगरी उनले त्यसो भनेको हुन नसक्ने बताउँछिन् । पश्चिम युरोपका राजधानीहरूमा महिनौँदेखि गुम्सिएर बसेको विचार नाटोको वार्सा शिखर सम्मेलनभन्दा तीन साताअघि मात्र युरोपको सबैभन्दा ठूलो अर्थतन्त्रको स्वामी र शक्तिशाली मुलुकको विदेशमन्त्रीको स्तरबाट अभिव्यक्त हुनु भनेको रूसको सवाललाई लिएर अमेरिका र युरोपेली राष्ट्रहरूमाझ कडा विमति रहेको प्रमाण हो । आज संसारका हरेक स्थान र क्षेत्रमा सुरक्षाका रिक्त क्षेत्र निर्माण भइरहेका छन् । अफगानिस्तान र पाकिस्तानमा जन्माइएको आतंकवाद आज मध्यपूर्व, एसिया, युरोप, अफ्रिका, अमेरिका सबैतिर विस्तार भइरहेको छ । संसारको सर्वशक्तिमान र अत्याधुनिक हातहतियारले सुसज्जित राष्ट्र इराक र अफगानिस्तानमा युद्धरत रहेको डेढदुई दसक भइसक्यो, तर स्थिति नियन्त्रणमा देखिँदैन । आजको रूस नाटोको चुनौती बन्नै सक्दैन । सोभियत युनियनको समयमा उसको पश्चिमी सीमामा मात्र जति सेना तैनाथ थियो, त्यति सेना अहिले रूसभरि छैन । ऊसँग आणविक हतियारको ठूलो भण्डार छ, तर त्यसलाई प्रहार गर्ने अत्याधुनिक प्रणाली ऊसँग छैन । हिजोको सोभियत संघका कतिपय राष्ट्रहरू आज नाटोका सदस्य राष्ट्र बनेका छन् । रूसको सीमासम्मै नाटो र ईयूको वर्चस्व स्थापना भइसकेको छ । ठीकबेठीक मूल्यांकन गर्ने फरक मानदण्ड हुन सक्लान्, तर क्रिमिया सोभियत युगको एउटा ऐतिहासिक गल्ती थियो र युक्रेनको आन्तरिक राजनीतिक सवालमा र रूसको युक्रेनसँगको सम्बन्धको रणनीतिक संवेदनशीलतालाई नाटो र ईयू राष्ट्रहरूले तिरस्कार गर्दै युक्रेनमाथि आफ्नो राजनीतिक र रणनीतिक महत्त्वाकांक्षा थोपर्दा नै प्रकारान्तरले क्रिमियामाथि रूसी आधिपत्य स्थापना भएको हो । विख्यात अन्तर्राष्ट्रिय थिंकट्यांक र्यान्डका डेभिड ए साल्पकका अनुसार आज पोल्यान्ड, चेक गणतन्त्र, स्लोभाकिया र जर्मनीले रूसलाई लक्ष गरेर तैनाथ गरेको सेनाको संख्या मात्रै पनि रूसको सम्पूर्ण पश्चिमी सीमामा तैनाथ सेनाभन्दा ठूलो छ । त्यसमाथि अन्य युरोपीय नाटो राष्ट्रहरू र अमेरिकी सेना पनि त्यहाँ तैनाथ छ । १९८० को दसकमै आएर सोभियत संघको तुलनामा नाटो उक्त क्षेत्रमा विशिष्ट र उच्चस्तरीय सैन्य क्षमतासहित उपस्थित थियो र झन् आजको मितिमा त त्यसको कुनै तुलना नै हुन सक्दैन । त्यसकारण चुनौती रूस होइन, हुन सक्दैन । ईयूको राजनीतिक महत्त्वाकांक्षा र नाटोको सैनिक महत्त्वाकांक्षाले रूसलाई पर धकेलेको, बढी आक्रामक बनाएको र त्यहाँ अति राष्ट्रवादलाई जन्म दिन सहयोग गरेको भने हो । प्रश्न त नाटोको औचित्यबारे नै सघन रूपमा उठिरहेको छ एउटा त नाटोको स्थापनाकालमा युरोप राजनीतिक, आर्थिक र सैनिक रूपमा जति कमजोर र असुरक्षित थियो, आज छैन मात्रै होइन, नाटोमा आबद्ध युरोपीय राष्ट्रहरू अमेरिकाको भन्दा ठूलो अर्थतन्त्रको प्रतिनिधित्व गर्छन् । त्यसैले बेलायत, फ्रान्स, जर्मनी जस्ता मुलुकहरू तुलनात्मक रूपमा रूसप्रति कूटनीतिक रूपमा संयमित देखिन्छन् तर मध्य र पूर्वीयुरोपका राष्ट्रहरू सोभियत युगको रूससँगको कटुता र आग्रहलाई अझै प्रबल रूपमा बोकिरहेका देखिन्छन् । स्वभावतः यसले रूसमा पनि त्यस्तै असर निर्माण गर्ने नै भयो । नाटोका महासचिव आफ्नो पदको कारण पनि रूसप्रति बढी आक्रामक देखिने नै भए । त्यसैकारण सम्मेलनले पोल्यान्ड र पूर्व सोभियत संघबाट छुट्टिएका अन्य तीन राज्यमा चार हजार नाटो सेना तैनाथ गर्ने निर्णय गरेको देखिन्छ । नाटोको विगतको सफलता र भविष्यको अनिश्चितता दोस्रो विश्वयुद्धपछिको अत्यन्त असुरक्षित र अस्तव्यस्त पश्चिम युरोपका मुलुकहरूको राष्ट्रिय विश्वासलाई संगठित गरेर प्रजातन्त्र र स्वतन्त्रताका मूल्यहरूको संवद्र्धन गर्दै कुनै पनि सैनिक अतिवादविरुद्ध र सोभियत संघको साम्यवादी सत्ताको सैन्य विस्तार र राजनीतिक हस्तक्षेप रोक्ने उद्देश्यले सन् १९४९ मा स्थापित नाटो आफ्ना लक्ष र भविष्य दृष्टिमा अत्यन्त सफल संस्था रहेको हो । वर्तमान विश्वको प्रजातन्त्र, मानव अधिकार, व्यक्तिगत स्वतन्त्रता र आर्थिक समृद्धि पछाडि नाटो राष्ट्रहरूको सामूहिक प्रयास र प्रतिबद्धताको योगदान असाधारण रूपमा उल्लेखनीय छ । तर शीतयुद्धको समाप्तिपछिको विश्वमा नयाँ र गतिशील लक्ष निर्धारण गर्न नसकेर यो महान् संगठन पश्चिमा राष्ट्रका राजनीतिक र सैनिक नेतृत्वहरूको सामान्य भेटघाट र कर्मकाण्डीय संगठनको रूपमा त सीमित हुँदै छैन, प्रश्न उठ्ने ठाउँ पनि नभएको होइन । नाटोका प्रथम महासचिव लर्ड इस्मेका अनुसार नाटोको स्थापना पश्चिम युरोपबाट सोभियत संघलाई बाहिर्याउन, अमेरिकालाई भित्त्याउन र जर्मनीको सैन्यवादी चिन्तन दबाउनको लागि भएको थियो । अब अमेरिकीहरू प्रश्न गर्न थालेका छन् सोभियत संघ छैन, जर्मनी युरोपियन युनियनमा छ र युरोपियन युनियनको जनसंख्या र आय अमेरिकाको भन्दा ठूलो छ, त्यस अवस्थामा नाटोको वार्षिक नौ सय अर्ब डलरको खर्चमध्ये झन्डै तीनचौथाइको दायित्व अमेरिकाले लिनुपर्ने दायित्वको औचित्य के हो ? शीतयुद्धको समाप्तिपछिको विश्वमा नयाँ र गतिशील लक्ष निर्धारण गर्न नसकेर यो महान् संगठन पश्चिमा राष्ट्रका राजनीतिक र सैनिक नेतृत्वहरूको सामान्य भेटघाट र कर्मकाण्डीय संगठनको रूपमा त सीमित हुँदै छैन, प्रश्न उठ्ने ठाउँ पनि नभएको होइन । अमेरिकी राष्ट्रपति बाराक ओबामाको गुनासो पनि त्यही छ युरोपका सम्पन्न नाटो राष्ट्रहरू सहमतिअनुसार दुई प्रतिशतको सुरक्षा खर्च बेहोर्न इच्छुक छैनन् । वाल स्ट्रिट जर्नलमा जुलियन बार्नेस र क्यारोल ली अमेरिका नाटोको लागि अमेरिकी राजदूत डग्लस ल्युटलाई उद्धृत गर्दै लेख्छन् रक्षासम्बन्धी नयाँनयाँ प्रविधि र उपकरणको लागि निरन्तर लगानीविना नाटो राष्ट्रहरूले आफ्ना सीमाको सुरक्षा गरिरहन सक्दैनन् । कारण प्रस्ट छ सैन्य खर्च र सुरक्षा क्षमता परस्पर निर्भर छन् । ल्युटको कडा टिप्पणी छ दसकौँसम्म सुरक्षा खर्च गर्न लोभ गरिरहने अनि बलियो सुरक्षा खोज्ने कुरा सम्भव हुन सक्दैन, किनकि संसारमा कुनै पनि वस्तु निःशुल्क पाइँदैन । नाटोले मूलतः रूसको उपस्थितिलाई आफ्नो अस्तित्वको औचित्य सावित गर्न खोजेको देखियो, तर युरोपका जर्मनीलगायतका मुलुकहरू मध्यपूर्वमा इस्लामिक आतंकवादको वर्तमान स्थितिमा रूसको तेल र ग्यासप्रति आकर्षित हुँदै गएका छन् । रूसबाट हुने त्यस्तो आयात बढी सजिलो र सुरक्षित पनि छ । रूसबाट प्राप्त हुने ठूला रक्षा ठेक्काहरूले फ्रान्सलाई पनि तानिरहेको छ । चर्चित अमेरिकी थिंकट्यांक हेरिटेज फाउन्डेसनका डेनियल कोचिस र ल्युक कोफ्फेले दिएको जानकारीअनुसार सन् २०१५ मा नाटोको प्रतिरक्षा खर्चमध्ये ७२२ प्रतिशत व्ययभार एक्लो अमेरिकाको काँधमा थियो । उनीहरूका अनुसार न्युयोर्क सहरले आफ्नो सुरक्षामा जति रकम खर्च गर्दछ, नाटोका १३ सदस्य राष्ट्रहरूले त्योभन्दा कम खर्च गर्छन् । नाटोका सबै युरोपीय राष्ट्रहरूका कुल सैनिकमध्ये पाँच प्रतिशत मात्र आफ्नो राष्ट्रिय सीमाबाहिरका सुरक्षा दायित्व निर्वाह गर्ने क्षमताका छन् । साँच्चै भन्ने हो भने युरोप र अमेरिकाले शीतयुद्धको अवधिमा जस्तो साझा शत्रु पहिचान गर्न सकिरहेका छैनन् । चीनमा पश्चिमको जस्तो प्रजातन्त्र छैन, तर चिनियाँ र युरोप तथा अमेरिकी अर्थतन्त्र आपसमा घनिष्ट रूपमा आबद्ध छन् । यसलाई टुटाउँदा हुने आर्थिक र राजनीतिक जोखिमको मूल्य चुक्ता गर्ने स्थितिमा उनीहरू कोही छैनन् । रूसविरुद्धको अमेरिकी आर्थिक नाकाबन्दीप्रति युरोपमा त्यति ठूलो उत्साह छैन । रूससँग सोभियत संघको जस्तो बलियो राजनीतिक र सामाजिक अपिलको बल पनि छैन । स्वयं रूसलाई हेर्ने दृष्टिकोणमा पनि चर्चित रिपब्लिकन उम्मेदवार डोनाल्ड ट्रम्पको समेत ठूलो विमति देखिन्छ । अमेरिका र बेलायतको कुरै छोडौँ, पोल्यान्ड, इस्टोनियाजस्ता मध्यमस्तरको अर्थतन्त्र भएको राष्ट्र र आर्थिक संकटग्रस्त ग्रिस जस्तो मुलुकले निर्धारित दुई प्रतिशतको लगानी गरिरहँदा जर्मनी, फ्रान्स, नर्वे, नेदरल्यान्ड जस्ता सम्पन्न र उच्च आर्थिक स्तरका मुलुकले त्यस्तो लगानी नगरिरहेको र आफ्नो सुरक्षाको दायित्व ग्रहण नगरिरहेको अवस्थाले अमेरिकीहरूमा असन्तोष बढाएको बुझ्न सकिन्छ । आफ्नो मुलुकको सुरक्षाको जिम्मा अमेरिकालाई लगाएर आफ्नो उच्च जीवनस्तरको लाभ उठाइरहने र नाटोको बलमा क्षेत्रमा रणनीतिक र सैनिक शक्तिको अहं प्रदर्शन गरिरहने नीतिलाई निरन्तरता दिएर आफ्ना मुलुकहरूको बहुआयामिक सुरक्षा सवालमा दीर्घकालीन रणनीतिक आश्वस्तता प्राप्त गर्न सकिँदैन भन्ने सत्यलाई युरोपका नाटो सदस्य राष्ट्रहरूले बुझ्न ढिलो गरेकोमा विज्ञहरू झन्डै एकमत छन् । भट्टराई नेपाल इन्स्टिच्युट फर स्ट्र्याटिजिक स्टडिजसँग आबद्ध छन् ।"
"प्रयत्न परिवर्तनको, प्रश्न परिप्राप्तिको","बितेका सात दसकदेखि हाम्रो देशीय दिशा दृश्य हेर्दा लाग्छ, हामी निरन्तर परिवर्तनको प्रयत्नमा छौँ । सायद हामीले ठान्यौँ जूनपछि घाम, दिनपछि रात भनेजस्तै परिवर्तनपछि परिवर्तनको प्रयत्न परिपाटी नै प्रगति पथको प्रणाली हो । घुमाइको दिनलाई जुनेली रात बनाउन खोज्नु र कालो कागको प्राकृत आकृतिलाई लोक टलक दिएर मयुरपंखी पार्नु नै परिवर्तनकारी प्रगति हो भन्ने भावनाले पनि सायद हामी बढ्दै गयौँ । वास्तवमा परिवर्तित प्रणाली मात्रै कुनै प्रगति होइन । न त बदल्दै र बदलिँदै जानु नै विकास हो । विकास र निकासका नाममा हाम्रा राजनीति र राज्य व्यवस्थाले थपभन्दा थप परिवर्तनका प्रहर उत्पन्न गर्दै जानुलाई नै आधारभूत तत्त्व र सिद्धान्त झैँ ठान्यो । तर यथार्थमा व्यवहारसिद्ध वास्तविकता त्यस्तो नभई अर्कै हो । अर्थात् विनामेसै गरिने कुनै पनि अपरिपक्क परिवर्तनको प्रपञ्चले परिपूर्ण परिप्रति उसै प्रकट भइहाल्दैन । गतिलो गन्तव्यको पहुँच र पूर्ण प्राप्तिको प्रहर त तब नै उघ्रन्छ, जब हामी सही, स्वाभाविक, मौलिक र मूल्यको परिवर्तन प्रक्रिया' मा उद्यत् हुन्छौँ । परिवर्तन विकासको विषय अवश्य हो । यथास्थितिबाट माथि उठेर प्रगतिको परिप्राप्ति गर्न परिवर्तनको पथ पनि एक प्रस्थान माध्यम निश्चय पनि हो । तर शब्दान्तरको पथ र कोरा तरंग तर्कवितर्क अपभंशको बाटोबाट विकासको विशाल फाँटमा उसै पुगिने होइन । घर होइन अब मकान बनाउने वा मकानको मचानले गुज्रान हुँदैन । अब बिल्डिङ बनाउने भनेर बस्ने बासको बनी बनाउ बन्ने होइन । घर, कुटी, काटेरो जे हो त्यो आफूअनुकूल, आफ्नो निम्ति, आफूले बनाउने, आफ्नो सौम्य, स्वच्छ, अठोट साधन हो त्यो त्यस रूपमा हुनुपर्ने हो । तर प्रगतिशील क्रान्तिकारी आमूल र अग्रगामी भनेर गरिने परिवर्तनका हाम्रा यावत् परिवर्तन केवल शाब्दिक, केवल भौतिक, केवल सैद्धान्तिक मात्र भएका छन्, तात्विक बन्न सकेका छैनन् । दुइटा घोचो ठड्याएर र घोचोमाथि फर्सी अड्याएर यो हो मान्छे भन्दैमा त्यो खडीखडाउ मान्छे हुने हो र ? मान्छेमा प्राण, वायु, आत्मा, मन, चित्तवृत्ति र गति पो हुन्छ त । चित्रमा चित्रित घर र मूर्तिमा अर्मूत मान्छेको के काम ? त्यसैले परिप्राप्तिमा अपरिपूर्ण परिवर्तनको प्रयोजनहीन प्रयत्नको के काम ? हो, नेपालमा विगत सात दसकयता हामीले हाम्रो राजनीति र राज्य प्रबन्ध गरिरहेछौँ त्यस्तै अमूर्त प्रयत्न र अनर्थ परिवर्तन । अदलीबदली, फेरका र प्रयोग परिपाटी प्रगति निम्ति चाल्दै जानुपर्ने गोटी हुन्चल्ती फिर्तामा तिनलाई चलाउनुपर्छ । तर परिवर्तन त्यस्ता प्रयत्न विधिमा देश, काल, परिस्थिति र आफ्नोपन, पहिचान एवं परिवेशको झलक अवश्य पनि झुल्किनुपर्छ । तर सत्तरी वर्षदेखि भएका अनेक विधि, प्रयोगबाजी र परिवर्तनकारी गतिविधि के हाम्रो भूप्रकृति, समाज र आफ्नो स्थितिमुताविक स्वस्थ, यथायोग्य वा स्वाभाविक छ त ? नयाँनयाँ नारा र लालित्ययुक्त लालसा दिएर हाम्रा नानाथरी नेता नायकहरूले विगतमा परिवर्तनका अनेकानेक कार्य कदम अघि सारे । नेपाललाई एसियाकै उच्च विश्वकै उत्कृष्ट बनाउने सपना देखाउँदै दिनदहाडै तिनले जनताका मनमगजलाई निकै लठ्याए पनि । तर विनामेसै भएगरेका त्यस्ता अनेक परिवर्तनका प्रक्रियाबाट हाम्रा व्यथा, वाधा र असुविधामा कुनै प्रकारको सहजता आयो कि झनै जटिलता बढ्यो । हाम्रो परिवर्तन निरुपणका निम्ति भएको छ कि त्यसले विरुपणको बीजारोपण गर्दै गएको छ, सोचनीय विषय बनेको छ । संस्थागत परिपाटी पद्धतिगत प्रणाली र सही शिष्ट समझदारीका आधारमै हामी हाम्रो प्रगति शिखरतर्फ जाने हो । त्यस्तो विषयमा हामीभित्र एउटा सामञ्जस्य र सुसमझ आवश्यक हुन्छ । तर क्रियाप्रक्रिया, पद्धति र परिपाटीको त्यस्तो अहम् सवालमा हामीमा सधैँ बखेडाबाजी, सौदाबाजी र चरम मनमौजी प्रवृत्ति हावी हुँदै आइरहेछ । दलदलको दौडादौडी, बलबलको बलजफ्ती र चलखेलको चलनचल्नी जब चल्छ, तब देश समाजको समृद्धि कसरी बढ्छ ? संक्रमणकाल धेरै लम्बियो, अस्थिरता र अन्योल धेरै बढ्यो हामी बारम्बार भन्छौँ अनि पद्धति बस्नुपर्यो, स्थायित्व हुनुपर्यो र संस्थागत विकासका हेतु सहमति बन्नुपर्यो, हामी सबै स्विकार्छौं । तर एकताको माला चुँडालेर न समन्वित हुन सक्छौँ न व्यक्तिवाद, जातिवाद, क्षेत्रवाद र वर्गवादको विल्ला बोकेर हामी संस्थागत समूहवादको शिखरमा पुग्न सक्छौँ । संख्या गनेर संस्थामा पुग्न सकिँदैन न त स्वायत्त स्वार्थ अँगालेर शान्ति, सुख, समृद्धिको सदस्यता नै पूर्ति हुन सक्छ । आशा धेरै जगाउने, अपेषा अनेक अनेक बढाउने तथा एकछिनको न्यानो डढेलो चर्काएर पूरै डाँडो सखाप पार्ने हाम्रो परिवर्तनकारी प्रविधि वास्तवमा आफैंभित्र आत्मनाशी, विनाशकारी र विस्मातवादी मात्र छ । हाम्रो राजनीति, राज्य प्रवृत्ति र दिलैदेखिको इच्छाशक्ति आम परिप्राप्तिमा केन्द्रित हुनुपर्दछ । हामीले के गर्दा हामी सबैको आवश्यकताको वञ्छित परिपूर्ति सम्भव होला भन्ने हाम्रो साझा संकल्प हुनुपर्दछ । चुनाव गरे हाम्राहरूको जित होला कि नहोला, गर्दा वेश होला कि नगर्दा ठीक पर्ला भन्ने जो मेसोमा जब हामी चल्न थाल्छौँ तब त्यहाँ पद्धतिमा धक्का पुग्छ । कतिखेर कुन कुराको केकति औचित्य हो भन्ने आम राष्ट्रिय चिन्तनमा भन्दा आआफ्नै दल, समूह र वर्गको साँघुरो दायरामा जब हामी सोच्न पुग्छौँ तब हामी हाम्रो मूलभूत गन्तव्यबाट विमुख बन्दै जान्छौँ । आकृतिपिच्छेकै थरीथरी नीति र मान्छेपिच्छेकै पृथक्पृथक् प्रवृत्तिगत परिपाटी बोकेर कहाँ हामी संस्थागत र पद्धतिसम्मत विधि बन्दोबस्तमा पुग्न सक्छौँ ? हो, अहिले यही भइरहेछ । ओलीको बोली बढी भयो उनलाई हटाएर अर्कोलाई ल्याउनुपर्यो भन्ने खालको खेल अहिलेको राजनीतिमा चलिरहेछ, तर वास्तवमा कुरा ओलीको अनुहार फेर्ने र कसैको गलामा माला भिराउने विषयमा भन्दा समग्रमा शैली बसाल्ने कुरामा हाम्रो प्रयत्न हुनुपर्ने । आज देशको राजनीति, राज्य प्रणाली, राज्यका अंग सरकार संसद् र राजनीतिक अवयवमा मात्र हैन, शिक्षा स्वास्थ्य सामाजिक आर्थिक प्राविधिक सबै संयन्त्रमा लहडी परिवर्तनका नौटंकी प्रयत्नहरू चलिरहेका छन् । मौजुदा व्यवस्थालाई बिगार्ने र नयाँ नीति र नौलो प्रगतिका नाममा बेथिति तथा विकृति बटुल्ने हाम्रो प्रवृत्ति एकपछि अर्को थपिँदै गएको छ । कलेजलाई क्याम्पस बनाउने, प्रवीणतालाई प्लस टु भन्ने भनेर भएगरेको परिवर्तनको तात्विक आशय के ? यो थियो अब यसलाई यो नभनी त्यो भन्ने भनेर गरिने रुपान्तरले सारमा के कुन प्रकारको स्तर प्राप्ति हुने हो त्यो नै नीतिका प्रतिपादकहरूमा स्पष्टता छ न त्यो क्षेत्रका हर्ताकर्ताहरूमा नै त्यसको कुनै लाभप्रद खुलासा खुल्छ । परिवर्तनको प्रभावपूर्व प्रयत्न भन्दै हामी अनपेक्षित झीनामसिना झारपात बटुलेर बेकारमा बारबेला बियाँलिरहेछौँ । देख्न, देखिन, देखाउन र गरे झैँ गर्न गरिने यस्ता खालका खाल्टो खन्ने अनि पुर्ने प्रपञ्च परिवर्तनको कुनै प्रयोजन पाइन्न । केही नेता, नायक, केही पदिक प्रमुख पात्र र केही नक्कलबाज लट्ठकहरू बसेर अहडवश ल्याइने फेरबदलका नानाभाँती भाउँटोमा अहिले हाम्रो मुलुक र समाज भौँतारिरहेको छ । यो बेला नेपाल र नेपालीले न कुनै शेरबहादुर खोजिरहेछ न कुनै प्रचण्ड पात्रको तिलस्वी प्रविधिको अपेक्षा नै राखेको छ । देश र समाजले यतिखेर समग्रको साझा हिट र राष्ट्रको अविच्छिन्न आस्तित्व खोजिरहेको छ । हिमाल, पहाड र तराईको यो स्वर्णिम सम्मिलन भएको अनि आफ्नै नेपाली मूल्यको मौलिक महत्त्व बोकेको हाम्रो देश र समाजले यतिखेर आफ्नै स्वत्व, एकत्व एवम् प्रभुत्वको आत्मपोषण तथा परिपूर्ण पद्धति खोजिरहेछ । तर परिवर्तनको प्रभावपूर्व प्रयत्न भन्दै हामी अनपेक्षित झीनामसिना झारपात बटुलेर बेकारमा बारबेला बियाँलिरहेछौँ । जनताले उठाएको प्रश्न परिवर्तनको होइन न कसैको आग्रह परिवर्तनकारी प्रयत्नका । निम्ति नै हो । यतिखेरको प्रसंग त परिप्राप्तिको हो समाप्तिको होइन । आफ्नो श्रीशोभालाई इति श्री गरेर विनाशोभाको पलासे प्रविधि र प्रवृत्ति भित्त्याउनु हामी कसैका निम्ति पनि प्रियकर विषय हुँदैन । त्यस्तो हेरफेर फेर बदली सही सक्कली हुन सक्दैन । आकृति मूर्ति र जोडजाडले जडिएको चित्रकारी शैलीको परिवर्तनभन्दा पनि यो हाम्रो आफ्नो सम्पूर्णपनबाट परिप्राप्त यो हाम्रो पूर्ण उपलब्धि भन्ने खालको पूर्णत्व अपनत्व र आत्म अस्तित्वको आत्मोन्नति हामीले यतिखेर खोजेचाहेको विषय हो । खण्डन मण्डन गठन विघटन वा विखण्डन विभाजन विचलन आम जनचिन्तनको कुरा होइन । त्यसका निम्ति भएगरेका एक दसकयताका अनेक विधि विधान, संशोधन प्रशोधन पनि मुलुकको मूल्य र मुलुकवासीको मनले मानेको कुरा होइन । यिनै कुरा बुझेर नीतिनियन्ता नेताहरू नेपाल अनुकूलको नेपाली शैलीको नवनिर्माणको प्रयत्नमा प्रवृत्त होइन, अन्यथा ती किनारा लागून्, सही, सक्कलीको लागि मार्गप्रशस्त गरिदिऊन् । ओलीकालीन विद्यमान नेपाली शैलीको जनबोली यही हो ।"
चर्चामा पोर्चुगललाई युरोकप दिलाउने इडर,"इडर पोर्चुगिज टोलीका दोस्रो रोजाइका स्ट्राइकर हुन्। इङ्लिस टोली स्वान्सी सिटीबाट व्यावसायिक फुटबल खेल्ने इडरले राष्ट्रिय टोलीका लागिमात्रै हैन क्लबकै लागि पनि गतिलो प्रदर्शन गर्न सकेका छैनन्। गत सिजन स्वान्सीका लागि १५ खेल खेलेका उनले एक गोल पनि गर्न सकेका थिएनन्। त्यसपछि राष्ट्रिय टोलीको क्लोज क्याम्पमा समेत प्रभावशाली नदेखिएपछि जारी युरोकपमा पनि उनी छायामा परेका थिए। तर उनै इडरले सोमबार बिहान भएको युरोकपको फाइनलमा पोर्चुगिज टोलीलाई अहिलेसम्मकै सबैभन्दा ठूलो सफलता दिलाए। पोर्चुगलले फाइनलमा आयोजक फ्रान्सलाई १० गोलले पराजित गर्दै आफ्नो फुटबल इतिहासमैज्ञ अहिलेसम्मको मुख्य उपाधि भित्राउँदा इडरले नै निर्णायक गोल गरे। सायद उनीबाट यो प्रदर्शन कमैले आशा गरेका थिए। प्रतियोगिताको सुरुवाती खेलमा पनि अवसर पाएका इडरले खासै प्रभाव देखाउन सकेका थिएनन्। पोर्चुगलले समूहगत चरणको तीन खेलमा बराबरीको नतिजा बेहोर्दा इडरले आइसल्यान्ड र अस्ट्रियाविरुद्धको खेलमा अवसर पाएका थिए। इडर आइसल्यान्डविरुद्ध खेलको ८४ औं मिनेट तथा अस्ट्रियाविरुद्धको खेलमा ८३ औं मिनेटमा अतिरिक्त खेलाडीका रूपमा मैदानमा प्रवेश गर्ने अवसर पाएका थिए। ती दुवै खेलमा उनले आन्द्रे गोमेजलाई परिवर्तन गरेका थिए। तर ती दुवै खेलमा उनले टोलीका लागि गतिलो प्रदर्शन गर्न सकेनन्। त्यसैले प्रशिक्षक फर्नान्डो सान्तोसले हंगेरीविरुद्धको समूहगत चरणको अन्तिम तथा क्रोएसियाविरुद्धको पिक्वार्टरफाइनल, पोल्यान्डविरुद्धको क्वार्टरफानल र वेल्सविरुद्धको सेमिफाइनल कुनै पनि खेलमा उनलाई अवसर दिएनन्। तर फाइनल खेलमा भरपर्दा स्ट्राइकर क्रिस्टियानो रोनाल्डो घाइते भएपछि टोलीमा स्ट्राइकरको कमी देखियो। त्यसैले प्रशिक्षक सान्तोसले खेलको ७९ औं मिनेटमा इडरलाई मैदानमा छिराएका थिए। उनी युवा मिडफिल्डर रेनाटो साञ्चेजको स्थानमा मैदानमा प्रवेश गरेका थिए। यसअघिका खेलमा जम्न नसकेका इडरले अन्ततः फाइनल खेलमा टोलीलाई महत्वपूर्ण जित दिलाए। डीबक्स भित्रबाट उनले गरेको सशक्त प्रहार सीधै गोलमा परिणत हुन पुगेको थियो। उनको प्रहार यति सशक्त थियो कि फ्रान्सेली प्रशिक्षक ह्युगो ल्होरिसले पूर्ण प्रयास गर्दासमेत त्यसलाई विफल पार्न सकेनन्। सन् २०१२ मा अजरबैजानविरुद्धको खेलबाट राष्ट्रिय टोलीमा डेब्यु गरेका इडरले त्यसयता २९ खेल खेल्दै चार गोल गरेका छन्।"
सान्चेज उत्कृष्ट युवा खेलाडी,पेरिस: पोर्चुगलका मिडफिल्डर रेनाटो सान्चेज युरोकप फुटबल प्रतियोगिता२०१६ का उत्कृष्ट युवा खेलाडी घोषित भएका छन् । सोमबार बिहान भएको फाइनल खेलमा आयोजक फ्रान्सलाई अतिरिक्त समयमा १० गोलले पराजित गर्दै च्याम्पियन बनेको पोर्चुगलका महत्त्वपूर्ण खेलाडी सान्चेज प्रतियोगिताकै उत्कृष्ट युवा खेलाडी चुनिएका हुन् । सान्चेजले सो अवार्डका लागि आफ्नै राष्ट्रका राफेल गुइरेरो र फ्रान्सेली खेलाडी किङ्सले कोमानलाई पछि पारेको युरोपेली फुटबल महासंघ (यूईएफए) ले जनाएको छ । यूईएफएका प्रमुख प्राविधिक अधिकृत लोन लुपेस्कुको नेतृत्वमा प्रशिक्षक एलेक्स फर्गुसन र एलन गिरेस रहेको टोलीले उत्कृष्ट युवा खेलाडी अवार्डको विजेता चयन गरेको हो । उत्कृष्ट युवा खेलाडी अवार्डका लागि १ जनवरी १९९४ पछि जन्मिएका खेलाडीलाई मात्र समावेश गरिएको थियो । सान्चेजले युरोकपको पोल्यान्डविरुद्धको क्वार्टरफाइनल खेलमा पोर्चुगिज टोलीबाट मैदानमा ओर्लने अवसर पाएका थिए । सान्चेजले आफ्नो डेब्यु खेलमै टोलीका लागि गोल गरेका थिए । डेब्यु खेलको प्रदर्शनसँगै सान्चेज त्यसपछिका खेलमा पनि प्रशिक्षक फर्नान्डेस सान्तोषको पहिलो रोजाइका खेलाडी बनेका थिए । उनले वेल्सविरुद्धको सेमिफाइनल र फ्रान्सविरुद्धको फाइनलमा पनि सुरुमै अवसर पाएका थिए । उत्कृष्ट युवा खेलाडीको अवार्डका लागि सूचीमा परेका तीन खेलाडीले अर्को सिजन जर्मन बुन्डेस लिगामा प्रतिस्पर्धा गर्नेछन् । विजेता सान्चेज र फ्रान्सेली विंगर कोम्यानले जर्मन क्लब बायर्न म्युनिख तथा डिफेन्डर गुइरेरोले बोरुसिया डोर्टमन्डबाट खेल्नेछन् ।
ग्रिजम्यानलाई गोल्डेन बुट,"पेरिस: युरोकप फुटबलको गोल्डेन बुट उपाधि फ्रान्सका एन्टोइन ग्रिजम्यानले जितेका छन् । युरोकपमा सर्वाधिक गोल गर्ने खेलाडीलाई गोल्डेन बुट प्रदान गरिन्छ । ग्रिजम्यानले युरोकपमा सर्वाधिक ६ गोल गरेका थिए । फाइनलसम्म कुल पाँच सय ५५ मिनेट मैदानमा बिताएका ग्रिजम्यानले दुईवटा गोलका लागि आफ्ना साथीलाई सहयोग पनि गरेका थिए । उनले युरोकपमा पोर्चुगलका कप्तान क्रिस्टियानो रोनाल्डो र फ्रान्सकै ओलिभर गिरोडलाई पछि पार्दै गोल्डेन बुट जितेका हुन् । सोमबार सम्पन्न युरोकपमा रोनाल्डो र गिरोडले तीनतीन गोल गरेका थिए । युरोकपमा फ्रान्सलाई फाइनलसम्म पुर्याउन २५ वर्षीय ग्रिजम्यानले महत्त्वपूर्ण भूमिका निर्वाह गरेका थिए । समूह चरणमा अल्बानियाविरुद्ध एक गोल गरेका उनले प्रिक्वार्टरफाइनलमा आयरल्यान्डविरुद्ध पनि दुई गोल गरेका थिए । यसैगरी क्वार्टरफाइनलमा आइसल्यान्डविरुद्ध एक गोल गरेका ग्रिजम्यानले सेमिफाइनलमा जर्मनीविरुद्ध पनि दुई गोल गरेका थिए । युरोकपको एडिडास सिल्भर बुट पोर्चुगलका रोनाल्डो र ब्रोन्ज बुट फ्रान्सका गिरोडले पाए । यसअघि युरोकपको अघिल्ला तीन संस्करणअन्तर्गत सन् २०१२ मा स्पेनका फर्नान्डो टोरेस, सन् २००८ मा स्पेनकै डेभिड भिल्ला र सन् २००४ मा चेक चणतन्त्रका मिलान बारोसले गोल्डेन बुट जितेका थिए । फ्रान्सलाई फाइनलसम्म पुर्याउन ग्रिजम्यानको महत्त्वपूर्ण भूमिका रह्यो । स्पेनिस क्लब एट्लेटिको म्याड्रिडबाट व्यावसायिक फुटबल खेल्ने ग्रिजम्यान युरोकपको इतिहासमै सर्वाधिक गोल गर्ने खेलाडीको सूचीमा पनि तेस्रो स्थानमा उक्लिएका छन् । उक्त सूचीमा मिचेल प्लाटिनी र क्रिस्टियानो रोनाल्डो नौ गोलसहित संयुक्त रूपमा पहिलो स्थानमा छन् । दोस्रो स्थानमा रहेका एलन सियररले सात र तेस्रो स्थानमा रहेका ग्रिजम्यानले ६ गोल गरेका छन् ।"
