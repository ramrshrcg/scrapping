शीर्षक,विवरण
असन्तुलित कूटनीति,"सामान्य अर्थमा कूटनीति भनेको राष्ट्रराष्ट्रबीचको सम्बन्ध दक्षतापूर्वक सञ्चालन गर्ने नीति हो । यो एक देश र अर्को देशको बीचमा चल्ने राजनीतिक सम्बन्ध पनि हो । अन्तर्राष्ट्रिय राजनीतिमा कूटनीतिलाई कुनै पनि देशको अन्य मुलुकलाई हेर्ने आँखा र सुन्ने कानको रूपमा स्वीकार गरिएको छ । तर आजभोलि कूटनीतिलाई सामान्यभन्दा बढी विशेष रूपमा बुझ्ने र व्याख्या गर्न थालिएको छ । पछिल्लो समय कूटनीतिको अर्थ अन्तर्राष्ट्रिय राजनीतिक दाउपेच, व्यवहार, राजनीतिक चलाखी, आफूलाई चोखो र अरूलाई बिटुलो तुल्याउने वा देखाउने अन्तर्राष्ट्रिय राजनीतिक खेल, गुप्त चालबाजी वा विश्व राजनीतिलाई आफ्नो प्रभावमा पार्ने सीपको रूपमा बुझने गरेको देखिन्छ । विश्वव्यापीकरणको युगमा विश्व राजनीतिको घेरा साघुरिँदो छ । एक देशको राजनीतिले अर्को देशको राजनीतिलाई प्रभाव पारिरहेको छ । जतिसुकै निरपेक्ष र तटस्थ रहन्छु भने पनि अन्तर्राष्ट्रिय राजनीतिबाट अब विश्वको कुनै पनि मुलुक अछुतो रहन सक्दैन । शक्तिशाली मुलुकहरूबीच विश्व राजनीतिलाई आफ्नो पक्षमा पार्न र शक्ति आफूमा केन्द्रित गर्न होडबाजी चलि नै रहेको छ । त्यसैले शक्तिशाली मुलकको लागि कूटनीतिको अर्थ अरू मुलुकलाई आफ्नो प्रभावमा पार्नु नै एक मात्र उद्देश्य भइसकेको छ । खासगरी बाह्य राजनीतिमा हस्तक्षेप गर्न चाहने देशका सन्दर्भमा कूटनीति अब सामान्यभन्दा विशेष अर्थ दिने भएको छ । शक्ति राष्ट्रहरूबीच अरू देशलाई अल्मल्याउने र विश्व राजनीतिमा आफू सधैँ हाबी हुने चाललाई कूटनीति भनेर बुझिन्छ । हरेक देशको कूटनीति कुनै न कुनै रूपमा विश्वका शक्ति राष्ट्रहरूबाट प्रभावित हुन थालेको छ । यसको चपेटामा भने विकासोन्मुख मुलुकहरू पर्ने गरेका छन् । त्यसैले यस्तो शक्तिको होडबाजीको कूटनीतिबाट असंलग्न रहँदै सबै राष्ट्रहरूबीच समदूरी कायम गरी सन्तुलित हुन सक्नु नै नेपालजस्तो विकासोन्मुख मुलुकको लागि कूटनीतिक सफलता हुन्छ । अहिले विकासोन्मुख मुलुकको लागि विश्व राजनीतिमा आफ्नो हिस्सा सुरक्षित गर्ने विषयसमेत चुनौतीको रूपमा देखिएको छ । कूटनीति अब राजनीतिक विषय मात्र रहेन । विश्वमा अब आर्थिक कूटनीतिले महत्वपूर्ण स्थान ओगट्न थालेको छ । जापान, कोरियाजस्ता राष्ट्रहरू राजनीतिक कूटनीतिभन्दा पनि आर्थिक कूटनीतिको माध्यमबाट विश्वका गरिब मुलुकहरूलाई आफ्नो प्रभावमा पार्ने होडबाजीमा अगाडि बढिरहेका छन् । नेपाल भारतसँगको कूटनीतिक सम्बन्धमा भुटान नै जस्तो भइसकेको त छैन, तर अरू स्वतन्त्र राष्ट्रसँग हुनुपर्ने जस्तो कूटनीतिक सम्बन्ध पनि भारतसँग हुन सकेको छैन । कतिपय युरोपेली मुलुकहरूसमेत आर्थिक कूटनीतितर्फ आकर्षित हुन थालेका छन् । गरिब राष्ट्रमा आर्थिक सहायता र ऋणका माध्यमबाट आफ्नो कूटनीतिक प्रभाव विस्तार गर्न धनी राष्ट्रहरू लागिपरेका छन् । यस्तो अवस्थामा नेपाल जस्ता विकसित मुलुकहरूले ती धनी राष्ट्रहरूको कूटनीतिक स्वार्थको प्रभाव आफ्नो देशमा कमभन्दा कम मात्र पार्न दिई आर्थिक सहयोगलाई चाहिँ बढीभन्दा बढी भित्र्याई सदुपयोग गर्न सक्नुपर्छ । देशलाई गरिबीबाट माथि उकास्न धनी राष्ट्रको आर्थिक सहायताले ठूलो भूमिका खेल्छ । तर ती राष्ट्रहरूको कूटनीतिक प्रभाव मात्र नेपालमा बढ्दो छ । धनी मुलुकको त्यो कूटनीतिक स्वार्थबाट नेपालले लिन सक्नुपर्ने जति फाइदा लिनबाट नेपाल चुकेको छ । कूटनीतिमा समानता र सन्तुलनको प्रश्न कति जायज हुन्छ ? यो प्रश्न पनि आफैँमा विवादित छ । जति विवादित भए पनि यतिचाहिँ स्पष्ट हो कि समान हैसियतका राष्ट्रहरूबीच कूटनीतिक हैसियत पनि समान हुनु जरुरी छ । हरेक राष्ट्रसँग स्वार्थ फरक हुने भएकाले धनी राष्ट्रसँग हामी कूटनीतिक प्रभावबाट मुक्त रहेर सम्बन्ध विस्तार गर्न सक्नुपर्छ । तर नेपाल यो अवस्थाबाट पनि चुक्दै आएको छ । खासगरी भारत प्रभावित कूटनीतिले हाम्रो कूटनीति अन्योलग्रस्त छ । भारत र चीन हाम्रा दुवै छिमेकी हुन् । तर ती दुवै छिमेकीबीच समान व्यवहार हुन सकेको छैन र दुवै छिमेकीमध्ये चीनले बढी नेपालको आर्थिक समृद्धि र सहयोगतर्फ हात बढाएको देखिन्छ भने भारतले नेपालको आन्तरिक राजनीतिमा हस्तक्षेप गर्न चाहेको प्रस्टै देखिन्छ । नेपालका नेताहरूले नै भारतलाई परोक्ष त्यो अवसर जुटाइदिएका छन् । नेपालको राजनीति जहिले पनि प्रत्यक्षपरोक्ष भारतसँग जोडिन्छ । ब्रिटिस इन्डियाको समयदेखि बेलायतमा आश्रित नेपालको राजनीति भारत स्वतन्त्र भएपछि भारत निर्भर हुन पुग्यो । सत्ता संकट पर्दा लैन (तत्कालीन ब्रिटिस दूतावास) मा धाउने शासक अहिले पनि सत्ता धराप पर्नासाथ लैनचौर (भारतीय दूतावास) र दिल्लीसम्मको दौडधूप गर्ने गरेकै कारण नेपालको राजनीतिलाई हस्तक्षेप गर्ने भारतको आदत नै बनिसक्यो । नेपालको राजनीतिमा प्रभाव पार्न सक्नुलाई भारत कूटनीतिक सफलता मान्छ । नेपाललाई कसरी हुन्छ आफ्नो प्रभावमा राख्ने अघोषित नीति भारतले लिएको छ । तर नेपालसँग भने वैदेशिक मामिलामा कुनै स्पष्ट नीति छैन । खासगरी भारतको सन्दर्भमा नेपालको कुनै स्पष्ट अडान नै छैन । भारतसँगको सम्बन्धमा नेपाल सधैँ अल्मलिएको देखिन्छ । बरु नअल्मलिने चाहिँ के छ भने नेपालका हरेक नेता भारतका नेताहरूलाई खुसी पार्न चाहन्छन् । हरेक नेता भारत खुसी पार्न सक्नु र त्यहाँबाट आशीर्वाद पाउनुलाई सफलता ठान्छन् । देशको कुनै नीति नहुनु तर देशका नेताचाहिँ अर्को देशका नेता खुसी पार्न दौडधूप गर्नु भनेको नीतिविहीन नीति हो । यसलाई अन्धकार परराष्ट्र नीतिको संज्ञा दिन सकिन्छ । भारतसँग नेपालले कहिल्यै पनि समान हैसियत खोज्नै सकेन । एउटा सार्वभौमसत्ता सम्पन्न मुलुकले अर्को मुलुकसँग गर्ने व्यवहारमा जबसम्म समानताको दाबी गरिँदैन तबसम्म कूटनीतिमा समानता हुँदैन । उदाहरणको लागि भर्खरै सम्पन्न भारतीय राष्ट्रपतिको नेपाल भ्रमणलाई लिन सकिन्छ । भारतीय राष्ट्रपति नेपाल आउँदा नेपालले जति महत्व दियो, त्यति नै महत्व आसन्न नेपालका राष्ट्रपतिको भ्रमणमा भारतले देला ? न भारतका राष्ट्रपतिको भ्रमणलाई नेपालले दिए झैँ महत्व नेपालका राष्ट्रपतिको भ्रमणलाई भारतले दिन्छ न भारतबाहेक अन्य देशका राष्ट्रपतिको नेपाल भ्रमण भएमा भारतका राष्ट्रपतिलाई झैँ नेपालले महत्व दिन्छ । यो असमानता किन ? हाम्रो कूटनीति कति असन्तुलित छ, यहीँबाट देखिन्छ । राष्ट्रसंघमा नेपाल भारत समान हैसियतका राष्ट्र हुन् । तर नेपालले संयुक्त राष्ट्रसंघमा आफ्नो प्रभावकारी भूमिका खोज्न सकेको छैन । भुटानको जस्तो भारतमा निर्भर परराष्ट्र नीति नभए पनि नेपाल अघोषित रूपमा भारतीय परराष्ट्र नीतिको एउटा हिस्सा बनेको सन्देश विश्वभर जाँदैछ । कतिपय पश्चिमा मुलुकहरूले आज नेपाललाई भारतीय आँखाले हेर्ने दृष्टिकोण बनाएका छन् । यो नेपालले राष्ट्रसंघमा प्रभावकारी भूमिका खेल्न नसक्नुको परिणति हो । कूटनीति एउटा कला पनि हो । हाम्रो कूटनीति कलाविहीन छ । दूतावासहरू अधिकांश समय खाली हुन्छन् । राजदूत नियुक्ति राजनीतिक भागबन्डाले ध्वस्त छ । पार्टी झन्डा बोकेकै भरमा कूटनीति नबुझेकाहरू राजदूत नियुक्त हुन्छन् र सरकार परिवर्तन हुनासाथ मन्त्री सरकारबाट फर्केजस्तो गरी फर्कन्छन् । अनि कसरी हात लाग्छ, कूटनीतिमा सफलता ? अनि कसरी हुन्छ देशको स्थिर परराष्ट्र नीति ? यो भन्न हिच्किचाउनु पर्दैन कि नेपालको कुनै स्पष्ट परराष्ट्र नीति नै छैन । विगतमा भन्ने गरिएको असंलग्न परराष्ट्र नीति पनि व्यवहारमा त्यस्तो छैन । भारतप्रति बढी नै झुक्ने र अरू देशसँगको कूटनीति भनेको आर्थिक सहयोग भित्र्यउने मात्र हो भन्नेजस्तो बुझ्ने सरकार भएसम्म नेपालको कूटनीति मस्त निद्रामा हुन्छ । अहिले कूटनीति भनेकै मात्र भारतसँगको सम्बन्ध हो जस्तो देखिन थालेको छ । नेपाल भारतसँगको कूटनीतिक सम्बन्धमा भुटान नै जस्तो भइसकेको त छैन, तर अरू स्वतन्त्र राष्ट्रसँग हुनुपर्ने जस्तो कूटनीतिक सम्बन्ध पनि भारतसँग हुन सकेको छैन । नेपालले चीनसँग सम्बन्ध विस्तार गर्दा पनि भारतले के प्रतिक्रिया दिने हो भनी डराई चीनतिर हात बढाउनुपरेको छ । यसले नेपालको कूटनीतिको तराजु असन्तुलित भएको प्रस्टै देखिएको छ । कूटनीति राष्ट्रिय हितको लागि हो । तर नेपाल भारतबीचको कूटनीतिले स्वतन्त्र देश नेपाललाई दिनप्रतिदिन भारत आश्रित गराउँदैछ । भारत निर्भरता झन्झन् बढाउँदैछ । भनिन्छ समान संस्कृति भएका मुलुकबीच कूटनीतिक सम्बन्ध बढी सुदृढ हुन्छ । नेपाल भारतजस्तो समान संस्कृति र परम्परा भएका मुलुकबीच विश्व राजनीतिमा मात्र नभएर द्विपक्षीय सम्बन्धमा पनि समान एजेन्डा हुनुपर्ने हो । तर नेपाल भारतबीच त्यस्तो एजेन्डागत समानता छैन । भारत प्रभाव विस्तारमा छ । हामी भारतीय प्रभावबाट मुक्ति खोज्नुभन्दा बढी उसलाई खुसी पारेर देशको राजनीति चलाउने नीति लिइरहेका छौँ । यसले नेपाल भारतबीचको कूटनीतिमा मात्र नभएर विश्व कूटनीतिमै नेपाल असन्तुलित र असफल हुँदै गइरहेको छ ।"
अमेरिकी शक्ति र गौरव यात्रा,"अमेरिकाका अत्यन्त सम्मानित सेनाध्यक्षको रूपमा परिचित जर्ज क्याट्लेट मार्र्सलले सेनाध्यक्षको पद ग्रहण गरेकै दिन जर्मन सेनाले पोल्यान्डमाथि आक्रमण गरेर दोस्रो विश्वयुद्ध प्रारम्भ गरेको थियो । हजारौं ट्यांकहरूसहित पन्ध्र लाख जर्मन सेना एकैपटक पोल्यान्डका सडक, रेल, सहर, उद्योग तथा व्यापारका संरचना र हतियार कारखानालाई ध्वस्त पार्दै अगाडि बढ्यो । सेप्टेम्बर २७ मा पोल्यान्ड पराजित भयो र केही महिनाभित्रै सिंगो युरोप हिटलरको प्रभुत्वअन्तर्गत साँघुरियो । पूर्व अमेरिकी उपराष्ट्रपति डिक चेनीद्वारा लिखित एक पुस्तकमा उल्लेख भएअनुसार त्यसबखत अमेरिकी सेनाभन्दा पोल्यान्डको सेना संख्या र हातहतियारको दृष्टिले धेरै ठूलो र श्रेष्ठ थियो । अमेरिकी सेनाको आकार र क्षमता रुमानियाको भन्दा पनि सानो थियो । अमेरिकी सेनाले प्रशिक्षणको लागि चलाउने बन्दुक चार दसक पुराना थिए, तर त्यस्ता बन्दुक पनि सबैलाई नपुग्ने भएर सैनिकहरूले बन्दुकको चित्र र काठको बन्दुकको भरमा प्रशिक्षण लिने र अभ्यास गर्ने गर्दथे । पोल्यान्डमाथिको आक्रमणलगत्तै सेनाको आधुनिकीकरणको आवश्यकताबारे राष्ट्रपति फ्र्यांकलिन रुजबेल्टलाई अनुरोध गर्न अर्थमन्त्री हेनरी मर्गेन्थु र सेनाध्यक्ष मार्सल सँगै गए । तर अर्थमन्त्रीले सेनाको आधुनिकीकरणको लागि गरेको बजेटको मागलाई रुजबेल्टले ठाडै अस्वीकार गरे । नयाँ सेनाध्यक्षका कुरासम्म सुनिदिन उनले गरेको आग्रहलाई पनि रुजबेल्टले सुनेनन् । बिदा हुँदै गर्दा मार्सलले तनक्क तन्किएर राष्ट्रपतिसमक्ष तीन मिनेट समय मागे । अमेरिकी प्रभाव र प्रेरणा अनि जापानको विकासको मोडेल अनुशरण गरेर दक्षिण कोरिया, सिंगापुर, ताइवान आदि मुलुकहरू मात्र नभएर स्वयं चीनको आजको विकास र समृद्धिमा पनि अमेरिकी ज्ञान, प्रविधि र प्रेरणाको ठूलो योगदान रहेको छ । रुजबेल्ट सेनाध्यक्षको अप्रत्यासित मागबाट चकित भए र उनका कुरा सुन्न बसे । मार्सलले उनलाई हिटलरका २० लाख सेना पश्चिम युरोपको विजय अभियानमा रहेको तर आवश्यक पर्दा अमेरिकाले तैनाथ गर्नसक्ने सैनिक संख्या पन्ध्र हजारभन्दा बढी नभएको बताए । युद्ध क्रमशः अमेरिकी भूमिमा समेत विस्तार हुनेबारे आफू विश्वस्त भएका आधारहरू प्रस्तुत गर्दै मार्सलले उनलाई बताए तत्काल राष्ट्रपतिबाट उचित कदम नचालिने हो भने अमेरिकाको सुरक्षा असम्भव छ । मार्सलको मागअनुसार १६ मे १९४० मा रुजबेल्टले कांग्रेससमक्ष सेना र अन्य रक्षा सामग्रीको लागि नौ करोड डलरजति माग गरे । ८ डिसेम्बर १९४० मा ब्रिटिस प्रधानमन्त्री विन्स्टन चर्चिलले अमेरिकी राष्ट्रपतिलाई चार हजार शब्दको एउटा पत्र पठाए, जसमा उनले फ्रान्स, बेलायतलगायत सिंगो युरोप हिटलर र मुसोलिनीको आक्रमणसामु समाप्तिको स्थितिमा पुगेकाले अमेरिकाले मात्र बेलायत र युरोपको रक्षा गर्न सक्ने लेखेका थिए । उक्त पत्रमा रुजबेल्टसमक्ष नियमित रूपमा लाखौं टन जहाज निर्माणका सामग्रीहरू, हरेक महिना दुई हजार हवाईजहाज र ठूलो परिमाणमा बन्दुक, गोला बारुद र तोपहरू पठाउन माग गरेका थिए, तर बेलायत ती सामग्रीबापत कुनै मूल्य चुक्ता गर्ने अवस्थामा नरहेको पनि उनले लेखेका थिए । रोय जेन्किन्सले चर्चिलबारे लेखेको पुस्तकमा उल्लेख भएअनुसार अत्यन्त प्रभावकारी भाषाशैलीमा लेखिएको उक्त पत्रलाई याचना पत्रको रूपमा नलिन रुजबेल्टलाई आग्रह गर्दै अमेरिकाको सुरक्षासमेत युरोपको सुरक्षासँग आबद्ध भएको कुरालाई उनले स्पष्टसँग उल्लेख गरेका थिए । अमेरिकाले चर्चिलको आग्रहलाई हार्दिक र गम्भीर भएर लियो । मार्सलको दूरदृष्टि र रुजबेल्टको प्रतिबद्धतायुक्त आग्रहको परिणामस्वरूप बिल नुडसेन र हेनरी केसरजस्ता उद्योगपतिहरूले आफ्ना औद्योगिक प्रतिष्ठानहरूलाई यसअघि नै रक्षा उद्योगहरूमा रूपान्तरण गरिसकेका थिए । केही महिनाको कठोर परि श्रम र प्रतिबद्धताको परिणामस्वरूप अमेरिकाले हजारौं पानीजहाज तथा हवाईजहाजको उत्पादन क्षमता आर्जन गरिसकेको थियो । छोटै अवधिमा मार्सल, ड्वाइट आइजनआवर र ओमार ब्राड्ले जस्ता सेनानायकहरूले अमेरिकी सेनाको संख्यामा ठूलो वृद्धि गरेर उनीहरूलाई संसारकै उत्कृष्ट सैनिकमा रूपान्तरण गरिसकेका थिए । अमेरिकी सेनाको विलक्षण युद्ध कौशल, धैर्य र साहसले छोटो अवधिमै युद्धलाई अलग दिशानिर्देश गरिसकेको थियो । विश्वमा यसरी स्थापित भयो अमेरिकी नेतृत्व ११ मार्च १९४१ मा जापानले अमेरिकाको पर्ल हार्बरमा आक्रमण गर्यो । अमेरिकी जनमत जापानविरुद्ध आक्रमणको लागि रुजबेल्टमाथि निरन्तर दबाब बढाइरहेको थियो । तर आफूमाथिको आक्रमणविरुद्ध जापानसँग लड्नुभन्दा युरोपका मित्रहरूको रक्षाको लागि हिटलरविरुद्धको युद्धमै सम्पूर्ण सैन्य क्षमता लगाउनुपर्नेमा अमेरिकी राष्ट्रपति र सैनिक नेतृत्व सहमत भए । ब्रिटिस इतिहासकार एन्ड्र्यु रोबट्र्सको शब्दमा यो बीसौं शताब्दीको अमेरिकी राजनेतृत्वको महानतम् उदाहरण थियो । युद्ध अवधिमा एउटा सन्दर्भमा अमेरिकी सेनाका तत्कालीन कर्णेल ड्वाइट आइजनहावर (पछि सेनाध्यक्ष तथा राष्ट्रपति) ले आफ्ना सेनाध्यक्ष मार्सललाई भनेका थिए अमेरिकामाथि भर र आशा गरेर बसेका मुलुकहरूले अमेरिकी असफलतालाई सहन गर्लान् तर अमेरिकाको उपेक्षा उनीहरूलाई सह्य हुँदैन । ती मुलुकहरूको विश्वास र मित्रता अमेरिकाको लागि अत्यन्त महत्वपूर्ण रहेकोबारे उनले जे भनेका थिए, त्यो पछि आएर अमेरिकाको विदेश र रक्षा नीतिको मूल मर्म बन्न पुग्यो र अमेरिकाको विश्वव्यापी प्रभाव र सम्मानको मुख्य आधार पनि । १२ अप्रिल १९४५ मा मस्तिष्कमा भएको रक्तस्रावका कारण रुजबेल्टको निधन भयो । युद्धको नेतृत्व गरिरहेको मुलुकको लगातार चार कार्यकाल राष्ट्रपति रहेका विराट् व्यक्तित्वको निधन विश्वकै लागि भयानक त्रासदी थियो । त्यतिखेर अमेरिकाका उपराष्ट्रपति ह्यारी ट्र्युमन थिए । उनी सो पदमा निर्वाचित भएको तीन महिना पनि भएको थिएन र उनले युद्ध र अन्य राज्य सञ्चालनको विषयमा संलग्न हुने अवसर पाएका थिएनन् । राष्ट्रपतिसँग उनको भेट केवल तीन औपचारिक समारोहमा मात्र भएको थियो । उनको कार्यालयसमेत व्यवस्थित भइसकेको थिएन । त्यस अवस्थामा ट्र्युमनको नेतृत्व र निर्णय क्षमताबारे आशंका र त्रास पलाउनु अस्वाभाविक थिएन । तर तिनै ट्र्युमनले राष्ट्रपतिको कार्यकालको पहिलो दिनदेखि नै असाधारण इच्छा शक्ति, निर्णय क्षमता र भविष्यदृष्टि प्रदर्शन गरे र युद्धमा मित्रराष्ट्रहरूको अन्तिम विजय सुनिश्चित गराए । तीनचार वर्षको अवधिमा काठको बन्दुकबाट सैनिक अभ्यास गर्ने मुलुक आणविक हतियारले सुसज्जित भइसकेको थियो । १५ हजारभन्दा बढी सेना परिचालन गर्न नसक्ने मुलुक एकैपटक सात लाखभन्दा बढी सेना परिचालन गर्नसक्ने सामथ्र्य राख्ने हैसियतमा पुगेको थियो । यो आजसम्मको मानव इतिहासको सबैभन्दा ठूलो उपलब्धि हो । जनताले निश्चित मानवीय मूल्य र सिद्धान्तका आधारमा आफ्ना लागि गठन गरेको संसारको पहिलो राज्यको रूपमा अमेरिकाले प्रथम घोषणा गरेको थियो संसारका हरेक मानिस जन्मजात स्वतन्त्र छन् र स्वतन्त्रता उनीहरूको प्राकृतिक अधिकार हो । त्यो स्वतन्त्रताको रक्षा गर्न नै राज्यको जन्म भएको भनेर राज्यलाई घोषितरूपमा जनताप्रति उत्तरदायी बनाउने घोषणा पनि अमेरिकाले आफ्नो स्वतन्त्रताको घोषणासँगै गरेको थियो । यो नै अमेरिकाको पहिचान र उसको राजनीतिक संस्कृतिको आत्मा बन्न पुग्यो । दोस्रो विश्वयुद्धमा अमेरिकाले त्यसलाई उच्चतम् साहस र विवेक प्रदर्शन गरेर सावित गर्यो र अमेरिकी जनताले युद्धसम्बन्धी सबै राज्य लक्ष र निर्णयहरूको स्वामित्व लिए । अमेरिकालाई महान् विजय दिलाए र महाशक्तिका रूपमा अमेरिकाको उदयलाई सम्भव बनाए । युद्धको, शान्ति र समृद्धिको असाधारण नेतृत्व युद्धले युरोपको सबै आधारभूत संरचना ध्वस्त पारेको थियो । राज्यकोष रित्ता थिए । लाखौं युरोपेलीहरू भोकै र नांगै आफ्नो ढलेको घर कहाँनेर थियो भनेर घरि यता घरि उता गरिरहेका हुन्थे । भोकमरी, अनिकाल र महामारीको सम्भावनाले सरकारहरू आकुलव्याकुल थिए । लगत्तै तुर्की र ग्रिसमा चरम राजनीतिक, आर्थिक र मानवीय संकट उत्पन्न भयो । मार्च १९४७ मा राष्ट्रपति ट्र्युमनले ४० करोड डलरको सहयोग उपलब्ध गराए र ती मुलुकलाई संकटबाट पार लगाए । ५ जुन १९४७ मा हार्वर्ड विश्वविद्यालयमा दिएको संक्षिप्त भाषणमा मार्सलले अमेरिकाको तर्फबाट एउटा ऐतिहासिक र साहसिक सहायता कार्यक्रमको घोषणा गरे । मुलुकहरूले सामान्यरूपमा स्वस्थ आर्थिक स्थिति प्राप्त गर्न नसकुन्जेल राजनीतिक स्थिरता र दिगो शान्ति स्थापना हुन नसक्ने उनको भनाइ थियो । आर्थिक संकटले सामाजिक असन्तोष उत्पन्न गर्दछ र त्यस्तो असन्तोषले निरन्तरको राजनीतिक अस्थिरता आमन्त्रण गर्ने भएकाले त्यसप्रति अमेरिकाको दायित्व निर्माण हुने उनको निष्कर्ष थियो । मार्सलको भनाइ थियो अमेरिकाको एकान्त वासको परिणाम दोस्रो विश्वयुद्ध थियो । त्यसैले अमेरिका विश्वका ज्वलन्त समस्याहरूबारे आँखा चिम्लिएर बस्न सक्दैन । युद्धजन्य अराजकता र निराशाविरुद्ध अमेरिकाको दायित्व त्यहाँ उनले स्वीकार गरे । पूर्व अमेरिकी विदेशमन्त्री हेनरी किसिन्जरको शब्दमा मार्सलको उक्त भाषण अमेरिकी विदेश नीतिको प्रस्थान विन्दु थियो । उक्त सम्बोधनले त्यत्रो तरंग ल्याउँछ र विश्व राजनीतिलाई मार्गदर्शन गर्छ होला भनेर त्यतिखेर आफूले अनुमानसम्म गर्न नसकेको हार्वर्ड विश्वविद्यालयका तत्कालीन अध्यक्षले स्वीकार गरेका छन् । युरोपमा प्रजातन्त्रको भविष्य सुनिश्चित गर्न, त्यहाँका जनतामा आशा जगाउन, अमेरिका र युरोपका मित्रराष्ट्रहरूबीचको साझा दायित्व हो भन्ने उनको घोषणा पश्चिम युरोपको नवनिर्माण र एउटा नयाँ विश्व व्यवस्थाको आधारस्तम्भ थियो भन्ने किसिन्जरको मान्यता छ । मार्सल प्लानको नाउँले चर्चित उक्त कार्यक्रमअन्तर्गत १९४८ देखि १९५१ बीचको अवधिको लागि अमेरिकाले १३ अर्ब डलरको सहयोग घोषणा गर्यो । डिक चेनीका अनुसार उक्त रकम २०१५ को मूल्यमा एक सय तीस अर्ब डलरबराबर थियो । थप विशिष्ट पक्ष के थियो भने मार्सल प्लानअन्तर्गत सहयोग प्राप्त गर्ने मुलुकमा हिजोसम्म अमेरिकासँग युद्धरत पश्चिम जर्मनी र इटाली पनि थिए । मार्सल प्लानले युरोपको युद्धको घाउ पुर्यो । एउटा नवीन, समुन्नत र सबल प्रजातान्त्रिक युरोपको आधार निर्माण गर्यो । एसियामा पनि अमेरिकाले शान्ति र समृद्धिको नेतृत्व गर्यो । युद्धले जापानको ७० प्रतिशत उद्योग, कृषि र व्यापारलगायतका सबै भौतिक संरचना ध्वस्त पारेको थियो । डेढ करोड मानिस बेरोजगार थिए । युद्धपछिको जापानको जिम्मेवारी लिएका जनरल डग्लस म्याकार्थरले भूमिसुधार, श्रम व्यवस्थाको प्रजातन्त्रीकरण र औद्योगिक तथा व्यावसायिक एकाधिकारको अन्त्य गराए । अमेरिकाको डेट्रोइट बैंकका अध्यक्ष जोसेफ डजले जापानमा आर्थिक र मौद्रिक सुधारका कार्यक्रमहरूको नेतृत्व लिए । यसरी अमेरिकाले जापानमा प्रजातन्त्रको स्थापना, विकास र स्थिरतासँगै जापानी जनताको राष्ट्रिय स्वाभिमान जगायो । जापान थोरै समयमै अमेरिकासँग आर्थिक क्षेत्रमा प्रतिस्पर्धा गर्न सक्ने राष्ट्रका रूपमा उठ्यो । अमेरिकी प्रभाव र प्रेरणा अनि जापानको विकासको मोडेल अनुशरण गरेर दक्षिण कोरिया, सिंगापुर, ताइवान आदि मुलुकहरू मात्र नभएर स्वयं चीनको आजको विकास र समृद्धिमा पनि अमेरिकी ज्ञान, प्रविधि र प्रेरणाको ठूलो योगदान रहेको छ । आज संसारभर हुने आर्थिक कारोबारहरूमा ८० प्रतिशत अमेरिकी डलरमा गरिन्छ । अन्तर्राष्ट्रिय मुद्रा बजारको कारोबार ८७ प्रतिशत कारोबार पनि डलरमै गरिन्छ । विश्वको मुद्रा बजार र आर्थिक स्थिरता अमेरिकी अर्थतन्त्र र अमेरिकी मुद्रा प्रणालीमा निर्भर छ । संसारका १० प्रमुख प्राविधिक कम्पनीहरूमा सात अमेरिकी छन् । संसारका २५ श्रेष्ठ विश्वविद्यालयहरूमा १७ अमेरिकी छन् । विश्वका १० श्रेष्ठतम् ब्रान्डहरूमा आठ अमेरिकी छन् । अमेरिकी वस्तु, शिक्षा र प्रविधि आफैं श्रेष्ठता र विश्वसनीयताका मानदण्ड हुन् । विश्वको कुल सैनिक खर्चमा अमेरिकी हिस्सा ३७ प्रतिशत छ । संसारका सबै स्थल, जल र आकाश मार्ग र अन्तरिक्षमा उसको प्रभुत्व छ । हरेक भूगोलमा जस्तोसुकै प्रतिकूल स्थान र समयमा युद्धको अनुभव भएको सेना अमेरिकासँग मात्र छ । भौगोलिक अवस्थितिले उसलाई संसारका दुवै प्रमुख महासागरमा समान पहुँच र स्वामित्व प्रदान गरेको छ । भूमध्य रेखादेखि उत्तरध्रुवीय प्रदेशसम्म विस्तारित यस्तो विशिष्ट भूराजनीतिक लाभ संसारको कुनै दोस्रो मुलुकलाई उपलब्ध छैन । इयान ब्रेम्मरका अनुसार संसारभरका मुलुकहरूलाई वार्षिक आथिक सहयोग गर्ने राष्ट्रमा अमेरिका पहिलो छ । ऊ संसारमा सबैभन्दा बढी तेल र ग्याँस उत्पादक राष्ट्र भएको छ । ज्ञान, विज्ञान र प्रविधिको अध्ययन, अनुसन्धान र विकासमा अमेरिकाले जति लगानी गर्छ, त्यति विश्वका बाँकी सबै राष्ट्रहरू मिलेर पनि गर्दैनन् । राष्ट्रहरूको महानताको कसी भनेको उसले आफ्ना जनता र विश्व समुदायलाई उपलब्ध गराएको मानवीय स्वतन्त्रता र सुख हो । संसारभरका मानिसका लागि संयुक्त राज्य अमेरिकाले जति मानवीय सुख र स्वतन्त्रता अर्काे कुनै राष्ट्रले उत्पादन गरेको छैन । त्यसैले अमेरिका विश्वका हरेक कुनाका मानिसको सपनाको संसार बनेको छ । प्रजातन्त्र र स्वतन्त्रताका मूल्यहरूका लागि संघर्षरत हरेक मानिसका लागि अमेरिका प्रेरणा बनेको छ । यही नैतिक शक्तिको बलमा अमेरिका संसारको सर्वाधिक शक्तिशाली राष्ट्र बनिरहेको छ । युरोप, मध्यपूर्व वा पूर्वी तथा दक्षिणपूर्व एसियामा जहाँजहाँ अमेरिकी सेना तैनाथ छन्, त्यस क्षेत्रका अधिकांश राष्ट्रहरू अमेरिका आफ्नो क्षेत्रमा रहिरहोस् भनेर चाहन्छन् । हिजो सोभियत नियन्त्रणमा रहेका पूर्वीयुरोपका मुलुकहरूको मुख्य चिन्ता फेरि त्यो दिन नआओस् र अमेरिकाले त्यसको प्रत्याभूति गरोस् भनेर नाटोमा आबद्ध छन् र त्यस्तो आबद्धताका लागि लालायित छन् । दसकौंदेखि अमेरिका विश्वभरका मानिसहरूको स्वतन्त्रताको आधिकारिक प्रवक्ता र संरक्षक बनेको छ । तर अमेरिकाका दृष्टिहीन नीतिहरूका कारण संसारले बेहोरेका क्षति पनि कम छैनन् । अमेरिकाको एउटा निर्णयले विश्वभर राजनीतिक, सामाजिक र आर्थिक उथलपुथल ल्याउन सक्छ । विश्वभर स्थिरता र समृद्धि ल्याउन र हर्न सक्छ । त्यसैले आज हुन गइरहेको अमेरिकी राष्ट्रपतिको निर्वाचन विश्वभरका मानिसहरूको साझा सरोकार बनेको छ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
निर्वाचन नै पहिलो कदम,"संसारभर पछिल्लो पच्चीस वर्षमा लोकतान्त्रिक मुलुकहरूको संख्यामा करिब दोब्बर वृद्धि भएको छ । लोकतान्त्रिक मुलुकहरूमा आमनिर्वाचनले सम्पूर्ण मतदातालाई आफ्नो आवाज समान रूपमा प्रस्तुत गर्ने र नेतृत्वलाई सफलता र असफलताप्रति जवाफदेही बनाउने अवसर प्रदान गर्छ । नेपालले करिब एक दसकअघि बृहत् शान्ति सम्झौता (यसै महिना नेपालले सम्झौताको दसौं वार्षिकोत्सब मनाउँदै छ) मार्फत संक्रमणकाल अन्त्य गर्दै समतामूलक लोकतान्त्रिक व्यवस्था स्थापना गर्ने भविष्यको परिकल्पना गरेको थियो । यही समानताको आवाजले संयुक्त राज्य अमेरिकामा नागरिक अधिकारको आन्दोलनलाई प्रेरित गरेको थियो र अमेरिकी सरकार जनताको, जनताका लागि, जनताद्वारा हो' भन्ने भूतपूर्व अमेरिकी राष्ट्रपति अब्राहम लिंकनको भनाइलाई पनि आश्वस्त गर्छ । जनताको बोली समान रूपमा सुन्ने सरकार विश्वभर नै लोकप्रिय बन्दै गइरहेको छ । लोकतन्त्रको सही कार्यान्वयन निर्वाचनबाटै हुन्छ । निर्वाचनले जनतालाई आफ्नो स्वार्थभन्दा पर रहेर समुदाय, क्षेत्र र देशको बृहत्तर हितको बारेमा सोच्ने मौका प्रदान गर्छ । मेरो देशमा अमेरिकी मतदाताहरूले चाँडै हाम्रो भविष्यको नेतृत्व छनोट गर्दैछौं र साथै निर्वाचनमार्फत स्थानीय निकाय नगर, गाउँपालिका र राज्यलाई निर्देशित गर्ने प्रमुख निर्णयहरूमा पनि आफ्नो विचार प्रकट गर्दैछौं । उदाहरणको लागि २०१६ को यस निर्वाचनमा, वासिंटन राज्यका वासिन्दाले स्थानीय कारखानाहरूलाई कार्बन कर लगाउने कि नलगाउने भन्नेबारेमा मतदान गर्दैछन् । उता क्यालिफोर्नियावासी, न्यूनतम पारि श्रमिकमा वृद्धि, सार्वजनिक विद्यालय व्यवस्थापन समितिको नेतृत्व, सूर्तीजन्य पदार्थमा कर वृद्धि र अस्पताल जाँच शुल्क आदि विषयमा मतदान गर्दैछन् । लोकतान्त्रिक उपलब्धिहरू कहिलेकाहीँ कमजोर पनि हुने गर्छन् । राष्ट्रहरू यस्तो परिस्थितिमा एक कदम पछाडि पनि हट्न सक्छन् । बृहत् शान्ति सम्झौतापछिको नेपालको यो एक दसकको यात्रामा केही अप्ठयारा बाटोमा आए पनि परिवर्तन सकारात्मक छन् । आगामी वर्ष हुने निर्वाचनहरूले देशलाई आफ्नो लोकतान्त्रिक प्रक्रिया पूरा गर्न, हाल देखिएका विवाद समाधान गर्न, भविष्यको लक्ष्य निर्धारण गर्न र दिगो र समतामूलक विकास निर्माणको लागि आधार तयार गर्न सहयोग गर्छ । आउँदो वर्षमा नेपालले पनि देशको भावी गन्तव्य निर्वाचनहरूकै माध्यमबाट तय गर्नुपर्नेछ । नेपालको पछिल्लो निर्वाचनहरूमा मतदाताको उल्लेखनीय उपस्थितिले म निकै प्रभावित छु । २०१३ मा कुल मतदाताको ७८ प्रतिशतले मतदान गरेका थिए । म सम्पूर्ण नेपालीलाई मतदाता सूचीमा नाम दर्ता गर्न र आगामी निर्वाचनहरूमा भाग लिन आग्रह गर्छु । २०१५ मा युनिभर्सिटी अफ सिकागोले नेपालमा गरेको एक जनधारणा सर्वेक्षणले देखाएअनुसार ८४ प्रतिशत नेपाली यहाँका निर्वाचन स्वतन्त्र र निष्पक्ष हुने गरेको मान्छन् । यो स्पष्ट नै छ, हामी नेपाल र संयुक्त राज्य अमेरिकास्वतन्त्र र निष्पक्ष निर्वाचनको महत्वमा विश्वास राख्छौं, जुन नेपाल र अमेरिकाको सम्पन्न निर्वाचन इतिहासले पनि प्रस्ट पार्दछ । लोकतान्त्रिक प्रणालीमा मात्रै निर्वाचनले आफ्नो भूमिका पूरा गर्न सक्छ, तर जनताको भोट अपरिहार्य छ । निर्वाचनको माध्यमबाट नागरिकहरूले कुनै पनि मान्यता, नीति र कार्यहरूमाथि आफ्नो समर्थन वा विमति व्यक्त गर्न सक्छन् । तपाईं कस्तो उम्मेदवारलाई समर्थन गर्नुहुन्छ, आफ्नो निर्वाचन क्षेत्रको मात्र हित सोच्ने वा सम्पूर्णको नेपालीको समृद्ध भविष्यप्रति प्रतिबद्ध रहने ? के तपाईं विमतिका विषयहरूलाई आफ्नो व्यक्तिगत स्वार्थमा प्रयोग गर्ने वा भ्रष्टाचार मेरो चासोको विषय होइन भन्ने उम्मेदवारलाई समर्थन गर्नुहुन्छ ? तपाईं भोट केका आधारमा गर्नुहुन्छ, जातजाति वा पार्टी वा उत्कृष्ट विचार, दृष्टिकोण वा मान्यताका आधारमा ? यी निर्णय गर्नको लागि के तपाईं सम्पूर्ण विषय, उम्मेदवार र विकल्पहरूका बारेमा पूर्ण जानकारी लिनुहुन्छ ? हामी विदितै छौं कि निर्वाचन र जनताको भोटले मात्रै लोकतन्त्रको पूर्ण कार्यान्वयन हुन सक्दैन । अमेरिकी संविधान लेखन समूहका एक थोमस जेफर्सनले भनेका छन्, नागरिक पूर्ण रूपमा शिक्षित भई सरकारमाथि निगरानी गर्न सक्ने नभएसम्म स्वशासन सम्भव हुँदैन ।' एउटा जवाफदेही लोकतन्त्र त्यतिबेला प्राप्त हुन्छ जब निर्वाचनपछि पनि नागरिकहरू त्यसपछिका प्रक्रियाहरूमा संलग्न रहिरहन्छन् । निर्वाचित जनप्रतिनिधिहरू सरकारको मुख्य कार्यभार सञ्चालनमा व्यस्त रहँदा नागरिकले आफ्ना आवश्यकता र आकांक्षा उनीहरूलाई जानकारी गराउने, जवाफदेहिता र पारदर्शितामा जोड दिने र उनीहरूको कार्य सम्पादनप्रति सचेत गराउने गर्नुपर्छ । लोकतन्त्र, नागरिक र उनीहरूले आफूलाई प्रतिनिधित्व गर्न रोजेको सरकारबीचको सामाजिक सम्झौतामा निर्भर गर्छ । मेरो विचारमा निर्वाचनले नै यो सम्झौतालाई मुख्य रूपमा जोड्ने काम गर्छ । जब निर्वाचन सम्पन्न हुन्छ, उम्मेदवारको भूमिका तत्कालै परिवर्तन हुने गर्छ । विजयी उम्मेदवारहरूले आफ्ना समर्थकबीच मात्र सीमित नभई सबै जनताको प्रतिनिधि भई काम गर्नुपर्छ । उनीहरूको सफलता सुझाव दिने काम मात्र नभई राष्ट्रहितमा सरकारले गरेका काममा सहयोग र सहभागितामा निर्भर गर्छ । निर्वाचित उम्मेदवारको खराब भूमिका र सरकारमा रहेकाहरूको आलोचनाले राष्ट्रको विकास र आर्थिक उन्नतिमा नकारात्मक प्रभाव मात्र पार्दछ । यसैगरी जब निर्वाचन सकिन्छ, नागरिकहरूको निरन्तर सहभागिताले निर्वाचित जनप्रतिनिधिलाई आफ्नो चुनावी नारा पूरा गर्न र आफूले परिकल्पना गरेको देशको भविष्य यथार्थमा परिवर्तन गर्न दबाब सिर्जना गर्छ । अमेरिकी इतिहासमा आफ्नो निर्वाचन क्षेत्रको चासोहरूलाई सम्बोधन नगर्ने धेरै नेतृत्व पछि पराजित भएका प्रशस्त उदहारण छन् । नेपाली उखान नदी तर्ने तर डुंगा बिर्सने' भने झैं जनप्रतिनिधिहरूले निर्वाचित भइसकेपछि आफूलाई विजयी गराउने डुंगाजस्तै नागरिकहरूलाई बिर्सनु हुँदैन । साँच्चै भन्नुपर्दा एउटा जवाफदेही सरकार र यसका संयन्त्र निर्माण गर्नु ठूलो चुनौती हो, जसको लागि पुस्तौंपुस्ता पनि लाग्न सक्छ । राष्ट्रपति ओबामाले भन्नुभएको छ, म एउटा उदारवादी राजनीतिक प्रक्रियामा विश्वास गर्छु, जुन निर्वाचन र जननिर्वाचित सरकारमा मात्र अडेको नभई मानव अधिकार र नागरिक समाजको सम्मान र स्वतन्त्र न्यायपालिका र विधिको शासनले बनेको हुन्छ ।' यो स्पष्ट छ, यो नै एक उदाहरणीय प्रक्रिया हो, जुन बहुमत नेपालीहरू पनि चाहन्छन् । लोकतान्त्रिक उपलब्धिहरू कहिलेकाहीँ कमजोर पनि हुने गर्छन् । राष्ट्रहरू यस्तो परिस्थितिमा एक कदम पछाडि पनि हट्न सक्छन् । बृहत् शान्ति सम्झौतापछिको नेपालको यो एक दसकको यात्रामा केही अप्ठ्यारा बाटोमा आए पनि परिवर्तनहरू सकारात्मक छन् । आगामी वर्ष हुने निर्वाचनहरूले देशलाई आफ्नो लोकतान्त्रिक प्रक्रिया पूरा गर्न, हाल देखिएका विवादहरूको समाधान गर्न, भविष्यको लक्ष्य निर्धारण गर्न र दिगो र समतामूलक विकास निर्माणको लागि आधार तयार गर्न सहयोग गर्छ । यो सफलताको लागि सबैको सहभागिता र प्रतिबद्धताको खाँचो पर्दछ । अन्त्यमा, मेरो देशको राष्ट्रिय निर्वाचनको पूर्वसन्ध्यामा फेरि पनि म यो स्पष्ट पार्न चाहन्छु कि संयुक्त राज्य अमेरिका नेपाली जनता र यहाँको सरकारसँग सहकार्य गर्न प्रतिबद्ध छ । मलाई विश्वास छ, हामीसँगै मिलेर निर्वाचन र जवाफदेही सरकार जस्ता आधारभूत लोकतान्त्रिक प्रक्रियाका माध्यमबाट नेपालमा शान्ति, स्थिरता र समृद्धिको लागि बलियो आधार निर्माण गर्न सक्नेछौं । टेपलेट्ज नेपालका लागि अमेरिकी राजदूत हुन् ।"
छिमेकबाट कहिले सिक्ने ?,"चिनियाँ सरकार मात्र होइन, स्थानीय निकाय, गैसरकारी संस्था र सहकारीसमेत सम्पन्नता ल्याउन लागिपरेका छन् । चिनियाँहरूको एउटै लक्ष छ हाम्रा कुनै पनि क्षेत्र विकासको पछाडि नछुटून् । हाम्रो नेपालले यो मोडेल अपनाउन किन सक्दैन ?स्वभावैले मानिस जीवनका हरेक युगमा विकास चाहन्छ । त्यसैले त ढुंगेयुग, सिकारी युग, कृषि युग पार गर्दै आजको औद्योगिक र आधुनिक युगमा प्रवेश गरेको छ । सबै राष्ट्रको मानव विकासको इतिहास हेर्ने हो भने यिनै युगहरू पार गर्दै आजको सभ्य, भव्य र आधुनिक मानिसको परिचय पाएको पाइन्छ अनि आफूलाई हरेक क्षेत्रबाट विकासको कसीमा अगाडि नै बढाएको पाइन्छ । आज औँलामा गनिने मुलुकहरू जसले आफूलाई आर्थिक रूपले सम्पन्न पाएका छन् र त्यहाँका जनताको जीवनस्तर हाम्रोभन्दा राम्रो देखेका छौं, त्यही हाम्रो स्थिति होस् भन्ने चाहेका पनि छौं । विश्वका विकसित मुलुकको इतिहास हेर्ने हो भने ३०४० वर्षको संघर्ष र निरन्तर संकल्प अनि राष्ट्र र जनताका आधारभूत आवश्यकता पुयाउनमा कटिबद्ध भएकाले आजको विकसित राष्ट्रको रूपमा कहलिन सफल भएको पाइन्छ । सन् २०१२ देखि चाइना फाउन्डेसन फर पिस एन्ड डेभलपमेन्ट संस्थाले छिमेकी मित्रराष्ट्रको हैसियतले नेपाली जनताको जीवनस्तर उकास्ने, शिक्षा, स्वास्थ्य, खानेपानी, सञ्चारलगायतका आयोजनाद्वारा सहयोग गर्दै आइरहेको छ । यही अक्टोबर १६ देखि २३ सम्म नेपालका विभिन्न क्षेत्रमा काम गर्ने, अनुसन्धानकर्ता, समाजशास्त्री, सञ्चारकर्मी, पत्रकारहरू, राजनीतिज्ञहरू र समाजसेवी गरी २० जनाको टोलीलाई निम्तो दिएर नेपालको दीर्घकालीन विकास विषयमा अन्तरक्रिया, आफ्ना धारणा र वर्तमान परिप्रेक्षमा छलफल र चीनका विकट गाउँहरूको भ्रमण गर्ने अवसर जुटाइदियो । चाइना फाउन्डेसन फर पिस एन्ड डेभलपमेन्टका सदस्यहरूको अनुभव, विकट गाउँका किसानहरूको अनुभव र विश्वबिद्यालयका प्राध्यापकहरूको अनुसन्धानले बताउँथ्यो चाइना आजको अवस्थामा आइपुग्नुमा उनीहरूको ठूलो सपना थियो । ४० वर्षअगाडिसम्म पुरानो कृषि प्रणालीमा आधारित, ग्रामीण अर्थ व्यवस्था थियो । निर्वाहमुखी खेती प्रणाली र सामान्य जीवनस्तर बिताएका थिए चिनियाँहरूले । विकासका कुरा मात्र नगर, छिमेकी राष्ट्रको विकास कसरी भएको रहेछ, त्यसबारे जानकारी राख र त्यो कुरा सम्बन्धित क्षेत्रबाट आफ्नो राष्ट्रमा लागू गर्न निरन्तर संकल्पसहित अगाडि बढ भन्ने शिक्षा यो भ्रमणले प्रदान गर्यो । आजभन्दा ४० वर्ष अगाडिसम्म चीनको जनजीवन पुरातन कृषि प्रणालीमा आधारित र निर्वाहमुखी खेती प्रणालीले धानेको रहेछ । आजको चीनको सभ्यता र विकास हेर्दा हामीलाई त पत्याउनै गाह्रो पर्छ तर वास्तविकता यही हो । राजनीतिक, सामाजिक, धार्मिक, राष्ट्रिय सबै क्षेत्र केवल जनताको जीवनस्तर सुधार्दै राष्ट्र विकास गर्नमा उनीहरू कटिबद्ध भएको देखियो । कोही पनि व्यक्ति विकासको फलबाट पछाडि पर्नु हुन्न । राष्ट्रका जनताको जीवनस्तर माथि उठ्नु भनेको राष्ट्रको इज्जत, गौरव र विकास हो भन्ने मूल मन्त्र बनाए उनीहरूले । के हामीले हाम्रा नेतृत्व वर्गबाट यो भावना रहेको महसुस गर्न पायौं कहिल्यै ? आज राष्ट्रमा ठूला माछा र साना माछाको मात्र बहस चलिरहँदा, राष्ट्र भ्रष्टाचारको चक्रमा पिसिइरहँदा र प्राकृतिक विपत्तिको कारण सर्वसाधारण जनताले आङ ढाक्ने र टाउको लुकाउने सुविधा नपाउँदा ती विकसित राष्ट्रका जनताप्रतिको उत्तरदायित्व र हाम्रो आफ्नै स्वार्थीपनलाई कसरी कुन हिसाबले तुलना गर्ने ? चीनका दुर्गम गाउँ घुमघाम गर्दा देख्न पाइयो चीन पनि गरिबीको रेखा पार गर्दै आजको सम्पन्न र समृद्ध मुलुकको रूपमा गनिएको छ । चीनको इतिहास केलाउँदै जाँदा सन् १९४९ मा प्रतिव्यक्ति आम्दानी २७ अमेरिकी डलर रहेछ जबकि भारतको प्रतिव्यक्ति आम्दानी ५७ अमेरिकी डलर रहेछ । सन् १९७८ सम्म आइपुग्दा २५० मिलियन जनता गरिबीको रेखामुनि रहेछन्, जसलाई खाना र वासको लागि संघर्ष गरिरहेको पाइन्छ । सन् १९८६ मा आइपुग्दा थोरै माथि उठ्यो र सन् २००० मा ३२ मिलियन ९० हजार जनतालाई गरिबीबाट मुक्त गराउन सफल भएको रहेछ । सन् २००७ मा आइपुग्दा १४ मिलियन ७९० हजार जनता गरिबीको रेखामुनि बाँकी रहेका थिए भने सन् २००८ मा ४० मिलियन ७९० हजारले रोजगार पाइसकेका थिए । सन् २०१४ मा आइपुग्दा ७० मिलियन १७० हजार जनता गरिबीको रेखाबाट मुक्त भएका थिए । सन् २०१५ को आँकडा हेर्ने हो भने ५५ मिलियन जनता अझै गरिबीको रेखामा रहेको पाइन्छ तर उनीहरूले गरेको द्रूत विकासबाट हामी छिमेकी जनताले के सिक्न सक्छौं ? हाम्रो राष्ट्रले के सिक्न सक्छ ? निरन्तर संकल्प र स्रोतसाधनको प्रयोग गर्दै जनताप्रतिको उत्तरदायी भावना विकासको पहिलो कडी हो । सन् १९७८ मा ३३ प्रतिशत जनता गरिबीको रेखामुनि रहेकोमा सन् १९९३ मा आइपुग्दा १४८ प्रतिशतमा झरिसकेको थियो । प्राकृतिक विपत्ति, भौगोलिक कठिनाइ र उद्योगधन्दाको विकास हुन नसक्नु गरिबीको कारण बनेको र त्यसलाई चुनौतीका साथ सुधार्दै लग्ने नीतिअनुरूप उनीहरूले सफलता हासिल गरेका थिए । मुख्य केन्द्रबिन्दु गरिब जनता बनाएर उनीहरूको हितमा कम गरेकोले नै आज राष्ट्रले विकसित राष्ट्रको संज्ञा पाएको उनीहरूको धारणा छ । ग्रामीण क्षेत्रको उत्थानविना विकास सम्भव छैन र सार्थक छैन भन्ने मान्यताले चीन आजको विश्वको दोस्रो आर्थिक सम्पन्न मुलुकमा उभिएको छ । अविकसित जिल्लालाई प्राथमिकतामा राखेर गरिबी घटाउने र आर्थिक सम्पन्नता ल्याउने कार्यक्रमको सुरुआत नै आजको स्थिति रहेको बताए । वर्तमान सरकारको नीति पनि गरिबी निवारणमै केन्द्रित छ । नयाँ सोच र कार्यक्रमका साथ ग्रामीण र पिछडिएका समुदायको उत्थान नै चीनको प्रयास हो, जसले अबका केही वर्षमै विश्वमै सम्पन्न मुलुकको रूपमा चिनिने कुरामा ग्रामीण जनतासमेत विश्वस्त पाइयो । सरकार मात्र होइन, स्थानीय निकाय, गैसरकारी संस्था र सहकारीसमेत यसमा बराबर लागिपरेका छन् । चीनका कुनै पनि क्षेत्र विकासको पछाडि नछुटोस् यही उनीहरूको लक्ष्य छ । हाम्रो नेपालले के यो मोडेल अपनाउन सक्दैन ? जहाँ जे स्रोतसाधन र शक्ति छ, त्यसको प्रयोगमा विकेन्द्रीकरणको नीतिद्वारा सबै क्षेत्रलाई राष्ट्रको विकासमा समेट्न सकिन्न ? दिगो विकास नीतिद्वारा मात्र राष्ट्रको आर्थिक उन्नति सम्भव हुने हुँदा सबै सामाजिक संघसंस्था, गैरसरकारी संस्थासँग सहकार्य गर्दै विकासको पाइलामा अगाडि बढेकाले यो सफलता प्राप्त गरेको र यो अझै निरन्तर चलिरहने उनीहरूको धारणा पाइयो । दिगो विकासको अवधारणा र ग्रामीण विकासको प्राथमिकता अनि कृषि उत्पादन र बजारीकरणको व्यवस्थालाई निरन्तरता दिनु नै आर्थिक सम्पन्नतातिरको पहल हो भन्ने चिनियाँहरूको ठम्याइ छ । दुइ शक्तिशाली र सम्पन्न छिमेकी राष्ट्र पाएको मुलुकले तिनका दिगो विकास मोडेल अपनाएर अगाडि बढ्नु ज्यादै आवश्यक र ढिलो नगरी त्यसतर्फ ध्यान पुर्याउनु जरुरी भइसकेको छ ।"
समूह विजेता बन्दै नेपाल एएफसी सोलिडारिटी कप फुटबलको सेमिफाइनलमा,काठमाडौंः नेपाल एएफसी सोलिडारिटी कप फुटबलको सेमिफाइनल प्रवेश गरेको छ। मलेसियाको कुचिङस्थित सारावाक रंगशालामा भएको समूह चरणको अन्तिम खेलमा ब्रुनाइलाई ३० गोल अन्तरले पराजित गर्दै नेपाल समूह ए को विजेता बन्दै सेमिफाइनल प्रवेश गरेको हो। पहिलो हाफको इन्जुरी समयमा नवयुग श्रेष्ठले गोल गर्दै नेपाललाई सुरुवाती अग्रता दिलाएका थिए। पहिलो हाफमा एक सून्यको अग्रता लिएको नेपालले दोस्रो हाफमा थप दुई गोल गर्यो। नेपालका लागि खेलको ७१ औं मिनेटमा भरत खबासले गोल गर्दै अग्रता दोब्बर पारे। यस्तै खेलको ८० औं मिनेटमा विमल घर्ती मगरलाई डी एरियामा ब्रुनाइका खेलाडीले लडाएपछि नेपालले पेनाल्टी पायो। पेनाल्टी प्रहारमा विमल घर्ती मगर चुकेनन् र नेपाललाई ३० को जित दिलाए। यसअघि शनिवार भएको आफ्नो पहिलो खेलमा नेपाल टिमोर लेस्टेसँग गोलरहित बराबरी रोकिएको थियो। नेपाल दुई खेलबाट ४ अंकका साथ विजेता बन्दा दुई खेलमा एकमा जित एकमा हार व्यहोरेको ब्रुनाइ ३ अंक जोड्दै समूह उपविजेतामा चित्त बुझायो। यसअघि पहिलो खेलमा ब्रुनाइले टिमोर लेस्टेलाई ४० ले पराजित गरेको थियो। भिडियो हेर्नुस्:
अस्ट्रेलियाको केही लागेन दक्षिण अफ्रिकासँग,"पर्थः दक्षिण अफ्रिकाविरुद्धको पहिलो टेस्ट क्रिकेटमा घरेलु टोली अस्ट्रेलिया रक्षात्मक स्थितिमा देखिएको छ । पाँच सय ३९ रनको लक्ष्य पछ्याएको अस्ट्रेलियाले चौथो दिन आइतबारको खेल समाप्त हुँदासम्म चार विकेट गुमाएर एक सय ६९ रन जोडेको छ । एक दिनको खेल बाँकी रहँदा ६ विकेट साथमा रहेको अस्ट्रेलियालाई जितका लागि अझै तीन सय ७० रन आवश्यक छ । टेस्ट क्रिकेटमा हालसम्म बढीमा चार सय १८ रनको लक्ष्य पूरा भएको कीर्तिमान छ । यसैगरी टेस्ट क्रिकेटमा हालसम्म चार पटकमात्र चार सयभन्दा बढी रनको विजयलक्ष्य पूरा भएको छ । अस्ट्रेलियाले भने टेस्ट क्रिकेटमा दोस्रो पालीमा बढीमा चार सय ६ रन जोडेको छ । सन् २००९ मा इङ्ल्यान्डविरुद्ध पाँच सय २२ रनको लक्ष्य पछ्याउने क्रममा अस्ट्रेलियाले उक्त योगफल बनाएको थियो । अस्ट्रेलियाको दोस्रो पालीमा डेभिड वार्नर ३५, कप्तान स्टिभन स्मिथ ३४, सन मार्स १५ र एडम भोग्स एक रन जोेडेर आउट भए । उस्मान ख्वाजा ५८ र मिचेल मार्स १५ रनमा अविजित छन् । यी दुई ब्याट्सम्यानबीच २३ रनको साझेदारी भएको छ । दक्षिण अफ्रिकाका बलर कागिसो राबडा एक्लैले तीन विकेट लिए । डेभिड वार्नर रनआउट भएका थिए । टोलीले ५२ रन जोड्दा वार्नर पहिलो विकेटका रूपमा आउट भएका थिए । सोही स्थितिमा दोस्रो विकेट गुमाएको अस्ट्रेलियाले तेस्रो विकेटका लागि ९२ रनको साझेदारी गरेको थियो । यसअघि दक्षिण अफ्रिकाले पहिलो पाली आठ विकेटको क्षतिमा पाँच सय ४० रन जोडेर समाप्तिको घोषणा गरेको थियो । दक्षिण अफ्रिकाले ६ विकेटको क्षतिमा तीन सय ९० रनको स्थितिबाट चौथो दिन आफ्नो दोस्रो पाली अगाडि बढाएको थियो । आइतबार भेर्नन फिलान्डर ७३ र विकेटकिपर क्विन्टन डे कोक ६४ रन बनाएर आउट भए । केशव महाराज ४१ रनमा अविजित रहे । दक्षिण अफ्रिकाले सातौं विकेटका लागि एक सय १६ रनको साझेदारी गरेको थियो । भ्रमणकारी टोलीले आठौं विकेटका लागि पनि ७२ रनको साझेदारी गरेको थियो । अस्ट्रेलियाका बलर जोस हेजलउड, पिटर सिडल र मिचेल मार्सले दुईदुई विकेट लिए । स्टिभन स्मिथ र मिचेल स्टार्कले पनि एकएक विकेट हात पारे । दक्षिण अफ्रिकाका लागि दोस्रो पालीमा प्रारम्भिक ब्याट्सम्यान डिन एल्गरले एक सय २७ रन र जेपी डुम्नीले एक सय ४१ रनको योगदान गरेका थिए । एल्गर र डुम्नी दुवैको पाँचौं टेस्ट शतक हो । ४५ रनमा दुई विकेट गुमाएको अवस्थामा एल्गर र डुम्नीले दुई सय ५० रनको साझेदारी गरेका थिए । यसअघि टस जिती पहिले ब्याटिङ गरेको दक्षिण अफ्रिका आफ्नो पहिलो पालिमा दुई सय ४२ रनमै समेटिएको थियो । अस्टेलियाले पनि आफ्नो पहिलो पालिमा दुई सय ४४ रनमात्र बनाउन सकेको थियो ।"
क्रिष्टियानो रोनाल्डो सन् २०२१ सम्म रियल मड्रिडमै रहने,काठमाडौंः पोर्चुगलका खेलाडी क्रिष्टियानो रोनाल्डोले रियल मड्रिडसँग नयाँ पाँच वर्षको सम्झौता गरेका छन्। सम्झौतासँगै अब रोनाल्डो सन् २०२१ सम्म रियल मड्रिडमै रहनेछन्। रोनाल्डो र रियल मड्रिडका अध्यक्ष परेजबीच सोमबार अबेर पाँच वर्षे नयाँ सम्झौतामा हस्ताक्षर भएको छ। नयाँ सम्झौता अनुसार रोनाल्डोले पहिलेकै जति प्रतिसाता तीन लाख ६५ हजार पाउन्ड स्टर्लिङ पारिश्रमिक पाउनेछन्। नयाँ सम्झौता अनुसार ३१ वर्षीय रोनाल्डोको सम्झौता सकिँदा ३६ वर्षका हुनेछन्। रोनाल्डोको पारिश्रमिक बार्सिलोनाका लियोनल मेसीको भन्दा बढी हो। मेसीले प्रतिसाता ३ लाख ३१ हजार पाउन्ड स्टर्लिङ पारिश्रमिक पाउँछन्। रियल मड्रिडकै स्टार खेलाडी ग्यारेथ बेलले प्रतिसाता २ करोड ४० लाख पाउन्ड स्टर्लिङ पारिश्रमिक बुझ्छन्। सन् २००९ मा म्यानचेस्टर युनाइटेडबाट रियल मड्रिड आए यता रोनाल्डोले ३६० खेलमा ३ सय ७२ गोल गरेका छन्।
लेस्टरलाई वेस्ट ब्रोमबिचको धक्का,लन्डनः इङ्लिस प्रिमियर लिग फुटबलमा आर्सनलले अंक तालिकाको शीर्ष स्थानमा उक्लने अवसर गुमाएको छ । आइतबार भएको खेलमा टोट्टनहामसँग ११ गोलको बराबरीमा रोकिएपछि दुई स्थान माथि उक्लँदै तालिकाको शीर्ष स्थानमा पुग्ने आर्सनलको प्रयास सफल हुन सकेन । आर्सनलको मैदानमा भएको खेलमा सुरुआती अग्रता घरेलु टोलीले लिएको थियो । टोट्टनहामका केभिन विमरबाट ४२ औं मिनेटमा आत्मघाती गोल भएको थियो । तर दोस्रो हाफमा टोट्टनहाम बराबरीमा फर्कियो । ह्यारी केनले ५१ औं मिनेटमा पेनाल्टीमार्फत गोल गरेका थिए । बराबरीपछि ११ खेलबाट २४ अंक भएको आर्सनल तेस्रो स्थानमा छ । शीर्ष स्थानमा रहेको चेल्सीले ११ खेलबाट २५ अंक जोडेको छ । दोस्रो स्थानमा रहेको म्यानचेस्टर सिटीको ११ खेलबाट २४ अंक छ । आर्सनल सबै प्रतियोगितामा गरि १५ खेलयता अपराजित रहेको छ । टोट्टनहाम ११ खेलबाट २१ अंक जोडेर पाँचौं स्थानमा छ । यस अघि शनिबार राती भएको खेलमा जित हात पार्दै चेल्सी इङ्लिस प्रिमियर लिग तालिकाको शीर्ष स्थानमा उक्लिएको छ । चेल्सीले एकपक्षीय खेलमा एभर्टनलाई ५० गोलको फराकिलोअन्तरले हरायो । एभर्टनविरुद्घ एकपक्षीय प्रदर्शन गरेको चेल्सीको सजिलो जितमा इडेन हाजार्डले दुई गोलको योगदान गरे । १९ औं मिनेटमा खाता खोलेका हाजार्डले ५७ औं मिनेटमा अर्को गोल थपेका थिए । पहिलो हाफमै ३० को अग्रता लिएको चेल्सीका लागि दोस्रो गोल २० औं मिनेटमा मार्कोस एलोन्सोले गरेका थिए । ४२ औं मिनेटमा डिएगो कोस्टाले तेस्रो गोल थपेका थिए । पेड्रो रोड्रिग्वेजले ६५ औं मिनेटमा पाँचौं गोल गरेपछि चेल्सीले फराकिलो जित आत्मसात् गरेको थियो । १८ अंक बनाएको एभर्टन भने छैटौं स्थानमा छ । अर्को खेलमा मिडिल्सब्रोसँग ११ गोलको बराबरीमा रोकिएपछि म्यानचेस्टर सिटीको शीर्ष स्थान कब्जा गर्ने योजना असफल बनेको छ । प्रतिस्पर्धात्मक खेलमा म्यान सिटीले सुरुआती अग्रता लिए पनि अन्तिमसम्म सम्हालिन सकेन । म्यान सिटीका लागि सिर्जियो एग्वेरोले ४३ औं मिनेटमा गोल गरेका थिए । दोस्रो हाफमा रक्षात्मक रणनीति अपनाएको म्यान सिटीले खेलको अन्तिमा पुगेर अग्रता गुमाएको हो । मिडिल्सब्रोका लागि ९० औं मिनेटमा मार्टिन डे रोनले जवाफी गोल गरेका थिए । मिडिल्सब्रो भने ११ अंकसहित तालिकाको १४ औं स्थानमा छ । बनर्लीले क्रिस्टल प्यालेसलाई ३२ गोलले स्तब्ध बनायो । बर्नलीको जितमा साम भोक्सले दोस्रो मिनेटमै खाता खोलेका थिए । दोस्रा गोल १४ औं मिनेटमा जोहान बर्ग गुडमन्डसनले गरे । ९० औं मिनेटमा आस्ले बर्नेसले तोस्रो गोल गर्दै टोलीको जित सुनिश्चित पारे । बर्नलीलाई खेलभर टक्कर दिएको क्रिस्टल प्यालेसका लागि भने ६० औं मिनेटमा कोनोर विकहाम र ८१ औं मिनेटमा क्रिस्टियन बेनटेक (पेनाल्टीमार्फत) ले गोल गरे । १४ अंकसहित बर्नली तालिकाको नवौं स्थानमा छ । क्रिस्टल प्यालेस ११ अंकसहित १५ औं स्थानमा छ । अर्को खेलमा स्टोक सिटी र वेस्टहाम युनाइटेडले ११ गोलको बराबरी खेल्दै अंकमा बाँडे । वेस्टहामले ६५ औं मिनेटमा अग्रता लियो । स्टोक सिटीका ग्लेन वेलनबाट आत्मघाती गोल भएपछि वेस्टहाम अगाडि बढेको थियो । स्टोक सिटीले ७५ औं मिनेटमा बराबरी गोल फर्कायो । स्टोक सिटीका लागि बोजन किर्किकले गोल गरेका थिए । १३ अंकसहित स्टोक सिटी ११ औं स्थानमा छ । ११ अंक बनाएको वेस्टहाम १६ औं स्थानमा छ । अर्को खेलमा रेलिगेसन क्षेत्रमा रहेको सन्डरल्यान्डले बर्नमाउथलाई २१ गोलले हरायो । लिगमा पहिलो जित हात पारेको सन्डरल्यान्ड पाँच अंकसहित तालिकाको अन्तिम स्थानमा छ । १२ अंकसहित बर्नमाउथ १२ औं स्थानमा छ ।
फाइनलमा मध्यमाञ्चलको प्रतिद्वन्द्वी एपीएफ,"काठमाडौंः प्रधानसेनापति चौथो अन्तर्राष्ट्रिय महिला फुटबल प्रतियोगिताको उपाधिका लागि मध्यमाञ्चल र विभागीय टोली एपीएफ भिड्ने भएका छन् । सोमबार भएको आआफ्नो सेमिफाइनल खेलमा जित हात पार्दै मध्यमाञ्चल र एपीएफले उपाधि भेट पक्का गरेका हुन् । फाइनल खेल बुधबार हुनेछ । ललितपुरको लगनखेलस्थित सैनिक शारीरिक तालिम तथा खेलकुद केन्द्रको मैदानमा विभागीय टोली त्रिभुवन आर्मीलाई टाइब्रेकरमा ३१ गोलले पराजित गर्दै मध्यमाञ्चलले फाइनल यात्रा तय गरेको हो । एपीएफले भने अर्काे विभागीय टोली नेपाल पुलिस क्लबलाई निर्धारित ९० मिनेटको खेलमै ३१ गोल अन्तरले पराजित गर्दै फाइनलमा मध्यमाञ्चलसँगको भेट पक्का गरेको हो । आर्मी र मध्यमाञ्चलबीचको निर्धारित समयको खेल २२ को बराबरीमा रोकिएपछि निर्णयार्थ टाइब्रेकर प्रहार गरिएको थियो । मध्यमाञ्चलका लागि निशा ठकुरी, अञ्जु लोप्चन र मनीषा रावतले गोल गर्दै जित पक्का बनाएका थिए । आर्मीका लागि भने कृष्णा खत्रीले मात्रै गोल गरेका थिए । त्यसअघि निर्धारित समयको खेलमा आर्मीले सुरुआती अग्रता लिएर पनि जित हात पार्न सकेन । आर्मीलाई खेलको ३२औं मिनेटमा गोल गर्दै शर्मिला थापामगरले १० ले अघि बढाएका थिए । तर मध्यमाञ्चलले ४२औं मिनेटमा बराबरी गोल फर्कायो । अस्मिता सिंहले मध्यमाञ्चललाई ११ को बराबरीका लागि गोल गरेकी थिइन् । खेलको ६३औं मिनेटमा अञ्जु लोप्चनले गोल गरेपछि मध्यमाञ्चलले खेलमा २१ को अग्रता बनाएको थियो । त्यसपछि खेलको ९०औं मिनेटमा आर्मीकी अञ्जली वाइबाले गोल गरेपछि निर्धारित समयको खेल २२ को बराबरीमा टुंगिएको थियो । अर्को खेलमा भने एपीएफले सशक्त प्रदर्शनसहित जित हात पार्यो । एपीएफलाई खेलको आठौं मिनेटमा गोल गर्दै सरु लिम्बूले १० ले अघि राखेकी थिइन् । त्यसपछि खेलको ४८औं मिनेटमा गीता रानामगरले एपीएफको अग्रता २० मा पुर्याइन् । खेलको ७८औं मिनेटमा नीरू थापाले गोल गर्दै पुलिसलाई खेलमा फर्काउने प्रयास गरेकी थिइन् । तर, खेलको अतिरिक्त समयमा सबिता भण्डारीले अर्को गोल थपेपछि एपीएफ ३१ ले विजयी बन्यो ।"
