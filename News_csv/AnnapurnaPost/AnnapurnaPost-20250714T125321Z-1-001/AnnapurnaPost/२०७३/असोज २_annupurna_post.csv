शीर्षक,विवरण
उनी एक्लैले सक्दैनन्,"दस वर्षको अवधिमा नौवटा सरकार परिवर्तन हुने मुलुकमा राजनीतिक अस्थिरता नै विकृति र विसंगतिको जड भएको छ । सरकार परिवर्तनपिच्छे सरकारका स्थायी संयन्त्र चलायमान हुने गर्छन् । पहुँच पुग्नेहरू आकर्षक ठाउँमा बहाली हुन्छन् । क्षमता र योग्यता भएर पनि राजनीतिक प्रभाव नहुनेहरू मिल्काइन्छन्, थन्किइन्छन् । यो नियमित आकस्मिकताभित्र विद्युत् प्राधिकरणका कार्यकारी निर्देशक पनि फेरिएका छन् । एउटा कार्यकारी निर्देशक फेरिएर मुलुकको समग्र ऊर्जा क्षेत्रको उन्नति हुने कदापि होइन । किनभने कार्यकारी निर्देशक एक्लैले केही गर्न सक्दैन । लोडसेडिङले आक्रान्त भएको अर्थतन्त्र र भारतीय बिजुलीको बढ्दो निर्भरताले प्राधिकरणको घाटा गत वर्ष १२ अर्ब रुपैयाँ पुर्याएको छ । ऊर्जा क्षेत्रका कुनै पनि अवयवमा सुधार गर्ने प्रयाससम्म भएको छैन । प्राधिकरणको कार्यकारी निर्देशक सफल हुनु भनेको राज्यका सबै यन्त्र सफल हुनु हो, मन्त्री र नेता इमानदार हुनु हो । यस्तो दूषित र विकृतियुक्त राजनीतिमा नेताहरू इमानदार हुनेछन् भन्ने अपेक्षासम्म गर्न सकिने अवस्था छैन । अहिलेको मन्त्रिपरिषद्मा कुनै एकजना मन्त्री मात्र साँच्चिकै इमानदार हुने हो भने उनको हाइहाइ हुन्छ । मुखले इमानदार भएर पुग्दैन, कर्म र व्यवहारबाटै प्रस्ट हुन्छ, तिनले गरेका निर्णयबाट तत्काल थाहा लाग्छ । देशमा खपत हुने कुल ऊर्जामा विद्युत् प्राधिकरणको अंश जम्मा तीन प्रतिशत छ । प्राधिकरणलाई उत्पादन, प्रसारण र वितरण गरी तीन खण्डमा विभाजन नगरेसम्म मुलुकको ऊर्जा क्षेत्र उँभो लाग्दैन । जलविद्युत् विकास नीति २०५८ देखि नै प्राधिकरणको खण्डीकरण गर्ने उल्लेख छ । सरकारको हरेक नीति तथा कार्यक्रम र वार्षिक बजेटमा खण्डीकरण गरिने शब्द छुट्दैन । सीधै खण्डीकरण नगरी छुट्टै उत्पादन र प्रसारण कम्पनी पनि बनेका हुन्, तर प्राधिकरणका युनियनका दादागिरीले यो लागू भएको छैन । प्राधिकरणको रूप जस्तोसुकै भए पनि सार भनेको मुलुकको जलविद्युत् विकास हो । प्राधिकरणका युनियनहरूले भनेकै ढाँचामा विद्युत् विकास गर्नुपर्छ भन्ने छैन । तसर्थ प्राधिकरणजस्तो ११ हजार कर्मचारी बोकेको संस्थालाई नेतृत्व दिने कार्यकारी निर्देशकको कार्यदक्षताले भ्याउँदैन । किनभने आधा प्राधिकरणलाई युनियनले समानान्तर व्यवस्थापनद्वारा सञ्चालन गरेका छन् । उनीहरूले भनेका र रुचाएकालाई सरुवा गर्ने, जिम्मेवारी दिने, नचाहिँदा भत्ता लिने, कुनै नयाँ निर्णय गर्दा अवरोध गर्ने कृत्य युनियनद्वारा हुँदै आएको छ । तर प्राधिकरणलाई सीधै घाटा पर्ने गरी डलर पीपीए हुँदा चुप बस्छन् । यसको सीधा अर्थ हो उनीहरू पीपीए गर्ने, गराउने र गर्न पठाउनेहरूबाट 'प्रभावित' छन् । जबकि स्वदेशी स्रोतबाटै वर्षको साढे ५४ अर्ब रुपैयाँ जलविद्युत्मा मात्र लगानी गर्न सकिने तथ्यांक देशका ठूला कोष (कर्मचारी सञ्चय कोष, नागरिक लगानी कोष, सैनिक र प्रहरी कल्याणकारी कोष आदि), टेलिकम, बिमा संस्थानहरूले ऊर्जामन्त्रीसमक्ष पेस गरिसकेका छन् । यी निकायहरूले तत्काल साढे ८८ अर्ब रुपैयाँ चेक काटेर दिन सक्छन्, जसबाट ६०० मेगावाटको जलाशययुक्त पुरानो बूढीगण्डकी आयोजना (हाल १२ सय मेगावाट) बनाउन सकिन्छ । भ्रष्टाचार भए त्यसको छानबिन गर्ने तर काममा रोक नलगाउने भइदिएको भए यति धेरै घाटा पर्ने थिएन । चमेलियाको यो उदाहरण प्राधिकरणले सञ्चालन गरेको सबै आयोजनाको हकमा लागू हुन्छ । यस्तोमा एक्लो कार्यकारी निर्देशक कुलमान ले के नै गर्न सक्छ र ? ऊर्जामन्त्री आफैँ स्वदेशमा टन्न पैसा छ, स्वदेशी स्रोतले बत्ती बाल्न सकिने रहेछ भनेर मख्ख छन्, तर उनी आफैँ २१६ मेगावाटको माथिल्लो त्रिशूली १ को पीपीए अमेरिकी डलरमा गर्न उद्यत् छन् । यस्तो विरोधाभासपूर्ण अवस्था डलरमै कमिसन रहेको कसैबाट लुकेको छैन । यही डलर पीपीएले प्राधिकरणलाई हालसम्म एक खर्ब रुपैयाँको घाटा पारिसकेको छ । प्राधिकरणलाई एक युनिट बिजुली बेच्दा एक पैसा घाटा पर्ने गरी सम्झौता हुन्छ भने त्यो अख्तियारको दुरुपयोग र भ्रष्टाचारजन्य कार्य हो । यसमा अख्तियार दुरुपयोग आयोग पनि मौन बसिदिन्छ । डलरवाला पीपीएका लागि दह्रो दबाब आउँदा तत्कालीन कार्यकारी निर्देशक रामेश्वर यादवले ऊर्जा मन्त्रालयलाई पत्र लेखेका थिए 'विदेशी विनिमयको जोखिमजति अर्थ मन्त्रालयले बेहोरिदिने भए मात्र डलर पीपीए सम्भव छ ।' प्राधिकरणको सबैभन्दा ठूलो शत्रु नै राजनीतिक हस्तक्षेप हो । हरेक ऊर्जामन्त्रीले आफ्नो स्वार्थ हेरेर खल्तीबाट सञ्चालक समितिका सदस्य मनोनीत गरेबाट राजनीतिक हस्तक्षेपको सुरुआत हुने गर्छ । त्यसमाथि सत्तासीन दलका नेता (प्रधानमन्त्रीसमेत), ऊर्जामन्त्री, अर्थमन्त्री र अन्य प्रभावशाली नेता, पूर्वऊर्जामन्त्रीहरूका विभिन्न स्वार्थसँग जोडिएका दबाब उत्तिकै हुने गर्छ । ११ तह दरबन्दी भएको ठाउँमा १० तहकालाई राख्ने, १० तह भएको ठाउँमा ९ तहलाई पठाउने कार्यमा दलका नेताहरूमा धेरै रुचि छ । जो कर्मचारी भनसुन गरेर 'हाकिम' बन्न खोज्छ, त्यसमा केही त पक्कै छ भन्ने सबैले बुझ्छन् । प्राधिकरणका आयोजना प्रमुख, वितरण केन्द्र प्रमुख, विद्युत् गृह प्रमुख, क्षेत्रीय निर्देशकजस्ता आकर्षक पदमा अधिकांश राजनीतिक दबाबका कारण पठाइन्छन् । कसलाई कहाँ पठाउने र कति कमिसन खाने भन्नेमा प्राधिकरणको कर्मचारी प्रशासन उत्तिकै बद्नाम छ । दरबन्दीअनुसारको जनशक्ति व्यवस्थापन गर्ने हो भने प्राधिकरणका आधा समस्या समाधान हुन्छन् । तर प्राधिकरणले रुख काट्न पाएन, निकुञ्जबाट सहमति आएन, सेनाले विस्फोटक पदार्थको बन्दोबस्ती गरिदिएन, अर्थले छिटो भन्सार छुटाइदिएन भनेर कुनै नेता र मन्त्रीले चासो राख्दैनन् । कर्मचारीहरू पनि सक्रिय भएर गाँठो फुकाउनेतिर लाग्दैनन् । फुकाउन गएकाहरूलाई पनि अन्य मन्त्रालयका कर्मचारीले हतोत्साहित गर्दै 'भोलि आउनोस्' भन्ने गर्छन् । अर्थात् सरकारका अन्य मन्त्रालय र विभागबीच समन्वय छैन । आयोजना निर्माण भनेको केवल प्राधिकरणको मात्र हो भन्ने प्रवृत्ति हरेक मन्त्रालयमा छ । काबेली कोरिडरको प्रसारण लाइन निर्माण सामग्री विराटनगर भन्सार कार्यालयले महिनौं रोकेको यसको ज्वलन्त उदाहरण हो । अन्तरमन्त्रालय समन्वय ऊर्जामन्त्री र ऊर्जा सचिवले गर्नुपर्ने काम हो । तर मन्त्री र सचिवको दुईतिहाईभन्दा बढी समय भेटघाटमा सकिन्छ । त्यसमाथि मन्त्रीको जिल्ला भ्रमण, गोष्ठी, सेमीनार आदिले यी कुरा सोच्नसम्म फुर्सद हुँदैन । कुनै आयोजना अघि बढ्न लागेमा नियामक निकायहरू भ्रष्टाचार भएको देख्न थाल्छन् । किनभने ठेक्का नपाउने एजेन्टहरूले संसदीय समिति, अख्तियारमा उजुरी हाल्छन् । उनी यी निकायहरूले कामै रोक्ने निर्देशन दिन्छन् । चमेलिया जलविद्युत् आयोजना यसैको उदाहरण हो । चमेलियामा भ्रष्टाचार भयो भन्दै दुई वर्षदेखि काम रोक्न निर्देशन हालका ऊर्जामन्त्रीले लेखा समितिमार्फत दिएका थिए । बांगिएको सुरुङ सोझो पार्न (भेरियसन) २८ करोड रुपैयाँ भ्रष्टाचार भयो भन्ने लेखा समितिले चमेलिया एक वर्ष ढिला हुँदा पर्ने घाटाको हिसाब गरेन । चमेलियाले एक वर्षमा १८ करोड ४० लाख युनिट बिजुली उत्पादन गर्छ । प्राधिकरणको औसत बिक्री मूल्य प्रतियुनिट आठ रुपैयाँ २२ पैसाका दरले चमेलियालाई दुई वर्षमा तीन अर्ब दुई करोड रुपैयाँ घाटा पर्यो । भ्रष्टाचार भए त्यसको छानबिन गर्ने तर काममा रोक नलगाउने भइदिएको भए यति धेरै घाटा पर्ने थिएन । चमेलियाको यो उदाहरण प्राधिकरणले सञ्चालन गरेको सबै आयोजनाको हकमा लागू हुन्छ । यस्तोमा एक्लो कार्यकारी निर्देशकले के नै गर्न सक्छ र ? ऊर्जामन्त्री शर्माले भनेजस्तै प्राधिकरणलाई घाटाबाट नाफामा पुर्याउने पहिलो सर्त हो राजनीतिक हस्तक्षेपमुक्त वातावरण । प्राधिकरण आफैँमा स्वायत्त संस्था हो कानुनतः तर व्यवहारमा छैन । उसका आफ्नै नियमावलीहरू छन्, त्यसअनुसार सञ्चालन हुन दिनुपर्छ । चुहावट नियन्त्रणका लागि शून्य सहनशीलताको नीति अख्तियार गर्ने अर्को सर्त हो । डलर पीपीए रोकी स्वदेशी लगानीलाई संस्थागत सहयोग अर्को आवश्यकता हो । हिजो आयल निगम घाटामा हुँदा तेल किन्न कर्मचारी सञ्चय कोष र नागरिक लगानी कोषले ऋण दिएका थिए । आज निगम नाफामा छ र यी कोषहरूको तरलता बढ्दो छ । यिनका तरलता प्रशोचन गर्न प्राधिकरणले ऋण लिएर नयाँ आयोजनामा लगानी गर्न आवश्यक छ । यी यावत् बन्दोबस्ती गर्न ऊर्जामन्त्रीको दल र अन्य सत्तारुढ दलको साथ पाए मात्र कुलमान सफल हुनेछन् । होइन भने उनको पनि एउटा फोटो मात्र झुन्डिने हो ।"
गणेशमान सिंहः न भूतो न भविष्यति,"न पहिले कहिल्यै भएको थियो, न भविष्यमा पनि कहिल्यै होला । संस्कृत भाषाको न भूतो न भविष्यतिको सरल नेपालीमा शाब्दिक अनुवाद गर्दा निक्लने अर्थ त्यही हो । त्यो वाक्य, कहिले, किन र कसका निम्ति बनेको हो, त्यसको यकिन सहज छैन, किनभने महाभारत, गीता र रामायणमा मात्र होइन, त्यसअघिका पुराणहरूमा पनि त्यो उक्तिको प्रशस्त प्रयोग भएको छ । महाभारतकालका कृष्ण, रामायणले आदर्श मानेका राम, नेपालका गौरव गौतमबुद्ध र भारतका महात्मा गान्धीलाई इतिहासले न भूतो न भविष्यति भनेको छ । नभन्दै त्यस्ता महापुरुष फेरि जन्मेनन् । आधुनिक नेपालको इतिहासमा लौहपुरुष गणेशमान सिंहलाई पनि उनका आश्चर्यजनक त्याग, अद्भुत बलिदान र अकल्पनीय समर्पणका कारण त्यस्तै न भूतो न भविष्यतिको श्रेणीमा राखिएको छ । त्यसको पहिलो कारण र टड्कारो उदाहरण, २०४६ सालको ऐतिहासिक जनआन्दोलनको सफलतापछि उनले प्रधानमन्त्री पद त्यागेको घटनालाई दिने गरिएको छ । निर्दलीय पञ्चायत व्यवस्थाको अन्त्य भएर बहुदलीय व्यवस्थाको पुनस्र्थापना भइसकेकाले त्यसलाई संस्थागत तुल्याउन नयाँ संविधानको निर्माण र त्यसपछि निर्वाचन गराउने ऐतिहासिक दायित्व निर्वाह गर्न राजा वीरेन्द्रबाट प्रधानमन्त्री पद स्वीकार गर्न आग्रह गर्दा विनम्रतापूर्वक इन्कार गरेर त्यो पद आफ्ना सहयात्री साथी तथा पार्टी सभापति कृष्णप्रसाद भट्टराईलाई प्रदान गर्न सिफारिस गरेको घटना न भूतो न भविष्यतिको ज्वलन्त प्रमाण हो । त्यसअघि नेपालको इतिहासमा कसैले प्रधानमन्त्री पद अस्वीकार गरेका थिएनन् । उल्टो, त्यसका निम्ति विभिन्न कालखण्डका दाबेदारहरूले मरिहत्ते गर्ने गरेको, घिनलाग्दा षड्यन्त्र बुनेको, मारकाट तथा गम्भीर राष्ट्रघात गर्न पनि पछि नपरेका षड्यन्त्रकारी चोटपटकका डाम इतिहासका आङभरि छरपस्ट भएर रहेका छन् । कसैले पनि आफ्नो पुरुषार्थले पाएको प्रधानमन्त्री पद त्यसरी स्वेच्छाले त्यागेको उदाहरण एउटै पनि छैन । त्यसकारण त्यो घटना, न भूतो न भविष्यति मानिएको हो । त्यसमा अर्को विशेषता पनि गाँसिएको छ । त्यो हो, राजाबाट गणेशमान सिंहलाई एकजना नेताभन्दा माथिको संस्थाको मान्यता प्रदान हुनु । राजतन्त्र भएको देशमा प्रधानमन्त्रीको नियुक्ति राजाको विशेषाधिकार मानिन्छ । प्रजातन्त्र चाहिएको त्यही अधिकार जनताबाट निर्वाचित प्रतिनिधिको संस्था संसद्मा ल्याउन हो । संसदीय व्यवस्थामा संसद्भित्र बहुमतप्राप्त दलका नेतालाई प्रधानमन्त्री पदमा नियुक्तिका लागि सिफारिस गर्ने अधिकार हुन्छ । राजा संसद्को त्यस्तो अधिकारको सम्मान गर्न बाध्य हुन्छन् । तर राजा वीरेन्द्रले जुन बेला गणेशमान सिंहको सिफारिसमा कृष्णप्रसाद भट्टराईलाई प्रधानमन्त्री पदमा नियुक्त गरे, त्यसबेला गणेशमान सिंहलाई संसद् अथवा कुनै संस्थाको आधिकारिकता प्राप्त थिएन । थियो भने आजीवन प्रजातन्त्रका लागि समर्पित रहेको निष्कलंक छवि तथा २०४६ सालको ऐतिहासिक जनआन्दोलनका सर्वोच्च कमान्डरको अनौपचारिक मान्यता । सर्वमान्य नेताका रूपमा सबै दलका नेता तथा जनताको आस्था र विश्वासका अतिरिक्त उनलाई त्यस्तो सिफारिस गर्ने कुनै पदीय हैसियत थिएन । राजा वीरेन्द्रले उनको सिफारिसमा भट्टराईलाई प्रधानमन्त्री नियुक्त गरेर गणेशमान सिंह आफैंमा प्रजातन्त्रका यस्ता संस्था हुन्, जसका लागि औपचारिक पदको खाँचो पर्दैन भन्ने उदाहरण प्रस्तुत गरिदिए । त्यो घटना, आफैंमा न भूतो न भविष्यतिको अर्को उदाहरण थियो । २०४७ सालको वैशाख ६ गते दिउँसो २ बजे सिंहदरबारस्थित योजना आयोगको सभाकक्षमा नयाँ मन्त्रिमण्डलका सदस्यहरूलाई प्रधानमन्त्रीले शपथ गराउने कार्यक्रम थियो । दिनको एक बजे राजा वीरेन्द्रले नारायणहिटी दरबारमा प्रधानमन्त्री कृष्णप्रसाद भट्टराईलाई शपथ गराएका थिए । त्यसपछि त्यहीँ राजाका सामुन्ने प्रधानमन्त्रीले अरू मन्त्रीहरूलाई सामूहिक रूपमा शपथ गराउने परम्परा चलिआएको थियो । देशमा ठूलो राजनीतिक परिवर्तन आएको थियो । त्यसैले राजदरबारमा हुने मन्त्रीहरूको शपथ ग्रहण कार्यक्रम सिंहदरबारमा सरेको थियो । यद्यपि त्यो घटना, नारायणहिटी दरबारको अधिकार सिंहदरबारमा हस्तान्तरण भइसकेको पुष्टि थिएन, तथापि त्यसको प्रारम्भ हुन थालेको प्रमाण भने अवश्य थियो । जनताले अपार आस्था र विश्वासले प्रदान गरेको सम्मानबाहेक राज्यको कुनै पद धारण नगरेका गणेशमान सिंहको अन्त्येष्टिमा सरकारले प्रदान गर्न सक्ने उच्च श्रेणीको राजकीय सम्मान प्रदान गर्यो, जसमा १९ तोपको सलामी पनि सामेल थियो, त्यो न भूतो न भविष्यतिको उल्लेख्य उदाहरण थियो । पूर्वनिर्धारित कार्यक्रमअनुसार जब मन्त्रिपरिषद्का सदस्यको शपथ ग्रहण सम्पन्न भयो, तब प्रधानमन्त्री भट्टराईले राज्यका निजामती तथा सैनिक उच्च पदाधिकारी, कूटनीतिक प्रतिनिधि, पत्रकारका साथै विभिन्न दलका नेताहरूले खचाखच भरिएको त्यो सभाहलको सजिएको मञ्चमा खडा भएर आग्रह गरेका थिए यो ऐतिहासिक अवसरमा म हाम्रा आदरणीय नेता गणेशमान सिंहलाई नयाँ मन्त्रिपरिषद्लाई निर्देशनको लागि अनुरोध गर्छु । नेपाल टेलिभिजनबाट प्रत्यक्ष प्रसारण हेरिरहेका र रेडियोबाट सुनिरहेका सबैका निम्ति त्यो नितान्त अद्भुत, नौलो र अनौठो घटना थियो । आधुनिक नेपालको इतिहासमा मात्र होइन, विश्वका कुनै पनि प्रजातान्त्रिक देशमा समेत राजा, राष्ट्रपति अथवा प्रधानमन्त्रीबाहेक अरू कसैलाई देशको सर्वोच्च कार्यकारी अधिकार प्रयोग गर्ने मन्त्रिपरिषद्लाई निर्देशन दिने अधिकार हुँदैन । त्यसअघि कहीँ कसैले त्यस्तो अधिकार प्रयोग गरेको उदाहरण पनि छैन । देशको सम्पूर्ण कार्यकारी अधिकार मात्र होइन, विधायिकाको समेत अधिकार प्राप्त अन्तरिम सरकारलाई त्यस्तो निर्देशन दिने सौभाग्य, विश्वका प्रख्यात् नेताहरूले पनि पाएका थिएनन् । प्रजातान्त्रिक आन्दोलनको इतिहासमा कसैले नपाएको अवसर उपयोग गर्ने गणेशमान सिंह, तसर्थ संसारकै दुर्लभ नेतामध्येका विशिष्ट उदाहरण हुन् । त्यसैले उनी न भूतो न भविष्यति मानिएका हुन् । नेपालको प्रजातान्त्रिक आन्दोलनको इतिहासले १९९७ सालको प्रजापरिषद्को आन्दोलनलाई, जसमा सहिदहरू धर्मभक्त माथेमा, दशरथचन्द ठकुरी, गंगालाल श्रेष्ठ र शुक्रराज शास्त्रीले अमरत्व प्राप्त गरेका थिए, पहिलो जनविद्रोह मानेको छ । त्यो विद्रोहबाट राजनीतिक यात्रा थालेका गणेशमान सिंहले राणाशासनको अन्त्य र प्रजातन्त्र स्थापनाको लागि २००७ सालको क्रान्ति र २०१७ साल पुस १ गते राजा महेन्द्रले त्यो क्रान्तिको उपलब्धि उल्टाएर फेरि निरंकुश अधिनायकवाद लादेकाले त्यसको अन्त्य र प्रजातन्त्र पुनस्र्थापनाका निम्ति २०४६ सालको ऐतिहासिक जनआन्दोलनको नेतृत्व गर्नु अर्को न भूतो न भविष्यतिको उदाहरण थियो । किनभने ५९ वर्षको अन्तरालमा दुईपटक क्रान्तिको नेतृत्व गर्ने नेता पाउन विश्व इतिहासमै सम्भव छैन । त्यस्तो असम्भव कामलाई सम्भव तुल्याउने गणेशमान सिंह न भूतो न भविष्यति हुन पुगेका हुन् । नेपाल नेपालीको हो, नेपाली जनता नै यसका मालिक हुन्, यसको विकास र उन्नति पनि जनताले नै गर्नुपर्छ भन्ने मान्यता स्थापित गर्न आफ्नो सम्पूर्ण जीवन समर्पण गरेका गणेशमान सिंहको अन्तिम बिदाइ पनि न भूतो न भविष्यतिको थियो । २०५४ साल असोज २ गते जब उनको निधन भयो, तब त्यसबेलाको सरकारले निर्णय गर्यो, उच्च राजकीय सम्मानका साथ उनको अन्त्येष्टि गर्ने । प्रश्न उठ्यो, कुन श्रेणीको सम्मान प्रदान गर्ने ? त्यस्तो सम्मानको लागि राज्यले प्रदान गरेको ओहोदाको उल्लेख हुन आवश्यक हुन्थ्यो । उनको आधिकारिक हैसियत पूर्वमन्त्रीको मात्र थियो । राजाको सक्रिय नेतृत्वको निर्दलीय पञ्चायत व्यवस्थाको अन्त्य र संसदीय प्रजातन्त्र पुनस्र्थापनाको लागि भएको निर्णायक जनआन्दोलनको आह्वान र नेतृत्व गरेर नेपाली जनतालाई सार्वभौमसत्ता सम्पन्न नागरिक तुल्याउने गणेशमान सिंहको नेपाली समाजमा मान र सम्मान जति भए पनि राज्यको मर्यादाक्रममा पर्ने कुनै पद थिएन । सर्वमान्य नेता, वरिष्ठ प्रजातन्त्रवादी नेता, लौहपुरुष, प्रजातन्त्रका पिता आदि सबै विशेषण, जनताका उनीप्रतिको सम्मानको अभिव्यक्ति थियो । मन्त्रिपरिषद्को बैठकले लामो छलफलपछि निर्णय गर्यो उनलाई राजगद्दीमा भएका राजाको निधन हुँदा प्रदान गरिनेभन्दा मुनि र बहाल रहेका प्रधानमन्त्रीभन्दा एक तह माथिल्लो श्रेणीको विशिष्ट सम्मान प्रदान गर्ने । त्यस्तै समस्या २०४७ सालमा उनी स्वास्थ्य परीक्षणको लागि अमेरिका भ्रमणमा रहेका बेला तत्कालीन राष्ट्रपति जर्ज बुस र उनको प्रशासनलाई आइपरेको थियो, उनलाई प्रदान गरिने प्रोटोकल र सम्मानको स्तर कुन हुने भन्ने विषयमा । प्रजातान्त्रिक आन्दोलनमा उनको योगदान कति विशिष्ट थियो भने त्यसप्रति अमेरिकाको सम्मान प्रकट गर्न राष्ट्रपति बुस आफ्ना नियमित व्यस्तता पन्छाएर उनलाई भेट्न तयार भए । त्यसपछि प्रशासनलाई समस्या खडा भएको थियोप्रोटोकलको । सरकारी शिष्टाचारको हिसाबले उनी नेपालका आम नागरिकमध्ये एक थिए । तर प्रजातन्त्र र मानवअधिकारप्रतिको समर्पण र योगदानको दृष्टिले अमेरिकी मापदण्डअनुसार उनको स्थान, राष्ट्रपति र प्रधानमन्त्रीभन्दा माथि रहेको ठहर भयो र उनलाई विश्वका विशिष्ट राजनेताको सम्मान प्रदान गरियो । त्यस प्रकार अमेरिकी राष्ट्रपतिबाट ह्वाइट हाउसमा नेपालका साधारण नागरिकका रूपमा त्यस्तो सम्मान प्राप्त गर्ने उनी पहिलो नेपाली थिए । त्यो घटना आफैंमा न भूतो न भविष्यतिको ज्वलन्त उदाहरण थियो । नेपालमा जनताले अपार आस्था र विश्वासले प्रदान गरेको सम्मानबाहेक राज्यको कुनै पद धारण नगरेका गणेशमान सिंहको अन्त्येष्टिमा सरकारले प्रदान गर्न सक्ने सबैभन्दा उच्च श्रेणीको राजकीय सम्मान प्रदान गर्यो, जसमा १९ तोपको सलामी पनि सामेल थियो, त्यो न भूतो न भविष्यतिको थप उदाहरण थियो । मन्त्रिपरिषद्को त्यो निर्णय, नेपालको इतिहासमा न भूतो न भविष्यतिको यस्तो उदाहरण हो, जसको तुलना कसैसँग हुनै सक्तैन ।"
महँगो रोग लागे यसरी खर्च जोहो गर्ने,"करोडौँको गाडी चढ्ने अनि पर्याप्त सम्पत्ति भएकाहरूले विशिष्ट र पूर्वविशिष्टका नाममा सबैभन्दा धेरै राष्टको ढुकुटी रित्याएका छन् । पहुँचवालाहरू स्वदेश वा विदेशमा करोडौँ उपचार गराउने खर्च सरकारबाट लिन सक्छन् तर क्यान्सर, हृदयरोग, मिर्गौला रोगलगायतका अलिक गम्भीर रोग लागेमा बचत गरेर राखेको सबै पैसा सक्नुपर्ने, घरजग्गा बेच्नुपर्ने, सरसापट वा चर्को ब्याजमा ऋण लिनुपर्ने, सार्वजनिक रूपमा सबैलाई सहयोगको अपिल गर्नुपर्ने जस्ता बाध्यता करिब ९५ प्रतिशत नेपालीले भोग्दै आएका छन् । बचत नभएका, घरजग्गा नभएका, शीर्ष नेताहरूसँग पहुँच नभएका, इष्टमित्रबाट ऋण नपाउने र उपचार गराउन सहयोगको याचना गर्न नसक्नेहरू महँगो रोग लागेपछि मृत्यु कुरेर बस्न वा आत्माहत्या गर्न बाध्य छन् । स्वास्थ्य तथा जनसंख्यामन्त्री गगनकुमार थापाले सकेसम्म नेपालमा उपचार गराउने, कुनै रोगका कारण विदेश जानुपर्ने अवस्थामा राज्यको ढुकुटीबाट एक रुपैयाँ पनि उपचार खर्च नलिने घोषणा गर्नु सकारात्मक छ र यो सामान्य रोगको लागि पनि विदेश जाने नालायकहरूलाई झापड पनि हो । तर उनले विशिष्टका नाममा मनपरी ढंगले बाडिँदै आइएको उपचार खर्च रोक्न अनि भविष्यमा नेपालमा उपचार सम्भव हुने कुनै पनि रोगको उपचार विदेशमा गर्न कसैलाई पनि राज्यले खर्च नदिने गरी कानुन बनाउन सक्नुपर्छ । निःसन्देह आफ्नो खर्चमा अमेरिका, युरोप वा जहाँ पनि गएर उपचार गर्न सबैले पाउँछन्, तर नैतिकता बेचिसकेकाहरूबाट गरिब जनताले तिरेको करको दुरुपयोग हुनबाट जोगाउन कडा कानुनको आवश्यकता अनिवार्य छ । तसर्थ थापाले अस्पतालको शौचालय निरीक्षण गर्ने काममा मात्र नभई कडा कानुन बनाएर कार्यन्वयन गर्न समय खर्चिनुपर्छ । वैदेशिक रोजगारमा जाने व्यक्तिको स्वास्थ्य परीक्षणमा हुने बेथिति रोक्ने, कागजमा समेत चिकित्सक नपुगेको ठाउँमा यथाशीघ्र चिकित्सक पठाउने, सरकारी अस्पतालमा बारम्बार उपकरण बिग्रने वा बिगारिने अनि निशुल्क भनिएको औषधी नपाइने वा पैसा तिर्नुपर्नेबारे अध्ययन गर्ने, कार्यालय समयमा समेत निजी क्लिनिकमा जाने र निजी फाइदाको लागि बिरामी रिफर गर्नेबारे अध्ययन गर्ने, खटाएको ठाउँमा नजाने चिकित्सक तथा कर्मचारीलाई कारबाही गर्ने, मातृ तथा बाल मृत्युदर घटाउन ठूलो भूमिका खेल्ने स्वास्थ्य स्वयंसेविकाको सेवासुविधा बढाउने, आर्थिक अभावकै कारण कोही पनि उपचारबाट बञ्चित नहुने र सय दिनमा गर्न सकिने कामको योजना बनाउने प्रतिबद्धता थापाले जनाएका छन् । डा गोविन्द केसीले स्वास्थ्य क्षेत्रको सुधारको लागि राख्दै आएका माग पूरा गर्ने नैतिक दायित्व आफ्नो भएको पनि उनले बताइसकेका छन् । स्वास्थ्यलगायतका अन्य क्षेत्रमा हुने विसंगति र अनियमितता समाधान गर्न आवाज उठाइरहने थापाको लागि पहिलो मन्त्रीकाल अवसर र चुनौती दुवै हो । युवा पुस्तामाझ विशेष लोकप्रिय थापाले छोटो कार्यकालमा पनि सबै नेता भ्रष्ट र नालायक छैनन् भन्ने पुष्टि गर्न सक्छन् । उनीसँग दैविक शक्ति छैन तर देश र जनताप्रति अलिकति मात्र इमानदार भएमा धेरै कुरा गर्न भने सक्छन् । भाषण गर्न माहिर थापाले काम गरेर मिडियाले जबर्जस्ती बनाइदिएको नेतालगायतका आरोप खण्डन गर्ने र आफ्नो राजनीतिक भविष्य सुरक्षित गर्ने अवसर पाएका छन् । स्वास्थ्य क्षेत्रभित्रको अस्वस्थ निजीकरण, व्यापारीकरण र माफियाकरण रोकेर संविधानले मौलिक अधिकार मानेको स्वास्थ्य सेवाको पहुँच सबैमाझ पुर्याउन केकस्तो भूमिका निर्वाह गर्न सक्छन् भन्ने समयले बताउनेछ । संविधानमा समाजवादउन्मुख लेखिएको छ तर नेपालमा आधुनिक पुँजीवादका पिता भनिने एडम स्मिथसमेत आश्चर्यचकित हुने गरी स्वास्थ्य क्षेत्रमा अनियन्त्रित निजीकरण बढिरहेको छ । बाँचुन्जेल ग्रामीण क्षेत्रका जनतालाई सेवा दिने डा चित्रप्रसाद शर्मा वाग्ले उपचार खर्चको अभावमा छट्पटाएर मर्न बाध्य पारेका छन् शासकहरूले । सामान्य नागरिक मात्र नभई राष्ट्रको गहना मानिने कलाकार र खेलाडीहरूसमेत उपचारविहीन भएका कैयन् उदाहरण छन् । पैसा नभएकाहरू अस्पतालबाट बिदा भएर मीठोमसिनो खाने, आफन्तहरूसँग भेटघाट र आराम गर्ने नाममा घरमा मृत्यु कुरेर बस्न बाध्य हुन्छन् । यी समस्याको अन्त्य स्वास्थ्य बिमाबाट गर्न सकिन्छ । सरल भाषामा स्वास्थ्य बिमा भनेको रोग वा दुर्घटनाका कारण हुने स्वास्थ्य खर्च बेहोर्ने कार्यकम हो । सरकारी, निजी, साझेदारीलगायत विभिन्न प्रकारका स्वास्थ्य बिमा संसारमा प्रचलित छन् । निजी स्वास्थ्य बिमा नाफामुखी वा सेवामुखी दुवै हुन सक्छन् र सरकारी प्रायः सेवामुखी हुने गर्छन् । उपचार खर्च बेहोर्न नसकेका कारण वा सबै सम्पत्ति सकेर परिवारका अन्य सदस्यको बिचल्ली हुने भयका कारण मृत्यु कुरेर बस्नुपर्ने वा आत्महत्या गर्नुपर्ने पीडादायी अवस्था अन्त्य गर्दै सबै नागरिकलाई सरकारी वा निजी स्वास्थ्य बिमाबाट समेट्नुपर्छ । केपी शर्मा ओली नेतृत्वको सरकारले ल्याएको बजेटमा तीन वर्षभित्र सबै नेपाली नागरिकको र आगामी आर्थिक वर्षभित्र २५ जिल्लाका सबै जनताको स्वास्थ्य बिमा गर्ने कार्यक्रम ल्याउने भनिएको छ । यद्यपि यो पहिलोपटक भने होइन, यस्ता कार्यक्रम विगतमा पनि ल्याइने गरिएको छ, तर उपलब्धि नगन्य हुने गरेको छ । अर्थात् स्वास्थ्य बिमा बजेट र भाषणमा मात्र मूलतः सीमित भएको छ । सम्भवतः आफ्नो र परिवारको उपचार खर्च राज्यको ढुकुटीबाट लिँदै आएकाले शीर्ष नेताहरू आम जनताको पीडाप्रति संवेदनशील हुन सकिरहेका छैनन् । नेपालमा कतिपय रोगको उपचार र औषधि निःशुल्क गरिएको छ, तर यतिमात्र पर्याप्त छैन । जनताका नाममा दसबर्से युद्ध लडेका प्रचण्ड प्रधानमन्त्री, जनताको नाम लिएर कहिल्यै नथाक्ने एमाले प्रमुख प्रतिपक्ष अनि आफूलाई युवा पुस्ताको प्रतिनिधि ठान्ने थापा स्वास्थ्यमन्त्री भएको सुनौलो अवसरमा सबैको स्वास्थ्य सेवामा पहुँच पुर्याउन संसारमा प्रचलित कुनै एक सफल स्वास्थ्य बिमाको मोडेलबाट नेपालले सिक्नुपर्छ । पहिलो स्विडेनबाट सिक्न सकिन्छ । स्वीडेनमा पेसा, व्यवसाय गर्नेहरूबाट आयकर लिइन्छ र स्वास्थ्य सेवाको ग्यारेन्टी राज्यले लिने गर्छ । अर्थात् स्वास्थ्य बिमाको लागि छुटै प्रिमियम तिर्नु पर्दैन । रोजगारदाताले कामदारको आयकर राज्यलाई सीधै बुझाउने गर्छन् । कमाइअनुसार ६० प्रतिशतसम्म कर तिर्नुपर्छ, थोरै आय हुनेले थोरै कर तिर्नुपर्छ र आयआर्जन नहुनेले तिर्नुपर्दैन । नेपालमा पनि झारो टार्ने गरी बिमा गर्ने प्रयास भएका छन्, तर वार्षिक निश्चित उपचार खर्च मात्र बेहोर्ने बिमा समस्याको सामाधान होइन । बिमा कम्पनीले सम्पूर्ण उपचार खर्च बेहोर्ने नियम बनाउने हो भने मात्र अधिकांश नागरिक स्वास्थ्य बिमा गर्न आकर्षित हुन्छन् । बिरामीले ९० दिनभित्र विशेषज्ञ चिकित्सक भेट्न वा शल्यक्रिया गर्न पाउने कानुन छ र देशभित्र तोकिएको समयमा उपचार सम्भव नभए विदेशमा उपचार गर्दा लाग्ने सम्पूर्ण खर्च राज्यले बेहोर्छ । पहिलोपटक निजी वा सार्वजनिक अस्पतालका चिकित्सकसँग जाँच गराउँदा अधिकतम तीन सय रुपैयाँ मात्र तिर्नुपर्छ र एक वर्षमा ११०० सम्मको खर्च मात्र बिरामीले तिर्नुपर्छ । चिकित्सकले निर्धारित गरेको औषधीको लागि पनि वार्षिक २२०० भन्दा बढीको खर्च राज्यले बेहोर्छ । दन्तचिकित्सक सेवा २० वर्षभन्दा कम उमेरकालाई निःशुल्क छ र २० वर्षभन्दा बढी उमेर समूहलाई पनि राज्यले सहायता गर्ने गरेको छ । अनावश्यक औषधी खान वा शल्यक्रिया गर्न निरुत्साहित गरिन्छ । अधिकतम एक हप्ताको कमाइले जस्तोसुकै रोगको उपचार गर्न सकिन्छ । स्विडेनमा औसत आयु महिलाको लागि ८३,७ र पुरुषका लागि ८०,१ छ । बाल र मातृ मृत्युदर संसारकै कममध्येमा पर्छ । चिकित्सा समस्याबारे सल्लाह गर्न २४ घन्टै निःशुल्क टेलिफोन सेवा उपलब्ध छ । सम्पूर्ण विवरण राखिने हुँदा सम्बन्धित निकायले सजिलै बिरामीको विगतका रोगलगायतको जानकारी सजिलै हेर्न सक्छन् । कामदारहरूले बिरामी भएको दोस्रो दिनबाट ८० प्रतिशतसम्मको तलबी बिदा पाउने गर्छन् । स्विडेनले करिब नौ प्रतिशत जीडीपी स्वास्थ्य क्षेत्रमा खर्चिन्छ । रोग लागेपछि स्विडेनमा सबै सम्पत्ति बेच्नुपर्ने, हारगुहार गरेर चन्दा उठाउनुपर्ने, उपचार खर्चको अभावमा आत्महत्या गर्नुपर्ने वा मृत्यु कुरेर बस्नुपर्ने अवस्था छैन । यसरी सबै नागरिकको स्वास्थ्य सेवाको ग्यारेन्टी राज्यले लिएको छ अनि संसारकै एक सुखी र खुसी नागरिक भएको देशको रूपमा स्विडेनलाई लिइन्छ । स्विडेनबाट सिक्नु नेपाललाई सबैभन्दा राम्रो हो किनकि आयअनुसार राज्यले कर लिने हुँदा न्यून आय भएका वा आय नभएकालाई बिमाको लागि प्रिमियम तिर्ने सकस हुँदैन र गरिब र धनी सबैले गुणस्तरीय स्वास्थ्य सेवा पाउँछन् । राज्यलाई तिरेको कर भ्रष्ट शासकहरूबाट दुरुपयोग नहुने अनि स्वास्थ्यजस्तो आधारभूत आवश्यकताको ग्यारेन्टी राज्यले लिने कुरामा विश्वस्त हुन सके अधिकांश जनता करको दायरामा आउनेछन् र खुसीले कर तिर्नेछन् । दोस्रो जमर्नीबाट सिक्न सकिन्छ ।बिश्वको पुरानो मध्येमा पर्ने स्वास्थ्य बिमा जर्मनीमा अनिवार्य रूपमा गर्नुपर्छ । सार्वजनिक र निजी गरी दुई खालको बिमा व्यवस्था छ । तलबको १५,५ प्रतिशत तिर्नुपर्ने सार्वजनिक बिमा ८९ प्रतिशतले गरेका छन्, जसले बेरोजगार जीवन साथी र सन्तानलाई पनि समेट्छ र तुलनात्मक रूपमा महँगो पर्ने निजी बिमा ११ प्रतिशतले गरेका छन् । वार्षिक ५६,२५० युरोभन्दा कम कमाइ हुनेले अनिवार्य सार्वजनिक बिमा गर्नुपर्छ र सोभन्दा बढी कमाउनेले निजी बिमा गर्न सक्छन् । नेपालमा पनि झारो टार्ने गरी बिमा गर्ने प्रयास भएका छन्, तर वार्षिक निश्चित उपचार खर्च मात्र बेहोर्ने बिमा समस्याको सामाधान होइन । बिमा कम्पनीले सम्पूर्ण उपचार खर्च बेहोर्ने नियम बनाउने हो भने मात्र अधिकांश नागरिक स्वास्थ्य बिमा गर्न आकर्षित हुन्छन् । जर्मनीबाट सिक्ने हो भने तोकिएबमोजिम बिमा शुल्क तिर्न नसक्ने बेरोजगार वा अति गरिबलाई राज्यले बिमाको प्रिमियम तिरिदिनुपर्छ । स्वास्थ्यको ग्यारेन्टी गर्न नसक्ने शासक रहेसम्म जनता स्वस्थ हुन सक्दैनन् र अस्वस्थ नागरिकको देश कहिल्यै स्वस्थ बन्न सक्दैन । जनताले सजेत भएर आफूलाई शासन गर्न सक्षम र इमानदारहरूलाई सत्तामा पुर्याउने कर्तव्य पालना मात्र गरे भने कोही पनि उपचारविहीन हुनुपर्दैन ।"
"लेखाइमा संविधानले सबै दियो, व्यवहारमा केही पाइएको छैन","भारतका सबभन्दा धनी मानिस अम्बानीले मुम्बईमा एउटा घर बनाएका छन् । त्यो भारतको सबभन्दा धेरै एक अर्ब डलर खर्चिएको घर हो । नेपाली रुपैयाँमा हिसाब गर्दा झन्डै एक खर्ब मूल्य पर्छ । यो घर मुम्बईको झुपरपट्टी क्षेत्रमा बनेको छ, तर त्यो घरमा अम्बानी परिवार बस्न सकेको छैन । गृह प्रवेशको दिन उनीहरूले एउटा आवाज सुनेछन् । केको आवाज थाहा छ ? एउटा बच्चा रोइरहेको आवाज ! कसको बच्चा कहाँ रोइरहेको भनेर खोजतलास भएछ, तर कतै फेला परेन । आवाज घरैभरि नै सुनिएछ, तर त्यहाँ कुनै जिउँदो बच्चा फेला परेन । त्यो आवाज प्रेतात्माको हो भन्ने ठहर भएछ । यस घरमा बसे परिवारको खती हुन सक्छ भन्ने डरत्रासले त्यो घरमा आजसम्म उनीहरू बसेका छैनन् भन्ने समाचार अखबारमा पढ्न पाइयो । अम्बानीको घरजस्तै नेपालमा करिब ३० अर्ब रुपैयाँ खर्च गरेर एउटा नयाँ संविधान बन्यो । आलिशान महल बनेर पनि बस्न नसकेको घरजस्तै नेपालको संविधान पनि काम नलाग्ने भएको छ । घरलाई प्रेतात्माले सताएजस्तै संविधानलाई पनि कुनै अदृश्य शक्तिबाट सताइएको छ । यसका दुर्गुणहरू हटाउने अनेक प्रयत्न भए । प्रारम्भमै दुईपटक संशोधन भइसकेको छ, तर सताउने काम हट्न सकेको छैन । अहिले पुनः चारवटा संशोधन प्रस्ताव पेस हुने भएको छ । त्यसबाट पनि यसको शुद्धीकरण होलाजस्तो छाँटकाँट देखिएन । नेपाली समाजमा कुनै ठूलो काम गर्दा साइत अथवा असल बेला देखाउने चलन छ ताकि सो काम सम्पन्न गर्दा देखिने र नदेखिने ठाउँबाट कुनै वाधाअड्चन आइनलागोस् । धर्मसंस्कृति नमान्ने संविधानका लेखकहरूले कुनै साइतको वास्ता नगरी संविधान बनाए र घोषणा गरे । त्यही साइत नजुरेकाले अम्बानी गृहलाई जस्तै नेपालको संविधानलाई पनि दशा लागेको देखिएको छ । हुन पनि संविधान आएदेखि नेपाली जनताले दुःख मात्र भोग्नुपरेको छ । त्यसैको कारण मधेसमा चार महिनासम्म आन्दोलन भयो, जुन आजसम्म साम्य भएको छैन । त्यसै सिलसिलामा ५० जना मानिसहरूको ज्यान गइसकेको छ । भारतसित सम्बन्ध नै बिग्रियो, जुन आजसम्म सुध्रिएको छैन । ६ महिनासम्मको भारतीय नाकाबन्दीको कारण नेपालीले न राम्ररी खान पाए न सुत्न पाए । न दसैं नै मनाउन पाए । संविधानका सम्बन्धमा मधेसका आन्दोलनकारीहरू र भारतलाई खुसी पार्न अनेक संशोधन गर्न थालिएको छ, तर त्यो पनि प्रभावकारी होलाजस्तो छैन । किनभने उनीहरूको चित्त बुझाउने प्रकारले संशोधन गर्दा प्रस्ताव नै संसद्मा पास नहुने डर छ । संसद्मा पास हुन सक्ने किसिमको संशोधन गर्दा असन्तुष्ट पक्षको चित्त बुझ्दैन । वास्तवमा काम सकिएको छ तर न घर घरजस्तो भएको छ, न संविधान संविधानजस्तो चलेको छ । सहमतिबाट बन्ने संविधानको गति ऊँटजस्तो हुन्छ भनेर कतिपटक भनिएको हो । हुन पनि त्यस्तै भयो । उँट एउटा सारै उपयोगी जनावर हो । मरुभूमिमा यसको ठूलो महत्त्व भएको सबैलाई ज्ञात छ । तर नेपालका पहाड र तराईमा यसको कुनै उपयोगिता छैन । यहाँको हावापानी र भूबनावटमा यो बाँच्न पनि सक्दैन । तर सहमतिबाट बनाइएको संविधानमा सबैको चित्त बुझाउन सबैको सुझाव समावेश गरिएको छ । यो तथ्यलाई विनय कसजूको एउटा लघुकथाले अरू प्रस्ट्याउँछ । साउदी अरेबियामा काम गर्न गएका एकजना नेपालीले घरमा फोन गरेर आफ्नो छोरोलाई सोधेछन्, 'बाबुलाई के ल्याइदिऊँ ?' छोरा सानै थियो र स्कुलमा पढ्दै थियो । उनले आफ्नै बुबासँग सोधेछन्, त्यहाँ के पाइन्छ ? बुबाले भनेछन्, 'यहाँ त ऊँट पाइन्छ ।' छोराले भनेछन्, 'त्यसो भए मलाई एउटा ऊँट ल्याइदिनुस् ।' बुबा फसादमा परेछन् र बालक छोरोलाई सम्झाउन थालेछन्, 'ऊँट नेपालमा पाल्न सकिन्न, काम पनि लाग्दैन ।' छोराले जिद्दी गरेपछि बुबाले भनेछन्, 'स्कुलमा सरसित सोधेर आऊ उनले हुन्छ भनेछन् भने ल्याइदिन्छु ।' बालकले सरसित सोधेछन् । सरले सम्झाएपछि मात्र बालकले ऊँट ल्याइदिने जिद्दी छोडेछन्, तर नेपालका संविधानका लेखकहरूले बालकले जति पनि बुद्धि नपुर्याएर आफ्नो जिद्दी छोडेनन् । फलस्वरूप उनीहरूले चाहिनेनचाहिने, आवश्यकअनावश्यक कुरा यसमा थोपरिदिए । यहीकारणले ऊँटको आकारको संविधान बन्न गएको हो । फाल्न पनि गाह्रो, पाल्न पनि गाह्रो र जिउँदो राख्न पनि गाह्रो । हेर्दै जानुस्, यो बाँच्दासम्म यसले कति दुष्परिणाम ल्याउने हो । हुन त संविधानले सबैथोक दिएको छ । झूटो बोल्नु हुँदैन । तर एउटा हातले दिएको छ, अर्को हातले फर्काएर लिएको छ । यसका पक्षमा मानिसहरूले यसले दिएको कुरा मात्र देखाउँछन् । यसको विपक्षका मानिसहरूले यसले खोसेको कुरा मात्र गर्छन् । उदाहरणको लागि मौलिक हकलाई हेर्नुस् । के दिएको छैन ? खान पाउने, रोजगार, आवास, शिक्षा, स्वास्थ्य, भाषा, संस्कृति, श्रम, स्वतन्त्रता, समानता आदि सबै क्षेत्रमा नेपालीलाई मौलिक हक दिएको छ । मौलिक हक भन्नाले सो हक नेपालको न्यायालयले दिलाउन सक्छ । तर के यो सम्भव छ ? यो सम्भव छैन किनभने संविधानप्रदत्त हकहरूको कार्यान्वयनको लागि आवश्यकताअनुसार राज्यले सो संविधान प्रारम्भ भएको तीन वर्षभित्र कानुनी व्यवस्था गर्नेछ भनेर लेखिएको छ । यस भागमा आँखा गयो भने मानिसहरू लोभिन्छन् तर आखिरमा निराश हुन्छन् । संसद्ले महिनामा एउटा बिल पास गर्ने गरेको छ । त्यो गतिमा संविधान लागू गर्न चाहिने सयभन्दा बढी बिलहरू पास गर्न १० वर्षभन्दा बढी समय लाग्छ । तर तीन वर्षपछि यसको कानुनी हैसियत के हुन्छ, कसैलाई थाहा छैन । त्यतिबेलासम्म यो संविधान नै रहन्छ कि रहन्न भनेर कसैले भन्न सक्दैन । संविधानको यो चरित्र पनि एउटा कथाबाट उजागर गर्न सकिन्छ । एउटा गाउँको साहुका घरमा एकजना जोगी वास बसेछन् । जोगीले झोलाबाट एउटा शंख निकालेर प्रार्थना गरेछन् हे शंख प्रभु, मलाई सय रुपैयाँ बक्सियोस् । शंखबाट आवाज आएछ हे भक्त, मागेको आधा मात्र म दिन सक्छु । बाँकी आधा तिमीले कमाउनुपर्छ । जोगीले शंखबाट एउटा पचासको नोट पाएछ र साहुले दिएको खानाको पैसा तिरेछ । यो चर्तिकला साहुले देखेछन् अनि साहुले जोगीको राम्रो खातिर गरेछन् । जोगीलाई एकमुष्ठ ठूलो रकम दिएर साहुले सो शंख पाएछन् । हरेक बिहान शंखको नित्य पूजा गर्दै साहुले भनेको रकमको आधा भाग पाउन थालेछन् । संविधानका सम्बन्धमा मधेसवादी र भारतलाई खुसी पार्न अनेक संशोधन गर्न थालिएको छ, तर त्यो पनि प्रभावकारी होलाजस्तो छैन । संसद्मा पास हुन सक्ने किसिमको संशोधन गर्दा असन्तुष्ट पक्षको चित्त बुझ्दैन । वास्तवमा काम सकिएको छ तर न घर घरजस्तो भएको छ, न संविधान संविधानजस्तो चलेको छ । साहुले सुरुमा केही सय मात्र माग्ने गरेछन् किनभने आधा पैसा आफैँले कमाउन सक्नुपर्यो । जब उनी धनी हुँदै गए ठूलोठूलो रकम माग्न थालेछन् । किनभने उनको व्यापार धन्दा पनि ठूलो हुन थालेछ । केही वर्षपछि यस्तै अर्को जोगी साहुकहाँ वास बसेछन् । उनले पनि एउटा शंखलाई प्रार्थना गर्न थालेछन् । तर यो शंखले भने आफ्नो भक्तले मागेको रकमभन्दा दोब्बर पैसा दिन्छु भन्ने रहेछ । हजार माग्दा दुई हजार, दस हजार माग्दा २० हजार दिन्छु भनेको साहुले सुनेछन् । साहुलाई लोभ लागेछ र जोगीलाई शंख साट्न मनाएछन् । अर्को दिन जोगी पुरानो शंख लिएर गएपछि साहुले नयाँ शंखको पूजा गरेर रकम माग्न थालेछन् । नभन्दै साहुले १० हजार मागेछन्, शंखले २० हजार दिएँ भनेछन् । साहुलाई अरू लोभ लागेर पचास हजार मागेछन् । शंखले त्यसको दोब्बर एक लाख दिएँ भनेछन् । साहुले दस लाख माग्दा शंखले बीस लाख दिएँ भनेछन् । त्यसै क्रममा साहुले एक करोड मागेछन् शंखले दुई करोड दिएँ भनेछन् । साहुले हवस् आजलाई यति भए पुग्छ भनेछन् र रकम बक्सियोस् भनेछन् । शंखले मेरो काम खाली मुखले दिने हो, त्यो मैले दिइसकें । रकमै दिने शंख त तिमीले अरूलाई नै दिइपठायौ । यो सुनेर साहुले आफ्नो टाउको ठोकेछन् । आज संविधान सम्बन्धमा नेपालीहरूको हालत पनि यस्तै भएको छ । लेखाइमा सबै दिएको छ, तर व्यवहारमा कसैले केही पाएको छैन । जनताले केही नपाए पनि सत्तामा पुगेका नेताहरूले मनग्य पाएका छन् । राष्ट्रपति, उपराष्ट्रपति, प्रधानमन्त्री, उपप्रधानमन्त्री, मन्त्री, गृहमन्त्री, सांसद र उनीहरूका आसेपासेहरूले सबै पाएका छन् । घर पाएका छन्, मोटर पाएका छन्, टेलिफोन पाएका छन्, नोकरचाकर पाएका छन् । तलब, भत्ता पाएका छन् । बिमारी भए पनि नभए पनि औषधोपचार खर्च पाएका छन् । ससानो बिमारीको बहानामा विदेश जान खर्च पाएका छन् । त्यतिले नपुगेर उनीहरूले पेन्सन पनि पाउने व्यवस्था मिलाउन लागेका छन् । आखिर संविधान कसले बनाए र कसको लागि बनाइयो ? नेताहरूले बनाए र नेताहरूले नै सबथोक पाए । जनता हेरेको हेरै रहे ।"
म्यानचेस्टर युनाइटेड फेरि पराजित,"काठमाडौंः म्यानचेस्टर युनाइटेड प्रिमियर लिगमा फेरि पराजित भएको छ। आइतबार साँझ भएको खेलमा म्यानचेस्टर युनाइटेड वाटफोर्डसँग ३१ गोल अन्तरले पराजित भएको हो। योसँगै म्यानचेस्टर युनाइटेड पछिल्ला तीन खेलमा लगातार पराजित हुन पुगेको छ। खेलको ३४ औं मिनेटमा केपुको गोलबाट वाटफोर्डले अग्रता लिएको थियो। खेलको ६२ औं मिनेटमा रासफोर्डले गोल गर्दै युनाइटेडलाई ११ गोलको बराबरीमा ल्याए। तर, ८३ औं मिनेटमा कामिलोले गोल गर्दै वाटफोर्डलाई पुन २१ को अग्रता दिलाए। खेलको इन्जुरी समयमा वाटफोर्डले पेनाल्टी पायो। पेनाल्टीमा वाटफोर्डका कप्तान डेनीले गोल गरेपछि वाटफोर्ड म्यानचेस्टर युनाइटेडमाथि ३१ को जित निकाल्न सफल भयो।"
