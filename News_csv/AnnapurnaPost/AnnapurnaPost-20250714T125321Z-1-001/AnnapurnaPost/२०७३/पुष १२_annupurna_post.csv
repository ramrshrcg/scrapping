शीर्षक,विवरण
"किसुनजी, क्षमा गर्नुपर्ने हदसम्म क्षमा गर्नुहोला !","हामी एकदुई अपवादबाहेक कोइराला परिवारकै सदस्यहरूबाट कोठा भरिएको थियो । यो त्यही कोठा हो, जहाँ केशवप्रसाद कोइरालाको देहावसान भएको थियो । यस्तै अनेकन भावनात्मक लगावको कारणले नोना कोइरालाले यसलाई आफ्नो निजी कोठा बनाउनुभएको थियो । किसुनजीको व्यक्तित्वको चर्चा गरिरहनु पर्दैन । सफा, स्निग्ध र प्रफुल्ल किसुनजी घुँडा माथिसम्मको धोती र कमिज लगाएर त्यही भुइँमा बस्नुभएको थियो । कोइराला वर्चस्वको पारिवारिक माहोलमा किसुनजीको बज्रासनले उहाँलाई एउटै सतहमा बसेकाहरूमध्ये सबैभन्दा अग्लो बनाएको थियो । गिरिजाबाबु त्यहाँ हुनुहुन्थेन । बहुदलीय व्यवस्थाको पुनस्र्थापनापछि देशको शक्तिशाली प्रधानमन्त्रीको रूपमा किसुनजी पहिलोपटक विराटनगर कोइरालानिवास पुग्नुभएको थियो । नोना कोइरालालाई उहाँ सधैं नोनाजी भनी सम्बोधन गर्नुहुन्थ्यो । उसबेलासम्म गिरिजाबाबु प्रधानमन्त्रीको दाबेदार हुने कुरै थिएन । अन्तरिम सरकार थियो । संविधान नै आएको थिएन । निर्वाचन नै भएको थिएन । यसबेला किसुनजी सबै कांग्रेसजनका आँखाका तारा र अपेक्षाका सबैभन्दा अग्ला व्यक्ति हुनुहुन्थ्यो । उहाँको स्वागतमा नोना कोइरालाको खुट्टा भुइँमा थिएनन् । दुस्मनलाई पनि घरमा माया गर्ने कोइरालाहरूका सामु त्यसबेला सबैभन्दा प्रिय पात्र जो थिए । फेरि किसुनजी नोनाको लागि नेता मात्र थिएनन्, रामनगरकी छोरी नोनाको लागि किसुनजी पारिवारिक पुरोहितका वंशज थिए, जो प्रजातन्त्र स्थापनाको लडाइँमा कोइरालाहरूको इगो सफल भएको प्रतीकको रूपमा त्यस दिन त्यहाँ हुनुहुन्थ्यो । हामी मस्का भन्छौ नि, मस्का लगाउने ! किसुनजी नोनालाई मस्का लगाउँदै हुनुहुन्थ्यो । हामीतिर हेर्दै भन्नु भो, बुझ्नु भो, म जेलमा हुँदा सधैं नोनाजीको हातबाट बनेको खाना सम्झेर बस्थें । सात सालमा विराटनगर मजदुर हडतालका दौरान राणाहरूले एउटै डोरीमा बाँधेर कोइराला परिवारका महिलासमेत नौजनालाई विराटनगरबाट अड्डासार गरेर काठमाडौं पुर्याएको स्मरण गर्दै नोनालाई सोही परिवारका वीरांगना भन्दै हुनुहुन्थ्यो । नोनाले पस्कनुभएको रेड लेबल ह्विस्कीका केही पेगपछि किसुनजी अचानक गम्भीर हुनुभयो । विस्तारै उहाँका कुरा बढी दार्शनिक, आस्थामय र आध्यात्मिक हुँदै गयो । बद्री बस्नेत, अशोक कोइराला, हरि सापकोटा, रमेश घिमिरे, उमेश गिरी, वसन्त भट्टराई, नगेन्द्र ढुंगेल थियौं । यिनै जमाततर्फ हेर्दै किसुनजीले सोध्नु भो, ल भन्नुस् म कुन शक्तिको प्रेरणाले सोह्र वर्षसम्म जेल बस्न सकें हुँला ? यो सबैको लागि समस्या खडा गर्ने जिज्ञासा थियो । संसारिकतामा नफसेको, आध्यात्मका उपासक, चरित्रका हठी स्वभावका रमाइलो र व्यवहारका कुशाग्र यो र यसभन्दा धेरै अन्तरनिहित अदृश्य ज्ञानगुनका किसुनजी यत्रो वर्ष कुन प्रेरणाले जेल बस्नु भो, यो भन्ने सामथ्र्य त्यहाँ कसैमा थिएन । शक्तिमा मानिस देवत्व देख्छ । राजालाई त हामीले अवतार नै मान्यौं । राजा महेन्द्रले सत्ता हत्याएपछि भारतका तत्कालीन राजदूतले दूतावासको कार्यक्रममा राजाको आरती नै उतारे । हिन्दुहरूको सबैभन्दा लामो पूजाआजा त शक्ति पीठहरूमै हुन्छ । शक्तिका अगाडि सँगै जेलमा रहेका श्रीभद्र शर्मा, रुद्रप्रसाद गिरीहरू टिक्न सकेनन् । म स्वयं यही आस्थाको परिवेश र व्यवहारमा बाँचेको मानिस के अर्थमा अलग छु र ? ' किसुनजीमा जीवनका तत्वबोधहरूले ठाउँ ओगट्दै गएको थियो । हामी सब मौन रहेर, किसुनजीका कुरा गमिरहेको देखाएर मौन दार्शनिक भइसकेका थियौं । अर्थशास्त्रीको बारेमा भन्छन् नि, चारजना घाघडान अर्थशास्त्रीबीच बसेका पाँचौं अज्ञानी त्यतिन्जेल मात्र अर्थशास्त्री हुन्छ, जबसम्म त्यो अर्थशास्त्रका बारेमा बोल्दैनन् । किसुनजीका सामुन्ने हामी त्यस्तै भएका थियौं । म त निश्चय नै । किसुनजी, तपाईंप्रति मैले सानोतिनो अपराध गरेँ पनि, तपाईंले आफ्नै जीवनकालमा ती कुरालाई विस्मृतिमा थन्काए पनि सोच्दछु, ती दुर्दिनहरूबाट हामी नगुज्रिएको भए कति राम्रो हुन्थ्यो । तर ससाना कुरामा रिसाउने, असन्तुष्ट भइरहने, हरबखत आफूमै पुरुषार्थ देख्ने हाम्रा लागि भने यो गह्रुँगो सवाल थियो कि कुन प्रेरणाले किसुनजी यत्रो लामो समयसम्म अविचलित रूपमा अडिग भई जेलमा बस्न सक्नुभयो ! उहाँ भन्दै हुनुहुन्थ्यो, नोनाजी, राममणि आचार्य दीक्षितजस्ता उसबेलाका प्रशासकहरू आउँथे, सादा कागज छोडेर जान्थे किसुनजी, मनमा जे आउँछ, चार लाइन लेखेर दिनोस् । जेलबाट रिहा हुनोस् र गर्नुस् राजनीति' भन्थे । धेरैले यसो गरेका पनि थिए । कतिपय पटक आफू गलेको र भोलि बिहानै छुट्ने बाटोमा बढ्ने प्रबल इच्छा बन्ने गरेको निश्चयी भएर राति सुत्ने गरेको सुनाउनुभयो । तर बिहान विषम् अवस्थामा प्रतिदिन बिताउने गरेका साथीभाइहरूको प्रतिबद्धताबाट आफूले ती कुरा बिर्सने गरेको उहाँले सुनाउनुभयो । धेरैले प्रारब्धलाई मानिसको बाह्य देखिने उपलब्धि ठानेका हुन्छन् । होइन, प्रारब्ध भनेको आन्तरिक दृढता हो । अध्ययनको आर्जनबाट मानिसको मनमा प्रारब्धको निर्माण हुन्छ । यही प्रारब्धले बाह्य परिणाम दिन्छ । प्रतिकूलतासँग लड्ने क्षमता दिन्छ । यही क्षमता मैले जेलमा आर्जन गरें र म यत्रो लामो समयसम्म टिक्न सके!' किसुनजीले कमसेकम मलाई त यन्त्रवत् श्रोता बनाउनुभएको थियो त्यस राति । ह्विस्की फिका भएको थियो । जीवनमा अमिट रंग थपिएको थियो । मध्यरात्रिसम्म सम्झेर ती कुरा लेखिबसें । उहाँले नोना आमातिर उन्मुख हुँदै भन्नुभयो, नोनाजी, यही त्यो कुरा हो, जो तपाईंको कुल पुरोहितलाई देशको प्रधानमन्त्री बनायो । मैले राम्ररी ठ्म्याएको थिएँ, नोना आमाको अनुहार किसुनजीको प्रारब्धमा त्यस दिन गौरवान्वित देखिएको थियो । म आज सम्झन्छु, थोरै समयमा सबै कुरा कसरी फेरियो । नियतिले हामीलाई कहाँकहाँ पुर्यायो । कांग्रेस जो एउटा समभाव, सद्भाव तथा सहकार्यको कुल थियो, आपस्तमा, एकअर्काको लागि घोर प्रतिकूल भयो । हामीमध्ये धेरै जो जीवनभर किसुनजीप्रति अभिभूत रहेका थियौं, उहाँ चुनाव हार्नोस् चाह्यौं । धेरथोर लाग्यौं पनि । म पनि लागें । किसुनजी, तपाईंप्रति मैले सानोतिनो अपराध गरें पनि, तपाईंले आफ्नै जीवनकालमा ती कुरा विस्मृतिमा थन्काए पनि सोच्दछु, ती दुर्दिनहरूबाट हामी नगुज्रिएको भए कति राम्रो हुन्थ्यो । क्षमा गर्नुपर्ने हदसम्म क्षमा गर्नुहोला ! तपाईंको ९३ औं जन्मजयन्तीका मौकामा म ऋणीको भावपूर्ण श्रद्धासुमन अर्पित छ ।"
ढल्दो विश्व व्यवस्था र हाम्रो अवस्था,"अमेरिकाबाट हरेक दुईदुई महिनामा प्रकाशित हुने ९५ वर्ष पुरानो र अन्तर्राष्ट्रिय राजनीतिको बाइबल भनिने फरेन अफियर्स पत्रिकाको नवीनतम अंकको आवरण शीर्षक हो आउट अफ अर्डर । वर्तमान विश्व व्यवस्था ढल्दै गरेको अर्थमा फरेन अफियर्सले उक्त शब्दावली प्रयोग गरेको छ । सत्रौं शताब्दीको पहिलो आधा शताब्दीमा सिंगो युरोप तीसबर्से युद्धमा थियो । उत्तरका डेनमार्क र स्विडेनदेखि दक्षिणका इटाली र स्पेनसम्मका मुलुकहरूको मुख्य युद्ध मैदान बनेको थियो, जर्मनभाषी मध्य युरोप । मानव इतिहासकै अत्यन्त विनाशकारीमध्ये मानिने उक्त युद्ध १६१८ मा सुरु भयो र १६४८ को वेस्टफेलियाको शान्तिसम्झौतामा गएर टुंगियो । सन् १६१६ मा फ्रान्सका विदेशमन्त्री र १६२४ देखि १६४२ मा मृत्युपर्यन्त प्रथममन्त्री रहेका कार्डिनल रिसल्यु तत्कालीन युरोपका सर्वाधिक प्रभावशाली र शक्तिशाली राजनेता थिए । हेनरी किसिन्जर उनलाई आधुनिक राज्य व्यवस्थाका पिता मान्दछन् । उनको मृत्युको आठ वर्षपछि जर्मनीको वेस्टफेलियामा भएको शान्तिसम्झौतामा पनि रिसल्युको प्रभाव रह्यो र उनैको मान्यतामा आधारित भएर वेस्टफेलियाको शान्तिसम्झौताले राज्यको आन्तरिक र बाह्य प्रभुसत्ताको सिद्धान्त प्रतिपादन गर्यो । प्रभुसत्तासम्पन्न राष्ट्र राज्यको सिद्धान्तमा आधारित आधुनिक विश्व व्यवस्था र सोअनुरूपको अन्तर्राष्ट्रिय कानुन वेस्टफेलियाको देन हो । फरेन अफियर्सले अहिले आएर विश्व व्यवस्थाको यो अवस्थालाई उल्लेख गरेको भए पनि एक्काइसौं शताब्दीको आरम्भदेखि नै विश्व व्यवस्थाले त्यस्तो चरित्र प्रदर्शन गर्न थालेको थियो । १ सेप्टेम्बर २००१ मा अल कायदाले अमेरिकाको शक्ति र सम्पन्नताको प्रतीकको रूपमा रहेका पेन्टागन र टिवनटावरमाथि आक्रमण गर्यो । अमेरिकी मुख्य भूमिमाथि भएको उक्त आक्रमण इतिहासकै पहिलो त थियो नै, अमेरिका र उसका रणनीतिक साझेदार र गठबन्धनमा आबद्ध दर्जनौं मुलुकहरूको शक्तिकेन्द्रको रूपमा रहेको पेन्टागन पनि कति सजिलै त्यस्तो आक्रमणको लक्ष हुन सक्दो रहेछ भन्ने उदाहरण पनि थियो त्यो । अमेरिकामाथिको निन्दनीय अल कायदा आक्रमणविरुद्ध सम्पूर्ण सभ्य समाजको दायित्व निर्माण हुनुपथ्र्यो र विश्वले एकमतले उक्त आक्रमणको निन्दा गर्यो र अल कायदाविरुद्धको आक्रमणमा अमेरिकालाई सिंगो विश्वले समर्थन र सहयोग गर्यो । १ जुन २००२ मा राष्ट्रपति बुसले न्युयोर्कस्थित सैनिक प्रतिष्ठानमा दिएको सम्बोधनमा महाविनाशक रासायनिक, जैविक वा आणविक हतियारद्वारा कुनै सानो र कमजोर मुलुकले पनि ठूला र महाशक्तिशाली राष्ट्रहरूमाथि प्रहार गर्न सक्ने र त्यस्ता मुलुकहरूले अमेरिका र उसका मित्रराष्ट्रहरूको दौर्वल्य दोहन (ब्ल्याकमेल) गर्न र ठूलो हानि पुर्याउन सक्ने भएकाले अमेरिकाले ती मुलुकहरूविरुद्ध सम्पूर्ण शक्तिले प्रहार गर्ने संकल्प सुनाए । त्यसको करिब तीन महिनापछि २० सेप्टेम्बरमा राष्ट्रपति बुसले अमेरिकाको राष्ट्रिय सुरक्षा रणनीति घोषणा गरे, जसमा उनले अन्तर्राष्ट्रिय कानुन उल्लंघन गर्ने, आम विनाशक हातहतियार उत्पादन, उपयोग र वितरण गर्ने, आतंकवादलाई सहयोग र संरक्षण गर्ने तथा आफ्नै नागरिकविरुद्ध राज्यशक्तिको अत्यधिक दुरुपयोग जस्ता कार्य गर्ने इराक र उत्तर कोरियाजस्ता मुलुकहरूलाई रग स्टेट्स' को नाउँले सम्बोधन गरे । सो रणनीतिक दस्ताबेजमार्फत बुसले त्यस्ता रग स्टेट्स' हरूले अमेरिका र उसका मित्रराष्ट्रहरूविरुद्ध कुनै किसिमको आक्रामक क्रियाकलाप गर्नुपूर्व नै त्यस्ता मुलुकमाथि आक्रमण गर्न सक्ने नीति घोषणा गरे । यो घोषणा मूलतः वेस्टफेलिया सिद्धान्त अर्थात् राज्य प्रभुसत्ताविरुद्ध सबैभन्दा शक्तिशाली सैद्धान्तिक र नीतिगत प्रहार थियो । त्यही नीतिलाई रणनीतिक भाषामा डक्ट्रिन अफ प्रिएम्पसन' अर्थात् पूर्व प्रहार सिद्धान्त' भन्ने गरियो । त्यसैका आधारमा अमेरिकी नेतृत्वमा नाटो राष्ट्रहरूले इराकमा सद्दाम हुसेनविरुद्ध र बेलायत र फ्रान्सको नेतृत्वमा अमेरिकाले लिबियामा कर्नेल गद्दाफीविरुद्ध आक्रमण गरेका थिए । युरोपमा रूस र एसियामा चीनको चुनौती उक्त राष्ट्रिय सुरक्षा रणनीतिले अमेरिका र मित्रराष्ट्रहरूबीच एकीकृत गोप्य सूचनाहरूबारे समीक्षा गर्ने, सबैभन्दा खतरनाक आक्रामक व्यवहारबारे साझा अध्ययन र निष्कर्ष तयार गर्ने र त्यसका आधारमा अमेरिकी सैन्य सामथ्र्यलाई शीघ्र र निश्चित प्रहारद्वारा निर्णायक परिणाम हासिल गर्ने लक्ष राखेको छ । एउटा अमेरिकी थिंकट्यांक काउन्सिल अन फरेन अफियर्सले पूर्वप्रहार सिद्धान्त' बारे गराएको एउटा बृहत् अध्ययनअनुसार आतंकवादका सहयोगी तथा आम विनाशकारी हतियार राख्ने रग स्टेट्स' हरूविरुद्ध उक्त नीतिलाई एउटा आकर्षक विकल्पको रूपमा ग्रहण गरियो । तर कुन मार्गदर्शक सिद्धान्तहरूका आधारमा त्यस्तो आक्रमण गर्ने भन्नेबारे कुनै स्पष्ट नीतिगत खाका भने तयार गरिएन । फरेन अफियर्सको सोही अंकमा रोबिन निब्लेटले के स्वीकार गरेका छन् भने खुला बजार, प्रजातन्त्र र मानव अधिकारका अवधारणाहरू सशक्त ढंगले क्रमशः विश्वभर विस्तार हुँदै स्थापित विश्व व्यवस्था स्थिर हुँदै जान्छ भन्ने १९४५ देखिको आशा र विश्वास अपरिपक्व सावित भएको छ । यो शताब्दीको आरम्भदेखि नै विश्वले सावित गर्दै आएको छ शक्ति र समृद्धिको स्रोत युरोप र अमेरिका मात्र होइन । मुख्यरूपमा एसिया हो । तिनैमध्येका केही उदीयमान मुलुकहरू अमेरिकी नेतृत्वको विश्व व्यवस्थाको साझेदारीको लागि व्यग्र छन् । उन्नत सभ्यता, संस्कृति र लामो इतिहासलाई प्रतिनिधित्व गर्ने ती मुलुकहरूले आफ्नै विचार, सभ्यता, संस्कृति र विषय सूचीहरूलाई सशक्तरूपमा अघि बढाइरहेका पनि छन् । विश्वव्यापीरूपमा कमजोर हुँदै गएको अमेरिकी प्रभुत्वद्वारा संरक्षित उदार अन्तर्राष्ट्रिय प्रणालीमाथि चुनौती थपिइरहेकै अवस्थामा स्वयम् अमेरिका र युरोपका विकसित प्रजातन्त्रहरूसमेत त्यस्तो उदार अन्तर्राष्ट्रिय प्रणालीको विपक्षमा देखिन थालेका छन् । त्यति मात्रै नभएर उनीहरू उदार आन्तरिक प्रजातन्त्रको पक्षमा समेत नदेखिएको सन्दर्भमा साविकको विश्व व्यवस्था ढल्दै छ भन्नेमा स्वयम् अमेरिका र पश्चिमका विकसित प्रजातान्त्रिक मुलुकका प्राज्ञ र चिन्तकहरू सहमत देखिन्छन् । फरेन अफियर्समा माथि उल्लिखित विषयका विभिन्न लेखहरूले त्यसको पुष्टि गरेका छन् । पचास वर्षदेखि नवउदारवादको संरक्षक रहँदै आएको र सामूहिक प्रभुसत्ताको अवधारणा अघि बढाएर परस्पर सघन एकता कायम गर्दै आएको युरोपियन युनियन एकपछि अर्को संकटको सामना गरिरहेको छ । उता उदार अन्तर्राष्ट्रिय प्रणालीको शक्ति र प्रेरणाको रूपमा रहेको अमेरिका नै डोनाल्ड ट्रम्पको नेतृत्वमा साँघुरिन इच्छुक देखिएको छ । चीन त त्यसै त्यस्तो अमेरिकी नेतृत्वको अन्तर्राष्ट्रिय प्रणालीविरुद्ध राजनीतिक, आर्थिक र सैनिक आधारमा मात्र नभएर नयाँ अन्तर्राष्ट्रिय वित्तीय प्रणाली खडा गरेर पनि चुनौती दिइरहेकै छ । यद्यपि चीन अमेरिकी मान्यताअनुरूपको अन्तर्राष्ट्रिय व्यापार संगठनको सदस्य पनि छ । अमेरिकी नेतृत्वको युरोप तथा एसियाका निकट मित्रहरू र साविकको अन्तर्राष्ट्रिय व्यवस्थाका समर्थकहरू अमेरिकालाई विगतकै जस्तो इमानदार र प्रतिबद्ध मित्रको रूपमा स्विकार्न संकोच मानिरहेका छन् । बाराक ओबामाको नेतृत्वको अमेरिकाले नै उनीहरूको विश्वास खस्काएको थियो, अब डोनाल्ड ट्रम्प निर्वाचित भएपछि उनीहरूको मनमा दुविधा बाँकी देखिँदैन । युरोपीय युनियनमा आन्तरिक मतभेद तीव्र भइरहेको छ । आर्थिक र संस्थागत रूपमा पनि युरोपका मुलुकहरू असामान्य संकटको स्थितिमा छन् । युरोपियन युनियन, नाटो तथा अमेरिकी प्रभाव, शक्ति र संस्कृतिरूपी जुइनाहरूले युरोपलाई बलियोसँग बाँधिरहेको थियो । ती सबै जुइना खुकुलिँदै र चुडिँदै गइरहेको अवस्थामा युरोपीय मुलुकहरू आफ्नो सांस्कृतिक र राष्ट्रिय प्रभुसत्तामाथि नयाँ दृढता र विश्वास बोकेर उभिन थालेका छन् । बेलायत, फ्रान्स, जर्मनी, हंगेरी, इटाली, पोल्यान्ड आदि मुलुकमा त्यसको प्रभाव देखिन थालेको छ । रूस त्यति शक्तिशाली आर्थिक शक्ति होइन, तर सैनिक क्षमताको आधारमा ऊ अझै संसारको दोस्रो शक्तिशाली राष्ट्र हो । युरोपका उन्नत मुलुकहरूलाई पुग्ने अत्यावश्यक तेल तथा ग्यासको अपार स्रोत ऊसँग छ । मध्यपूर्वमा अस्थिरता बढ्दै जाँदा ती वस्तुको आपूर्तिको लागि रूस युरोपको भरपर्दो साझेदार हो । अमेरिकाको शक्ति र प्रभावमा तथा युरोपमा अमेरिकी रुचि कम हुँदै जाँदा युरोपीय व्यवस्थाको पक्षमा लक्षित रूसी अपिलले युरोपलाई उद्वेलित गराएको छ । रूस र युरोपका अन्य मुलुकहरूबीचको सम्बन्धमा सुधार रूसको आर्थिक र अन्य युरोपीय मुलुकहरूका राजनीतिक र सुरक्षा हितलाई परस्पर आबद्ध गर्नेछ । युरोपमा रूस जुन हैसियतमा छ, पूर्वी, दक्षिण पूर्व र दक्षिण एसियामा चीन त्योभन्दा धेरै शक्तिशाली स्थितिमा छ । भारत, जापान, दक्षिण कोरिया, ताइवान, सिंगापुर जस्ता बलिया आर्थिक र सैनिक शक्तिहरूले वरिपरिबाट चीनलाई घेरेका छन् । तर अमेरिकाको शक्ति नमिसिएसम्म क्षेत्रका कुनै वा सबै मुलुक चीनसँग सैन्य प्रतिस्पर्धा गर्ने रणनीतिक आँट र सामथ्र्य राख्दैनन् । त्यसमाथि जापान, दक्षिण कोरिया, ताइवान, भियतनामजस्ता मुलुकहरू चीनका अमेरिकापछिका ठूला व्यापारिक साझेदारहरू हुन् । यस्तो सघन व्यापारिक सम्बन्धलाई राजनीतिक वा सामरिक आधारमा भत्काउन गरिने प्रयासहरूले मुलुकको आर्थिक सामथ्र्यलाई मात्र होइन, स्वयम् सैनिक र राजनीतिक सामथ्र्यलाई पनि प्रभाव पर्ने देखिन्छ । यहाँ के विचारणीय छ भने तुलनात्मक रूपमा भारत र चीनबीचको आर्थिक सम्बन्ध त्यति सघन छैन र दुवै मुलुकले रणनीतिक आधारमै यसलाई त्यति धेरै प्राथमिकता दिएका छैनन् । ढल्दो वा पुनर्संरचित विश्व व्यवस्था र हाम्रो चुनौती समयले मागेका प्रश्नहरूको वास्तविक उत्तर दिने साहस र क्षमता राजनीतिक नेतृत्वले राख्यो र आफ्नो समयलाई नेतृत्व दिने भविष्य दृष्टि, कल्पनाशीलता, निष्ठा र क्षमता देखायो भने समय मुलुकको लागि प्रतिकूल हुँदैन । माथि साविकको विश्व व्यवस्था ढल्दै गरेको सन्दर्भ उठाइएको छ । तर अमेरिकाको भूगोल, विराट् आर्थिक तथा सैनिक सामथ्र्य र त्यही स्तरको मानवीय पुँजी तथा अन्तर्राष्ट्रिय प्रभावले ऊ विश्व व्यवस्थाको नेतृत्वमा प्रथम पंक्तिकै राष्ट्र रहिरहने नै छ । त्यसैले भन्न सकिन्छ विश्व व्यवस्था ढल्दै छैन, पुनर्संरचित हुँदै छ । पूर्व अमेरिकी विदेशमन्त्री हेनरी किसिन्जर डोनाल्ड ट्रम्पको कार्यकाल अत्यन्त महत्वपूर्ण हुने सम्भावना बोकेर आएको स्विकार्छन् । डिसेम्बरको दोस्रो साता एउटा अमेरिकी टेलिभिजनमा प्रकाशित उनको अन्तर्वार्ताअनुसार निवर्तमान राष्ट्रपति बाराक ओबामाले अमेरिकालाई अन्तर्राष्ट्रिय राजनीतिबाट अलग राखेको परिणामस्वरूप निर्माण भएको रिक्ततालाई भर्ने क्रममा डोनाल्ड ट्रम्पबाट केही ऐतिहासिक कार्य हुन सक्दछ । राष्ट्रपतिको रूपमा आफूसमक्ष उपस्थित चुनौतीहरू सामना गर्ने हिम्मत गरे भने डोनाल्ड एक महान् राष्ट्रपति हुन सक्ने किसिन्जरको आकलन छ । दी अट्लान्टिकको डिसेम्बर अंकमा प्रकाशित उनको लामो अन्तर्वार्तामा पनि सो उल्लेख छ । दी अट्लान्टिकमा प्रकाशित जेफ्री गोल्ड्बर्ग र हेनरी किसिन्जरबीचको संवादअनुसार राष्ट्रपति ओबामाले आफूलाई अमेरिकी राजनीतिक प्रक्रियाको अंग मानेनन् । आफूलाई असाधारण क्षमताका व्यक्तिको रूपमा बुझे र त्यसैलाई पुष्टि गर्ने क्रममा अल्पकालीन महत्वका राष्ट्रिय र अन्तर्राष्ट्रिय सवालहरूका लागि उनले अमेरिका र विश्वका स्थायी र दीर्घकालीन हितहरूको बलि चढाइदिए । भारत र चीनको बीचमा रहेको र दक्षिण एसियाबाट ब्रिटिस शासन अन्त्य भएदेखि नै अमेरिकाले नेपालमा गहन रणनीतिक रुचि राखिरहेको छ । विश्व व्यवस्थामा अमेरिकाको हालीमुहाली नहोला, तर नेपालजस्तो प्रमुख रणनीतिक संवेदनशीलताको भूभागमा आफ्नो शक्तिशाली रणनीतिक उपस्थिति जनाउने अमेरिकी क्षमता घट्दैन । ओबामाले अवलम्बन गरेको निष्क्रिय विदेश नीतिका कारण अमेरिका संसारका विभिन्न भागमा आफ्ना मूलभूत मूल्य र मान्यताबाट पछि हट्यो । त्यसले निर्माण गरेको गतिहीनताले नै वर्तमान विश्व व्यवस्था ढल्ने अवस्थामा पुगेको किसिन्जरको मत छ । एउटा विश्व व्यवस्था ढल्दा वा त्यो पुनर्संरचित हुँदा त्यसले निर्माण गर्ने तनाव र दबाबलाई अस्थिर साना र कमजोर मुलुकहरूले धान्न नसकेर ढल्न पुग्छन् । नेपालको राजनीतिक नेतृत्व इतिहासमै सबैभन्दा अविश्वस्त, निष्ठाहीन र अलोकप्रिय रहेको छ । उनीहरूले एउटा चरित्रको बाह्य प्रभावमै परेर आफूलाई स्थापित राजनीतिक प्रक्रियाको स्वाभाविक अंग मान्न हिजोदेखि नै अस्वीकार गरेर मुलुकलाई अस्तव्यस्त बनाइरहेको समयमा साविकको विश्व व्यवस्था ढल्दै वा पुनर्संरचित हुँदा नेपालको उत्तर छिमेकी आफ्नो क्षेत्रको सर्वशक्तिमान राष्ट्रको हैसियतमा एसियाप्रशान्त क्षेत्रको नेतृत्वको दाबी गरिरहेको छ । यसले क्षेत्रीय भूराजनीतिमा निर्माण गर्ने तनाव र उथलपुथललाई यो अवस्थाको नेपालले कसरी सामना गर्ने क्षमता राख्छ ? यक्षप्रश्न यही हो । इतिहास निर्माण गर्ने राजनीतिक मनोरोगबाट ग्रस्त नेपाली नेतृत्वले मुलुकको स्वाभाविक राजनीतिक, सामाजिक र आर्थिक गतिलाई अवरुद्ध गरिदिएकाले नेपाल कानुनी आधारमा स्वतन्त्र राज्य रहेको छ, तर राजनीतिक आधारमा छैन । आफ्नो कानुनी हैसियतलाई राजनीतिक क्षमता र आन्तरिक तथा बाह्य व्यवहारहरूद्वारा निरन्तरका राज्य अभ्यासहरूबाट प्रमाणीकरण गर्न सकिएन भने मुलुक चरम अराजकताको स्थितिमा पुग्दछ । त्यस अवस्थामा नेपाललाई रगस्टेट्स' बन्न नदिने नाउँमा नेपालले बाह्य हस्तक्षेपको सामना गर्नुपर्ने खण्ड नआउला भन्न सकिन्न । सोभियत संघ, चीन, इरान र पाकिस्तानको माझमा रहेको अफगानिस्तानले त्यही नियति भोगेको हो । शताब्दीयौंसम्म एसिया र युरोपबीचको अन्तर्राष्ट्रिय व्यापारको मुख्य मार्ग रहेको, त्यति साहसी र इमानदार अफगानीहरू कसरी आजको अवस्थामा आइपुगे भन्ने नेपालले बुझ्नुपर्दछ । नेपाल यो अवस्थामा अझै रहिरहने हो भने आफ्ना छिमेकीहरूलाई नेपालको भूमिबाट उनीहरूको हितविरुद्ध कुनै गतिविधि हुन नदिनेबारेको प्रतिबद्धतामा उनीहरू विश्वस्त नरहलान् । भारत र चीनको बीचमा रहेको र दक्षिण एसियाबाट ब्रिटिस शासन अन्त्य भएदेखि नै अमेरिकाले नेपालमा गहन रणनीतिक रुचि राखिरहेको छ । विश्व व्यवस्थामा अमेरिकाको हालीमुहाली नहोला, तर नेपालजस्तो प्रमुख रणनीतिक संवेदनशीलताको भूभागमा आफ्नो शक्तिशाली रणनीतिक उपस्थिति जनाउने अमेरिकी क्षमता घट्दैन । स्पष्ट छ, राजनीतिक नेतृत्वका अभाव र निष्ठाहीनताका कारण नेपाल विश्वका प्रमुख शक्तिशाली राष्ट्रहरूको रणनीतिक स्वार्थको भुंग्रोमा रूपान्तरण हुन पुगेको छ । नेपालले अझै बुद्धि पुर्याए यो रणनीतिक भुंग्रो राष्ट्रिय एकता, स्थिरता र समृद्धिको ऊर्जा बन्न सक्दछ । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन्"
पानी कि बिजुली ?,"नेपालमा जलस्रोतको बारेमा बहस हुँदा स्पष्ट रूपमा दुई विचारधारा प्रकट हुने गरेका छन् । पहिलोमा नेपालको पानी बगेर खेर गइरहेको छ त्यसकारण हामीले अविलम्ब जलविद्युत् उत्पादन गरेर यसको उपयोग गरिहाल्नुपर्छ र अन्य उपयोगलाई पर्खेर समय गुमाउनु हुँदैन भन्ने गरिन्छ । दोस्रो विचारधारामा जल, हावा, घाम, कोइला, आदिबाट पनि विद्युत् उत्पादन गर्न सकिन्छ, तर पानीको विकल्प छैन । तसर्थ पानीको खास उपयोगलाई प्रथम प्राथमिकतामा राख्नुपर्छ र जलविद्युत्को उत्पादन त्यसपछि मात्र आउनुपर्छ भन्ने रहेको छ । यो बहस थियो, छ र रहिरहनेछ । कसरी अघि बढ्ने भन्ने विषय विज्ञ, राजनेता तथा सरोकारवालाबीच मतैक्य गरी सोहीअनुसार राष्ट्रिय नीतिमा निर्धारण हुनुपर्छ । यो विषय जलस्रोत नै मुख्य प्राकृतिक स्रोत भएको नेपालजस्तो मुलुकको लागि अति आवश्यक र महत्वपूर्ण छ । नेपालमा कतिपयले बिजुली भनेको जलस्रोतकै अर्को रूप हो भनेर बुझ्ने गरेका छन् । यसो हुनुको मुख्य कारण हामीलाई बच्चादेखि नै नेपाल जलस्रोतमा विश्वमै ब्राजिलपछिको दोस्रो धनी देश हो' र डा हरिमान श्रेष्ठको विद्यावारिधि गर्दाको सन् १९६० को दसकको निष्कर्षअनुरूप नेपालको जलविद्युत् क्षमता ८३ हजार मेगावाट छ' भन्ने कुराको छाप परेकोले हुनुपर्छ । चीनको तीन सय १, संयुक्त राज्य अमेरिकाको एक सय दुई र ब्राजिलको ८९ मेगावाट जलविद्युत्को जडान क्षमता निर्माण भइसकेको हालको अवस्थामा पनि नेपालमा नेपाल जलस्रोतमा दोस्रो धनी देश' हो भन्नेहरू अझै छन्, जुन कुरा कुनै पनि तथ्यांकले स्थापित हुँदैन । प्रतिव्यक्ति पानीको पर्याप्तताको हिसाबले पनि नेपाल निकै पछि छ । नेपाल जलस्रोतमा धनी देश भने पक्कै हो । नेपालको जलस्रोत ऐनले तोकेको प्राथमिकताअनुसार पहिलोमा गार्हस्थ उपयोग र त्यसपछि क्रमशः सिँचाइ, अन्य कृषि उपयोग, जलविद्युत्, उद्योग, जल यातायात आदि रहेको छ । यसअनुसार जलविद्युत्ले चौथो प्राथमिकता पाएको छ । ऐनले देशको जलउपयोगको लागि गरिने कार्यहरूको प्राथमिकता तोकिएअनुसार जलस्रोतको उपयोग हुन आवश्यक छ । आइरल्यान्ड विश्वभरिमा सबभन्दा बढी विद्युत् खपत गर्ने देश हो । विश्व बैंकको सन् २०१३ को तथ्यांकअनुसार यहाँ प्रतिव्यक्ति प्रतिवर्ष ५४,७९९ युनिट बिजुली खपत हुने गरेको छ । सोही रिपोर्टअनुसार नेपालमा प्रतिव्यक्ति प्रतिवर्ष १२८ युनिट बिजुली मात्र खपत भइरहेको छ । दक्षिण एसिया विश्वमै कम विद्युत् खपत गर्ने क्षेत्र हो, जहाँ प्रतिव्यक्ति प्रतिवर्ष ६७३ युनिट बिजुली खपत हुन्छ । कम ऊर्जा खपत गर्ने दक्षिण एसियाको तुलनामा नेपालमा हुने खपत पाँच खण्डको एक खण्डभन्दा पनि कम छ । यस तथ्यांकबाट हामी नेपालको दयनीय विद्युत् उत्पादन र खपतको अवस्था थाहा हुन्छ । ऊर्जा खपत र मानव विकास सूचकांकको सीधा सम्बन्ध रहेको छ । दोस्रो सबभन्दा बढी विद्युत् खपत गर्ने देश नर्वे मानव विकास सूचकांकको तालिकामा पहिलो राष्ट्र रहेको छ भने अन्य बढी विद्युत् खपत गर्ने राष्ट्रहरू पनि सो सूचीको सिरानमा छन् । नेपाल ऊर्जा खपत र मानव विकास सूचकांक दुवैको तालिकामा पुछारतिर रहेको छ । तसर्थ नेपालले विद्युत् उत्पादनलाई प्राथमिकतामा राख्नुपर्नेमा दुईमत हुन सक्दैन । हालको जलविद्युत् विकासको गतिमा नेपालले अरू तीव्रता ल्याउन अपरिहार्य भइसकेको छ । नेपालमा प्रशस्त जलस्रोत रहे पनि यसको निकै कम प्रयोग हुन सकेको छ । कृषि क्षेत्र नेपालको सबभन्दा बढी पानी प्रयोग गर्ने क्षेत्र हो । यस क्षेत्रमा नेपालको कुल पानी प्रयोगको ९६ प्रतिशत पानी प्रयोग हुने गरेको छ, त्यसपछि गार्हस्थ उपयोग, उद्योग आदि पर्दछन् । नेपालमा कृषि उत्पादकत्व निकै कम रहेको परिप्रेक्षमा सिँचाइ सेवामा वृद्धि गरी उत्पादकत्व बढाउन सरकारले उच्च प्राथमिकता दिनुपर्ने हुन्छ । खानेपानीलगायत अन्य प्रयोगमा पनि जोड दिन आश्यक छ । नेपालमा मनोरञ्जनात्मक र साहसिक पर्यटन प्रवर्धनको लागि पनि जलस्रोत क्षेत्रले महत्वपूर्ण टेवा दिन सक्छ । पानीको पारम्परिक उपयोगबाहेक अन्य उपयोगहरूमा हाल आएर निकै वृद्धि हुन थालेको छ । यसमा बोतल गरिएको पिउने पानीले महत्वपूर्ण अंश ओगटेको छ । हाल आएर बोतल बन्द पानीको खपतमा हरेक वर्ष दोहोरो अंकमा वृद्धि हुन थालेको छ र हल्का पेय पदार्थको बिक्रीलाई उछिन्ने अवस्थामा पुगेको छ । ट्रान्सरेन्सी मार्केट रिसर्चको अध्ययनअनुसार बोतल बन्द पानीको सन् २०१३ को व्यापार एक सय ५७ अर्ब अमेरिकी डलर थियो भने सन् २०२० मा यो दुई सय ८० अर्ब पुग्ने र खपत ४६५ अरब लिटर पुग्ने अनुमान गरिएको छ । यसको वृद्धिदर विकसित देशमा भन्दा विकासशील देशमा अधिक रहेको छ । विश्वमा राम्रो र महँगो मिनरल पानी फ्रान्सको आल्पस पर्वतमालामा उत्पादन हुँदै आएको छ । यहाँको एभिएन' पेरिए' जस्ता ब्रान्डका पानी विश्वभरि नै प्रख्यात छन् । हाल आएर चीन संसारभरमा बोतल बन्द पानीको सबभन्दा ठूलो उत्पादक तथा प्रयोगकर्ता हुन पुगेको छ । तिब्बतको नियान्किङ डोङगुला पर्वतको पाँच हजार एक सय मिटर उचाइमा रहेको हिमनदीको मुहानबाट उत्पादित तिब्बत ५१००' ब्रान्डको प्राकृतिक स्रोतको पानी अहिले विश्वको उच्चकोटीको पानीमध्ये एक मानिन्छ । कहलिएका ब्रान्डका पानीको प्रतिलिटर मूल्य एक डलरभन्दा बढी हुने गरेको छ । हामीले पानी कि बिजुली ? ' भन्ने बहसमा होइन, पानी र बिजुली दुवै' भन्ने सोचअनुसार अघि बढ्दा उपयुक्त हुन्छ । पानी र बिजुलीमध्ये कुनै एक रोज्नुपर्ने अवस्था आए हामीले पानीलाई नै रोज्नुपर्छ । नेपालका हिमालयमा यस्ता धेरै प्राकृतिक स्रोतहरू रहेका छन् । यसलाई पत्ता लगाई उपयोग गर्न सकेमा नेपालको लागि यो वरदान सावित हुन सक्छ । विश्वकै उच्चतम र पवित्र हिमशृंखलामा रहेको स्रोतको विशुद्ध पानी अन्य कुनै पनि ब्रान्ड' भन्दा कमजोर हुने छैन । गंगाजल' भनेर घरघरमा धेरै पहिलेदेखि गंगाको पानी रहँदै आएको परम्परा भएको यस क्षेत्रमा पानी उद्योग विश्वमा नै प्रतिस्पर्धा गर्ने गरी स्थापना गर्न नसकिने कुनै कारण छैन । पानी उद्योग कम लगानीमा स्थापना गर्न सकिने हुनाले नेपालमा यो क्षेत्र जलविद्युत्भन्दा बढी सम्भावना भएको क्षेत्र हो । पानीको अभाव रहेको धनी अरव राष्ट्रहरूसँग सहकार्य हुन सकेमा यस क्षेत्रले नेपालमा छोटो समयमा फड्को मार्न सक्छ । नेपाल प्रशस्त सम्भावना रहेको देश हो र जलस्रोत क्षेत्रले यसमा प्रमुख स्थान लिएको छ । तसर्थ नेपालले जलस्रोतको विभिन्न उपयोगबाट लिन सकिने अधिकतम फाइदा लिने गरी आफ्ना नीति, कार्यक्रम र योजनाहरू बनाउनुपर्छ । पानी जीवनको लागि अपरिहार्य भएको र विश्वमा पानीको संकट बढ्दै गएको हालको अवस्थामा नेपालले जलस्रोतको सही र बहुउपयोगबाट देशको समृद्धिमा ठूलो टेवा मिल्ने कुरालाई ध्यानमा राखेर आफ्नो नीति तथा योजनाहरू कार्यान्वयन गर्न उपयुक्त हुन्छ । जलविद्युत्बाट राम्रो आर्थिक फाइदा लिन सकिन्छ, तर यसका विकल्पहरू पनि छन् । सिँचाइ, घरेलु र वातावरणीय प्रयोगजस्ता कार्यमा उपयोग हुने पानीको विकल्प छैन । तसर्थ तत्कालीन फाइदा मात्र हेरेर लगानी गर्नुभन्दा देशले दीर्घकालीन सोच राखेर कार्य गर्नुपर्ने हुन्छ । नेपालले बिजुलीमा मात्र केन्द्रित भएर र पानीको अन्य महत्वपूर्ण उपयोग बिर्सेर जलस्रोतसम्बन्धी सम्झौता गरेमा देशको लागि दीर्घकालीन रूपमा हितकारी हुने छैन । हामीले पानी कि बिजुली ? ' भन्ने बहसमा होइन, पानी र बिजुली दुवै' भन्ने सोचअनुसार अघि बढ्दा उपयुक्त हुन्छ । पानी र बिजुलीमध्ये कुनै एक रोज्नुपर्ने अवस्था आए हामीले पानीलाई नै रोज्नुपर्छ । पानी भनेको जीवन हो' र संसारमा यसको अभाव बढेसँगै महत्व र मूल्य पनि बढ्दै जानेछ । जलस्रोतको सही उपयोग नेपालको समृद्धिको एक महत्वपूर्ण माध्यम हुनेमा विश्वस्त हुन सकिन्छ ।"
किन ४७ सालको संविधान ?,"राजनीति ज्वालामुखीजस्तो छ, अहिले नेपालमा । विस्फोट टाढा छैन । तर विदेशी दासत्व र आदेशमा आफूलाई नेपाली जनताका नेता मान्ने वर्तमान राज्य सञ्चालक त्यही सत्ताको क्षणिक न्यानोमा रमाइरहेका छन् । विस्फोटको पहिलो निशान आफैं हुने सामान्य ज्ञानसमेत छैन, उनीहरूलाई । अदालत न्याय दिने नाममा आफैंले बोलाएको व्यक्तिलाई संरक्षण दिन सक्षम छैन । न उसमा कुनै दोषभाव देखिन्छ । मुलुक भूगोल र जातीयताको दलदल र द्वन्द्वमा अगाडि बढ्दो छ । यो अवश्यम्भावी छ । खासगरी ०६३ को परिवर्तनमा नेपाललाई सामरिकरूपमा नियन्त्रित गर्ने उद्देश्यले यहाँको राजनीति तथा महत्वाकांक्षी र लोभी नेताहरूलाई आफ्नो प्रभावमा राख्न विदेशीहरू सफल भएपछि यो अवस्था आउने नदेख्नु हाम्रो अल्पज्ञान हो । क्रान्ति र अग्रगमनको नारा लगाउँदै १७ हजार नेपालीको ज्यान लिने माओवादीको असली पहिचान अब जनताका आँखाअगाडि निर्वस्त्र तेर्सिएको छ । जनता, राजा र राजनीतिक दलहरू मिलेर ल्याएको संविधान तथा उत्कृष्ट संवैधानिक व्यवस्थालाई आतंकवादको परिचालनद्वारा भत्काउन भारत सफल रह्यो । नेपाली कांग्रेस र एमालेले माओवादी प्रयोग भएको त्यो गेमप्लानमा दासत्वपूर्ण सहायक भूमिका खेले । त्यो भूमिकालाई प्रत्यक्ष या सार्वजनिक रूपमा अनुचित भन्न सक्ने नैतिक हैसियत यी नेताहरूमा अब छैन । नेताहरूसँग ०४७ को संविधानलाई भत्काउन लागिपरेका आईएनजीओहरूले पनि ठूला सञ्जाल बनाएका छन्, लोभी र राष्ट्रघातीहरूको । विगत केही समययता मैले नेपालका ग्रामीण इलाकाहरूको भ्रमण गरेको छु । सिलसिला जारी छ । रोल्पा रुकुमदेखि मनाङ अनि तराई क्षेत्रसम्मको यात्रामा जनताका जीवनस्तरको अनि राजनीतिज्ञप्रतिको घृणाबारे प्रत्यक्ष अनुभव भयो मलाई । सुदूरपश्चिमका सात जिल्लाबाहेक अन्य सबै जिल्लामा टेकेको, यहाँका जनतासँग अन्तरसंवाद गरेको र उनीहरूका कुरा सुनेको आधारमा केही तथ्य यहाँ राखेको छु । हिजो जसको खुट्टामा चप्पल या जुत्ता थिएन या जसको शरीरमा कपडा थिएन, आज त्यो छ । सामान्य व्यक्तिहरू पनि जुत्ता, चप्पल खासगरी चीन र भारतमा उत्पादित कपडा लगाउने हैसियतमा पुगेका छन् । औसत आयु ६७ वर्ष पुगेको छ नेपालीको । तर सम्मान दिनलायक नेताहरू पाउन छोडे उनीहरूले । राजनीतिक दलका प्रायः सबै नेताहरू व्यापारी, लगानीकर्ता, नाफाखोर र कमिसन एजेन्ट हुन्' राजनीतिक रूपमा सचेत हरेक व्यक्तिले त्यसो भन्न थालेका छन् । कारण, पार्टीपार्टीका र नेतानेताका स्कुल, कलेज र अस्पतालहरू छन् । सानाठूला सरकारी ठेक्कापट्टामा दलीय भागबन्डा छ र सम्बन्धित मन्त्रीहरूले कमिसन लिन्छन् भन्ने चर्चासँगै मान्यता सर्वत्र छ । अर्को विगत २० वर्षमा स्थानीय निकायको निर्वाचन नभए पनि त्यहाँ स्थानीय विकासका नाममा सरकारी बजेटको आपूर्ति निरन्तर भइरहेको छ । सत्तामा रहेका तीनचारवटा दलले आफ्ना कार्यकर्तालाई त्यो रकमको जिम्मा दिएर स्थानीय विकास रकमलाई विकासमा भन्दा आफ्नो खल्ती भर्न प्रयोग गरेका छन् । अर्को शब्दमा भ्रष्टाचारले अन्यत्र पारदर्शी र विकेन्द्रीकृत स्वरूप पाएको छ । अर्थात् अहिले केन्द्रीय स्तरका नेता मात्र हैन, १० वर्षपछि गाउँ तहबाट उठेर आउने सम्भावित नेतृत्वले पनि भ्रष्टाचारमा व्यावहारिक तालिमसँगै मुनाफा पनि कमाएका छन् । त्यसैले हामी सबै मिलेर सोच्नुपर्ने बेला आएको छ र १० वर्षपछिको नेपाल आजको भन्दा राम्रो कसरी बनाउने ? त्यसको लागि बाहिरबाट सञ्चालित नेतृत्व वर्ग र आईएनजीओ तथा तिनीहरूको सञ्जाललाई जवाफदेही बनाउनैपर्छ । आशा गर्ने अवस्था कम छ, यद्यपि जनता सबल र सक्रिय भए त्यो सहज हुन्छ । हाम्रो प्रयास र गल्तीबाट सिक्ने अठोटले परिस्थितिलाई उचित दिशा दिन र अपेक्षित नीतिमा ल्याउन सकिन्छ । ०४७ को संविधानको पुनस्र्थापना अभियान त्यही उद्देश्यबाट अभिप्रेरित छ, किनकि साँचो अर्थमा मेलमिलापमा आधारित संविधान थियो त्यो । पृथ्वीनारायण शाहबाट जंगबहादुरसम्म आइपुग्दा युद्ध र अस्थिरताको युग थियो । औपनिवेशिक विस्तारको क्रम जारी थियो छिमेकमा । आन्तरिक कलह र महात्वाकांक्षा हासिल गर्न नेपाली राजनीतिको वर्चश्वपूर्ण पक्ष बन्यो त्यसताका । स्वाभाविक हो, वंशवादमा निषेधको राजनीति एउटा महत्वपूर्ण पक्ष बन्न जान्छ । १०४ वर्षीय राणाशासन विश्वका अधिकांश भागसँगै दक्षिण एसियाको उपनिवेशनबाट मुक्तिकै क्रममा समाप्त भयो । नेपालमा पनि प्रजातन्त्र स्थापना सहमति भयो । यद्यपि लामो संघर्षपछि स्वतन्त्र बनेको भारतले स्वतन्त्र नेपालमा राजनीतिक संयन्त्र र सम्भावित नेतृत्वमा लगानी गर्ने साम्राज्यवादी नीतिलाई नै निरन्तरता दियो । मैले पहिला पनि लेखिसकेकी छु नेपालमा प्रजातन्त्र स्थापना र राणाशासन अन्त्यको लागि यहीँको माटोप्रतिको बफादारीसहित जन्मिएको र संघर्षको नेतृत्वको थालनी गरेको नेपाल प्रजा परिषद्ले भरतीय वर्चस्व स्विकार्दैन भन्ने बुझेरै भारतको मध्यस्थतामा नेपाली कांग्रेसनेपाली राष्ट्रिय कांग्रेससँग सहकार्य गर्न थाल्यो र पछि विलय भयो । अर्थात् नेपाली कांग्रेस या कम्युनिस्ट पार्टी स्थापनामा कुनै न कुनै रूपमा भारतीय संस्थापनको चासो र स्वार्थ मिसिएको छ । ००७ सालमा उसैको मध्यस्थतामा राणाशासनको अन्त्य हुनु र त्यसपछि नेपाली प्रशासनमा भारतीयको उपस्थिति त्यसको प्रमाण थियो । ००७ साल, ०१७, ०३६ साल हुँदै अगाडि बढेको नेपाली राजनीतिमा ०४६ साल साँच्चिकै एउटा फरक, गौरवपूर्ण र उपलब्धिमूलक अध्याय थियो । यसअघि नेपालको कुनै न कुनै पक्ष निषेधको सिकार बन्दै आएका थिए, नेपाली राजनीतिमा । तर ०४६ सालमा राजनीतिक दलहरूमा निषेध गर्नु हुन्न भन्ने विवेकसम्मत निर्णयमा राजा पुगे । संवैधानिक राजतन्त्र र राजनीतिक दलहरूबीचको सहकार्यले मुलुकलाई स्वतन्त्र, सम्मानित बनाउँछ, स्थायित्व दिन्छ भन्नेमा राष्ट्रिय दलहरू पुगे । जनताले आन्दोलनमार्फत त्यसलाई अनुमोदन गरे । त्यो स्पिरिटलाई किसुनजीको नेतृत्वमा निर्मित सर्वपक्षीय संविधानले वैधानिकता प्रदान गर्यो । चाक्सीबारीमा गणेशमान सिंहको नेतृत्वमा भएको भेलामा भारतीय नेताहरूको उपस्थिति एउटा नैतिक समर्थनमा सीमित थियो । ००७ सालमा दिल्लीमा भएको मध्यस्थताको ग्रहणबाट नेपाल पूर्णरूपमा मुक्त भएको कदम थियो, ०४७ को संविधान । तर क्रान्तिको कोखबाट सधैं क्रान्तिकारी' जन्मिदैनन् । त्यसले दलालहरू पनि जन्माउँछ । यो हाम्रो अनुभव र भोगाइ हो । ०४६ को आन्दोलन र ०४७ को संविधानले स्थापित गरेको मेलमिलापमा आधारित, निषेधको राजनीतिको त्यागबाट जन्मिएको व्यवस्था र त्यसबाट गुमेको दिल्लीको वर्चश्वलाई पुनस्र्थापना गर्न माओवादी विशेष रूपमा र नेतृत्व गोटी बन्यो, त्यसको पाँच वर्षमै सशस्त्र आन्दोलन सुरु गरेर । सत्चालीस सालको संविधान पुनस्र्थापना अभियानलाई एउटा संविधानको पुनस्र्थापना, संवैधानिक राजतन्त्रको स्थापना या शासकीय व्यवस्थाको स्थापनाको साँघुरो प्रिज्मबाट हेर्नु सर्वथा गलत हुनेछ । नेपालीलाई मार्नुलाई नै क्रान्ति मानियो । भारतको मध्यस्थतामा तिनै क्रान्तिकारीको वर्चश्व' स्थापित भएपछि २०६३ मा र अहिले त्यसको नाइके प्रधानमन्त्री भएपछि भारतले फेरि विजयी ठानेको छ नेपालमा आफूलाई । माओवादीले नेपाली जनतालाई हैन, हालको लागि भारत र आईएनजीओको हितलाई प्रतिनिधित्व गर्छ । ०४७ सालको संविधान पुनस्र्थापना अभियानलाई एउटा संविधानको पुनस्र्थापना, संवैधानिक राजतन्त्रको स्थापना या शासकीय व्यवस्थाको स्थापनाको साँघुरो प्रिज्मबाट हेर्नु गलत हुनेछ । यो समग्र राष्ट्रियतासँगै सार्वभौमसत्ताको पक्षमा र नेपाली राजनीति सञ्चालनको अभिभारा नेपाली जनताबीच ल्याउने राष्ट्रिय संकल्पबाट सञ्चालित अभियान हो । यसको सफलताले राजनीतिबाट दलाल शक्ति र नेतृत्वलाई विस्थापित गरी जनताको शासनलाई सुनिश्चित गर्नेछ । नेपाली इतिहास, राजनीति, संस्कृति र राजनीतिक दलहरू एकअर्काको पूरक बन्नेछन् । राष्ट्रिय स्वाभिमान र सार्वभौमसत्तामाथि अनि संविधानवादविरुद्ध यदाकदा षड्यन्त्र भएमा न्यायपालिका या सर्वोच्च अदालतले छेकवार गर्ला कि भन्ने आशा पनि अब विस्तारै हराउँदै गएको छ । हिजो पञ्चायती निरंकुशकालमा पनि सर्वोच्च न्यायालयले नेपाली कांग्रेससँग आबद्ध नेपाल विद्यार्थी संघलाई मुलुकभित्र राजनीति गर्न वैधानिक हैसियत प्रदान गरेको थियो । त्यस्तै २०४७ को संविधानपछि टनकपुर मामिलामा सर्वोच्च अदालतले नेपाल र भारतबीच प्रधानमन्त्री तहमा भएको समझदारीको स्वतन्त्र र न्यायसंगत व्याख्या गरेपछि त्यसलाई परिमार्जन गर्न भारत सरकार बाध्य भएको थियो । के अहिले दलीय आवरणभित्र कस्सिँदै गएको सर्वोच्च अदालतबाट सरकार या नेताहरूले देशघाती र संविधानविरोधी काम गरेमा उनीहरू दण्डित हुने अपेक्षा गर्न सकिएला ? क्रान्तिकारीको नाममा दलाल नेतृत्व जन्मिएजस्तै २०४७ को संविधान खानेहरूबाट मुलुकको स्वतन्त्रता, सार्वभौम हैसियत र राष्ट्रियता संरक्षित होला भनी सोच्नु मूर्खता हुनेछ अहिले । महत्वाकांक्षी गैरजवाफदेही राजनीतिमा न्यायपालिका स्वतन्त्र रहन सक्दैन, अहिले त्यही भएको छ । तर मुख्य मुद्दा हो २००७ यता प्रजातन्त्रसँगै भित्रिएको बाह्य हस्तक्षेपलाई समाप्त गरी राष्ट्रिय सम्मान र स्वार्थ बोकेको ०४७ को संविधान फिर्ता ल्याउनु हाम्रो दायित्व हो । निषेधको राजनीति अन्त्य गरी सबैबीच सहकार्यलाई राष्ट्रिय दायित्व बनाएको थियो, त्यो संविधानले । त्यो सहवासमा राजा, जनता र राजनीतिक दल सबै सामेल थिए । राजाले ३० वर्ष दलहरूमाथिको निषेधपूर्ण व्यवहार समाप्त गरेका थिए । ०६३ को आन्दोलनपछि दिल्लीको मध्यस्थतामा माओवादीको अगुवाइमा त्यही निषेधको राजनीति पुनस्र्थापित भएको छ । राजा र अन्य फरक मतका शक्तिलाई निषेध गरियो यसपटक । आँखाको साटो आँखा' मा आधारित जंगली सिद्धान्त नेपालको वर्तमान राजनीतिको प्राण बनेको छ । त्यसलाई विदेशी र दाताहरूले अनुमोदन गरेका छन् । निषेधको राजनीतिले विदेशी हस्तक्षेपको वातावरण बनाउँछ । त्यो हस्तक्षेपको अन्त्य हाम्रो अभियानको लक्ष्य हो ।"
खाली खुट्टै दाैडिएकी सीमाले जितिन् कास्य,"इटहरीः ठूला प्रतियोगिताको खासै अनुभव नबटुलेकी कैलाली टीकापुरकी १५ वर्षीया सीमाकुमारी चौधरीले देशकै सबैभन्दा ठूलो खेलकुद प्रतियोगितामा पदक जित्ने अठोट गर्दा उनकै घरपरिवार र प्रशिक्षकले समेत विश्वास गरेका थिएनन् । यसअघि विद्यालय स्तरका प्रतियोगितामा मात्रै प्रतिस्पर्धा गरेकी सीमाले धेरैको अनुमानविपरीत सोमबार आफूभन्दा अनुभवी प्रतिद्वन्द्वीलाई पछि पार्दै सातौं राष्ट्रिय खेलकुद प्रतियोगिताको एथलेटिक्समा कांस्यपदक चुमिन् । परिवारको कमजोर आर्थिक अवस्थाका कारण स्पाइक सु' सम्म किन्ने पैसा नभएपछि इटहरी रंगशालाको सेन्डर ट्र्याक' मा सोमबार खाली खुट्टा नै ओर्लिएकी सीमाले महिला आठ सय मिटर दौडमा अविश्वासिलो प्रदर्शन गर्दै सुदूरपश्चिमाञ्चलका लागि कांस्यपदक जितिन् । विभागीय टोलीहरूको दबदबा रहेको ट्र्याक एन्ड फिल्ड स्पर्धामा कांस्यपदक जित्न सीमाले दुई मिनेट ३१६२ सेकेन्ड समय खर्चिइन् । उक्त स्पर्धामा निर्धारित दूरी दुई मिनेट १९४२ सेकेन्डमा पूरा गर्दै त्रिभुवन आर्मी क्लबकी सरस्वती भट्टराईले स्वर्ण र दुई मिनेट २५५६ सेकेन्डमा दौड सक्दै आर्मी क्लबकै सानुमाया कार्कीले रजतपदक जिते । प्रतियोगितामा सहभागी हुन आउँदा नै दोस्रा वा तेस्रा हुन्छु भन्ने विश्वास थियो', पदक जितेपछि पनि खुसीयाली मनाउनुभन्दा बढी लजालु देखिएकी सीमाले अन्नपूर्णसँग भनिन् । सीमाले पदक जित्दा उनीभन्दा बढी उनका प्रशिक्षक र सुदूरपश्चिमाञ्चल टोलीका सदस्य खुसी देखिन्थे । टीकापुरस्थित वीरेन्द्र विद्यामन्दिरमा कक्षा नौमा अध्ययनरत सीमाको राष्ट्रिय खेलकुद प्रतियोगितामा यो पहिलो सहभागिता हो । टीकापुर राजीवपुरकी किशोरी सीमाका बुबा इन्द्रबहादुर चौधरी पेसाले घर बनाउने मिस्त्री हुन् । बाबुछोरीका अतिरिक्त उनको घरमा आमा र १३ वर्षीय भाइ छन् । बुबाको सानोतिनो कमाइबाट सीमाको चार सदस्यीय परिवार पालिएको छ । छोरी खेलकुदमा सक्रिय भएकोमा सीमाका बुबाआमालाई गर्व नै लागेको छ तर आर्थिक समस्याकै कारण उनीहरूले चाहेर पनि सीमाका लागि स्पाइक सु' किनिदिन सकेका छैनन् । आफ्नो परिवारको आर्थिक अवस्था राम्ररी बुझेकी सीमाले पनि यसका लागि बाबुआमालाई कहिल्यै कर गरिनन् । एथलेटिक्स खेल्दा लगाउने जुत्ता महँगो हुन्छ । त्यो किन्ने हाम्रो हैसियत छैन । अनि मलाई दौडन जुत्ता किन्नु आवश्यक पनि छैन', उनी भन्छिन् । राष्ट्रिय खेलकुद प्रतियोगितामा कांस्य जितेपछि उनको मनोबल निकै बढेको छ । आफूले ठूलो प्रतियोगिता' मा पदक जितेको कुरा उनी छिटोभन्दा छिटो बाबुआमालाई सुनाउन चाहन्छिन् तर समय मिलेको छैन । अब म अरू प्रतियोगितामा पनि यस्तै खेलेर थुप्रै पदक जित्न चाहन्छु', उनले भनिन् । खेलमा मात्र होइन, सीमा अध्ययनमा पनि उत्तिकै अब्बल छिन् । उनको विद्यालयले उनलाई निःशुल्क छात्रावासमा बस्ने, अध्ययन गर्ने र खेलको अभ्यास गर्ने व्यवस्था मिलाइदिएको छ । उनी पनि आभारी छिन् आफ्नो विद्यालय व्यवस्थापनप्रति । यो सफलतामा मेरो परिवार, विद्यालय, गुरुहरू र साथीभाइ सबैको उत्तिकै योगदान छ । म सबैलाई धन्यवाद भन्न चाहन्छु', बोल्नसमेत लजाउने सीमा भन्छिन् । चार कक्षामा पढ्दासम्म सधैं दोस्रा वा तेस्रा हुने सीमाले त्यसयता कहिल्यै दोस्रा हुनुपरेको छैन, सधैं पहिला । बिहान चार बजे उठेदेखि उनको दिनचर्या सुरु हुन्छ । उनले अध्ययन र खेल दुवैलाई उत्तिकै महत्व दिएकी छन् । आमाबुबाले खेलकुद र पढाइ दुवैमा ध्यान दिन भन्नुहुन्छ । म उहाँहरूलाई निराश पार्दिनँ', सीमा भन्छिन् । भविष्यमा कुशल खेलाडी बन्ने आफ्नो सपना रहेको उनी बताउँछिन् । उनको खेलयात्रा भने राष्ट्रपति रनिङ सिल्ड प्रतियोगिता हुँदै अगाडि बढेको हो । त्यसपछि जिल्ला र क्षेत्रीय छनोट प्रतियोगिता हुँदै उनी नेपाली खेलकुदको महाकुम्भ राष्ट्रिय खेलकुदसम्म आइपुगेकी हुन् ।"
मैदानमै रेफ्रीमाथि मुक्का हान्ने खेलाडीमाथि एक वर्ष प्रतिबन्ध,"इटहरीः सातौं राष्ट्रिय खेलकुद प्रतियोगिताअन्तर्गत मंगलबार पुरुष भलिबल प्रतियोगिताको दोस्रो सेमिफाइनल खेल सकिएलगत्तै पश्चिमाञ्चल विकास क्षेत्रका खेलाडीले रेफ्रीमाथि दुव्र्यवहार र मुक्का प्रहार गरेका छन् । इटहरी रंगशालामा त्रिभुवन आर्मी क्लबसँग पराजय बेहोरेको पश्चिमाञ्चलका खेलाडीले राष्ट्रिय रेफ्री एवं प्रतियोगिताका मुख्य निर्णायक विनय राईमाथि मुक्का प्रहार गरेका हुन् । खेलमा पश्चिमाञ्चल आर्मीसँग २०२५, २५२०, २५२०, २५११ को सेटले पराजित भएको थियो । रेफ्रीले आर्मीको समर्थन गरेका कारण यस्तो अवस्थाको सिर्जना भएको खेलाडीले दाबी गरेका छन् । खेल सकिएलगत्तै हात मिलाउन जम्मा हुने क्रममा एक्कासि आफूमाथि खेलाडीले मुक्का प्रहार गरेको राईले बताए । खेलमैदानभित्र खेलको नियमविपरीत अश्लील शब्द बोलेपछि मैले खेलाडीलाई पहेँलो कार्ड दिएको थिएँ, उनले भने, त्यसको रिस उनीहरूले खेल सकिएलगत्तै ममाथि आक्रमण गरेर पोखे । खेल चालू रहेकै अवस्थादेखि पश्चिमाञ्चलका खेलाडी रेफ्री राईप्रति आक्रोशित बनेका थिए । रेफ्री बसेर खेल खेलाइरहेको अवस्थामा सटर सञ्जुविक्रम शाहले मैदानबाटै ताकेर बल प्रहार गरे पनि राईलाई भने लागेन । राईले उक्त प्रहारलाई सामान्य रूपमा लिए । सट प्रहार गर्ने क्रममा निहुँमा मैदानबाटै बल प्रहार गरियो । हार बेहोर्दै गएका खेलाडीको आवेशलाई मैले सामान्य रूपमा लिएँ, राईले भने, खेल सकिएपछि भने आक्रमण नै भयो । रेफ्रीले गरेको निर्णय चित्त नबुझेमा कानुनी उपचार खोज्न सकिने व्यवस्थाको विरुद्धमा अनुशासनविपरीत खेलाडी उत्रिएका छन् । खेल अवधिमा दर्शकको भारी समर्थन बटुले पनि रेफ्रीमाथि खेलाडीले आक्रमण गरेपछि भने दर्शक पश्चिमाञ्चलविरुद्ध खनिएका थिए । त्यसलगत्तै नेपाल प्रहरी र सशस्त्र प्रहरीको संयुक्त टोलीले सुरक्षा दिएर खेलाडीलाई मैदानबाट बाहिर निकाल्नु परेको थियो । आकस्मिक रूपमा बसेको भलिवल संघको बैठकले दुव्र्यवहारमा उत्रने खेलाडीलाई एक वर्ष प्रतिबन्ध लगाउने निर्णय गरेको छ । बैठकमा राष्ट्रिय खेलकुद परिषद् (राखेप) का प्रतिनिधि, क्षेत्रीय र जिल्ला भलिबल संघका पदाधिकारी तथा रेफ्रिहरूको समेत उपस्थिति थियो । कुटपिटमा संलग्न खेलाडी रमेश केसी, लोकेन्द्र भण्डारी र राजन थापालाई एक वर्षको प्रतिबन्ध लगाइएको प्रतियोगिता व्यवस्थापक लेखनाथ पराजुलीले जानकारी दिए । उनका अनुसार सुरुमा केसीले रेफ्रीलाई मुक्का प्रहार गरेपछि अन्य खेलाडी पनि कुटपिटमा उत्रिएका थिए । खेलको नियमविपरीत खेलाडीले रेफ्रीमाथि आक्रमण गरेकाले कारबाहीस्वरूप एक वर्षका लागि निलम्बन गर्ने निर्णय गरिएको छ, उनले भने, निलम्बनमा परेका खेलाडीले भलिबल संघले स्वीकृत दिएको कुनै पनि प्रतियोगितामा प्रतिस्पर्धा गर्न पाउनेछैनन् । रेफ्रीमाथि बल प्रहार गर्ने तथा जालीमा लात्ताले हान्ने शाहले पनि सार्वजनिक रूपमा माफी माग्नुपर्ने निर्णय बैठकले गरेको छ । माफी नमागेमा उनलाई पनि एक वर्षसम्मको निलम्बन गरिने निर्णय भएको जानकारी पराजुलीले दिए । यस्तै उनका अनुसार पश्चिमाञ्चलका प्रशिक्षक र व्यवस्थापकलाई समेत माफी मगाउने निर्णय भएको छ ।"
"केशरी, सरस्वती र कृष्णाको तीनतीन स्वर्ण","इटहरीः सातौं राष्ट्रिय खेलकुद प्रतियोगिताको एथलेटिक्समा त्रिभुवन आर्मी क्लबकी सरस्वती भट्टराई र कृष्णा चौधरी तथा नेपाल पुलिस क्लबकी केशरी चौधरीले आफ्नो स्वर्ण पदक संख्या तीनतीन पुर्याएका छन् । इटहरी रंगशालामा सोमबार भएको खेलमा सरस्वतीले महिला आठ सय मिटर दौड र कृष्णाले महिला दुई सय मिटर दौडमा स्वर्ण पदक जितेका हुन् । केशरीले भने महिला ट्रिपलजम्पमा स्वर्ण पदक हात पारिन् । सरस्वतीले निर्धारित दुरी पूरा गर्न दुई मिनेट १९४२ सेकेन्ड समय खर्चिइन् । उक्त स्पर्धामा आर्मी क्लबकै सानुमाया कार्कीले रजत पदक हात पारिन् । उनले निर्धारित दुरी पार गर्न दुई मिनेट २५५६ सेकेन्ड समय लगाइन् । सुदूरपश्चिमाञ्चलकी सीमाकुमारी चौधरी निर्धारित दुरी दुई मिनेट ३१६२ सेकेन्डमा पार गर्दै तेस्रो भइन् । सरस्वतीले जारी प्रतियोगितामा पन्ध्र सय मिटर दौड र चार गुना चार सय मिटर रिले दौडमा पनि स्वर्ण पदक जितेकी थिइन् । २०६५ सालदेखि खेल्न सुरु गरेकी सरस्वतीले २०६८ सालमा भएको छैटौं राष्ट्रिय खेलकुदमा भने सुदूरपश्चिमाञ्चल विकास क्षेत्रको प्रतिनिधित्व गरेकी थिइन् । २३ वर्षीया सरस्वतीको घर डँडेलधुराको पोखरा हो । उनले ब्राजिलको रियो दी जेनेरियोमा सम्पन्न ओलम्पिक खेलकुद प्रतियोगितामा पनि राष्ट्रको प्रतिनिधित्व गरेकी थिइन् । रियो ओलम्पिकमा उनले १५ सय मिटर दौडमा चार मिनेट ३३ सेकेन्डको राष्ट्रिय कीर्तिमानसमेत बनाएकी थिइन् । त्यसअघि उक्त कीर्तिमान राजकुमारी पाण्डे (चार मिनेट ३४ सेकेन्ड) को नाममा थियो । सरस्वतीले सातौं राष्ट्रिय खेलकुदमा तीनवटा स्वर्ण पदक जित्दा निकै खुसी लागेको प्रतिक्रिया दिइन् । तीनवटा स्वर्ण पदक जित्दा निकै खुसी लागेको छ । त्रिभुवन आर्मी क्लबबाट मैले आफ्नो खेल तिखार्ने अवसर पाएँ, यो पदक त्यसैको प्रतिफल हो', उनले भनिन् । आठ सय मिटर दौडमा उनको उत्कृष्ट प्रदर्शन भने दुई मिनेट १३ सेकेन्ड हो । यसैगरी दुई सय मिटर दौडमा कृष्णाले निर्धारित दुरी २६९० सेकेन्डमा पूरा गरिन् । उक्त स्पर्धामा २७७२ सेकेन्डको समय निकाल्दै आर्मी क्लबकै संगीता मेचे दोस्रो र २७७३ सेकेन्डको प्रदर्शनसहित मध्यपश्चिमाञ्चलकी प्रमिला थारू तेस्रो भए । जारी प्रतियोगितामा कृष्णाले यसअघि महिला एक सय मिटर दौड र महिला चार गुना चार सय मिटर रिले दौडमा स्वर्ण पदक जितेकी थिइन् । पुरुष आठ सय मिटर दौडमा पनि आर्मी क्लबकै सोमबहादुर कुमाल पहिलो भए । उनले निर्धारित दुरी दुई मिनेट ०२४७ सेकेन्डमा पूरा गरे । उक्त स्पर्धामा आर्मीका जीवन चौधरी दोस्रो र एपीएफ क्लबका हिक्मत धामी तेस्रो भए । निर्धारित दुरी जीवनले दुई मिनेट ०४७१ सेकेन्डमा र हिक्मतले दुई मिनेट ०४८७ सेकेन्डमा पूरा गरे । यसैगरी पुरुष दुई सय मिटर दौडमा मध्यपश्चिमाञ्चलका यमसाजन सुनारले बाजी मारे । उनले निर्धारित दुरी पार गर्न २१७० सेकेन्ड समय खर्चिए । उक्त स्पर्धामा एपीएफ क्लबका आशीष चौधरी दोस्रो र आर्मी क्लबका आनन्द चौधरी तेस्रो भए । निर्धारित दुरी आशीषले २२२२ सेकेन्ड र आनन्दले २२२४ सेकेन्डमा पूरा गरेका थिए । महिला चार सय मिटर हर्डल्समा आर्मी क्लबकी दुर्गा देवकोटाले स्वर्ण पदक जितिन् । उनले निर्धारित दुरी एक मिनेट १०१६ सेकेन्डमा पार गरिन् । उक्त स्पर्धामा एक मिनेट १०६१ सेकेन्डको समय निकाल्दै एपीएफ क्लबकी सविता चौधरी दोस्रो र एक मिनेट १८५० सेकेन्डको समयसहित पूर्वाञ्चलकी सविता श्रेष्ठ तेस्रो भए । यसैगरी पुरुष डिस्कस थ्रोमा पनि आर्मी क्लबकै विनोद राईले स्वर्ण पदक जिते । उनले ३५४० मिटरको प्रदर्शन गरे । उक्त स्पर्धामा ३२०३ मिटरको प्रदर्शनसहित एपीएफ क्लबका प्रेमबहादुर हुन्चिङले रजत र ३१७५ मिटरको प्रदर्शनसहित नेपाल पुलिस क्लबका पुष्कल खड्काले कांस्य पदक जित्न सफल भए । महिलातर्फको ट्रिपलजम्पमा भने पुलिस क्लबकी केशरी चौधरीले बाजी मारिन् । उनले स्वर्ण पदक हात पार्ने क्रममा ११७६ मिटरको प्रदर्शन गरेकी थिइन् । उक्त स्पर्धामा एपीएफ क्लबकी शिला चौधरीले रजत पदक हात पारिन् । उनले १०५५ मिटरको प्रदर्शन गरिन् । आर्मी क्लबकी संगीता मेचे १०४१ मिटरको प्रदर्शनसहित तेस्रो भइन् । केशरीले जारी प्रतियोगितामा यसअघि महिला हाइजम्प र लङजम्पमा स्वर्ण पदक जितेकी थिइन् ।"
हर्डल' नै देखेका थिएनन् हर्डल्स खेलाडीले,"इटहरीः देशभित्र हुने सबैभन्दा ठूलो प्रतियोगिता हो, राष्ट्रिय खेलकुद । देशभरिबाट छनोट चरण पार गर्दै आएका दिग्गज खेलाडीले उत्कृष्टताका लागि भिडन्त गर्छन्, यो प्रतियोगितामा । तर पूर्वाञ्चलमा जारी सातौं राष्ट्रिय खेलकुद प्रतियोगितामा सहभागी हुन आएका कतिपय खेलाडीलाई आफूले खेल्ने खेलकै विषयमा जानकारी छैन भन्ने सुन्दा आश्चर्य लाग्न सक्छ । यस्तै नियति भोगिरहेका छन्, सातौं राष्ट्रिय खेलकुदअन्तर्गत इटहरीमा जारी एथलेटिक्स प्रतियोगिताका केही खेलाडी । एथलेटिक्सको हर्डल्स स्पर्धामा सहभागी हुन क्षेत्रीय टोलीमा सहभागी भएर आएका कतिपय खेलाडीले खेलका क्रममा प्रयोग गरिने हर्डल' इहटरीमा पहिलोपटक देख्ने अवसर पाए । प्रतियोगिता सुरु हुनुअघि उनीहरूले न हर्डल' मा अभ्यास गर्न पाए न त हर्डल' देख्न नै पाएका थिए । पूर्वाञ्चल विकास क्षेत्रको प्रतिनिधित्व गर्दै चार सय मिटर पुरुष हर्डल्स स्पर्धामा प्रतिस्पर्धा गर्न आएका पंकज पोखरेल सोमबार प्रतियोगिता सुरु हुनुअघि हर्डल्सको बारेमा आफूलाई जानकारी नै नभएको गुनासो गर्दै थिए । हडल्र्स स्पर्धाको विषयमा अभ्यासका क्रममा प्रशिक्षकले सामान्य जानकारी दिए पनि आफूले खेल सुरु हुनुभन्दा केहीअघि मात्र हर्डल' देख्ने मौका पाएको बताए । हर्डल्समा भाग लिनुपर्ने भएपछि गुरु (प्रशिक्षक) ले अलिअलि जानकारी दिनु भएको थियो तर, मैले आज पहिलो पटक हर्डल देखेको हुँ । मलाई खेल्न पनि डर लागेको छ', मोरङ सुन्दरदुलारीका पंकजले भने, ममात्र होइन, हामीसँग अभ्यास गर्ने अरू थुप्रै खेलाडीलाई हर्डल्सको बारेमा थाहा छैन, उनीहरूले पनि आज पहिलो पटक हर्डल देखेका हुन् ।' राष्ट्रिय प्रतियोगितामा हर्डल्स स्पर्धा समावेश गरिए पनि जिल्ला र क्षेत्रीय स्तरमा भने हर्डल्सको छनोट नै नगरी खेलाडी चयन गरिएको थियो । त्यसैले राष्ट्रिय प्रतियोगितामा सहभागी हुन विभिन्न जिल्लाबाट आआफ्नो विकास क्षेत्रको प्रतिनिधित्व गर्दै आएका अधिकांश खेलाडीले प्रतियोगितास्थल पुगेरमात्र यो खेल कसरी खेलिन्छ भन्ने कुराको अनुभव गर्न पाए । हर्डल्स (बाधा दौड) स्पर्धामा खेलाडीले निश्चित दुरीसम्म दौडिएपछि उफ्रिएर हर्डल' पार गर्नुपर्ने हुन्छ । खेलाडी विजयलक्ष्यसम्म नपुग्दासम्म योक्रम दोहोरी रहन्छ । सामान्य दौडभन्दा फरक हुनु भएकाले र अग्ला हर्डलहरू पार गर्नुपर्ने भएकाले पहिलोपटक सहभागिता जनाउने खेलाडीका लागि स्पर्धा केही जोखिमपूर्ण हुन्छ । खेलाडीले सही तरिकाले हर्डल' पार गर्न सकेनन् भनेर लडेर घाइते हुने सम्भावना पनि उत्तिकै रहन्छ । पंकजजस्तै कञ्चनपुरका विवेक सुनार र अनिल नेपालीले पनि प्रतियोगितास्थल पुगेरमात्र हर्डल्सस्पर्धाको बारेमा राम्ररी जान्ने र बुझ्ने अवसर पाए । विवेक र अनिल सूदूरपश्चिमाञ्चल विकास क्षेत्रको प्रतिनिधित्व गर्दै राष्ट्रिय खेलकुदमा सहभागी भएका हुन् । राष्ट्रिय प्रतियोगितामा आफूले खेल्नुपर्ने भए पनि यसअघि उनीहरूले हर्डल' मा अभ्यास गर्न पाएका थिएनन् । सूदूरपश्चिमाञ्चलको एथलेटिक्स टोलीका प्रशिक्षक छविलाल थापाले जिल्ला र क्षेत्रीयस्तरमा हर्डल' को सुविधा नरहेकाले खेलाडीले अभ्यास गर्न नपाएको जानकारी दिए । अभ्यासका क्रममा हर्डलको सुविधा नभएकाले हाम्रा अधिकांश खेलाडीले राष्ट्रिय प्रतियोगितामा आएर एकैपटक प्रतिस्पर्धा गर्नु परेको हो', उनले भने । हर्डल' उपलब्ध नभएपछि आफूले हर्डल' को स्थानमा साइकल राखेर खेलाडीलाई अभ्यास गराउने सोच बनाए पनि खेलाडी घाइते हुने सम्भावना देखेपछि खेलाडीलाई सामान्य नियमको बारेमा जानकारी मात्र दिएर प्रतियोगितामा सहभागी गराउन ल्याएको पनि उनले बताए । हर्डलको स्थानमा साइकल राखेर अभ्यास गराउने सोच बनाएको थिएँ तर, खेलाडी घाइते हुन सक्ने सम्भावना देखेर त्यसो गरिएन । त्यसपछि खेलाडीलाई खेलको बारेमा सामान्य जानकारीमात्र दिएर प्रतियोगितामा सहभागी गराएका हौं', प्रशिक्षक छविलालले भने । सातौं राष्ट्रिय खेलकुदमा पुरुषतर्फ एक सय १० मिटर हर्डल्स र चार सय मिटर हर्डल्स तथा महिलातर्फ एक सय मिटर हर्डल्स र चार सय मिटर हर्डल्स स्पर्धा समावेश गरिएको छ ।"
