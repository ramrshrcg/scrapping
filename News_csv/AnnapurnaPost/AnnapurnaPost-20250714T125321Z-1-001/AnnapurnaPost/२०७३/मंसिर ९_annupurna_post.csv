शीर्षक,विवरण
कृषि विश्वविद्यालयमा प्रवेश परीक्षा र राजनीति,"चितवनको रामपुरस्थित कृषि तथा वन विज्ञान विश्वविद्यालय (एएफयू) त्रिभुवन विश्वविद्यालय (त्रिवि) को कृषि तथा पशु विज्ञान अध्ययन संस्थानकै पालादेखि निष्पक्ष प्रवेश परीक्षाको लागि धेरै पहिलेदेखि नाम चलेको शिक्षण संस्था हो । बरु अरू नाम चलेका शिक्षण संस्थाका प्रवेश परीक्षा कहिलेकाहीं विवादमा परेको सुनिन्थ्यो । रामपुरमा विवाद परेको थाहा छैन । पंक्तिकारले पनि २०३५ सालमा प्रवेश परीक्षा दिएर रामपुरमा कृषि स्नातक अध्ययन प्रारम्भ गरेको थियो । सयवटा वस्तुगत प्रश्नको सही उत्तर छान्न एक घन्टाको समय हुन्थ्यो । त्यसबेलाको एउटा प्रश्न एक धार्नी फलाम र एक धार्नी कपासमा कुन गह्रौं हुन्छ ? गएको कात्तिक २५ र २७ गते स्नातक तहको भेटेरीनरी र फिसरिजको लागि प्रवेश परीक्षाको कार्यक्रम थियो । परीक्षार्थी धेरै भएकाले रामपुरलगायत भरतपुर र अन्यत्र पनि परीक्षा केन्द्र थिए । त्यसको केही दिनअघि नै परीक्षार्थीको नामावलीसहित परीक्षा केन्द्रको तालिका प्रकाशित भएछ । त्यसलाई लिएर विद्यार्थीबाट विरोध भएछ, भनसुन र चलखेल हुन सक्ने आशंकामा । व्यवस्थापनले उक्त कुरा महसुस गरेर प्रकाशित तालिका रद्द गरेपछि अर्को तालिका प्रकाशित गरेछ । यो दुवैतर्फबाट भएको राम्रो काम थियो । कात्तिक २५ गते बिहानै विद्यार्थी सकिनसकी मेच, टेबुल, बेञ्च बोकेर यताउती गरिरहेका थिए । मैले भन्ठानें, परीक्षा कक्ष तयारी गर्नको लागि सघाउँदै होलान् । गेटबाहिर पौने साततिर पुग्दा त्यहाँ त मेला सुरु भइसकेको रहेछ । सबैले आआफ्ना राजनीतिक दलका चुनाव चिन्ह र तिनका नेताहरूका ओजस्वीपूर्ण तस्बिरसहितको ब्यानर र टिसर्ट लगाएर मूल सडकको किनारमा सहयोग डेस्क राखेर बसेका थिए । हाम्रा विद्यार्थी कति लगनशील रहेछन् भनेर गर्व पनि लाग्यो । डेस्कको सम्पर्कमा आउनेको नाम र मोबाइल टिप्थे, अनि पम्पलेटब्रोसर दिन्थे । विस्तारै भीड बढ्दै गयो । त्यसको करिब १५० मिटर पर क्याम्पसको भेटेरीनरीतर्फ जाने गौंडामा पनि त्यस्तै चहलपहल थियो । त्यहाँ पनि दुईजना विद्यार्थी मुक्कामुक्की गर्न लागेका रहेछन् । यी देख्दा नेपालको राजनीति पो राजनीति, भर्खरै अमेरिकामा सम्पन्न भएको राष्ट्रपतिको निर्वाचन के राजनीति हो र भन्ने लाग्यो । त्यहाँ निर्वाचन नहुञ्जेल एकले अर्कोलाई तल्लो स्तरसम्मै खेदो खने । निर्वाचन सकिएपछि एकले अर्कोको तारिफ । हामीकहाँ जस्तो जरैदेखि पलाएको राजनीति कहाँ पो होला र ! अनि आमाबाबुले हाडछाला घोटेर कमाएको पैसाले त्यसरी दिलोज्यान दिएर राजनीति गर्ने विद्यार्थी कार्यकर्ता र भोलिका नेता र राजनेता ती मुलुकमा कहाँ पाऊन् ? हाम्रा दल र नेताहरू ज्यादै भाग्यमानी र स्रोतयुक्त छन् । स्वयंसेवी स्वतस्पूर्त निस्कन्छन्, अनि दल र संगठनका लागि तँछाडमहाड गर्छन्, मरिमेट्छन् । मान्नैपर्छ । कात्तिक २७ गते रामपुरको क्याम्पस गेट पुग्दा साँझ सवा ५ बजेको थियो । बाहिर दुईचारजना प्रहरी र भित्रपट्टि डिनको कार्यालयवरपर केही भीड र प्रहरी भ्यान थिए । परीक्षा सकिएकै दिन नतिजा प्रकाशित गरिहाल्ने भएकोले मलाई लाग्यो, उत्तरपुस्तिकाको जाँच हुँदै होला र सुरक्षाको लागि प्रहरी बसेका होलान् । कोठामा पुग्नुअघि घुम्ती पसलका साहुजीसँग एकैछिन हेलो भो । मैले भनेँ, आज त रमाइलै भयो होला नि, झगडा त भएन नि ! उत्तर पाएँ किन नहुनु, गाडी नै फोडे । उनले थपे, यो क्याम्पस त राजनीतिको लागि नाम चलेकै छ नि । त्यसपछि क्यान्टिनमा पुगें । क्यान्टिनका थापा भाइले भने, सर त आउनु भो, फेरि भोलिदेखि साइनडाइ रे ! हो र ! त्यसो भए त मेरो तालिम कार्यक्रम पनि नहुने होला, म त भोलि नै फर्कन पाउने भएँ भनेर ठट्टा गरेँ । मैले पनि सुनेको मात्रै हुँ, बुझेर मात्र फर्कनु होला भनें । मेरा विद्यार्थी सागर जीसीलाई फोन लगाएँ । उनले पनि त्यस्तै हल्ला छ, एक हप्ताको लागि होस्टेल खाली गर्ने रे । पढाइ त बन्द नहोला कि भने । खाना खाँदै थिएँ, अर्को विद्यार्थी सुष्मा मरहट्टाको फोन आयो, उनको फिल्ड अनुसन्धानको सिलसिलामा । उनले पनि पाँच दिनको लागि होस्टेल बन्द गर्ने कुरा सुनेकी रहिछन् । क्यान्टिनमा बस्दाबस्दै त्यहाँ भएका विद्यार्थीसँग कुरा बुभेँ, दुई भिन्न संगठनबीचका विद्यार्थीबीच भरतपुर परीक्षा केन्द्रमा झगडा भएको रहेछ । त्यही झगडा रामपुरमा पनि सल्किएछ । प्रहरीले लाठीचार्ज गरेछन् । केही विद्यार्थीलाई पक्रेछन् । धेरैले प्रहरीको कुटाई खाएछन् । भोलिपल्ट के भएछ भनेर क्यान्टिनमै आएका विद्यार्थीसँग सोधेँ । हो, पाँच दिनको लागि बन्द भएछ, होस्टेल छोड्दैछन् । धेरै घर गइसके भने । पछि आपैंले सूचना पढेँ । प्रवेश परीक्षा सकिएपछि केही असामान्य अवस्था सिर्जना भएकाले कात्तिक २७ देखि मंसिर २ गतेसम्म पठनपाठन बन्द रहने र छात्राबास खाली गराउने सूचना रहेछ । साइनडाइ होइन । गएको तिहार सुरु हुनु केही दिन अघिसम्म करिब एक महिना रामपुरमा साइनडाइ थियो । विश्वविद्यालयमा झगडा, तोडफोड र खासगरी दुई पक्षका विद्यार्थीबीच झगडा भएर स्थिति नियन्त्रणभन्दा बाहिर गएमा वा जानसक्ने देखिएमा प्रशासनको सहयोगमा अनिश्चितकालको लागि बन्द गर्ने र होस्टेल अनिवार्य खाली गराउनेलाई साइनडाइ भन्ने रहेछ । त्यसअघि साइनडाइ भनेको मलाई थाहा थिएन । कात्तिक २५ गते लिएको परीक्षाको नतिजा सोही दिन बेलुकी नौ बजेतिर प्रकाशित भएछ, र कात्तिक २७ कोचाहिँ राति दुई बजे । सुनेअनुसार सो दिनको घटनालाई लिएर केहीले प्रवेश परीक्षाको नतिजासमेत रोक्ने प्रयास गरेका रहेछन् । तर पहिलादेखिको साख जोगाउन धेरैको जोड र प्रयासमा राति नै परीक्षाफल प्रकाशित भएछ । त्यो राम्रो भयो । भेटेरीनरी र फिसरिजतर्फ १७ सय ४६ जनाले परीक्षा दिएकोमा नौ सय ८४ जना भेटेरीनरीमा र ३५२ जना फिसरिजमा उत्तीर्ण भएछन् (उत्तीर्ण अंक, १०० मा ४०) । तीमध्ये भेटेरिनरीमा ५० र फिसरीजमा १६ जनाले मेरिट लिस्टअनुसार भर्ना पाउँछन् । कृषितर्फ ३७ सय ९६ जनाले परीक्षा दिएकोमा १४५३ उतीर्ण भएछन् । तीमध्ये रामपुरमा १६५ र कास्कीको पुरनचौरमा ५० जनाले मेरिट लिस्टअनुसार भर्ना पाउँछन् । एउटा रमाइलो पक्ष के छ भने एएफयूको कृषि संकायतर्पको डिनको कार्यालय र त्रिविको डिनको कार्यालय एउटै भवनमा छन् । मूल ढोकामा एएफयूतर्फ तालाबन्दी र त्रिवितर्फ खुला थियो । त्यो कसरी सम्भव भयो भने भवन एउटै भए पनि दुइटा मूल ढोका सँगसँगै छन् । एउटा ढोकामा तालाबन्दी एएफयूको नाममा र अर्को ढोका खुला त्रिविको नाममा । यहाँनिर राम्रो कुरा के छ भने मुलुकको राजनीति र शिक्षाको अवस्था जेजस्तो भए पनि कृषि क्षेत्रमा उच्च अध्ययन गर्न चाहनेहरु (महिला र पुरुष दुवै) बढ्दो छ । यो कृषि क्षेत्रको लागि उत्साहप्रद छ र मुलुककै लागि राम्रो सूचक हो । यो त भयो एएफयूतर्फको प्रवेश परीक्षा । त्रिवि र एएफयूबीच कचमच भएपछि केही वर्षयतादेखि त्रिविले रामपुर छोडेर लमजुङ र पक्लिहवामा मात्र कृषि स्नातक कार्यक्रम चलाउँदै आएको छ । यो वर्षदेखि त्रिविले फेरि रामपुरमै कृषि स्नातक खोल्ने निर्णय गरेको सुनियो । भर्नाको लागि विज्ञापन भइसकेको छैन । यसै विषयलाई लिएर एएफयूका विभिन्न प्राध्यापक संगठनले विरोध जनाएका छन् भने जिल्लास्तरमा राजनीतिक छलफल भएछ । त्यसबेला एएफयूका पक्षधर स्थानीय नेताहरू अहिले एएफयू र त्रिवि दुवै चाहिन्छ भन्न थालेका छन् रे ! त्रिविले चितवनकै शक्तिखोर (तत्कालीन माओवादी क्यान्टोन्मेन्ट) मा कृषि कलेज खोल्ने कार्यक्रम पनि छ । जे होस्, अहिलेको विद्यार्थीको चाप नै राम्ररी धान्न नसकिरहेको अवस्थामा दुइटा विश्वविद्यालयले एकै ठाउँमा पठनपाठन गर्दा कसरी गुणस्तरीय पढाइ र अन्य व्यवस्थापन हुन सक्ला ? अर्को यसले नयाँ झगडाको बीउ रोप्ने पक्का छ । माथि उल्लिखित सूचनाअनुसार मंसिर २ सम्म होस्टेल खाली राख्ने र पठनपाठन बन्द हुने थियो । त्यसअगावै केही प्राध्यापक र विद्यार्थी संघ संगठनले कात्तिक २७ गतेको घटनालगायतलाई लिएर अनिश्चितकालीन बन्दको आह्वान गरे । सोहीअनुरूप बन्द भयो र नयाँ भर्ना प्रक्रिया पनि अवरुद्ध भयो । यही मंसिर ६ गतेदेखि खोलिने हल्ला थियो । यो लेख तयार गर्दासम्म बन्दै थियो । लामो समयदेखि पटकपटक भइरहेको बन्दले विद्यार्थी धेरै मर्कामा परिरहेका छन् । यद्यपि, बन्दको विरुद्ध सबैको मुख बन्द छ । बन्दका बेला गेटहरूमा ५६ वटा ताला लागेका हुन्थे । हडताल र बन्द गर्नेहरू विभिन्न विद्यार्थी संघसंगठनलगायत प्राध्यापक र कर्मचारीको संघसंगठन पनि हुन्थे । माग आआफ्नै हुन्थ्यो । माग हेर्दा सबैको जायजै लाग्थ्यो । त्यसभित्र केके राजनीति घुसेका हुन्थे, त्यो तिनै जानून् । एउटा रमाइलो पक्ष के छ भने एएफयूको कृषि संकायतर्फको डिनको कार्यालय र त्रिविको डिनको कार्यालय एउटै भवनमा छन् । मूल ढोकामा एएफयूतर्फ तालाबन्दी र त्रिवितर्फ खुला थियो । त्यो कसरी सम्भव भयो भने भवन एउटै भए पनि दुइटा मूल ढोका सँगसँगै छन् । एउटा ढोकामा तालाबन्दी एएफयूको नाममा र अर्को ढोका खुला त्रिविको नाममा । यस्तो रमाइलो पहिलेपहिले पनि देखिन्थ्यो । त्यसबेला यो भवन बनाउनेले भोलि यी दुइटा हुन्छन् भनेर बनाएका होइनन् । जे होस्, अहिले काममा आएको छ । यसरी एएफयूको आफ्नै आन्तरिक समस्या अनि त्रिविसँग सम्पत्ति हस्तान्तरणलगायतको विषयमा किचलो । त्यसमाथि चरम राजनीतिक हस्तक्षेप । कहिले र कसरी यो विश्वविद्यालयले विशुद्ध प्राज्ञिक र अध्ययनशील वातावरण पाउने ? मैले बुझेको अहिले यी दुइटा विश्वविद्यालयबीचको किचलो केको लागि भन्दा राजनीतिको लागि । राजनीति केको लागिभन्दा दलविशेषको भागबन्दा र खेल मैदानको लागि । होइन भने दुवै विश्वविद्यालय सरकारी नै हुन् । अहिले मुलुकमा सरकार एउटै छ । यी दुईबीचका समस्यालाई सरकारको एउटै निर्णयले समाधान गर्न सक्छ । तर गर्न किन चाहन्नन् ? सबैले बुझेकै हो, रामपुरको कृषि क्याम्पसलाई कृषि विश्वविद्यालय बनाउने (पछि बन पनि जोडियो) । रामपुरको कृषि क्याम्पसलाई छोडेर त्यही परिसरमा छुट्टै कृषि विश्वविद्यालय बनाएको हो भने त्यो आवश्यक नै थिएन । किनकि पहिलेकै कृषि क्याम्पसले मिनी कृषि विश्वविद्यालयको काम गर्दै आएको थियो र त्यो नै काफी थियो । किन देखाउनको लागि मात्र छुट्टै विश्वविद्यालय चाहियो ? अर्कोतिर त्रिविले लमजुङको सुन्दरबजार र रूपन्देहीको पक्लिहवामा अन्डरग्र्याजुएट र काठमाडौंको कीर्तिपुरमा पोस्टग्र्याजुएट कार्यक्रम चलाइरहेकै छ । फेरि रामपुरमै किन चाहियो ? एएफयू त त्रिविकै सन्तति हो । दुइटा विश्वविद्यालयबीचको समस्या कहिलेकाहीँ पानी बाराबारको स्थितिसम्म पुगेको बुझिन्छ । करिब दुई महिनाअघि त्रिवितर्फ नयाँ डिन नियुक्त भएपछि रामपुरमा भएको आफ्नो कार्यालयमा पद बहाली गर्न आएछन् । अर्को पक्षले पस्नै दिएनछ । एकातिर अवस्था यस्तो छ, अर्कोतिर तीबीच अति सुमधुर सम्बन्ध पनि छ । जस्तै अहिले त्रिविका प्राध्यापक एएफयूका रजिस्ट्रार र सेवा आयोगका अध्यक्ष छन् । यसले पनि देखाउँछ, समस्या आन्तरिक होइन, राजनीतिक हो । सरकार र दल मिलेर एउटा ठोस निर्णय गर्यो भने समस्या तुरुन्तै समाधान हुन्छ । प्रधानमन्त्री पुष्पकमल दाहाल आफै रामपुरकै पूर्वविद्यार्थी हुन् र चितवननिवासी पनि । त्यसैले दुई विश्वविद्यालयबीचको झगडा उनैले अविलम्ब टुंग्याउनुपर्छ ।"
संविधान संशोधनका 'रिहर्सल',"बजार, गल्ली, चोक, पसल सर्वत्र राजनीतिमय देखिन्छ । सांसदले आफ्नो सुविधा बढाएदेखि संविधान संशोधनसम्मका विषय चर्को रूपमा उठेका छन् । तर नेपालीको सबैभन्दा ठूलो चिन्ता भनेको संविधान संशोधन हुन्छ कि हुँदैन, भए कस्तो हुन्छ, हुनुपर्ने के हो, हुनै नहुने के हो । यिनै विषयमा सर्वत्र चासो छ । संविधान संशोधन र मधेसी मोर्चाको मागलाई मात्र ध्यान दिने हो भने यो मुलुक विखण्डनसम्मको हदमा जान सक्छ भन्ने अभिव्यक्ति पनि नेपाली राजनीतिका उपल्लो श्रेणीमा रहेको मानिएकाहरूले समेत आफ्नो स्वर मुखरित गर्न थालेका छन् । खासगरी नागरिकता, भाषा, सीमांकन, प्रतिनिधिसभा र राष्ट्रिय सभामा प्रतिनिधित्वको विषयले अहिलेको बहसमा प्राधान्यता पाएका देखिन्छ । एकथरीले सीमांकनलाई नै प्रमुख मुद्दाका रूपमा अगाडि बढाएका छन् । उनीहरूका मागमा नेपालको दक्षिणको एउटा भूखण्ड दुई भागमै किन नटुक्र्याइयोस् तर त्यसभित्र पहाड सम्मिलित हुनु हुँदैन । भन्नुको अर्थ उँचो भूभागसितको रिस होइन, पहाडिया भनेर चिनिने जातिबाट आफूलाई अलग गर्न खोजिएको हो । त्यो भूखण्ड नेपालभन्दा पनि मधेसको नाममा चिनियोस् भन्ने अन्तर्निहित स्वार्थ हो । विश्व समुदाय सञ्चारको जगत्मा एकअर्काको पहुँचका कारणले साँघुरिएको छ, सन् ८० को उत्तरार्धदेखि ९० सम्मको इतिहास यात्रामा जबर्जस्त किसिमले लोकतन्त्र र नागरिक स्वतन्त्रताको लहरले संसारलाई छपक्कै छोप्यो । त्यति ठूलो सोभियत संघ विघटित भएर दसौं राज्यमा विभाजित हुन पुग्यो, त्यसलाई सांस्कृतिक पहिचानको मागका रूपमा लिन सकिन्छ । उज्वेकिस्तान, कजाकस्तान, तुर्कमिनिस्तानलगायत अरू धेरै बाल्टिक राज्यहरूले आफ्नो सांस्कृतिक पहिचान सुनिश्चित गर्ने आन्दोलन चलाए । सन् १९९० को नेपालको जनआन्दोलनले पुनस्र्थापित गरेको बहुदलीय व्यवस्थाले पनि यो कुरा बुझेकै हो र नै संविधानलाई हुन सक्नेसम्म प्रतिनिधिमूलक, उदार र मानवअधिकार संरक्षण गर्ने दस्ताबेजका रूपमा स्थापित गर्यो । तर त्यो देशभित्र र बाहिरका शक्तिहरूलाई स्वीकार्य दस्ताबेजका रूपमा स्थापित हुन सकेन । २०५२ सालपछि मुलुकमा बेग्लै किसिमको अस्थिरता खोज्ने तत्त्वले हिंस्रक, निर्दयी र प्राकृतिक मानव स्वभावको विपक्षमा जाने विद्रोह नै गर्यो । विद्वान्हरू या राजनीतिशास्त्रका पण्डितहरूले त्यसलाई ०४७ को संविधानको विफलता भनेको भए पनि यो संविधानको विफलता नभएर कसैको स्वार्थलाई सम्बोधन गर्न नसकिएको अवस्थाको द्योतक हो । त्यो शक्ति देशभित्रकाहरूलाई प्रेरित गर्न बाहिरबाट आएको एक खालको राजनीतिक अतिक्रमण नै हो । एकातिर सत्ताको सुनिश्चितता र अर्कोतिर बाह्य दबाबका कारण मुलुक संघीयताको नराम्रो भुमरीमा फस्यो । संघीय संरचना नै समावेशी, लोकतन्त्र र सांस्कृतिक पहिचान सुनिश्चित गर्ने एक मात्र बाटो हो भन्ने बुझाउन संसारभरकै शक्ति लागे । कोही सांस्कृतिक अतिक्रमणको अर्थमा, कोही धर्म विस्तार गर्ने सोचमा, कोही क्रान्तिलाई सहज तुल्याउने धुनमा जातीय, क्षेत्रीय र सांस्कृतिक राष्ट्रवादलाई बढावा दिन नेपालमा धेरै रुपैयाँको खोलै बग्यो । संविधानसभाका सदस्यहरू संसारका सानाठूला हरेक मुलुकमा घुम्ने र उनीहरूका विचारबाट प्रभावित हुने अवसर प्रयोग गर्नमै मस्त भए पनि । आजको स्थितिमा सीमांकन र नागरिकता अत्यन्त पेचिलो विषयका रूपमा नेपालको राजनीतिमा उपस्थित छ । नागरिकताको विषयलाई लिएर रैथाने मधेसबाटै प्रश्न उठ्न थालेपछि मधेसी मोर्चा या गठबन्धन त्यसबाट फिर्ता हुन बाध्य भयो भने अझै पनि दक्षिण र उत्तर नेपाल छुट्ट्याउने यत्नमा मधेसकेन्द्रित दलका नेताहरू जनमतको बलमा नभई जनबलको धम्कीमा संविधान संशोधनको माग गर्दैछन् । एउटा विचित्रको भय अब नेपालका पहाडिया र हिमाली मूलका मान्छेलाई मात्र नभएर मधेसकै नेपाली नागरिकले पनि यो भयको अभिव्यक्ति दिन सुरु गरिसकेका छन् । अर्को शब्दमा भन्नुपर्दा मधेसी, पहाडी, हिमाली, थारू मुसलमान र आदिवासी जनजाति यी कोही पनि अब नेपालको समष्टिगत पहिचानको लागि रैथाने राष्ट्रवादको उत्थान हुन लागेको संकेत अब देख्न थालिएको छ । माथि उल्लेख भएकै जस्तो विश्वव्यापी नागरिक स्वतन्त्रताको लहरले जसरी संघहरू टुक्रने र जोडिने अवस्था आयो, त्यसैगरी अहिले विश्व राजनीतिक मानचित्रमा रैथाने राष्ट्रवाद हावी भएको बेलायत फ्रान्स, जर्मनी अमेरिका यी सबैतिर देखिन थालेको छ । यो लहर हिजोका दिनमा नेपाल प्रवेश गर्नलाई एकदुई वर्ष लागेको थियो भने अहिले एकदुई महिनाको समय नलिईकनै नेपाललाई छुन थालेको स्पष्ट देखिन्छ । संघीयतामाथि नै प्रश्न उठिरहेका बेला सीमांकनले चिरेर पहाड र मधेस छुट्ट्याउने कुरा नेपालको लागि स्वीकार्य हुन्छ जस्तो देखिएको छैन । अस्वीकृति झन्झन् घनीभूत हुँदै जानेछ । मोर्चाको धम्की एकातिर छ भने आम नागरिकको सोच अर्कोतिर भएको लुकेको छैन । मोर्चा प्रतिनिधिमूलक व्यवस्थाको पक्षमा छैन भन्ने कुरा विगतको निर्वाचन परिणाम हेरेर पनि उसले राम्ररी बुझेको हुनुपर्छ । मुलुकको राजनीतिक अस्थिरताबाट कति फाइदा लिन सकिन्छ, उसको यत्न मुलुकमा देखिएको रैथाने राष्ट्रवादले त्यो सम्भव हुने देखिँदैन । जबर्जस्ती एउटा भूखण्डलाई मात्र जातीय या नश्लीय राष्ट्रियता बनाउने अरूलाई पर राख्ने सोच धेरै दिन चल्न सक्ने पनि देखिँदैन । प्रतिनिधिमूलक समाज या राजनीतिमा प्रवेश गर्यौं भने त्यसको लागि मधेसका अहिले देखिएका नेताहरू त्यो आँट राख्दैनन् । यो चोट उनीहरूले पटकपटक बेहोरेका छन् । संविधान कार्यान्वयनमा गएर आफूलाई मधेस, मुसलमान, थारू र आदिवासी जनजातिको प्रतिनिधि दाबी गर्नेहरूले मत ल्याउँछु भन्ने विश्वास छोडेर निर्वाचनको माध्यमबाटै प्रतिनिधिका रूपमा उपस्थित भएर आन्दोलनको शंखघोष गर्छु भन्ने विश्वास किन हराएका हुन् ? यो रहस्य खोतल्न र बुझ्न सकियो भने मधेस आन्दोलनको गुण अर्थ के हो भन्ने बुझ्न समय लाग्दैन । नेपालका शुभचिन्तक तथा हितचिन्तक सबैले नेपालको स्थिरता र समृद्धि आफ्नो पनि स्वार्थभित्र भएको जतिपटक दोहोर्याए पनि स्थिरताको लागि बढाउनुपर्ने हात स्वाभाविक रूपमै नबढेकै देखिन्छ । मधेसकेन्द्रित नेताहरूले फेरि पनि आन्दोलनको आँधीबेहेरी ल्याउँछौं र संविधान संशोधनलाई बाध्यकारी बनाउँछौं भन्ने उद्घोष गरिरहँदा हिजोजस्तै सिंगो मुलुकको नाकमुख सुक्ने गरी फेरि पनि नाकाबन्दी गर्न सकौंला भन्ने लागेको छ भने त्यो बिर्से हुन्छ । विद्रोह एकपटक शिथिल भइसकेपछि त्यही बाटोमा फेरि कहिल्यै फर्कन्न । प्रज्ञा एकपटक प्राप्त भइसकेपछि फेरि प्रज्ञा नै प्राप्त गर्ने यत्न दोहोर्याएर कसैले गर्दैन । भगवान् गौतम बुद्धलाई दोहोर्याएर वटवृक्षमुनि बस्नुपर्ने आवश्यकता नै भएन, बुद्धत्व प्राप्त गरिसकेपछि । नेपालको नक्सालाई मधेस र पहाडमाझ सीधा चिरा गर्ने कुराले कुनै पनि अर्थमा सफलता पाउँदैन । मधेस भनिएकै भूखण्डमा मधेसी मूल भनेर कति छन् र पहाडिया मूल भनेर कति छन् यो तथ्यांक निकाल्न सामान्य जनगणनाको फेहरिस्त हेरे पनि थाहा हुन्छ । चुरेदेखि दक्षिण छुट्ट्याएर हामीलाई छुट्टै प्रदेश देऊ भनेर केही नेताले माग गर्दैमा त्यो सहजै प्राप्त हुने पनि छैन, हतारिएर आत्तिएर दिल्लीले केपो गर्ने हो भनी भयभीत भएर सत्ता पक्षले कुनै प्रस्ताव ल्याउनुपर्ने कारण पनि देखिँदैन । तर प्रस्ताव पनि आउँदैछ भन्ने छापाहरूले हामीलाई सूचित गरेका छन् । संशोधन प्रस्तावका पक्ष र विपक्षमा संसद् विभाजित भएर प्रस्ताव अनुमोदित भएन भने आन्दोलनको धम्की लोकतन्त्रसम्मत हुँदैन र त्यसरी आन्दोलनको सानो फिलिंगोलाई बतास दिने काम कसैले गरेछ भने त्यो पनि सफल हुँदैन । मुलुक एउटा दुर्भाग्यपूर्ण बेथितिमा जान्छ, नेपालीले चयनको सास फेर्नलाई फेरि केही वर्ष कुर्नुपर्ने हुन्छ । यिनै कुरा सबै पक्षले बुझिदिए पो । प्रतिनिधिमूलक व्यवस्थाको लागि संसारको सर्वस्वीकार्य लोकतन्त्र भएको अमेरिकामा पनि डोनाल्ड ट्रम्प विजयी भइसकेपछि उनका विरुद्धमा धेरै ठूलाठूला जुलुस निस्किए । विरोध प्रदर्शन गर्नलाई त्यो समाजमा दसौं हजार मान्छे सडकमा ओर्लनु पर्दैन, केही मान्छेले मात्रै हातमा प्लेकार्ड लिएर अमेरिकी प्रतिनिधि सभाअगाडि उपस्थित भए भने त्यो विषय प्रतिनिधिसभामा उठ्छ । तर बीसौं हजारको जुलुसले ट्रम्पको विजयप्रति आफ्नो विरोध जनाउँदा पनि ट्रम्प हाम्रो राष्ट्रपति होइनन् भनेनन्, अपितु मेरो राष्ट्रपति होइन भन्ने प्लेकार्ड लिएर उभिए । हरेक नागरिकको स्वतन्त्रताको परिचायक हो यो प्ले कार्ड । यत्तिकै कोही कसैको प्रतिनिधि हुने दाबी कसैले गर्न पाउँदैन, होइन भने त्यो जुलसमा निस्किएका मान्छेले ट्रम्प हाम्रो राष्ट्रपति होइन भन्ने नारा नै लगाउँथे होलान् । तर हामीकहाँ भने केही नेता आफूलाई स्वघोषित रूपमा मुसलमान, थारू आदिवासी जनजातिको प्रतिनिधि पनि हामी, मधेस, स्वतन्त्र नागरिक समाज र आम नेपाली नागरिकका प्रतिनिधि पनि हामी नै हौं भन्ने दाबी गर्छन् । साँच्चिकै लोकतन्त्रले यो कुरा कसरी स्विकार्छ ? संशोधनका पक्षधर राजनीतिक दल या सत्तापक्ष, यति संशोधनले पुग्दैन भन्ने समूहलाई संशोधनको औचित्य नै प्रमाणित हुन सकेन भन्ने संसद्को प्रतिपक्ष यसको बीचमा अब प्रस्ताव ल्याउनु र नल्याउनुको खसै अर्थ देखिँदैन । स्वाभाविक रूपमा हुनुपर्ने कुरा हो संविधान कार्यान्वयनमा जाऊँ, त्यो भन्नुको अर्थ प्राथमिक चरणको निर्वाचनमा अगाडि बढौं, त्यसको परिणामले कसैको पनि पक्षमा कति जनमत छ भन्ने देखाउँछ । त्यसपछि आफ्नो कार्यक्रमलाई त्यो आन्दोलन होस् या विद्रोह होस् अगाडि बढाऔँ भन्ने साहस अहिले आन्दोलनको धम्की दिनेलाई या प्रस्ताव लैजान हतार गर्नेलाई या त्यसको विरुद्धमै उभिनुपर्छ भन्ने आग्रह राख्ने कसैलाई पनि चित्त बुझेजस्तो लाग्दैन । सबैले निर्वाचनको परिणाम पहिल्यै झलझली देखेका छन् । कार्यान्वयनको कुरा पनि कतै ओठेभक्ति हो कि साँच्चिकै इमानदारीपूर्वक गरिएका वाचा हुन्, त्यो भन्न पनि कठिन भइ नै सक्यो । संशोधन प्रस्तावका पक्ष र विपक्षमा संसद् विभाजित भएर प्रस्ताव अनुमोदित भएन भने आन्दोलनको धम्की लोकतन्त्रसम्मत हुँदैन र त्यसरी आन्दोलनको सानो फिलिंगोलाई बतास दिने काम कसैले गरेछ भने त्यो पनि सफल हुँदैन । मुलुक एउटा दुर्भाग्यपूर्ण बेथितिमा जान्छ, नेपालीले चयनको सास फेर्नलाई फेरि केही वर्ष कुर्नुपर्ने हुन्छ । यिनै कुरा सबै पक्षले बुझिदिए पो ।"
हिंसा ज्यूँका त्यूँ ?,"हिंसा के हो ? कसैलाई चोट नपुर्याईकन आफूखुसी हुन नसक्नु सामान्य अर्थमा यही हिंसा हो । यही सामान्य अर्थमा विशाल वास्तविकता लुकेको छ । कसले गर्छ महिलामाथि हिंसा ? पुरुषले ? के पुरुष प्रवृत्ति भनेको हिंसात्मक प्रवृत्ति हो ? अवश्य होइन होला । आदरभाव, प्रेमपूर्ण भाव, सहनशीलता जस्ता गुण दिएको छ प्रकृतिले महिलालाई यो गुणमाथि पुरुषले कदापि हिंसा गर्न सक्दैन । जब ऊ हिंसामा उत्रिन्छ भने उसले मनुष्यको स्वभावबाट हटेर राक्षसी प्रवृत्ति अपनाएको हुन्छ । कुनै देश, कुनै धर्म, कुनै संस्कृति, कुनै भाषामा छैन महिलालाई अन्याय गर्नु भन्ने । महिलाप्रतिको आदर भाव र प्रेमले नै यो संसारको र मनुष्यको सृष्टि भएको हो । पुरुषको, मनुष्य जातिको उद्गम महिलाबाट भयो । आमा, जननी, मातृत्वबाट भयो । पुरुषले आफ्नो उद्गम बिर्सेपछि के हुन्छ ? उसले बाटो बिराउँछ, विवेक गुमाउँछ अनि प्रेमको साटो हिंसा गर्न तत्पर हुन्छ । महिला, जननी, मातृत्व जसको सृष्टिले जीवन दियो, जीवनमा प्रेम पैदा गरायो, जीवनलाई रूपान्तरण गरायो आमाको रूपबाट, दिदीबहिनी, जीवनसँगिनीको रूपबाट । के महिलाविनाको संसारको कल्पना गर्न सकिन्छ ? पुरुष मात्र भएको भए यो संसारको स्वरूप कस्तो हुन्थ्यो होला ? खाली कागज स्वरूपको पुरुषको जीवनमा महिलाको आगमनपछि मात्र कविता कोरिन्छ, पुरुषको जीवनमा प्रेरणा थपिन्छ । यसको लागि बाहिरी शिक्षा र बाहिरी चेतनाले मात्र पुग्दो रहेनछ भन्ने उदाहरण बढ्दै गएको महिला हिंसाका उदाहरणले बताउँछन् । बाहिरबाट मनुष्यको आन्तरिक चेतनामा परिवर्तन आउँदैन । जति शैक्षिक स्तर बढ्दै गयो, आधुनिकताले स्थान लिँदै गयो, त्यति हिंसाको प्रकृति बढ्दै गइरहेको छ । विश्वमा आजभन्दा झन्डै ६० वर्षपहिले ल्याटिन अमेरिकाको डोमेनिकन गणराज्यका मिरावल परिवारका तीनजना दिदीबहिनी (पेट्रिया, मिनर्मो र मारिया) को तत्कालीन निरंकुश तानाशाही सरकारले निर्मम हत्या गरेको विरोधमा त्यहाँका जनताले नोभेम्बर २५ को दिनलाई लिंगका आधारमा महिलाविरुद्ध गरिएको राजनीतिक हिंसाको विरोध गर्ने दिवसका रूपमा मनाउन थालेका हुन् । पछि त्यसलाई सन् १९९९ डिसेम्बर १७ मा संयुक्त राष्ट्रसंघ महासभाले २५ नोभेम्बरलाई अन्तर्राष्ट्रिय महिला हिंसाविरुद्ध दिवसको रूपमा मनाउने प्रस्ताव सर्वसम्मतिले पारित गरेको हो । त्यसयता हरेक वर्षको २५ नोभेम्बरलाई विश्वभर महिला हिंसाविरुद्ध दिवसको रूपमा मनाउने गरिन्छ । यस दिवसलाई नेपालमा पनि सोह्रदिने अभियानको रूपमा २५ नोभेम्बरदेखि १० डिसेम्बरसम्म मनाउने गरिएको छ । शारीरिक, मानसिक, आर्थिक, राजनीतिकलगायत अन्य महिला हिंसाका अनेकन रूप छन् । प्रत्येक वर्ष महिला हिंसाविरुद्धको दिवसलाई महिला अधिकारकर्मीले भव्यरूपमा मनाए पनि र सरकारले विभिन्न प्रतिबद्धता जाहेर गरे पनि महिला हिंसाको अवस्था भने ज्यूँका त्यूँ छन् । किन त ? महिला हिंसा दिवस मनाउने गरेको अवस्थामा पनि सहरदेखि गाउँसम्मका महिला कुनै न कुनै हिंसाको सिकार भएको देखिन्छ । यी सब घटना पुरुषको घमण्ड र पुरुषको सम्मान जोगाउने नाममा अनि पुरुषप्रधान समाज कायम राख्न खोजिने अमानवीय प्रवृत्तिले मात्र बारम्बार दोहोरिइरहेका छन् । किनकि हिंसाका कारण मनोविज्ञानमा खोजिएन, हिंसाका कारण अज्ञानतामा खोजिएन र हिंसाका कारण चेतनाको स्तरबाट हेरिएन । रोगको उपचार हुन रोग पहिचान हुनुपरे जस्तै हिंसाको अन्त्य हुन मानिसको चेतनामा जागरण, शिक्षित र सभ्य समाजको परिकल्पनामा जोड दिइएन । महिला हिंसाविरुद्धको अभियानलाई बर्सेनि पर्वको रूपमा मात्र मनाएर हिंसाको प्रवृत्ति अन्त्य हुनेवाला छैन । सहरी क्षेत्र र पहुँचवाला वर्गमा मात्र यो अभियान चलाएर कुनै सार्थकता छैन । त्यो असभ्य समाज, अशिक्षित समाज र पिछडिएका महिलालाई शिक्षाद्वारा सशक्तीकरण गर्न सके मात्र हिंसा हराएर जाला । हामी कसैले आवाज उठाउँदैमा पीडित महिलाका पीडा शान्त हुने र हट्ने होइन, तिनी पीडित महिलाले आफ्नो पीडाको आवाज आफैँ उठाउन सक्ने अवस्था सिर्जना गरिदिनु महिला अधिकारकर्मीको दायित्व र भूमिका हो । शारीरिक, मानसिक, आर्थिक, राजनीतिकलगायत अन्य महिला हिंसाका अनेकन रूप छन् । प्रत्येक वर्ष महिला हिंसाविरुद्धको दिवसलाई महिला अधिकारकर्मीले भव्यरूपमा मनाए पनि र सरकारले विभिन्न प्रतिबद्धता जाहेर गरे पनि महिला हिंसाको अवस्था भने जस्ताको तस्तै छन् । कानले सुन्नै नसक्ने र आँखाले देख्नै नसक्ने प्रकृतिका घटना (बोक्सीको आरोपमा मलमूत्र खुवाउनु, कुटपिट गर्नु, आँखा फोर्नु, जिउँदै जलाउनु, झाँक्रीको बहानामा आगोले पोल्नु, डाम्नु आदि अमानवीय कार्य महिला हिंसाको चरम रूप हुन् । समाजमा अभिशापको रूपमा दाइजोका कारण लाखौंको संख्यामा महिला हिंसाको सिकार भएका छन् । तराईमधेस, पहाड, उपत्यका जताततै यस्ता हिंसाका घटना पाइन्छन् । यस्ता हृदयविदारक घटना दाइजोका कारण दिनप्रतिदिन भइरहेको छ । एक दसकमा भएका दाइजोविरोधी विभिन्न अभियानले यसबाट हुने हिंसामा खासै कमी ल्याउन सकेको छैन । यही कारणले कतिपय चेलीले बेचिनुपरेको छ भने कतिपय पति र परिवारको ज्यादतीका कारण सन्तानसमेत छोडी घरवारविहीन भई निस्कनुपरेको छ । कतिपयचाहिँ हत्या र आत्महत्याका सिकार भएका छन् । त्यस्तै कतिपय चेलीले विवाहपछि पनि माइतीकै आ श्रममा बाँच्नुपरेको छ । यस्ता यथार्थको भोगाइ नेपाली समाजमा अहिले पनि विद्यमान छ । यौन शोषण र महिला हिंसा आफ्नै परिवारबाटै हुने जस्ता पत्यारै गर्न नसकिने घटना पनि नेपाली समाजमा हुने गरेको देखिन्छ । बालविवाह, बहुविवाह, अनमेल विवाह, गाली बेइज्जती, अपमान, मानसिक यातना जस्ता हिंसा र जघन्य अपराधका घटना पनि महिलामाथि नै हुने गरेका छन् । महिला हिंसा दिवस मनाउने गरेको अवस्थामा पनि सहरदेखि गाउँसम्मका महिला कुनै न कुनै हिंसाको सिकार भएको देखिन्छ । यी सब घटना पुरुषको घमण्ड र पुरुषको सम्मान जोगाउने नाममा अनि पुरुषप्रधान समाज कायम राख्न खोजिने अमानवीय प्रवृत्तिले मात्र बारम्बार दोहोरिइरहेका छन् । समाजमा हुने यस्ता हिंसाका कारण मनुष्यको चेतनामा खोज्नु जरुरी छ, मनुष्यको मनोविज्ञानभित्र खोजिनु जरुरी छ । त्यसभित्रको पीडा ठीक पार्न, भित्रको प्रेम जगाउन, भित्रको अहिंसाको स्वभावको बोधको लागि थोरै मात्रामा भए पनि आध्यात्मिक ज्ञानको जरुरी छ । जुन आध्यात्मिक ज्ञान मनुष्यको स्वभाव हो, त्यो जन्मिदै मनुष्यले लिएर आएको गुण हो । अध्यात्मले प्रेमको मार्ग मात्र प्रस्तुत गर्दछ । आफ्नो स्वभावमा बाँच्न सिकाउँछ स्वतस्फूर्त मनुष्य आफ्नो उद्गम, आफ्नो स्वभावमा फर्किन्छ । भित्री चेतना खुलेको मनुष्य समाजले मात्र अहिंसात्मक क्रान्तिको सुरुआत गर्न सक्छ, जुन तथाकथित कागजी, कानुनी, हिंसाविरुद्धको अभियानभन्दा उच्च गुणको क्रान्ति हुन सक्छ ।"
संविधान खारेज भए ?,"संसारमा हरेक कुराको विकल्प हुन्छ । निर्विकल्प भन्ने केही हुँदैन । दलीय सहमतिको विकल्प छैन भन्नु निर्विकल्पको पुरानै पञ्चायतको बाटो लाग्ने हो त ? नेपालमा ३० वर्ष निर्विकल्प भनिएको निर्दलीय पञ्चायत व्यवस्थाको प्रयोग भइसकेको छ । अहिले लोकतान्त्रिक गणतान्त्रिक नेपालका नेताहरूले बारम्बार दलीय सहमतिको विकल्प छैन भनेजस्तै त्यसबेला पञ्चायत व्यवस्थालाई निर्विकल्प भनिन्थ्यो । यसमा आम जनताले बुझेको कुनै व्यवस्था कुनै बेला उपयुक्त ठहरिएकोमा त्यो कालान्तरमा अनुपयुक्त हुँदोरहेछ । सार्वभौमसत्ता जनतामा हुनु भनेको आमनिर्वाचनद्वारा कुन समयमा कुन नेता वा व्यवस्था उपयुक्त हुन्छ, निर्वाचनबाटै त्यसको समाधान निकालिने प्रचलन रहेको छ । हरेक समस्याको समाधान पनि त्यसैसँग जोडिएर आएको हुन्छ । जहाँ असल हुन्छ त्यहाँ खराब पनि सँगै हुन्छ । लेक र पहाडी क्षेत्रमा औषधिको लागि निर्मसी भन्ने जडिबुटी पाइन्छ । त्यो सँगै निर्मसीजस्तै देखिने विष भन्ने जडिबुटी पनि पाइन्छ । जडिबुटी संकलकले निर्मसी र विष चिनेर मात्र संकलन गर्नुपर्ने हुन्छ । त्यस्तै राजनीतिमा असल र खराब दुवै किसिमका नेताहरू लागेका हुन्छन् । जनताले मतदानद्वारा खराबलाई पाखा लगाएर असल नेताहरूको छनोट गर्ने गरेको पाइएको छ । असल नेताको छनोटको लागि निर्वाचन भयरहित र निष्पक्ष वातावरणमा गरेको हुनुपर्छ । सशस्त्र प्रतिकार, आन्दोलन, नेपाल बन्द, नाकाबन्दीको त्रास र आर्थिक र अन्य प्रलोभनमा गरिने निर्वाचनमा जनताले आफ्नो मताधिकार स्वतन्त्र, निष्पक्ष र निर्भीक भएर प्रयोग गर्ने वातावरण हुँदैन । यस्ता हथकन्डा प्रयोग गरेर भएको निर्वाचन र निर्वाचित जनप्रतिनिधिप्रति जनताको आस्था श्रद्धा र भरोसा हुँदैन । आफैंले निर्वाचन जितेको क्षेत्रमा नेताहरू जाँदा कालो झन्डा, विरोध, नारा जुलुस किन निकालिन्छ भन्दा ती नेताले स्वच्छ तरिकाले चुनाव जितेका हुँदैनन् । त्यसैले त्यस्ताहरू आफूभित्रको डरले बाह्य सुरक्षा बढाउने र अनुहारमा सधैं तनाव र कृत्रिम हाँसो र देखावटी नेतृत्वमा बाँचिरहेको पाइएको छ । परीक्षामा पढेर जाँच दिने विद्यार्थी आत्मविश्वासका साथ परीक्षा दिन जान्छन् । नपढ्ने र चिट चोर्ने विद्यार्थीहरू परीक्षादेखि डराउँछन् । सकेसम्म जाँच दिन नपरे हुन्थ्यो भन्ने त्यस्ता विद्यार्थीको धारणा हुन्छ । नेपालमा हाल जनताले मनपराएका र जनतासँगै बसेका नेताहरूलाई सुरक्षाको चिन्ता हुँदैन । जनताले उनीहरूको सुरक्षा गरिरहेका हुन्छन् । यस्ता नेताहरू लोकतान्त्रिक व्यवस्थाअनुसार आवधिक निर्वाचनमा सामेल हुन सधंै तयार भएका हुन्छन् । तर साम, दाम, दण्ड, भेद प्रयोग गरेर निर्वाचित नेताहरू निर्वाचनदेखि सधैं टाढा भाग्नै प्रयास गरेको पाइन्छ । नेपालमा हाल यस्तै नेताहरूको बाहुल्य भएकाले २०५४ सालमा भएको स्थानीय निकाय निर्वाचन १८ वर्ष पूरा हुँदा पनि गराउन सकेका छैनन् । निर्विकल्प र विकल्पहीन व्यवस्थाको बारेमा नेपाली जनतालाई राम्रै अनुभव भइसकेको छ । निकट भविष्यमा हुन गइरहेको स्थानीय निकाय र संसद् निर्वाचनबाटै नेपाली जनताले वर्तमान विकल्पहीन दलीय सहमतिको विकल्प दिनेछन् । २०५४ सालपछि नेपालीले स्थानीय निकाय निर्वाचनमा मतदान गर्न पाएका छैनन् । त्यस्तै संसद्को निर्वाचन २०५६ सालमा भएपछि हालसम्म भएको छैन । यसैबीच संविधानसभा निर्वाचन दुईपटक भइसकेको छ । २०५६ मा निर्वाचन भएको संसद् २०५९ मा विघटन गरियो । त्यसपछि ०६२६३ को आन्दोलनपछि २०६३ वैशाखमा राजा र आन्दोलनकारी राजनीतिक दलबीच भारत सरकारका विशेष दूत करण सिंहको मध्यस्थतामा सम्झौता भयो । त्यो सम्झौताअनुसार सार्वजनिक भएका बुँदामा २०५९ मा विघटित संसद्को पुनस्र्थापना र संवैधानिक राजसंस्था राख्ने नै प्रमुख विषय थियो । सो सम्झौताअनुसार संसद् पुनस्र्थापना भयो । राजा संवैधानिक भएर नारायणहिटी राजदरबारमै बसे । पुनस्र्थापित संसद्मा त्यो बेला बहुमतमा रहेको कांग्रेस संसदीय दलका नेता नै प्रधानमन्त्री घोषित भए । प्रधानमन्त्री गिरिजाप्रसाद कोइरालालाई राजाले नारायणहिटी राजदरबारमा नै शपथ ग्रहण गराएका थिए । २०४७ को संविधानमा व्यवस्था भएको संवैधानिक राजतन्त्र र संसदीय व्यवस्था पुन ट्र्याकमा आयो । यसरी लिकबाहिर गएको रेललाई लिकमा ल्याएपछि रेल लिकमा गुड्नुपर्ने हो । तर तत्कालीन भारतीय राजदूत श्याम शरण, गिरिजाप्रसाद कोइराला र पुष्पकमल दाहालले पुनस्र्थापित बहुदलीय संसद् र संवैधानिक राजतन्त्रलाई अगाडि बढाउन अवरोध गराउने काम भएको विश्वास गरिएको छ । संसदीय व्यवस्थामा सांसद भनेको जनताद्वारा निर्वाचित जनप्रतिनिधिको संगम हो । कुल प्रत्यक्ष निर्वाचित संसद् संख्याको ५ या १० प्रतिशत सिट देश र समाजमा विशेष योगदान पुर्याएका र अल्पसंख्यक, पिछडिएको क्षेत्र र जनजाति, मधेसीबाट मनोनीत गर्ने व्यवस्था गरिएको हुन्छ । पुनस्र्थापित संसद्मा प्रत्यक्ष निर्वाचित संसद्को बढीमा १० प्रतिशत संसद्को मनोनयन गर्नुपर्ने थियो । तर दलीय सहमतिको नाममा माओवादीका ८० जनाभन्दा बढी सांसद मनोनयन गरेर त्यसबेला संसद्मा दोस्रो ठूलो दल एमालेबराबरकै हैसियत प्रदान गरियो । निर्वाचित सांसद भएको संसद्मा माओवादी मनोनीत सांसदको उपस्थिति गराइयो । सुन्तलाको बोटमा ऐंजेरु लागेपछि त्यसलाई काँटछाँट गरिएन भने ऐंजेरुले बोटै सखाप पारिदिन्छ । त्यस्तै २०४७ को संविधानको ठाउँमा अन्तरिम संविधान जारी गरियो र त्यसमा मधेस आन्दोलनको नाममा संशोधन गरेर संघीयता, गणतन्त्र, धर्म निरपेक्षता, समानुपातिक निर्वाचन र दलीय सहमतिरूपी ऐंजेरु राखियो । अब काँटछाँट नगर्ने हो भने यो ऐंजेरुले वर्तमान सहमतीय संसदीय व्यवस्था नै सखाप पार्ने लक्षण देखा पर्न लागेको छ । प्रमुख तीन दल नेपाली कांग्रेस, एमाले र माओवादी केन्द्रको सहमतिमा २०७२ असोज ३ मा संविधान जारी गरियो । यो संविधान अवैध सम्बन्धबाट जन्मिएको सन्तानजस्तै बीच बाटोमा अलपत्र परेको छ । यो संविधान जारी गर्नुअघि नै संशोधनको कबुल गरियो । संविधान जारी भएपछि दुईपटक संशोधन भइसकेको र निकट भविष्यमै तेस्रो संशोधनको प्रयास भइरहेको छ । नेपालमा हालसम्म जारी भएका अन्तरिम संविधानहरू र संविधानहरू कार्यान्वयनमा नगई संशोधन भएको र जारी भएको एक वर्षभन्दा बढी समयसम्म कार्यान्वयन हुन नसकेको २०७२ को संविधान नै हो । कार्यान्वयन नै हुन नसक्ने यो संविधानको पछि लाग्नुभन्दा अर्को विकल्पको खोजी गर्नु नै त्यसको उचित समाधान हुनेछ । ज्योतिषशास्त्रमा मुल्याहा सन्तानले बाबुआमालाई पिर्छ भनेर घरमा नराखेर मामाघर पठाएजस्तै २०७२ को संविधान जन्मिँदा नै मूलमा परेकाले मधेस आन्दोलन, नाकाबन्दी र स्थानीय निकायलाई स्थानीय तहमा लैजाने जस्ता अशुभ कार्यले यो संविधान रहेसम्म नेपाली जनताले सुख, शान्ति, अमनचयनको आस गर्ने र मुलुक समृद्धितर्फ जान कठिनाइ हुनेछ । बहुदलीय संसदीय व्यवस्थामा दलीय सहमति होइन, दलीय प्रतिस्पर्धा हुन्छ । प्रतिस्पर्धा देश विकास र जनताको सुख र समृद्धिको लागि हुन्छ । नेतातन्त्रमा मात्र दलीय सहमतिको विकल्प छैन भन्ने गरिन्छ । किनभने दलीय सहमतिको नाममा आलोपालो गरेर नेताहरूले शासन गर्ने मौका पाएका छन् । सत्ताबाट हटे पनि सत्तामा छँदाको सुखसुविधा पूर्व विशिष्टको नाममा उपयोग गर्ने गरिएको छ । त्यसैले नेताहरू बारम्बार दलीय सहमतिको विकल्प छैन भनेर माला जपिरहन्छन् । त्यस्तै यो संविधान कार्यान्वयन नभए देशमा ठूलो संकट आउँछ र देशकै अस्तित्व रहँदैन भनिरहेका छन् । यो सब जनतामा मनोवैज्ञानिक त्रास र दबाब सिर्जना गर्न खोजिएको भ्रम मात्र हो । आज जनताले बुझिसकेका छन्, लोकतान्त्रिक गणतन्त्र, संघीयता, धर्म निरपेक्षता, समानुपातिक निर्वाचन र दलीय सहमति नै अस्थिरता, अन्योल र विकास अवरुद्ध गराउने प्रमुख कारण रहेको विश्वास गरिएको छ । नेपाली जनताले २००७ सालदेखि नै अन्तरिम संविधान र संविधान तामझामका साथ जारी गरिएका र कालान्तरमा जनआक्रोशबाट फालिएका छन् । त्यस्तै २०७२ को संविधान पनि अन्य विगतका संविधानजस्तै जनआक्रोशबाट फालिएमा पनि जनतालाई केही फरक पर्ने छैन । प्रकृतिको नियममा समस्यासँगै समाधान आएजस्तै कुनै एक ढोका बन्द भयो भने अर्को सम्भावनाको ढोका अवश्य खुल्छ । हो, निर्विकल्प भनिएको निर्दलीय पञ्चायत व्यवस्था हटेर बहुदलीय व्यवस्था आउँदा पञ्चलाई बहुदलीय राजनीतिमा पुनस्र्थापना हुन समय लागेको थियो । त्यस्तै हाल दलीय सहमतिको विकल्प छैन भनेर माला जप्ने नेताहरूलाई पुनस्र्थापित हुन मेहनत गरी जनताको विश्वास लिने प्रयास गर्नुपर्नेछ । त्यसैले निर्विकल्प र विकल्पहीन व्यवस्थाको बारेमा नेपाली जनतालाई राम्रै अनुभव भइसकेको छ । निकट भविष्यमा हुन गइरहेको स्थानीय निकाय र संसद् निर्वाचनबाटै नेपाली जनताले वर्तमान विकल्पहीन दलीय सहमतिको विकल्प दिनेछन् ।"
"माउरिन्होले भने,मेसीले बार्सिलोना छोड्दैनन् र करियरै त्यहीँबाट अन्त्य गर्छन्","काठमाडौंः अर्जेन्टिनी स्टार खेलाडी लियोनल मेसीले स्पेनिस क्लब बार्सिलोना छोड्ने हल्ला चलिरहेका बेला म्यानचेस्टर युनाइटेडका पोचुगिस् प्रशिक्षक जोसे माउरिन्होले भने मेसीले बार्सिलोना कहिल्यै नछोड्ने दाबी गरेका छन्। पछिल्ला वर्षमा मेसीले बार्सिलोना छोड्ने हल्ला चल्दै आएको भन्दै माउरिन्होले मेसीले बार्सिलोनाबाटै आफ्नो करियर अन्त्य गर्ने विश्वास व्यक्त गरेका हुन्। माउरिन्होले भनेका छन्,लियोनल मेसीबारे प्रत्येक सिजन यस्तै हल्ला चल्दै आएका छन्। उनले बार्सिलोना छोड्न लागे, छोड्छन् भन्ने कुरा चर्चामा आउँछ। तर, यो अहिलेसम्म छोडेका छैनन् र मेसीले बार्सिलोना कहिल्यै छोड्ने छैनन, म यसमा विश्वस्त छु। मेसी बार्सिलोनाका लागि र बार्सिलोनाका लागि मेसी आवश्यक रहेको भन्दै माउरिन्होले भने,मलाई विश्वास छ, मेसीले छोड्दैनन र करियरै यहीबाट टुंग्याउँछन्। लियोनल मेसीको बार्सिलोनासँग सन् २०१८ सम्म छ। तर, मेसीले यो सिजनको अन्तिममा बार्सिलोना छोड्ने चर्चा चलिरहेको छ। मेसीलाई भित्र्याउन इग्लिस क्लब म्यानचेस्टर सिटीले प्रस्ताव लैजाने तयारी समेत गरेको बताइएको छ।"
रोनाल्डोकी नयाँ प्रेमिका जोर्जिना रोड्रिग्वेज!,काठमाडौंः पोर्चुगलका कप्तान तथा रियल मड्रिडका स्टार खेलाडी क्रिष्टियानो रोनाल्डोले नयाँ प्रेमिकाका साथ पेरिस गएको खुलेको छ। च्याम्पियन्स लिग फुटबलको समूह चरणको खेल अन्तर्गत आफ्नो पुरानो क्लब स्पोर्टिङ लिस्वनविरुद्धको खेलका लागि पोर्चुगल जानुअघि रोनाल्डो नयाँ प्रेमिका भेट्न पेरिस पुगेका थिए। रोनाल्डो नयाँ प्रेमिका जोर्जिना रोड्रिग्वेजसँग पेरिसको डिज्नील्याण्डमा केही समय विताएपछि रोनाल्डो लिस्वन पुगेको बताइएको छ। लिस्वन अघि रोनाल्डो डेटका लागि पेरिसको डिज्नील्याण्ड पुगेको तस्वीरहरु पनि सार्वजनिक भएको छ। स्पेनिस पत्रिका मार्काका अनुसार रोनाल्डाले रोड्रिग्वेजसँग डिज्नील्याण्ड पेरिसमा एक दिनसँगै विताएका थिए। कालो चस्मा र कालो ज्याकेटमा सजिएका रोनाल्डो आफ्नी नयाँ प्रेमिसँग किस गरिरहेका तस्विर पनि बाहिर आएका छन्। योसँगै रोनाल्डो फेरि नयाँ प्रेमिकासँग जोडिएको प्रसंगले चर्चामा आएका छन्। २१ वर्षीय रोड्रिग्वेज स्पेनमा जन्मिएकी हुन्। रोनाल्डो यसअघि पूर्व मिस स्पेन डिजायर कोर्डेरो र क्यासेन्ड्रा डेविससँग प्रेममा परेको चर्चा चलेको थियो। रोनाल्डो गत अगष्टमा क्यासेन्ड्रा डेविससँग मायमी सामुन्द्रीक किनारमा डेट गएको तस्बीर पनि सार्वजनिक भएका थिए। रसियन मोडल इरिना श्याकसँग ब्रेकअप भएपछि रोनाल्डोको नाम थुप्रै सुन्दरीहरुसँग जोडिदै आएको छ।
