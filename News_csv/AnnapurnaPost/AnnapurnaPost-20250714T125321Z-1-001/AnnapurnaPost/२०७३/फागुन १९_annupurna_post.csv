शीर्षक,विवरण
बन्द होस् प्रहरीमा राजनीति,"विश्वमा शीतयुद्ध अन्त्यसँगै आन्तरिक सुरक्षाको अपरिहार्यता र संवेदनशीलता महसुस भई नागरिकमुखी सक्षम, सवल र सक्रिय पुलिसिङ तथा प्रजातान्त्रिक सुरक्षा फौजको व्यवस्था भई परिचालनमा एकीकृत प्रणाली अवलम्बन भएको पाइन्छ । यसले देशको सीमाभित्र मात्र होइन अन्तर्राष्ट्रिय जगत्मा पनि सरोकार राख्दछ । नागरिकको जिउज्यान र हक अधिकार प्रवद्र्धन गर्नु प्रजातान्त्रिक सरकारको अनिवार्य कर्तव्य हुन् । प्रहरी सेवा र सुरक्षा कामकार्बाही नै समाजमा राज्यसरकारको उपस्थिति जनाउने विशेष निकाय हो । व्यक्तिगत लाभका लागि आधुनिक प्रविधिको दुरुपयोग, संगठित अपराध र आतंकवादको सञ्जालले सिंगो विश्वलाई नै त्रसित तुल्याएको छ । यसको प्रभाव र परिणामबाट नेपाल पनि अछुतो रहन सक्दैन । आन्तरिक सुरक्षा अवस्था तथा चुनौतीकानुनी राज्यको परिकल्पना, नागरिक सार्वभौमिक हकअधिकारको भोगचलन र रक्षाका लागि अपराध नियन्त्रण, अनुसन्धान तथा भैपरि आउने आकस्मिक व्यवस्थापनमा सरिक रहने संगठन प्रहरी सेवा हो । द्वन्द्वपछिको पट्यारलाग्दो अनिश्चित राजनीतिक संक्रमणबाट देश गुज्रिरहेको छ । देशमा सफ्ट तथा हार्ड सुरक्षा प्रबन्ध हँदाहँदै पनि सुरक्षा चुनौती अकासिँदै असन्तुलन, अन्याय र असुरक्षाले नेटो काटिरहेको छ । संघीय र प्रान्तीय संरचनाका प्रहरीसम्बन्धी कानुन र व्यवस्थापन तथा संघ र प्रदेशको साझा अधिकारको सूची तथा अन्तरप्रदेशीय मामिला विषयमा ध्यान पुगेको छैन । सामाजिक सद्भाव, एकता र धार्मिक सहिष्णुता खल्बलिएर देश असफल राष्ट्र बन्नेतर्फ धकेलिँदै छ । संविधान कार्यान्वयन, संघीय संरचना, निर्वाचनकार्य अझै जटिल छन् । नेपाल सरकारकै विभिन्न सेवासमूहमा अवकाश उमेरहदमा एकरूपता छैन । बेरोजगार युवा, असन्तुष्ट नागरिक समाजको जनमत र जनबलको आक्रोश, कतिखेर कुन उद्देश्य र बहानामा कता भड्किने हो कुनै अत्तोपत्तो छैन । आईजीपी पदमा पदोन्नति, नियति र खेतीका कारक तत्वजबजब प्रहरी सेवामा नेतृत्व फेरबदल वा बढुवाको समय आउँछ तब देशका राजनीतिक शक्ति तथा प्रभावकारी व्यापारी, तस्करी समूह, आदि शक्तिकेन्द्रमा वैधअवैध तत्वव तथा सीमाबाहिरका शक्तिका नाममा विचौलिया तर मार्न चम्किन्छन् । यस्तो अवस्था क्रमशः दोहोरिरहेका छन् । सुरक्षा संगठनलाई दुहुनु गाई, आईजीपीलाई एस म्यान बनाउने खेलमा तँछाडमछाड र व्यापार कमिसनमा दबदबा चलिरहेको छ रातारात करोडपति हुन । कमजोर र इमान्दारहरू मागबमोजिमको थैली बुझाउन नचाहनेनसक्ने र एस म्यान हुन नचाहने उम्मेदवार हरेक पक्षबाट सक्षम हुँदाहँदै पनि बाहिर घचेटिन्छन् । यसले अन्तर्राष्ट्रिय जगत्मा नेपाल र नेपालीको साख र पहिचान गिराएको छ । नेतृत्वविहीनताको आजको अवस्था एकै रातमा आएको होइन, यसका धेरै पाटा र कारक तत्वव छन् । विद्यमान ३० वर्षे सेवावधि र उच्च नेतृत्व भ्रष्टाचार कार्बाहीमा पर्नु, समयमै उचित रचनात्मक र पारदर्शी निर्णय लिन नसक्नु, संगठनले नेतृत्व निर्माण र विकासमा ठोस करियर प्लान र प्रशासनिक व्यवस्थापन कार्यक्रम ल्याउन नसक्नु, आर्थिक लोभ, व्यापारको कमिसन नै हुन् । प्रशासन तथा प्रहरीविना राजनीतिक तथा चुनावमा अप्ठेरो पर्छ भन्ने कमजोर मानसिकता अर्को कारण हो हस्तक्षेपको । आर्थिक भागवन्डामा एकमुख सर्वसम्मत हुने प्रवृत्ति विशेषतः सरकारी र अर्बौं कल्याण बजेटको कारोबार तथा संगठित तस्करी र अपराधीको जालो नै आईजीपी बढुवाको आकर्षण हो । राजनीतिक संक्रमणकालको नाममा गलत परम्पराले संरक्षण र मलजल पाएको छ । देशका ठूला भ्रष्टाचारका मुद्दा किनारा नलाग्नु, अभियुक्तलाई राजनीतिक संरक्षण, अवैध नियुक्ति दिनेलाई कुनै दण्डसजाय नहुनु, विगतका अनियमिततामा सुधार नगर्नु पनि सहायक कारक हुन् । रातारात नियम संशोधन गरी प्राविधिक एआईजीलाई संगठनको रिक्त नेतृत्व बरबुझारथ गर्नुपर्ने पनि भयो सर्वोच्च अदालतबाट अन्तरिम आदेश जारी भएपछि । फेरबदलको अवस्था पुनः २०७४ सालको दुवै प्रहरी सेवामा तथा २०७६ सालमा नेपाल प्रहरीमा आउने स्थिति देखिन्छ । यसको प्रत्यक्ष नकारात्मक असर चेन अफ कमान्डमा चल्ने राज्यका स्थायी निकाय सुरक्षा फौजको मनोबल गिराउन र अपराधीको मनोबल बढाउन तथा शान्ति सुरक्षा र अनुसन्धानमा परेको छ । संगठनमा नेतृत्वप्रति वितृष्णा बढ्ने, कमजोर चेन अफ कमान्ड र अनुशासन, व्यक्तिगत गुटबन्दी, तस्करसँगको सघन सम्पर्क, शक्ति केन्द्रमा चाकडी जस्ता गतिविधिले स्थान पाएको छ । सिंगो समाजमा प्रत्यक्षपरोक्ष प्रभाव परेको छ । गृह प्रशासनमा विगतको दबदबा तथा भ्रष्टाचार सन्दर्भ, गृह प्रशासन तथा प्रहरी सेवाको नियुक्ति, सरुवा तथा वढुवा, तक्मा तथा कार्बाहीमा पनि देखा परेको छ । पछिल्लो राजनीतिक परिवर्तन भएको ०६२०६३ बाट हालसम्म शक्ति केन्द्रमा रहेका नेपाली कांग्रेस, माओवादी, एमाले नेतृत्व, ठूला व्यापारी तथा संगठित तस्कर समूह, एवं टाइकुन्ससमेतको वर्चस्व रहेकाले देशको आन्तरिक सुरक्षा व्यवस्था कमजोर हुन पुगेको छ । विगतमा दरबारको सैनिक सचिवालयको दाउपेचमा कतिपय होनहार डीआईजीहरूको जीवनमा उतारचढाव आए । पहिलो पटक २०४८ सालमा तत्कालीन प्रहरी महानिरीक्षक रत्न शमशेरलाई ३० वर्षे सेवाकाल लागेपछि मोतीलाल बोहराले आईजी बन्ने अवसर पाए । अध्ययनविनाको ३० वर्षे कालोदिनको आरम्भसँगै नेपाल प्रहरीमा होनहारद्वय अच्युतकृष्ण खरेल र धु्रवबहादुर प्रधानलाई जुधाउने कार्य हुँदा दुवैजना आईजी भए पनि संगठनमा योग्यता र क्षमता प्रदर्शनभन्दा आवेशमा आई गुटबन्दीमा केन्द्रित रही राजनीतिक दबाब र दबदबा रहेको इतिहास साक्षी छ । प्रहरी महानिरीक्षक थापालाई दोस्रो जनआन्दोलनको वहानामा निलम्बन गरी अवकाश, तत्कालीन प्रधानमन्त्री गिरिजाप्रसाद कोइराला तथा गृहमन्त्री कृष्णप्रसाद सिटौला हँदा एआईजी राजेन्द्रबहादुर सिंहलाई बढुवा नदिनु, ०६५ सालमा, वामदेव गौतम गृहमन्त्री हँदा ३० वर्ष नोकरी अवधि पुगेकाहरू अवकाशमा परेर ३२ वर्ष पुगेकाले आईजीको नेतृत्व प्राप्त गर्नु, २०६६ सालमा प्रचण्ड प्रधानमन्त्री हुँदा एक नम्बरमा रहेका रविन्द्रप्रताप शाहलाई नबनाएर २ नम्बरका रमेशचन्द ठकुरीलाई आईजीपी बनाइनु, पछि रमेश चन्दलाई सुडान काण्ड लागेपछि रविन्द्रप्रताप शाह प्रहरी महानिरीक्षक बन्नुले पनि संगठनको इतिहास स्पष्ट हुन्छ । प्रहरीमा कमजोर र इमान्दारहरू मागबमोजिमको थैली बुझाउन नचाहनेनसक्ने र एस म्यान हुन नचाहने उम्मेदवार हरेक पक्षबाट सक्षम हुँदाहँदै पनि बाहिर घचेटिन्छन् । यसले अन्तर्राष्ट्रिय जगत्मा नेपाल र नेपालीको साख र पहिचान गिराएको छ । अकुत सम्पत्ति (सर्वोच्च अदालतमा) आर्जन केशमा ०६३ भन्दा अघिका दुईजना पूर्व आईजीपी मोतीलाल बोहोरा र प्रदीपशमशेर जबरा, ०६३ भन्दा पछिका पूर्व आईजीपी ४ जना क्रमशः ओमविक्रम राणा, हेम गुरुङ र रमेशचन्द ठकुरीका मुद्दा सर्वोच्च अदालतमा रहनु तथा कतिपय उच्च अधिकारीसमेत विभिन्न अपराध र तस्करीमा संलग्न भएको घटनाले संगठन असन्तुलित बन्दै आएको हो । प्रधानमन्त्री गिरिजाप्रसाद कोइराला तथा गृहमन्त्री कृष्णप्रसाद सिटौला हुँदा सशस्त्र प्रहरी बलमा आईजी सहवीर थापा र एआईजी रविराज थापालाई दोस्रो जनआन्दोलनको वहानामा निलम्बन गरी अवकाश दिलाइनु, डीआईजी दिलीपकुमार श्रेष्ठलाई एर्आजी पदमा बढुवाको अवसर नदिइनु, डीआईजी नारायण पाण्डे र किशोर लामाभन्दा तल रहेका सनतकुमार बस्नेतलाई वरिष्ठ एआईजी बनाइनु, भीम रावल गृहमन्त्री हुँदा प्राविधिक डीआजी वन्तलाई एन्फेन्ट्री पदको एआईजी पदमा वढुवा गरिनु, प्रधानमन्त्री डा बाबुराम भट्टराई तथा गृहमन्त्री विजयकुमार गच्छदार हुँदा एआईजीमा कार्यरत पंक्तिकारलाई आईजी पदमा अवसर नदिई फौजको लागि नियुक्त नभएका प्राविधिक आर्किटेक्चर कोषराज वन्तले नेतृत्व प्राप्त गर्नुले प्रहरी संगठनभित्र कसरी राजनीतिले खेलिरहेको रहेछ भन्ने स्पष्ट हुन्छ । ०६३ भन्दा पछि चारजना पूर्व आईजीपी वासुदेव वली, सनत बस्नेत, शैलेन्द्र श्रेष्ठ तथा ई कोषराज वन्त भ्रष्टाचार मुद्दामा पर्नुले अनैतिकताको वास्तविकता चित्रण गर्छ । सम्भावित सुधार तथा सुझावकुनै पनि संगठनमा भर्नादेखि अवकाशसम्मको सन्तुलन मिलाउनु जरुरी हुन्छ । प्रशिक्षण, कमान्ड अवसर, पदोन्नति, एक्सपोजर, उच्च शिक्षा अध्ययन, करियर प्लानसहित अवसर तथा अवकाश प्रावधानलाई समयसापेक्ष विधिवत पारदर्शी तुल्याइनुपर्छ । आजको ओपन डिजिटल ग्लोबल मार्केटमा डाईभरसिटी र नलेज मेनेजमेन्ट तथा कार्य सम्पादनमा प्रविधि र मानव संयन्त्रबीचको सन्तुलन मिलाउन सबै तहका नेतृत्वको भूमिका अपरिहार्य रहन्छ । विद्यमान ३० र ३२ प्रावधानको खारेज गरी सेवावधि खारेज गरी उमेर हद ६० वर्ष राखिनु उपयुक्त हुने । हालका डीआईजीमध्येबाटै एकजना महानिर्देशक (दुईवर्ष कार्यकाल), दुईजना (तीन वर्ष कार्यकाल) लाई अतिरिक्त महार्निर्देशक बनाउने । ७ (४ वर्ष कार्यकाल) जनालाई ७ वटा प्रदेशको (हाल विकास क्षेत्र र विभागमा ) आईजीपी बनाउने र हालको सम्पूर्ण एआईजी पद खारेज गर्ने । कम्तिमा एसएसपी दर्जासम्म व्याचअनुसारकै समूहलाई निश्चित समयावधि तोकी बढुवाको प्रावधान भएमा संगठनमा कार्यगत एकता, सामूहिक भावना र अनुशासन कायम भई अस्वस्थ प्रतिस्प्रर्धा नहुने र अफिसर लाइक क्वालिटी विकास भई सेवालाई स्वच्छ र सेवा बनाउन र वफादार हुनमा सहयोग पुग्नेछ । विद्यमान परिस्थितिलाई व्यवस्थापन गरी भविष्यको गति चुश्त र असरदार तुल्याउन दुवै प्रहरी सेवाको सामन्जस्य, सन्तुलन, समन्वय तथा विकासका लागि सबै तह र तप्कामा समान अवसर विधिमा आधारित करियर प्लान आवश्यक छ । तसर्थ विशेषज्ञसहितका उच्च विशेष कार्यदल गठन गरी त्यसैको सुझावका आधारमा दीर्घकालको लागि नेपाल आन्तरिक सुरक्षा अध्ययन केन्द्रको रूपमा विकास गर्नु उपयुक्त हुनेछ । संघीय संरचनाका प्रहरीसम्बन्धी कानुन र व्यवस्थापन तथा संघ र प्रदेशको साझा अधिकारको सूची तथा अन्तरप्रदेशीय मामिलाबारे पनि देशले निर्णय लिनु अत्यावश्यक छ । आशा राखौं सम्मानीत सर्वोच्च अदालतबाट दुवै प्रहरीका संगठन प्रमुख चयनका लागि दुवै प्रहरी नियमावलीमा उल्लेख गरेका विशेष योग्यताः कार्य सम्पादन गर्न सक्ने खुबी, उत्तरदायित्व वहन गर्न सक्ने क्षमता, नेतृत्व प्रदान गर्नसक्ने कुशलता, तथा आफूभन्दा मुनिका कर्मचारीप्रहरीलाई नियन्त्रण, निर्देशन, प्रोत्साहन र परिचालन गर्नसक्ने सामथ्र्यको बारे कानुनी व्याख्या भई देशले निरन्तर योग्य र देश, नागरिक तथा मातहत अधिकृत र जवानप्रति उत्तरदायी संगठन प्रमुख पाइरहने उपयुक्त व्यक्तिको वढुवा हुने प्रणाली र व्यवस्था हुनेछ । श्रेष्ठ सशस्त्र प्रहरी बलका पूर्व अतिरिक्त महानिरीक्षक हुन् ।"
तराईमधेसको यथार्थ,"तराईमधेसमा विगत एक दसकमा वैदेशिक रोजगारी, मधेस आन्दोलन र जनतामा आएको चेतनाले आम जनताको जीवनस्तरमा व्यापक परिवर्तन देखा परेको छ । विगतमा रहेको जमिन्दारी पटुवारी र उखडाजस्ता सामन्ती व्यवस्था राजा महेन्द्रले लागू गरेको भूमिसुधारले जमिनको वितरणमा व्यापक परिवर्तन भएको छ । साविकमा हजारौं बिगाहा जमिन ओगटेका जमिनदार २५ बिगाहा खेतीयोग्य जमिन र तीन बिगाहा घडेरीमा गरेर एक परिवारको लागि २८ बिगाहा र मोहीको लागि ४ बिगाहा हदबन्दीमा सीमित गरिएको थियो । त्यस्तै २०४७ को राजनीतिक परिवर्तनपछि २०५५ मा प्रधानमन्त्री शेरबहादुर देउवाले दोहोरो भूस्वामित्व अन्त्यका लागि भूमिसुधार ऐनमा संशोधन गरे । एउटै जग्गामा जग्गाधनी र मोहीको दोहारो स्वामित्वले विवाद उत्पन्न भई मुद्दामामिला र उत्पादनमा परेको असरलाई ध्यानमा राखी भूमिमा दोहोरो स्वामित्व र हदबन्दी घटाउने कार्य भयो । खेतीयोग्य जमिनको हदबन्दी २५ बिगाहाबाट १० बिगाहा र घरबारीको लागि एक बिगाहा गरी ११ बिगाहामा सीमित गरियो । मोहीको लागि आधा जग्गा पाउने गरी मोहियानी व्यवस्था सदाको लागि अन्त्य गरियो । यो नयाँ व्यवस्थाले तराईमधेसको भूस्वामित्वमा व्यापक परिवर्तन हुन गएको छ । जग्गाको खण्डीकरणले अब बिगाहा होइन कट्ठा र धुरमा कारोबार गर्ने प्रचलन सुरु भएको छ । १० बिगाहा जग्गा हुनेहरू नगन्य छन् । जमिन्दार, पटुवारी, मुखिया, चौधरी (पदबी), मालिक, कामत, कामतिया, हरूवा, चरुवा, हलिया र मोही जस्ता शब्दहरू विगतका सम्झना भएका छन् । खेती शब्द व्यापक प्रयोगमा आएको छ । ठूला जग्गावालाले आधुनिक कृषिऔजार र उन्नत बीउबिजन र रासायनिक मल प्रयोग गरेर खेती गरेका छन् भने साना किसान र वैदेशिक रोजगारीबाट फर्केका युवाले तरकारी खेती, माछापालन, च्याउखेती, कुखुरापालन र पशुपालन गरेका छन् । आमजनताको आवास, खानपान लवाइखवाइ र शिक्षा, स्वास्थ, सरसफाइ र शौचालय प्रयोगजस्ता कार्यमा प्रत्यक्ष परिवर्तन देखिएको छ । गाउँघरमा हुने सानासाना चोरी र लुटपाटका घटनामा कमी आएको छ । अनुपस्थित ठूला जग्गावाला र तिनका सन्तानका नाममा रहेको भूस्वामित्व साबिकका हरूवा, मोही र अन्यको नाममा हस्तान्तरण भएको पाइएको छ । सडक सुविधा भएको क्षेत्र घडेरीमा टुक्रा पारिएको छ । खेतीको जग्गा वास्तविक खेती गर्नेको स्वामित्वमा हस्तान्तरण प्रक्रिया सुरु भएको छ । २०४७ वैशाख ३१ मा गरिने भनिएको निर्वाचन पनि कात्तिकमा पुग्ने लक्षण देखा परेको छ । तराईमधेसको जनसंख्याको क्षेत्रगत र समुदायको बसोबासमा पनि व्यापक परिवर्तन देखापरेको छ । नेपालको पहाडी क्षेत्र र उत्तरी भारतको घना जनसंख्या भएको क्षेत्रबाट आएका जनसंख्याको चापले तराईमधेस अब योभन्दा बढी जनसंख्याको चाप थेग्न नसक्ने अवस्थामा पुगेको छ । पञ्चायतकालमा नेपालको कुल जनसंख्याको हिमाली र पहाडी क्षेत्रमा ७० प्रतिशत र तराईमधेसमा ३० प्रतिशत रहेकोमा हाल आएर ५० प्रतिशत हिमाल पहाड र ५० प्रतिशत तराई मधेसमा छ । तराईमधेसको २० प्रतिशत जनसंख्या वृद्धिमा ५ प्रतिशत नेपालको पहाडी क्षेत्रबाट र १५ प्रतिशत उत्तर भारतबाट बसाइ सरेको अनुमान छ । २०४७ र २०६३ को राजनीतिक परिवर्तनपछि नागरिकता वितरणमा गरिएको खुकुलोपनले अंगीकृत नागरिकता लिने नवनागरिकको संख्यामा अस्वाभाविक वृद्धि देखापरेको छ । जनसंख्याको बनौट र वितरणमा देखापरेको प्रभावले मिश्रित बसोवास भएको छ । प्रस्तावित दुई नम्बर प्रदेशका केही जिल्लामा जनसंख्यामा कुनै एक वर्ग र समुदायको बाहुल्यता भए पनि अन्य जिल्लामा प्राय मिश्रित बसोवास छ । साविकमा नेपालको पहाडी क्षेत्र र भारतको बिहार यूपी र राजस्थानबाट आएकाहरूले कायम राखेको आफ्नो पुख्र्यौली थलोसँगको गाढा सम्बन्धमा परिवर्तन भएको छ । अन्तरजातीय र अन्तरक्षेत्रीय वैवाहिक सम्बन्धले बसाइ सरेर आएको पुख्र्यौली स्थानसँग सम्पर्क लगभग टुटिसकेको पाइएको छ । अनुपस्थित जग्गावालाले जग्गा धमाधम बिक्री गरिरहेका छन् । वैवाहिक र अन्य सामाजिक सम्बन्ध स्थायी रूपले बसोबास गर्नेहरूबीच नै घनिष्ठता कायम भएको छ । दसैं, तिहार, छठ, ल्होसार, होली, ईद, बुद्धजयन्ती र क्रिसमस, भेलेन्टाइन डेजस्ता चाडपर्वहरू सबै वर्ग र समुदाय भएर मनाउने प्रचलन सुरु भएको छ । नयाँ पुस्तमा शैक्षिक र सामाजिक चेतनामा आएको परिवर्तनले एक अर्का समुदाय र वर्गमा राजनीतिक, सामाजिक र आर्थिक सम्बन्धमा घनिष्ठता देखापरेको छ । मधेस आन्दोलन, वैदेशिक रोजगारी, शिक्षा स्वास्थ र भौतिक पूर्वाधारमा भएको प्रगतिले तराईमधेसका जनताको चेतनाको स्तर र जीवनस्तरमा उल्लेखनीय प्रगति भएको छ । पहाडी मूलका केहीमा विगतमा रहेको शासकीय प्रवृत्ति र भारती मूलका र आदिवासी रैथानेहरूमा हीनभावना र शासित प्रवृत्तिमा परिवर्तन हुनगई दुवैमा समानताको सम्बन्ध विकास भएको छ । शिक्षा र सञ्चार क्षेत्रमा भएको प्रगतिले अब जनताको चेतनाको स्तर धेरै माथि पुगेको छ । कुनैबेला त राजनीतिक नेताहरूको सोचाइभन्दा जनताको बुझाइको स्तर धेरैमाथि रहेको पाइएको छ । अब बन्द हडतालको नकारात्मक पक्षबारे जनता जागरुक भइसकेका छन् । प्रभावकारी शान्ति सुरक्षाको व्यवस्था भएमा र केही हुलहुज्जत र तोडफोड गर्नेलाई नियन्त्रण गर्ने हो भने नेपाल बन्द तथा मधेस बन्द सदाका लागि बन्द हुने सम्भावना देखापरेको छ । अहिले स्थानीय तहको निर्वाचन २०७४ वैशाख ३१ गतेका लागि तोकिएको छ । २०५४ मा भएको निर्वाचनपछि जनताले स्थानीय निकायका प्रतिनिधि निर्वाचित गर्ने अवसर पाएका छैनन् । स्थानीय निकाय सरकारी कर्मचारीका भरमा चलेकोमा जनता निर्वाचनका लागि उत्सुक र अग्रसर छन् । स्थानीय निकायलाई स्थानीय तहमा परिवर्तन गर्न गठित पुनर्संरचना आयोगको प्रतिवेदनले जनतामा अन्योल छ । विगत ५० वर्षदेखि पञ्चायतकालमा धेरैपटक र २०४७ को राजनीतिक परिवर्तनपछि २०४९ र २०५४ मा दुईपटक स्थानीय निकाय निर्वाचनमा जनताले भाग लिइसकेका छन् । जनसंख्याको कारणले हिमाली, पहाडी र तराईमधेस क्षेत्रमा स्थानीय निकायको संख्याबराबर हुनुपर्नेमा पुनर्संरचना आयोगले तराईमधेसमा कम संख्यामा गरिएको सिफारिसले असन्तुष्टि बढाएको छ । राष्ट्रपति उपराष्ट्रपति र माथिल्लो संसद्का लागि हुने निर्वाचनमा तराईमधेसको जनसंख्याको आधारमा प्रतिनिधित्वमा कमी हुने देखिएको छ । स्थानीय निकाय पुनर्संरचना आयोगले पेस गरेको प्रतिवेदनलाई मन्त्रिपरिषद्ले तराईमधेसको स्थानीय निकायको संख्या बढाउन मन्त्रीस्तरीय कार्यदलमा फिर्ता पठाएको छ । पञ्चायतकालमा हिमाल र पहाडभन्दा तराईमधेसमा स्थानीय निकायको संख्या बढी रहेको थियो । मधेसी फोरमका नेताहरूले पञ्चायतकालकै स्थानीय निकायको संख्या कायम राख्न र अझ निर्दलीय चुनावको समेत माग गरेका छन् । निर्वाचन अगाडि यसको छिनोफानो हुने नै छ । त्यस्तै प्रदेश र संसद्को निर्वाचनका बारेमा पनि अन्योल कायमै छ । सर्वोच्च अदालतले भर्खरै स्थानीय तह, प्रदेश र संसद् तीनै निकायको निर्वाचन २०७४ माघ ७ गतेभित्र संवैधानिक प्रावधानअनुसार गर्न आदेश जारी गरेको छ । संविधानसभाबाट रुपान्तरित व्यवस्थापिका संसद्को म्याद थप्ने सम्भावनाको पनि अन्त्य गरेको छ । वर्तमान संविधान पूर्णरूपले लागू हुने सम्भावना टाढा हुँदै गएको छ । संविधान संशोधन पहिले कि निर्वाचन पहिले भनेर एमाले र मधेसी दलको विवादले तीनमहिना बितेजस्तै अब निर्वाचन गराउन कम्तीमा तीन महिना लाग्ने भन्दै निर्वाचन आयोगमार्फत २०७४ जेठसम्म निर्वाचनको सम्भावना नभएको विज्ञप्ति तयार भइसकेको अनुमान छ । स्थानीय निकाय निर्वाचन गराउन कठिनाइ परेको अवस्थामा प्रदेश र संसद्को निर्वाचनको त सम्भावना नै देखापरेको छैन । तराईमधेसका चियादोकान र चौबाटोमा नहुने चुनावको के चर्चा गर्नु भन्ने निरासाका आवाज सुनिन थालेको छ । विवाह गर्नाको हतारले केटी माग्न बिर्से झैं स्थानीय तहको सीमा क्षेत्र र संख्याको किटान नहुँदै र राजनीतिक दलसम्बन्धी ऐन नआउँदै निर्वाचन आयोगले निर्वाचन कार्यतालिका प्रकाशित गर्नुले पनि जनतामा शंका उत्पन्न गराएको छ । नेपालमा पञ्चायतकालमा तोकिएकै मितिमा निर्वाचन गरिने चलन थियो । २०४७ को राजनीतिक परिवर्तनपछि २०५१ को मध्यावधि निर्वाचन तोकिएको मितिमा ज्योतिषको सल्लाहमा ठूला एकादशी परेको भनेर निर्वाचन मिति सारिएको थियो । त्यस्तै २०६३ को राजनीतिक परिवर्तनपछि पहिलो संविधानसभाको वैशाखमा गरिने भनिएको निर्वाचन मिति सारेर कात्तिकमा पुर्याइएको थियो । अब २०७४ वैशाख ३१ मा गरिने भनिएको निर्वाचन पनि कात्तिकमा पुग्ने लक्षण देखापरेको छ । विगतमा नेपालको तराईमधेस क्षेत्रमा औद्योगिक गतिविधिको केन्द्र रहेको थियो । झापामा चामल मिल, मोरङमा जुटमिल, जनकपुरमा चुरोट कारखाना वीरगन्जमा चिनी र कृषिऔजार कारखाना, नवलपरासी र रूपन्देहीमा चिनी, कागज र धागा कारखाना बाँके बर्दियामा काठ, कत्था, चामल र कैलालीमा रोजिन एन्ड टरपेन्टाइन उद्योग सञ्चालनमा थिए । २०४७ र २०६३ को राजनीतिक परिवर्तनपछि सबै बन्द भएर ती उद्योग भएका सहर सुनसान र उजाडको अवस्थामा पुनर्जीवनको प्रतीक्षामा छन् । तराईमधेसमा भारतीय सहयोगमा सञ्चालन गरिने आयोजना कार्यान्वयनमा हाल आएर तदारुकता देखाइएको छ । महाकाली पुल, हुलाकी राजमार्ग, विराटनगर,जनकपुर ढल्केबर रेल्वेको विस्तार, अरुण तेस्रोको लगानी स्वीकृति र लोडसेडिङ हटाउन प्राप्त बिजुलीले आसाको सञ्चार गराएको छ । बाबुराम भट्टराई, उपेन्द्र यादव, सिके राउतलगायतका गतिविधिले निरासा र शंकाको वातावरण बनाएको छ । तराईमधेसका रैथानेहरू विगतका आन्दोलन र पाएको दुःखले नयाँशक्ति र मधेसी फोरमको अस्वभाविक एकता र साँठगाँठ तथा अन्य नवनागरिकको गतिविधिलाई सतर्कतापूर्वक हेरिरहेका छन् । अब जनतालाई पूरा गर्न नसकिने फोस्रो आश्वासन र बनाबटी कुराको लहलहैमा अलमल्याउने विगतको कार्यको पछि जनता लाग्ने सम्भावना देखिएको छैन । हिमाल, पहाड तराई कोही छैनन् पराई नाराले तराईमधेसमा आमजनताको व्यापक समर्थन पाएको देखिएको छ । नेपाल राष्ट्रको उन्नति र प्रगतिमा तराईमधेसको योगदान विगतमा जस्तै सक्रियताका साथ हुने देखिएको छ ।"
कृत्रिम दलको आयु,"यदि तिमीलाई धेरै ठूलो झुटमा मानिसहरूको विश्वासमा लिनुछ भने, त्यसलाई धेरैपटक दोहोर्याई राख त्यो सत्य मानिनेछ'हिटलर । हिटलरको प्रचारमन्त्री गोयवल्स भन्दथे साधारण कार्यकर्ता र जनता तिमीले सोचेभन्दा बढी पछौटे विचारका हुन्छन् । त्यसैले प्रोपगान्डा सरल र दोहोर्याइराख्न सकिने हुनुपर्छ ।' हो, हामीहरू र संसारले देख्यो जर्मनजस्तो त्यसबेला बेलायत र फ्रान्सजस्तै शिक्षित सभ्य र वैज्ञानिक उन्नतिमा युरोपका सबै देशहरूभन्दा त्यस समयअगाडि रहेको देशका जनताले हिटलर र नाजी पार्टीको प्रचार पत्याए र उसको पछाडि जर्मन जातका मानिस धेरै ठूलो संख्यामा लाग्दै गए । हिटलर कुनै कू' गरेर होइन जर्मन संसद् (राइखस्टाग) को बहुमतको बलमा पहिले जर्मनीको चान्सलर र पछि सर्वेसर्वा नेता (फ्युहरर) बन्न पुगेका थिए । द राइज एन्ड फल अफ द थर्ड राइख' मा विलियम शेरर लेख्दछन्आश्चर्य हुन्छ कि जर्मनीजस्तो सभ्य र शिक्षित देशमा कसरी हिटलर र नाजीजस्ता राजनीतिक वादहरूले सत्ता हत्याउन सके । हिटलरले यहुदी, जिप्सी र अरू जातप्रति घृणाको राजनीति गरे । उनले भनेजर्मनहरू आर्य हुन् र आर्य संसारका सर्व श्रेष्ठ जाति हो, जो संसारकै शासक हुन लायक छन् । घृणाको जातीय राजनीतिले रंग जमाउँदै गयो र एकदिन जर्मनीको सर्वोच्च शासक भएपछि उनले युरोपका देशहरू कब्जा गरे । अरू त अरू फ्रान्सको ठूलो भूभाग पनि कब्जा गरे र सोभियत रुस कब्जा गर्न उनका फौज अगाडि बढ्दै गए । तर झुटो प्रचार धेरै लामो समयसम्म टिक्दैन, त्यो पनि संसारले देख्यो । हिटलर र जर्मनीको हार भयो । हिटलर र गोयवल्सले पनि आत्महत्या गरे । नेपालमा २०६२६३ (सन् २००६) मा विशाल जनआन्दोलन गरेर नेपालमा जनताले राजाद्वारा भंग प्रतिनिधिसभा पुनस्र्थापित गरेको केही समयपछि जोडतोडले तराईबाट काठमाडौं आउनेजाने राजमार्ग र काठमाडौंबाट पाटन जाने सडकमा पर्खालमा समेत एउटा झुटो प्रचारले भित्ता रंगाइयो । सबै ठाउँ एउटै झुट लेखिएको थियोहम विदेशी भगोडा नही धरती पुत्र छी ।' यसको अर्थ पनि म बुझ्दथें कि पहाडेहरू भारतबाट मुसलमान मुगल शासकहरूका पालामा जबजस्ती हिन्दूबाट मुसलमान बनाइने ठूलो डर र त्रासका कारण भागेर नेपाल आएका विदेशी भगोडा हुन् तर हामीहरू यहाँका धरती पुत्र हौं । राजमार्गछेउका ढुंगेभित्तामा पहिले सेतो पोती फेरिफेरि रंगीन अक्षरहरूमा कुनै पेसेवर ठूलो विज्ञापन संस्थालाई लगाई यो लेखाइएको स्पष्ट बुझिन्थ्यो । अक्षर हरफ मिलेका राम्रा एकनाशका हुन्थे । स्पष्ट लाग्दथ्यो कि, यो कुनै सावधानीपूर्वक बनाइएको गुप्त योजनाको खेल हो । म सोच्दथें के यो भर्खर गठित उपेन्द्र यादव र मजफो नेपालको यत्रो लगानी गर्ने सामथ्र्यमा थियो ? तराई मधेस लोकतान्त्रिक पार्टी (तमलोपा) त झन् त्यसबेला बनेकै पनि थिएन । न त त्यस व्यापक भित्तेप्रचारको तल पहिलेदेखि भइरहेको गजेन्द्रनारायण सिंहको मृत्युपछिको नेपाल सद्भावना पार्टीकै नाम हुन्थ्यो । यो विज्ञापन अरू त अरू नेपाली कांग्रेस र नेकपा एमालेबाट तोडिएर, फोडिएर चोरिएका ०६३ पछि दलबदलु नयाँ मधेसवादी नेताहरूले समेत मनमनै नपत्याउने प्रोपगान्डा थियो । नेपाली कांग्रेस, नेकपा एमालेलगायत संसदीय प्रजातन्त्रको सबैका सबै जनताद्वारा निर्वाचित प्रतिनिधिसभाका सदस्य र पार्टीको उच्च तहमा पुगेकाहरूकै समेत दाजुभाइ आज पनि भारतीय नागरिक छन् । अनि मनमनै सोच्दथे आर्यहरू भारत आउनुअघिदेखि नेपालमा बसोबास गर्दै आएका किराँतहरू जो लिच्छबी, मल्ल र शाहहरूभन्दा धेरै प्राचीन समयदेखि नेपाल बस्दै आएका र कुनै समय कयौं पुस्ता काठमाडौं उपत्यकाका पनि राजा रहेकाहरू पनि धर्ती पुत्र भएनन्, तर जुन गोरुको सिङ छैन उसको नाम तिखे' जुन सुमदायमा केही वर्षअघिदेखि ५६७ पुस्ता पहिले बिहार र उत्तर प्रदेशबाट बसाई सरी नेपाल आएकाहरू चाहिँ धरती पुत्र । थारू, धिमाल, दनुवार र अरूचाहिँ के पुत्र हुन् ? काठमाडौंका ज्यापूहरू के पुत्र हुन्, शाक्यहरू चाहिँ को हुन् ? अर्को झुटो प्रोपगान्डा पहाडेहरू शोषक र मधेसीहरू उनीहरूद्वारा शोषित हुन् । मधेसी पहाडेभन्दा दुःखी छन् । यो पनि सरासर झुटो हो भन्ने सत्य हाम्रासामु प्रत्यक्ष छ । मधेसमा जुन गाउँमा ट्युबवेल गाड्यो वा इनार खनायो खाना, नुहाउन, लुगा धुने र भाडा माझ्ने पानी ४५ मिनेटमै उपलब्ध हुन्छ । तर पहाडमा धेरै ठाउँ तीनचार घन्टासम्म अँध्यारोमै हिँडेर एक गाग्री पानी ल्याउन दैनिक हिँड्नुपर्छ । पहाडमा कयौं ठाउँ स्कुल जान केटाकेटीहरू ज्यान जोखिम लिँदै तुइनमा सर्कंदै खोला पार गरेर आउँछन्, जान्छन् । बैतडीमा स्कुल जान भिर्कोट र कलौना गाउँका केटाकेटीलाई जान दुई घन्टा र फर्कन दुई घन्टा लाग्छ । बिहान ८ बजे घरबाट निस्केका बच्चाहरू साँझ ६ बजे घर फर्कन्छन् । दैनिक दस घन्टा लाग्छ । अर्कोतिर मधेसमा प्राइमरी स्कुल गाउँघरमै र हाइस्कुलको संख्या राम्रो छ । क्याम्पसहरू हरेकजसो ठूला सहरमा छन् । गाउँबाट पनि साइकलमा सजिलै पुगिन्छ । पहाडमा औषधी उपचार उपलब्ध नहुँदा सालाना आमा र शिशुको मृत्यु हुन्छ । तर तराईमधेसका गाउँगाउँमा एम्बुलेन्स पुग्छ । धेरै गरिबले पनि गर्भवती महिलालाई वयलगाडीमा सुताएर सरकारी वा गैरसरकारी प्रसूती गराउने स्थानमा पुर्याउन सक्छन् । गाउँघरमा झोले डाक्टरहरू समेत स्लाइन पानी चढाएर बच्चादेखि बुढासम्मलाई ठग्छन् । तर तिनीहरू पनि पहाडका धामीझाँक्रीभन्दा गतिलै हुन्छन् । पहाडमा झैं झाडापखालाले मधेसमा कम मर्दछन् । बाल मृत्युदर र मातृ मृत्युदर पनि कम छ । जातीय घृणाको राजनीति नेपालमा दीर्घकालसम्म चल्न सक्दैन । अल्पकालीन आवेग र उन्माद फैलाएर सिर्जित जातीय घृणाको आयु कम हुन्छ । नेपालमा भारतमा झैं हिन्दू मुसलमान धर्म र साम्प्रदायिक दंगा फसाद गराएर जातीय घृणा फैलाउन सकिने वातावरण छैन । हिमाल र पहाडतिरका धनी र तराईतिरका धनीको परिभाषा पनि फरक छ । पहाडमा मकैको च्याँख्ला, आलु, जौ, फापर, कोदो र चामल गरी बाह्रै महिना खान पुग्ने, दसैंमा खसी काट्न र परिवारलाई नयाँ लुगा हाल्न र छोरोलाई सदरमुकाममा पढ्न पठाउनसक्ने धनी मानिन्छ । तर मधेसमा मोटरसाइकल चढेर हिँड्नसक्ने, बाह्रै महिना भात, दाल र तरकारी खान पाउने पनि धनी मानिँदैन । धनी भनेको पक्की घर भएको, नोकर खटाउन सक्ने जग्गाजमिनको मालिक वा व्यापारी मानिन्छ । टेलिभिजन, रेफ्रिजेटर भएको सरकारी अस्पतालमा होइन, प्राइभेट नर्सिङ होम वा नामी सरकारी उपचार केन्द्रमा प्राइभेट बेड वा क्याविन लिई परिवारका सदस्यको उपचार गराउन सक्ने र छोराछोरीहरू उच्चशिक्षा प्राप्त गराउन सक्ने र सकेसम्म मोटरको मालिक मानिन्छन् । पहाडका कयौं गाउँमा हरेक वर्ष अन्न संकट परेका समाचार छापिन्छन् । तराईमधेसमा दुई बाली र कहीं कहीं तीन बालीसम्म पनि सिँचाइ प्राप्त ठाउँमा हुन्छन् । तर झुटो प्रचार छ, पहाडे शोषक सुखी छन् र तराईवासी शोषित र दुःखी छन् । पहाड र तराई दुवै ठाउँमा शोषित र पीडित छन् । तराईमा सबै ठाकुर, झा, मि श्र र त्रिपाठी इत्यादि बाहुन सिंह राजपूत जस्ता क्षेत्री र अरू धनी साहुकार मात्र होइन मुसहर, चमार, डोम भनी आफूलाई उच्च जातको भन्ने शुद्रहरू चरम शोषित आधाभन्दा बढी मानिस छन् । तर शोषकमा मधेसी बाहुन क्षेत्री, पहाडे बाहुन क्षेत्रीहरूभन्दा पनि कुनै प्रकारले कम उत्पीडक छैनन् । जातीय घृणाको राजनीति नेपालमा दीर्घकालसम्म चल्न सक्दैन । अल्पकालीन आवेग र उन्माद फैलाएर सिर्जित जातीय घृणाको आयु कम हुन्छ । नेपालमा भारतमा झैं हिन्दू मुसलमान धर्म र साम्प्रदायिक दंगा फसाद गराएर जातीय घृणा फैलाउन सकिने वातावरण छैन । भारतमा औरंगजेवजस्ता मुगल सम्राटले हिन्दू र मुसलमानमाझ पारेको धार्मिक फुटलाई अंग्रेजहरूले नयाँप्रकारले धर्ममा आधारित हिन्दू पर्सनल कानुन र मुहमडन पर्सनल कानुन इत्यादि बनाएर दुई सय वर्ष धार्मिक घृणा फैलाई शासन गरे । आपसी काटमारयुक्त जातीय घृणामा आधारित फुट भारतका जनतामा पारी एकपछि अर्को गरी सन् १८५८ मा नयाँदिल्लीका बादशाह जफरलगायतलाई कैद गरी रंगुनमा थुनेर सम्पूर्ण भारत कब्जा गरे । भारतलाई करिब एक सय वर्षसम्म पराधीन बनाएजस्तो काम नेपालमा सम्भव छैन । पहाडे बाहुनका विरुद्ध मधेसी बाहुन, पहाडे क्षेत्रीका विरुद्ध मधेस क्षेत्रीदेखि, पहाडे दलितका विरुद्ध मधेस दलितलाई लामो समय लडाउन सक्ने आधार विदेशीहरूले जतिसुकै लगानी गरे पनि दीर्घकालीन हुँदैन । आफूले कुनै समय खडा गरेको कृत्रिम समस्यासम्मलाई अल्पकालीन काम लाग्ला, तर लगानी गर्ने विदेशीलाई कुनै लाभ मिल्ने सम्भावना छैन । तथाकथित मधेसकेन्द्रित दलहरूको सीमामा धर्ना र त्यसले कुनै लछारपाटो नलगाउँदा नरेन्द्र मोदीले बिहारका मतदातालाई बेवकुफ बनाउन सकिने भनी त्यसको आडमा लगाएको अघोषित नाकाबन्दी विफल भयो । ०६३ पछि रचित आफूलाई मधेसवादी संगठनको नायके भन्नेहरूको अवस्था हेरौं । तमलोपाका संस्थापक अध्यक्ष महन्थ ठाकुर २०६४ र २०७० को संविधानसभाको दुवै चुनावमा हारे । २०६४ मा दुई सिट प्राप्त गरेकी सद्भावना पार्टी (आनन्दीदेवी) कि अध्यक्ष सरिता गिरीले पनि २०७० को चुनावमा पराजित भइन् । त्यतिमात्र होइन, उनको पार्टी शून्य स्थानमा पुग्यो । तमलोपा अध्यक्ष ठाकुर र अध्यक्ष गिरी मात्र होइन, सद्भावना पार्टीका अध्यक्ष राजेन्द्र महतो, अर्का नेता अनिलकुमार झा, वरिष्ठ उपाध्यक्ष रामेश्वर यादव, तपलोपा वरिष्ठ उपाध्यक्ष हृदय त्रिपाठी, वरिष्ठ, उपाध्यक्ष वृषेशचन्द्र लाल, मधेसी जनअधिकार फोरम लोकतान्त्रिकका उपाध्यक्ष गोविन्द चौधरी, उपाध्यक्ष दानबहादुर चौधरीहरू पनि मधेसी जनताद्वारा अस्वीकृति भए । जातीय घृणाको कृत्रिम राजनीति दलहरूको आयु दीर्घकालीन देखिँदैन भन्ने सन्देश मधेसले दिएको छ ।"
सरकार हाँक्नेहरूले समयमै ऐना हेर,"हामी दिनहुँ ऐना हेर्छौं, अनुहार नियाल्छौं र अवस्था थाहा पाउछौं । ऐनामा देखिएको कमीकमजोरी हटाउँदै सौन्दर्य प्रशाधनसमेत प्रयोग गरेर अनुहारमा निखार ल्याउने प्रयत्न गर्दछौं । यसरी ऐनाको सहयोगबाट सुन्दरतामा सजिन हामीलाई सहज हुन्छ । त्यसैले हाम्रा लागि ऐना अपरिहार्य वस्तु भएको छ । मानिसको अनुहार र ऐनाको जस्तै सम्बन्ध विकास व्यवस्थापनमा पनि लागू हुन्छ । विकासमा योजना र अनुगमन तथा मूल्यांकनको सम्बन्ध क्रमशः अनुहार र ऐनाको रूपमा बुझ्न सकिन्छ । योजनातर्फ योजना तर्जुमा, बजेट विनियोजन र कार्यान्वयन गरी मुख्य रूपमा तीन चरणको काम हुन्छ । योजनातर्फका विषय समयमा सही तरिकाले र सम्पूर्णतामा क्रियाशील भएका छन् कि छैनन् र नतिजामुखी छन् कि छैनन् भनेर जाँच गर्ने, अवस्था पहिचान गर्ने र सुधार गर्ने कार्यमा अनुगमन तथा मूल्यांकन प्रक्रियाले सघाउँछ । यसरी योजना प्रक्रिया अनुहारको रूपमा र अनुगमन तथा मूल्यांकनप्रक्रिया ऐनाको रूपमा परस्पर सहयोगीका रूपमा हामी बुझ्न सक्छौं । ऐनारूपी अनुगमन तथा मूल्यांकनप्रक्रियाका आधारभूत अंग चलायमान हुँदा अनुहाररूपी योजनाप्रक्रियाका अवयवहरूबाट तथ्यांक, सूचना र विवरण स्थलगत रूपमै संकलन गरिन्छ । तिनलाई मसिनोसँग समीक्षा गरिन्छ । समीक्षाबाट योजनाप्रक्रिया नतिजामुखी छ छैन भनेर नियालिन्छ । सवल पक्ष, कमजोर पक्ष र नवीनताको पक्ष एकिन गरेर कुन क्रियाकलापलाई निरन्तरता दिने र कुन क्रियाकलापलाई सुधार गर्ने भनेर पहिचान गरिन्छ । नवीन कार्यको प्रशंसा गरिन्छ । यसरी ऐनामा देखिने स्पष्टतालाई कायम राख्दै र अधुरा पक्षको तस्बिरलाई सुधारात्मक उपायद्वारा सन्तुलन मिलाई राम्रोबाट अझ राम्रो अवस्थामा पुर्याउने प्रयत्न जारी रहन्छ । यसप्रकार अनुहाररूपी योजना र ऐनारूपी अनुगमनको सम्बन्धले विकासको अवस्थामा सुधार गर्न, सुन्दर बनाउन र सुविधा बढाउन सहयोग पुर्याइरहेको हुन्छ । अनुहार र ऐनाको सान्दर्भिकता व्यक्ति र विकासमा अपरिहार्य भएजस्तै सरकार सञ्चालनमा समेत उत्तिकै आवश्यक, महत्ववपूर्ण र अनिवार्य छ । हुन त नेपालमा पछिल्ला वर्षमा हरेक कुरा राज्यसँग जोडेर राज्यले यो गर्यो वा त्यो गर्यो भन्ने गरिन्छ । वास्तवमा सरकारले गर्ने कामकुरा नै राज्यका तर्फबाट भएका काम कुरा हुन् । तसर्थ राज्य भने पनि सरकार नै मूर्तरूपमा दैनिक शासन सञ्चालक हो । अब जिज्ञासा पैदा हुन सक्छ, सरकार सञ्चालनमा अनुहार पक्ष कुन हो र ऐनापक्ष कुन हो ? उत्तर सरल छ, सरकार पक्ष अनुहार हो । सरकारले विभिन्न कोण वा आयामबाट प्राप्त गर्ने प्रतिक्रया, सुझाव र टिप्पणी ऐना हुन् । मूलतः ६ प्रकारका ऐनामा आफ्नो स्वरूप, कार्य सम्पादन र नतिजालाई नियाल्नुपर्छ । ती ऐना तलमाथि, अघिपछि, बाहिरभित्र गरी ६ तिर रहेका हुन्छन् र सरकारको अनुहार उक्त ६ वटै ऐनाबाट सुन्दर, आकर्षक र प्रशंसनीय बन्न सक्नुपर्छ । ती ६ प्रकारका ऐनामा सर्वप्रथम सरकार र जनताको सम्बन्ध देखाउने ऐनामा सरकारले आफ्नो अनुहार हेर्नपर्छ । अर्थात लुकिङ डाउनवार्ड ।' यस ऐनामा सरकारले गरेको कार्य सम्पादन, जनतामा पुर्याएको सेवा र सुविधामा जनताको प्रशंसा वा प्रतिक्रिया कस्तो छ भन्ने थाहा हुन्छ । यसका लागि जनताबाट निरन्तर प्रकट भइरहने मतअभिमतले ऐनाको काम गर्छ । जनताको प्रतिक्रिया ग्रहण गरेर सम्बोधन गर्दा जनता गर्वको महसुस गर्छन् र सरकारप्रति विश्वास प्रकट गरेर सरकारको अनुहारलाई उज्यालो बनाउँछन् । जनता असन्तुष्ट भएको अवस्थामा सरकारको लोकप्रियता घट्छ र निर्वाचनमा त्यसको असर देखिन्छ । दोस्रो ऐना लुकिङ अपवार्ड' हो । यो ऐनामा सरकारभन्दा माथि पनि संस्था छ भन्ने हेक्का राख्नुपर्छ । नेपालमा राष्ट्रपति छन् । राष्ट्रपति मुलुकका संरक्षक हुन् । सरकारले संरक्षकको भूमिकालाई मर्यादित बनाउन के कस्तो तत्परता र प्राथमिकता प्रदर्शन गरेको छ एवं राष्ट्रपतिबाट प्रशंसा वा प्रतिक्रिया के छ ? भन्ने कुराको हेक्का राख्न दोस्रो ऐनामा अनुहार हेर्न आवश्यक छ । तेस्रो ऐना लुकिङ फरवार्ड' हो । सरकार दूरदृष्टिका साथ सञ्चालन भइरहेको छ छैन भनेर अनुहारलाई उक्त ऐनामा हेर्नुपर्छ । विभिन्न स्वतन्त्र विद्धान, योजनाविद् वा अभियन्ताले आफ्ना लेखरचना वा अभिययानका माध्यमबाट सरकारलाई ऐना देखाउने काम गरिरहेका हुन्छन् । ऐना चौथो ऐना लुकिङ व्याकवार्ड' हो । कुनै पनि तथ्य र सिकाइ विगतको विरासतको रूपमा रहेको हुन्छ । सरकारले अतीतका राम्रो सिकाइको ख्याल गर्दै आगतमा अघि बढेको छ छैन भनेर यस ऐनामा हेर्नुपर्छ । यस्ता राम्रा कुराको उपयोगले अगाडिको यात्रालाई सहज बनाउँछ । पाँचौं ऐना लुकिङ आउटवार्ड' हो । बाह्य दुनियाले हाम्रो अनुहारको अवस्थाबारे प्रतिवेदन वा विज्ञप्तिबाट यथार्थ तस्बिर देखाइरहेका हुन्छन् । सरकारले विश्व मञ्चमा साख वढाउन यो ऐनालाई गम्भीर भएर हेर्नपर्छ । छैठौं र अति महत्ववपूर्ण ऐना भनेको लुकिङ इनवार्ड' हो । लुकिङ इनवार्ड' को ऐनाबाट आफ्नो इमान्दारिता, सदाचारिता र परिपक्वता आफैंले मूल्यांकन गर्न सकिन्छ । आफ्ना भनाइमा सत्यता छ छैन भनेर आफैंले आफैंलाई सोध्ने, भनाइलाई अविलम्ब गराईमा लगेर प्रतिज्ञा वा प्रतिवद्धताको पालना गरेको छछैन भनेर आफ्नो सदाचारिता आफैं केलाउने र सार्वजनिक हितका विषयमा सरकारको परिपक्वता प्रदर्शन भएको छछैन भनेर कसी लगाउने काम समेत लुकिङ इनवार्ड' बाट गर्न सकिन्छ । यही ऐनाको उपयोगबाट आचरणमा शुद्धीकरण र क्षमतामा सुदृढीकरण सम्भव छ । उल्लिखित छ प्रकारका ऐनाबाट कसी लगाउँदा वर्तमान अवस्थामा सरकारले लुकिङ डाउनवार्ड' ऐनालाई हेर्ने कोसिस गरेको देखिन्छ । फलस्वरूप विद्युत् लोडसेडिङ सुधार भएको छ । स्वास्थ्यमा सुधार हुने आशा जागेको छ । तर सुरापुरा रूपमा हेरेको प्रतीत हुँदैन । हेलो सरकारमा प्राप्त हुने गुनासाको चाङले नै उक्त कुरा पुष्टि गर्छ । राष्ट्रपतिबाट चिन्ता व्यक्त गरिएका समाचार निरन्तर सम्प्रेषण भइरहेबाट सरकार लुकिङ अपवार्ड' को ऐनाबाट पनि आफ्नो अनुहारमा चमक ल्याउन गम्भीर नभएको महसुस हुन्छ । महावीर पुनको आविस्कार केन्द्र स्थापनाको अभियानले सरकारलाई लुकिङ फरवार्ड' को ऐना हेर्न घच्घचाइरहेको छ । यस ऐनाको उपयोगितामा पनि सरकार अघि सरेको अवस्था छैन । अन्तरदलीय सम्बन्धमा देखिएको विचलनले लुकिङ व्याकवार्ड' को ऐना सरकारले हेर्न छोडेको जस्तो भान हुन्छ । नेपालमा संक्रमणकालको व्यवस्थापनदेखि संविधान जारी गर्दासम्म स्थापित तथ्य र सिकाई अहिले भत्किएको अवस्था छ । हालै ट्रान्सपरेन्सी इन्टरनेसनलले जारी गरेको प्रतिवेदनअनुसार नेपाल बढी भ्रष्टाचार हुने देशमा परेको छ । यसैगरी नेपालमा सहायता प्रदान गर्ने बहुपक्षीय तथा द्विपक्षीय विकास साझेदारले प्रोजेक्ट डकुमेन्टमा लेख्ने कुरा पनि कष्टदायी छन् । संविधानले तोकेको समय सीमाभित्र स्थानीय, प्रादेशिक र संघीय तहको निर्वाचन सम्पन्न गर्नेलगाायत संविधान कार्यान्वयन गर्ने भनाइ' सरकारका जिम्मेवार व्यक्तिबाट बारम्बार प्रकट भइरहेको छ तर गराई' को सिलसिला मन्द छ । यसरी भन्दै मात्र जाने तर नगर्ने वा ढिलो गर्ने हो भने सरकारको चरित्र अविश्वसनीय हुन्छ र जनताले पत्याउन छाड्छन् । डकुमेन्ट पढ्दा यस्तो लाग्छ कि हामी सदाका लागि गरिब, नजान्ने र दुखी हौं ।' यसरी बाह्य दुनियाबाट प्रकट हुने टिप्पणीलाई लुकिङ आउटवार्ड' ऐनाको रूपमा लिएर आफ्नो अनुहारमा निखार ल्याउनुपर्नेमा यस ऐनाको उपयोगमा पनि सरकार कमजोर देखिन्छ । सरकारका लागि यतिखेर संविधान कार्यान्वयन प्राथमिकताको विषय हो । संविधानले तोकेको समय सीमाभित्र स्थानीय, प्रादेशिक र संघीय तहको निर्वाचन सम्पन्न गर्नेलगायत संविधान कार्यान्वयन गर्ने भनाइ' सरकारका जिम्मेवार व्यक्तिबाट बारम्बार प्रकट भइरहेको छ तर गराई' को सिलसिला मन्द छ । यसरी भन्दै मात्र जाने तर नगर्ने वा ढिलो गर्ने हो भने सरकारको चरित्र अविश्वसनीय हुन्छ र जनताले पत्याउन छाड्छन् । अविश्वासले घृणा र घृणाले विद्रोह जन्माउँछ । समयमा बजेट आएर पनि खर्च हुन सकेको छैन । त्यसैले छैठौं ऐना लुकिङ इनवार्ड' को निरन्तर उपयोग अनिवार्य छ । निष्कर्षमा अनुहार र ऐनाको पारस्परिक सम्बन्धबाट अवस्थामा सुधार गर्दै सुन्दर, आकर्षक र रोजाइमा पर्ने भएकोले मुलुक संक्रमणकालबाट गुज्रिरहेको अवस्थामा सरकारले ऐनारूपी विधि, प्रक्रिया र तरिकालाई समयबद्ध, सिलसिलेबार र नतिजामुखी रूपमा उपयोग गरी शासन सञ्चालनलाई जुनसुकै प्रकारको ऐनाबाट पनि सुन्दर, आकर्षक र लोभलाग्दो हुने बनाउँदै आर्थिक समृद्धि र सामाजिक रूपान्तरणको आकांक्षामा प्रतिक्षारत नेपाली जनतालाई सेवा, सुरक्षा र सुविधाको प्रबन्ध गरेर समृद्धिको यात्रामा सरिक गराउन सक्षम हुनुपर्छ । ऐनारूपी विधि, प्रक्रिया र तरिका भएर पनि प्रयोग नगर्ने हो भने टाइमपास' बाहेक अरू उपलब्धि हुने छैन । तसर्थ सरकारका पदाधिकारीले सरकार सञ्चालनमा हेर्नुपर्ने ऐना टाइम्ली, करेक्टली र कम्पिलटली हेर्दै पृष्टपोषणका आधारमा अवस्थामा सुधार गर्दै जानुपर्छ । समयले पर्खंदैन । त्यसैले सरकार हाँक्नेहरूले समयमा ऐना हेरेर अवस्थामा सुधार गर्दै राम्रोबाट अझ राम्रो बनाउँदै जानुपर्छ । यसका लागि नेतृत्वको दूरदर्शिता, इमान्दारिता र सहासपूर्वक क्रियाशीलता अनिवार्य हुन्छ । हार्डवर्क, टिमवर्क र नेटवर्कबाट हरेक कुरा सम्भव छ । तसर्थ अनुहारमा देखिएका धुला, मैलालाई ऐनाबाट नियाल्दै र निखार्दै जानुपर्छ । अवस्था बिग्रिसकेको छैन तर विलम्ब भएको छ । स्थानीय तहको निर्वाचनको संघारमा उभिएको अवस्थामा सरकारले तत्काल ऐना हेर्न प्राथमिकता दिने, पृष्ठपोषण ग्रहण गर्ने र कार्यान्वयन गर्न थाल्ने हो भने केही समयमा नतिजा आउन थाल्नेछ र सरकारप्रति जनताको सकारात्मक दृष्टिकोण प्रकट हुन थाल्नेछ ।"
१० लाखका लागि खेलकुद समितिबीच हानथाप,"नेपालगन्जः निकासा नहुँदै खेलकुदको १० लाख रुपैयाँको विषयलाई लिएर दुई खेलकुद समितिबीच हानथाप चल्न थालेको छ । जिल्ला खेलकुद विकास समिति बाँके र मध्यपश्चिम क्षेत्रीय खेलकुद विकास समितिबीच नेपालगन्ज उपमहानगरपालिकाले छुट्ट्याएको बजेटको विषयलाई लिएर हानथाप सुरु भएको हो । केही दिनअघि मात्र जिल्लास्तरीय राष्ट्रपति रनिङ सिल्ड सकेको जिल्ला खेलकुद विकास समितिले प्रतियोगिता आयोजना गर्न बजेट अभावका कारण विभिन्न सरकारी निकायसँग सहयोग माग गरेको थियो । जिल्ला खेलकुद विकास समितिले उपमहानगरपालिकासँग पनि सहयोग माग गरेको थियो । सोहीअनुसार सहयोगका लागि उपमहानगरपालिकाको कार्यालय पुगेको जिल्ला खेलकुद विकास समितिको टोलीलाई उपमहानगरपालिकाले पहिला नै रकमबारे पत्र पठाइसकेको जानकारी गराएको थियो । २४औं नगरपरिषद्को बैठकले बाँके जिल्लाको खेलकुद विकासका लागि भन्दै १० लाख रुपैयाँको खेलकुद विकास कोष स्थापना गरेको थियो । एकद्वार प्रणालीबाटै खेलकुदको रकम सदुपयोग गर्न नगरपालिकाले यो वर्षदेखि १० लाख रुपैयाँको खेलकुद विकास कोष स्थापना गरेको हो । तर, उपमहानगरपालिकाले उपलब्ध गराउने भनेको रकम निकासा नहुँदै जिल्ला खेलकुद विकास समिति र क्षेत्रीय खेलकुद विकास समितिबीच तँछाडमछाड देखिएको हो । नेपालगन्ज उपमहानगरपालिकाले माघ २० गते जिल्ला खेलकुद विकास समितिलाई रकम प्राप्त गर्नका लागि कार्यविधि माग गर्दै पत्राचार गरेको थियो । तर उपमहानगरपालिकाले पठाएको पत्र जिल्ला खेलकुद विकास समितिमै पुगेन । मध्यपश्चिम क्षेत्रीय खेलकुद विकास समितिका पदाधिकारी र कर्मचारीहरूको मिलेमतोमा बीचबाटै पत्र गायब पारिएको जिल्ला खेलकुद विकास समितिका पदाधिकारीहरूको आरोप छ । राष्ट्रपति रनिङ सिल्ड प्रतियोगिताका लागि सहयोग माग्न जाँदामात्र हामीले उपमहानगरपालिकाले आफूहरूलाई पत्राचार गरेको तर, पत्र बीचैमा गायब गरिएको रहेछ भन्ने थाहा पायौं', जिल्ला खेलकुद विकास समितिका कार्यवाहक अध्यक्ष पदम बुढाथोकीले भने, यतिसम्म कि मध्यपश्चिम क्षेत्रीय खेलकुद विकास समितिले हामीलाई थाहै नदिएर कार्यविधिसमेत पठाइसकेको रहेछ ।' नेपालगन्ज रंगशालास्थित एउटै भवनमा क्षेत्रीय खेलकुद विकास समिति र जिल्ला खेलकुद विकास समितिका कार्यालय सञ्चालनमा छन् । नेपालगन्ज उपमहानगरपालिकाले यसलाई जिल्ला र क्षेत्रको आन्तरिक लफडा भनेको छ । हामीले जिल्लालाई कार्यविधि पठाउन पत्राचार गरेका हौं । कार्यविधि क्षेत्रीय समितिबाट आयो । क्षेत्रले कार्यविधि पठायो भन्दैमा उसले (क्षेत्रीय समितिले) नै पाउँछ भन्ने हैन', उपमहानगरपालिकाका कार्यकारी अधिकृत गिरीराज ज्ञवाली भन्छन् जिल्लाले अझै राम्रो कार्यविधि बनाएर पठायो भने उहाँहरूको (जिल्ला समितिको) प्रस्ताव स्वीकृत गर्न सकिन्छ ।' नेपालगन्ज उपमहानगरपालिकाले खेलकुदका लागि पहुँच र भनसुनकै भरमा टुक्राटाक्री बजेट नजाओस् भनेर यो आर्थिक वर्षदेखि व्यवस्थित तरिकाले बजेट निकासा गर्न खेलकुद विकास कोषमार्फत खर्च गर्ने गरी १० लाख रुपैयाँ स्वीकृत गरेको थियो । तर यो रकम जिल्लामार्फत दिने वा क्षेत्रमार्फत दिने भन्ने प्रष्ट छैन । जिल्ला खेलकुद विकास समितिका पदाधिकारीले क्षेत्रीय खेलकुद विकास समितिसँग पर्याप्त बजेट रहेको तर, जिल्लामा स्रोत नै नरहेको भन्दै उपमहानगरपालिकाले छुट्ट्याएको रकम जिल्लामार्फत खर्च हुनुपर्ने तर्क गरेका छन् । तर मध्यपश्चिम क्षेत्रीय खेलकुद विकास समिति भने २०७५ सालमा आयोजना हुने आठौं राष्ट्रिय खेलकुदको पूर्वाधार र अन्य प्रतियोगिताका लागि भन्दै रकम लिन आफैं अघि सरेको छ । त्यस्तो कुनै गलत नियत होइन, एउटै ठाउँमा कार्यालय भएका कारण चिठी कोही कर्मचारीले बुझेका होलान् र, त्यस विषयमा जानकारी गराउन ढिला भयो होला', क्षेत्रीय खेलकुद विकास समितिका एक पदाधिकारीले भने ।"
