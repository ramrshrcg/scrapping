शीर्षक,विवरण
संकीर्ण सोच र शैली,"केही दिनअगाडि एकजना आफन्त मेरो घरमा आइन् र गेटभित्र छिर्न पाएको छैन भन्न लागिन्, 'ओहो बाबु, कत्रो ठूलो भइसकेछौ ? ' मैले पनि जवाफ फर्काइहालें, 'के गर्नु अन्टी, अरू उपाय पनि त छैन बढ्नुबाहेक हैन र ? ' उनले मुस्कुराउँदै भनिन्, 'ल बाबु, अब त बिहे गर्नुपर्छ, जागिर पनि छ । घरजम गरेर आमाबुबालाई नाति खेलाउन दिनुपरेन त ? ' उनको कुरा सुनेर झनक्क रिस उठ्यो र मनमनै भनें, 'भर्खर त २६ वर्ष पुगें, मेरा आमाबाबुलाई कुनै चिन्ता छैन, यिनलाई केको टाउको दुखाइ ? त्यस्तो हतार छ भने आफ्नै छोराछोरीको बिहे गर्दिनु नि ।' बाटोमा हिँड्दा छरछिमेकी पनि यस्तै प्रश्न तेस्र्याउने गर्छन् । युवायुवतीले घरपरिवार, आफन्त, समाजबाट बिहेसम्बन्धी यस्तैयस्तै दबाब व्यहोर्नुपर्छ । युवाको तुलनामा युवतीले यस्ता दबाब अझ बढी खेप्नुपर्छ । हाम्रो समाज बिहेको मामलामा अझ खुला र उदार भइसकेको छैन । समाज परम्परागत हिसाबले चल्ने गरेको छ । वास्तवमा बिहे भनेको व्यक्तिगत स्वतन्त्रतासँग जोडिएको हुन्छ, तर यहाँ समाजले बारम्बार त्यो स्वतन्त्रतामा दबाब र अंकुश लगाउने काम गर्छ । कतिपय बिहे त आफ्नो इच्छाले भन्दा पनि समाजलाई देखाउन मात्र पनि हुने गर्छ । यहाँ कोही बिहे ढिलै गर्न चाहन्छन् वा बिहे नगरी बस्न चाहन्छन् भने समाजले अनेक खोट देखाउन थाल्छ । इच्छा होस् या नहोस्, समाजलाई देखाउनकै लागि भए पनि धुमधामका साथ बिहे गर्नैपर्छ । ग्रामीण भेगमा त झन् यस्ता कुराले जरा गाडेको छ । तुलनात्मक रूपमा यो मामलामा सहरी क्षेत्र अली उदारै देखिन्छ । गाउँघरमा अझै पनि छोरीलाई अर्काको घर जाने जातको रूपमा हेरिन्छ । उनीहरू छोराको चाहनामा छोरीहरूलाई जन्म दिन्छन् । अचम्म त के भने मानिसहरूसँग छोरीलाई पढाउन पैसा हुँदैन तर उनीहरूलाई धुमधामसँग बिहे गर्न जति पनि पैसा हुन्छ । उनीहरू ऋण काढेरै भए पनि समाजलाई देखाउन बिहे गर्छन् । अझै पनि हाम्रो समाजमा बालविवाह प्रचलनमा छ । खेल्ने, लाउने उमेरमा उनीहरू अरूका घरमा जान बाध्य हुन्छन् र उनीहरूको दैनिकी चुलोचुम्कोमै बित्ने गर्छ । त्यो कलिलो उमेरमा बिहे गर्ने कत्तिलाई त बिहेको अर्थ पनि थाहा हुँदैन । हामी महिला हिंसा र उत्पीडनका कुरा गर्छौं, वास्तवमा यसको कारण हाम्रो सोच र परम्परागत समाज दोषी छ । छोरीलाई उचित शिक्षा प्रदान गरेर सबल, सुदृढ अनि आफ्नै खुट्टामा उभिन सक्ने बनाए उनीहरूलाई कसैले हेप्न सक्दैन । यहाँ त छोरीको जन्म हुन पाएको हुँदैन, बिहे कसरी गरिदिने भन्ने पिरलो सुरु हुन्छ । सहरी क्षेत्रमा पनि युवायुवतीले बिहेको मामलामा यस्ता दबाब खेप्नुपर्छ । एकजना मित्र थिइन् । प्लस टु सकिएको थिएन, घरपरिवार र आफन्तबाट बिहेको लागि अनावश्यक दबाब आउन थाल्यो । उनी अझै पढ्न चाहन्थिन् र जीवनमा केही गर्न चाहन्थिन् तर परिवार र आफन्तको दबाबको अगाडि उनको केही लागेन । बिहेको लागि केटा खोजियो । केटा अमेरिकाको पीआर होल्डर थिए । सुरुमा उनलाई आफ्नो पढाइ पूरा गर्न दिइने सर्तमा बिहे गरियो । छोरीलाई उचित शिक्षा प्रदान गर्न बाबु आमासँग पैसा नहुने तर धुमधामसँग बिहे गर्न जति पनि पैसा जुटाउने हाम्रो प्रवृत्तिमा परिवर्तन आउनु जरुरी छ । बिहेको केही दिनपछि नै उनी अमेरिका उडिहाले । ती मित्र भने सासूससुराको स्याहार गरेर बस्न बाध्य भइन् । उनको पढाइ अघि बढाउन पनि रोक लगाइयो । उनी अहिले भन्छिन्, 'बिहे गर्नुअघि बडो ध्यान दिनुपर्ने रहेछ, कसैको दबाबमा आएर गर्न नहुने रहेछ नत्र ठूलो दुर्घटना हुन्छ ।' युवतीहरूलाई मात्र होइन, केटाहरूलाई पनि यस्ता दबाब आउँछन् । परिपक्व नहुँदै उनीहरू दबाबका कारण बिहे गर्छन्, जसले गर्दा अनगिन्ती समस्या निम्तिने गर्छ । मेरो एकजना मित्र थिए, उनले पनि घरपरिवारको दबाबका कारण चाँडै बिहे गरे । बिहेपछि उनले आफ्नो पढाइ पूरा गर्न खासै इच्छा देखाएनन् । अहिले उनको न कुनै पढाइ छ न त कुनै जागिर नै । उनी र उनकी श्रीमती अहिले परिवारको साहरामा बाँचिरहेका छन्, तर त्यो कति दिन टिक्ने हो त्यो समयले नै बताउला । दाइजो दिने प्रथा हाम्रो समाजमा प्रख्यात छ । गाउँघरमा मात्र होइन, सहरी क्षेत्रमा पनि यसले जरा गाडेको छ । पढेलेखेका मानिस पनि दाइजो माग्ने र दिने गर्छन् । बिहेमा देखाउनकै लागि उनीहरू तडकभडक गर्छन् । तराई क्षेत्रमा त झन् दाइजो प्रथाले जरा गाडेको छ । मेरो घरनजिकै एकजना छिमेकी छन्, जसको छोराको बिहे गरेको एक वर्ष भइसक्यो, तर उनको परिवारले दाइजो माग्न अझ छोडेका छैनन् । घरी बाइक माग्छन्, घरी दराज । यही कारणले उनलाई अनेक किसिमका मानसिक तनाव दिने गरिन्छ । कहिलेकाहीँ हाम्रो घरमा आएको बेला ती भाउजू गुनासो पोख्छिन्, 'एक वर्ष हुँदा पनि अझ दाइजो माग्न छोडेका छैनन् । मेरो बुबाको इज्जतमा आँच नआओस् र समाजले कुरा नकाटोस् भनेर म जेजस्तो भए पनि चुप लागेर सहन बाध्य छु । बुबा पनि छोरीको घरवार नबिग्रियोस् भनेर ऋण काढेरै भए पनि उनीहरूले भनेजति दाइजो मागे पनि दिँदै आउनुभएको छ ।' यस्ता अपरिपक्व विवाहले नै अहिले डिभोर्स दिने चलन पनि बढ्दो छ । अनेक दबाबमा बिहे गर्ने गर्छन् र यो छोटो समयमै टुंगिने गर्छ । यसले व्यक्तिगत, पारिवारिक तथा सामाजिक सम्बन्धहरू नै फिका हुँदै गएको छ । हाम्रो समाजमा बिहे गर्नुपर्ने दबाब युवतीलाई पनि अनेक किसिमले आउँछन्, । त्यसैले उनीहरू पढ्दापढ्दै अनेक किसिमले यस्ता प्रस्ताव आए भने घरपरिवारबाट दबाब आउने गर्छ र उनीहरू पढाइ रोकेर पनि बिहे गर्न बाध्य हुन्छन् । बाबुआमालाई छोरी घरमा रहिरहे समाजले केही भन्ला कि भन्ने डर हुन्छ । त्यसैले पनि उनीहरू बिहे गर्न हतारिन्छन् । विवाह भनेको मानिसको स्वतन्त्रताको विषय हो । कोसँग बिहे गर्ने, कहिले बिहे गर्ने ? यो त अविवाहित युवकयुवतीको इच्छा हो । अहिले आम शिक्षित युवाको सोचाइ छ, आफू सबल भएपछि मात्र बिहे गरे त्यो स्थायित्व हुनेछ । छोरीलाई उचित शिक्षा प्रदान गर्न बाबु आमासँग पैसा नहुने तर धुमधामसँग बिहे गर्न जति पनि पैसा जुटाउने हाम्रो प्रवृत्तिमा परिवर्तन आउनु जरुरी छ । परिपक्व उमेर र अवस्थामा गरिएको बिहे नै स्थायी र बलियो हुन्छ । त्यसैले पनि बिहेप्रतिको संकीर्ण सोच र परम्परागत शैली व्यक्ति, परिवार र समाजबाटै फेर्न आवश्यक छ ।"
सार्वभौमसत्ता जोगाउन सकिन्छ,"हिजोको अंकबाट क्रमस: भारतको यस्तो व्यवहारबाट सशंकित भएर राजा महेन्द्र र त्यसपछि राजा वीरेन्द्रले नेपालमा भारतविरोधी भावना बढाए । २०२७ सालमा पाकिस्तान टुक्र्याएर बंगलादेश बनाउन भारतले सक्रिय भूमिका खेलेपछि र २०३२ सालमा सिक्किम भारतमा गाभेपछि राजा वीरेन्द्रको पालामा नेपालमा भारतविरोधी राष्ट्रवादलाई बढावा दिइयो । यस्तो भारतविरोधी भावना बढ्नुमा राजा र त्यसबेलाका शासकको मात्र हात भने थिएन, भारतको हेपाहा नीति पनि उत्तिकै जिम्मेवार थियो । नेपालको भाषा, संस्कृति, धर्म, परम्परा भारतसँग मिल्ने भएकाले र खुला सीमाका कारण भारतीय र नेपाली सीमावारिपारि गएर अस्थायीस्थायी रूपमै बसोवास गर्न सक्ने भएकाले एकतन्त्रीय पञ्चायती व्यवस्थाले नेपालको स्वतन्त्रता जोगाइराख्न र नेपालको छुट्टै पहिचानको लागि भारतविरोधी भावना जगाउन कोसिस गर्यो । पाठ्यपुस्तक र राज्यनियन्त्रित समाचारमाध्यमबाट राज्यका 'इलिट' हरूले सर्वसाधारणमा जगाएको यो धारणा हालसम्म पनि विद्यमान छ । नेपालमा भारतविरोधी भावना यतिसम्म बढ्योबढाइयो कि नेपालका हरेक समस्यामा भारतलाई दोषी देखाइनेसम्म हुने गरेको छ । त्यो पञ्चायतकालीन भारतविरोधी राष्ट्रवादको प्रभाव नेपालको पहाडमा अझैसम्म देखिन्छ । सिक्किम भारतमा गाभिएपछि राजा वीरेन्द्रले भारतबाटै नेपाललाई सुरक्षा खतरा अनुभव गरी २०३१ सालमा आफ्नो राज्याभिषेकको अवसरमा नेपाललाई शान्ति क्षेत्र प्रस्ताव गरेका थिए । नेपालको आन्तरिक मामलामा सैनिकलगायत अरू हस्तक्षेप रोक्ने उद्देश्यले अगाडि सारिएको शान्ति क्षेत्र प्रस्ताव राजा वीरेन्द्रको विदेश नीतिको महत्त्वपूर्ण खम्बाको रूपमा अगाडि सारिएको थियो । पञ्चायतकालमा शान्ति क्षेत्रको प्रस्तावलाई सफल पार्न प्रशस्त स्रोत, साधन र समय खर्चिएको थियो । तर ११६ राष्ट्रले समर्थन गरे पनि भारतले समर्थन नगरिदिएपछि शान्ति क्षेत्रको प्रस्ताव पञ्चायती व्यवस्थाको अन्त्यपछि असफल भयो । बहुदलीय शासनकालमा दलहरूले त्यो प्रस्तावलाई महत्त्व दिएनन् । त्यसैगरी २०४६ सालको राजनीतिक परिवर्तनमा पनि भारतको उल्लेखनीय भूमिका रहेको थियो । नेपालमा राजा वीरेन्द्रको नेतृत्वमा रहेको पञ्चायती शासन सत्ताले २०४४ सालमा चीनसँग हतियार किनेका कारण र त्यसभन्दा अगाडि पनि नेपाल र चीनबीच सुरक्षासम्बन्धी सूचना आदानप्रदान गर्ने सहमति भएको शंकामा नेपाल र चीन धेरै नजिकिएको ठानेकाले भारतले वाणिज्य र पारवहन सन्धि नवीकरण नभएको निहँमा नाकाबन्दी लगाएको थियो । त्यसैबेला नेपालमा बहुदलीय प्रजातन्त्रको माग गर्दै सुरु भएको कांग्रेस र संयुक्त वाममोर्चाको आन्दोलनलाई पनि भारतले समर्थन गरेको थियो । बहुदलीय व्यवस्था आइसकेपछि पनि २०५१ सालमा माओवादी सशस्त्र युद्ध सुरु भएपछि भारतले त्यहीं सेल्टर बनाएर बसेका माओवादी नेताप्रति आँखा चिम्लिएको जस्तो देखिन्थ्यो । नत्र पन्जाब, लखनउ र भारतको सामरिक महत्त्वले संवेदनशील ठानिएको सिलिगुढीमा माओवादीले महत्त्वपूर्ण भेला र बैठक गर्ने र सेल्टर लिने गर्न सक्दैनथे होलान् । विश्वास गर्नयोग्य विभिन्न पत्रकार र लेखकद्वारा लिखित किताब र लेखमा माओवादीलाई भारतको प्रत्यक्ष र परोक्ष सहयोग रहेको उल्लेख गरिएको छ । १८ असोज २०५९ मा राजा ज्ञानेन्द्रले शासन सत्ता हातमा लिएर भारतलाई गुमराहमा राख्न खोजेका, चीनसँग नजिकिन र चीनलाई सार्क सदस्य राष्ट्र बनाउन प्रयास गरेको र भारतले प्रस्ताव गरेको अफगानिस्तानलाई सार्कको सदस्य राष्ट्र बनाउन नेपालले आनाकानी गरेको भन्दै भारतले नेपाली सेनालाई दिँदै आएको हातहतियार मात्र रोकेन कि मानवअधिकार हनन् र लोकतन्त्रको अपहरणको कारण देखाउँदै युरोपेली युनियन र अरू पश्चिमा राष्ट्रहरूलाई पनि नेपाली सेनालाई सहयोग नगर्न र राजा ज्ञानेन्द्रको शासनलाई बलियो नबनाउन लबिङ नै गर्यो । त्यतिमात्र नभएर आन्दोलनरत नेपाली कांग्रेस, एमाले, कांग्रेस प्रजातान्त्रिक र नेपाल सद्भावना पार्टीलगायत सात दल र सशस्त्र युद्ध गर्दै आइरहेको माओवादीका बीच २०६२ साल मंसिरमा प्रख्यात बाह्रबुँदे समझदारी गराउन पनि भूमिका खेल्यो । त्यही बाह्रबुँदे सहमतिका आधारमा २०६२६३ मा दोस्रो जनआन्दोलन भयो । राजा सुरुमा शक्तिविहीन बनाइए, संविधानसभाको चुनाव भयो, राजतन्त्र समाप्त भयो । नेपालको सेना इतिहासमै पहिलोपटक वैधानिक सरकारको नियन्त्रणमा आयो र नेपाल धर्म निरपेक्ष मुलुक घोषणा भयो । यिनै परिवर्तनको लहरमा उभिएर मधेस आन्दोलन भयो, नेपाल संघीयतामा गयो र जातीय र क्षेत्रीय पहिचानका आधारमा संघीय प्रदेश बनिनुपर्ने माग अहिले पनि उठिरहेका छन् । २०६५ साल जेठमा राजतन्त्र गइसकेर गणतन्त्र आएपछि पनि मधेसवादी दललाई भारतले भित्रभित्र र खुलेआम सहयोग गरेको छ । मधेसवादी दलहरूको मधेस प्रदेश वा मधेसमा दुई मात्र प्रदेश, मधेसको क्षेत्रीय पहिचान र मधेसवादी दलले जारी संविधानविरुद्ध गरेको आन्दोलनमा भारतको नैतिक समर्थन मात्र छ भन्न सकिन्न । २०६३ साल माघमा अन्तरिम संविधान जारी भएपछि दुइटा संविधानसभा निर्वाचन भए । त्यसपछि भएका सरकार ढाल्ने र बनाउने खेलमा पनि भारतको महत्त्वपूर्ण भूमिका रहेको बाहिर आएका छन् । जस्तो कि पहिलो संविधानसभाकालमा पुष्पकमल दाहाल नेतृत्वको सरकार गिराउन र पछि बाबुराम भट्टराई नेतृत्वको सरकार बनाउन पनि नेपालमा विभिन्न च्यानल प्रयोग गरेर भारतले भूमिका खेलेको विषय आएका छन् । कहाँसम्म भने खिलराज रेग्मीको नेतृत्वमा मन्त्रिपरिषद् बन्नुमा र लोकमानसिंह कार्की अख्तियार दुरुपयोग अनुसन्धान आयोगको प्रमुख आयुक्त नियुक्त हुनुमा पनि भारतकै हात देख्ने पनि प्रशस्तै छन् र यो आशंका पूरै गलत नहुन सक्छ । दोस्रो संविधानसभाले ९० प्रतिशतभन्दा बढी मतले पारित र २०७२ असोज ३ मा जारी गरेको संविधानलाई भारतले अहिलेसम्म स्वागत गरेको छैन । उल्टै यस संविधानका 'कमीकमजोरी' सच्याउन नेपालका राजनीतिक दललाई दबाब दिँदै अन्तर्राष्ट्रिय स्तरमा सहमति जुटाउँदै हिँडेको छ । भारतले संविधान जारी गर्ने समय केही पछाडि धकेल्न चाहेको थियो । संविधान जारी हुनु २३ दिनअघि भारतीय प्रधानमन्त्री नरेन्द्र मोदीका विशेष दूत बनेर आएका भारतका विदेश मन्त्रालयका सचिव एस जयशंकरलाई दलका नेताले समय घर्किइसकेकाले केही गर्न नसकिने र संविधान जारी भइछोड्ने बताइदिए । यसरी आफ्नो आग्रहअनुरूप नगरिएकाले आफू अपमानित भएको भन्दै जयशंकर फर्किए । संविधान निर्माण प्रक्रियामा आफूलाई विश्वासमा नलिइएको र बेवास्ता गरिएको भारतीय निष्कर्ष रह्यो । यता नेपालमा भने मधेसवादी दल र भारत संविधान जारी हुनै नदिन खोजेको जस्तो ठानेर तर्सिए । नेपालको एउटा चर्चित पत्रिकाका सम्पादकले नेपालका तीनजना पूर्व प्रधानमन्त्रीले उनीसँगको कुराकानीमा बुझ्न नसकिने कारणले भारतले नेपालमा संविधान जारी हुनै नदिन चाहेको लेखेका थिए । भारतका अन्य केही व्यवहार पनि नेपाल भारतको प्रभाव क्षेत्रको मुलुक हो भन्ने मान्यताबाट निर्देशित देखिन्छन् । उदाहरणको लागि चीन र अन्य देशको नेपालमा सशक्त उपस्थिति भारतले रुचाउँदैन । शान्तिप्रक्रियाको समयमा सोही प्रक्रियामा सहयोग गर्न आएको संयुक्त राष्ट्रसंघीय निकाय अनमिन पनि नेपालमा धेरै नरहोस् भन्ने भारतले चाह्यो । नेहरूको समयदेखि नै भारतले नेपालका अन्तर्राष्ट्रिय आकांक्षा र सम्बन्ध नियन्त्रित गर्न चाहेको थियो । नेपालमा माओवादी सशस्त्र संघर्ष चल्दा भारतको संस्थापनको रुचि व्यक्त गर्ने केही समूहबाट नेपाली सेनालाई देशकै आन्तरिक सुरक्षामा खट्नुपर्ने भन्दै शान्तिसेनामा नपठाउन 'सुझाव' आएको थियो । यसबाहेक नेपालको बाढीपहिरो, भूकम्पलगायत विपत्तिको समयमा सबैभन्दा पहिले सहयोग गर्न अग्रसर हुनु र सबैभन्दा ठूलो भूमिका खेल्न खोज्नु पनि भारतको प्रभाव क्षेत्रको मान्यतामा आधारित निर्णय र व्यवहार हो । भारतले नेपाललाई आफ्नो प्रभाव क्षेत्रमा पर्ने बुझाइ र व्याख्या अनि त्यसमा आधारित नेपाल नीति तत्कालै परिवर्तन गर्ने सम्भावना देखिएको छैन । यस्तो प्रभाव क्षेत्रको अवधारणाका कारण भारतले नेपालमा देखाउने 'ठुल्दाइ' प्रकारको व्यवहारबाट कसरी नेपालको राष्ट्रिय हित, स्वतन्त्रता र सार्वभौमसत्ता संरक्षण गर्न सकिन्छ भनी ज्ञानमा आधारित नीति र सूक्ष्म रणनीति बन्नु नेपालको लागि आवश्यक छ । विदेशमा राजनीतिक अस्थिरता या प्राकृतिक प्रकोपका बेला भारतले भारतीय नागरिकहरूसँगै अरू दक्षिण एसियाली मुलुक र नेपालका नागरिकको पनि उद्धार गर्ने गरेको छ । यस्तो क्रियाकलाप पनि भारतको प्रभाव क्षेत्रको मान्यताबाट निर्देशित छ । यही प्रभाव क्षेत्रको अवधारणामा उभिएर भारत नेपालको आन्तरिक मामलामा कसरी अल्झिएको छ भने कुन हदसम्म नेपालको राजनीतिलाई 'व्यवस्थापन' गर्ने भन्ने सीमा कोर्न उसले नसकेको देखिन्छ । त्यहीमाथि भारतीय राजनीतिज्ञ, परराष्ट्र मन्त्रालयका पदाधिकारी, नेपालका लागि भारतीय राजदूत, खुफिया एजेन्सी, सञ्चारकर्मी र प्राज्ञिक वर्गको लागि पनि नेपाल काम देखाउने थलो बनेको देखिन्छ । कतिपय अवस्थामा भारत सरकारका फरकफरक निकायको नेपालको गतिविधिमा उनीहरूमा सामञ्जस्य नभएको जस्तो देखिन्छ र तिनीहरू आफ्नै ढंगले 'उपलब्धि' देखाउन लागिपरेको देखिन्छ । नेपालले के गर्नुपर्छ ? भारतले नेपाललाई आफ्नो प्रभाव क्षेत्रमा पर्ने बुझाइ र व्याख्या अनि त्यसमा आधारित नेपाल नीति तत्कालै परिवर्तन गर्ने सम्भावना देखिएको छैन । यस्तो प्रभाव क्षेत्रका अवधारणाका कारण भारतले नेपालमा देखाउने 'ठुल्दाइ' प्रकारको व्यवहारबाट कसरी नेपालको राष्ट्रिय हित, स्वतन्त्रता र सार्वभौमसत्ता संरक्षण गर्न सकिन्छ भनी ज्ञानमा आधारित नीति र सूक्ष्म रणनीति बन्नु नेपालको लागि आवश्यक छ र यसो गर्नु सम्भव पनि छ । भारत नेपालको सबैभन्दा महत्त्वपूर्ण र प्रभावशाली छिमेकी भएकाले नेपालले भारतको विदेश नीति र नेपाल नीति अध्ययनको लागि एउटा भारत अध्ययन केन्द्र या यस्तै केही नामको थिंक ट्यांक पनि खोल्न सक्छ । यस्ता थिंक ट्यांकहरूले भारतीय रुचि र चासो सकेसम्म सम्बोधन हुने गरी तर नेपालको राष्ट्रिय हितमाथि पर्ने गरेर कसरी भारतसँग व्यवहार गर्न सकिन्छ भनी सूक्ष्म र गहन अध्ययन गरी तदनुरूप नीतिनिर्माण गर्न सहयोग पुग्ने ज्ञान उत्पादन गर्नु आवश्यक छ । नेपालजस्तो ठूला, शक्तिशाली मुलुकका बीचमा अवस्थित र आर्थिक रूपमा कमजोर मुलुकको लागि ज्ञान नै सबैभन्दा ठूलो र उपयोगी हतियार हुन सक्छ । ज्ञानमा आधारित, व्यावहारिक, चतुर र राष्ट्रिय हित संरक्षण गर्ने नीति बनाउन नसक्ने तर भारतले वा अन्य मुलुकले नेपालमाथि हस्तक्षेप गरे भनेर छाती पिट्ने र अरण्यरोदन गर्ने 'विदेश नीति' ले राष्ट्रिय हित पहिचान गर्न र संरक्षण गर्न सक्तैन । समाप्त । तिवारी नेपाली जर्नल अफ कन्टेम्पोरेरी स्टडिजमा आबद्ध छन् ।"
जिम्मेवार बहन गर्नुअघि,"जसरी पानी पिउनुअघि फिल्टर गरिन्छ, त्यसैगरी जिउन र जिम्मेवारी बहन गर्नुगराउनुअघि निफन्नुपर्ने हुन्छ । पिउन, जिउन र निभाउनको लागि निफन्ने सीप र कलाको सदुपयोग गर्न सकिएन भने हरेक वस्तुको एकै दाम भने झैं सोलोडोलोमै चयन गर्ने प्रवृत्ति विस्तार हुने गर्छ । टका सेर भाजी, टका सेर सुनको मूल्य कायम गर्ने, भेद र विभेदका मापदण्ड र सर्तको परवाह नै नगरी ऊर्जा प्रयोग र विकास गर्ने दुश्चक्रमा हामी फसेकै हौं । परिवर्तनका लागि थुप्रै विषय र सन्दर्भलाई फ्युजन गर्न आवश्यक ठानियो । तर डिफ्युजन गर्दागर्दै कनफ्युजनको भुमरीमा भौंतारिन पुग्यौं । योग्य, अयोग्य, गुणदोषको वस्तुपरक र औचित्यमूलक ढंगले वर्र्गीकरण नै गर्न सकिएन । गुणको ग्राह्यता कायम गर्न र दुर्गुणको निरुत्साहनको लागि गरिने आवश्यकीय तथा व्यवस्थापकीय प्रक्रिया भनेकै निफन्ने प्रक्रिया हो भन्ने बुझेर पनि नबुझ्नमै सजिलो महसुस गर्न थालियो । कविशिरोमणि लेखनाथले भनेझैं 'कौडीमा बिक्छन् भिल्लका देशमा मणि' गुणको खोजी र संवद्र्धनबाट योग्यता र अवसरको लागि त्याग र संघर्ष गर्नुपर्ने हुन्छ भन्ने संस्कृतिको विकास हुन्छ । हामीले बुझ्नुपर्ने कुरा के छ भने संघर्ष र संघर्षणबाट मात्र ऊर्जा निर्माण हुन्छ । विकास र समृद्धिको लागि आवश्यक पर्ने ऊर्जा निर्माण नै गर्न पछि परेका हामीले नयाँ नेपाल निर्माणको अभिभारा कसरी बोक्ने होला ? यो चिन्ता र चिन्तनको विषय बन्न गएको छ । अचानक र संयोगवशका आधारमा प्राप्त हुने अवसरले व्यक्तिगत लाभबाहेक समग्रमा हितकारी योगदान र उपलब्धि हासिल हुनै सक्दैन । माग पनि छ, सम्भावना पनि छ तर आपूर्ति र उत्पादन भने छैन । यो कस्तो विवशताको उदेकलाग्दो परिस्थिति होला ? बरु मागेर खाने, भागेर जाने तर संघर्षणबाट ऊर्जाको निर्माण हुन्छ भन्नेमा पटक्कै विश्वास नगर्ने । बिल गेट्सले भनेका थिए, तिमी गरिब भएर जन्मेको हो भने त्यसमा तिम्रो दोष छैन, तर तिमी गरिब भएरै मर्यौ भने त्यसमा तिम्रै दोष हुनेछ । जस्ताको त्यस्तै रूपमा मर्न, मार्नसमेत पाइन्न । समृद्धिको इच्छा साकार गर्न अन्तरनिहित रूपमा समाविष्ट क्षमता र सम्भवानाको पहिचान र उपयोग गर्नुपर्ने हुन्छ । अन्तर ल्याउने गरी रूपान्तरण गर्ने भनेको अन्तरको जन्तर मन्तर अर्थात् सूत्रमै सहमति नहुने, सबैले आआफ्ना मुद्दालाई दाउ बनाएर बस्ने हो भने समस्याले कति उचाइ लेला ? दोषजति आँगनलाई दिए पनि भयो, सबैभन्दा सजिलो सुतुरमुर्गी उपाय योभन्दा अरू के होला ? नाच्न जान्नेलाई नाच्न नलगाएर गोडा उचाल्ने जति सबै नर्तक हुने भएपछि गुण र दोष त एउटै फिक्कामा रहने नै भयो । जथाभावी प्रयोग हाम्रो नियति र संस्कृति बनेको छ । त्यसैले हामी अहिले पनि झाडापखाला, हैजाको प्रकोपमा छौं, जसरी फिल्टर नै नगरिएको पानी प्रयोगले रोग भित्र्याएका छौं, त्यसैगरी जथाभावी छनोट र योग्यताको अवमूल्यन गर्ने प्रवृत्तिका कारण राजनीतिक र प्रशासनिक प्रणाली कमजोर र पोषणरहित बन्दै गएको गुनासोलाई गलत ठहर्याउन मिल्दैन कि ? हामीसँग सबै किसिमका कानुन भए पनि अमूर्त व्यवहार नियन्त्रण गर्ने छुट्टै कानुन नभएकाले पनि फोकटमा सपना बाँड्ने संस्कार हलक्कै बढेको छ र हामी पनि स्वप्निल संसारमा बेलगामको घोडा दोडाउनमै अभ्यस्त भएका छौं । हात्ती बलियो कि हात्तीछाप चप्पल बलियोभन्दा उस्तैउस्तै हो नानी भन्ने विज्ञापनजस्तै भिन्न सबलतालाई पनि दुर्बलताकै श्रेणीमा राख्दा निफन्ने प्रणाली कमजोर हुने गर्छ । खप्तड स्वामीको विचार विज्ञानको सारमा पनि बिरुवासँगै हुर्केका अनावश्यक झारपातबाट बिरुवालाई जोगाएजस्तै सुविचारलाई पनि व्यभिचारबाट जोगाउनुपर्ने उल्लेख गरिएको छ । आवश्यक, अनावश्यक, उपयोगी, अनुपयोगीबीचको सीमांकन गर्दा निफन्ने प्रणाली र संयन्त्रको आवश्यकता पर्छ, जुन प्रणाली योग्यतामा आधारित हुनुपर्छ । निफन्ने प्रणाली र प्रवृत्ति दुवै कमजोर भएकाले सबैथोक एउटैमा मिसिने, गुणको भिन्नता नछुट्टिने भएपछि मूल्यांकनका मापदण्ड पनि तदअनुरूप भैपरी आउने किसिमकै हुने भएकाले सुयोग्यताको विकासमा कसैले पनि खासै ध्यान दिएको देखिन्न । योग्यता कसौटीमै नपर्ने भएपछि क्षमताको प्रदर्शन र पुष्टिमा कसैले किन अनावश्यक रूपमा टाउको दुखाउनुपर्यो, उपयुक्त मौकामा चौका हान्ने गरी दाउ ढुकेर बसे भइहाल्यो । आखिर मौका आलोपालोको वृत्तमा घुमिरहेकै छ । त्यसैले त हामीले कुनै पनि विषयलाई सहज ढंगले हांसिल गर्दैनौं । घिउ झिक्न टेडो औंला गर्ने उक्तिलाई प्राप्तिको युक्ति बनाएका छौं । त्यसैले होला हामीकहाँ सबैभन्दा सस्तो र सुलभ रूपमा पाउने वस्तु भनेकै सपना मात्र हो । जसले फोकटमा सपना मात्र बाँड्ने गर्छ, तत् व्यक्ति र निकायलाई सो पुरा नगरेबापत जरिवाना सजाय हुने गरी छुट्टै ऐनकानुनको तर्जुमा गर्न आवश्यक छ । हामीसँग सबै किसिमका कानुन भए पनि अमूर्त व्यवहार नियन्त्रण गर्ने छुट्टै कानुन नभएकाले पनि फोकटमा सपना बाँड्ने संस्कार हलक्कै बढेको छ र हामी पनि स्वप्निल संसारमा बेलगामको घोडा दोडाउनमै अभ्यस्त भएका छौं । सपना त जस्तो बाँडे पनि हुने निफन्नै नपर्ने गरी । संसारमा सपना मात्र त्यस्तो विषय हो, जसमा निफन्नुसम्बन्धी कुनै पनि नियम लागू हुँदैनन् । सपनामा अविश्वासको भाव उत्पन्न हुनासाथ सान्त्वनाको रणनीति अवलम्बन गरी पुनः फकाउने प्रयास गरिन्छ, यस किसिमको राष्ट्रिय चरित्रले नवनिर्माणको अभियान सफल हुन सक्दैन । निर्माणका लागि त योग्यतामा आधारित ऊर्जा आवश्यक पर्छ, जसलाई निश्चित मापदण्डको कसीमा निफनेर मात्र हासिल हुने गर्छ ।"
मौलिक अधिकार र द्वैध मान्यता,"नेपालमा ०६३ यताको राजनीतिको दुइटा कित्ता अब बहसकै क्रममा पनि त्यति सान्दर्भिक देखिन छोडेका छन् । राजनीति र सत्तामा एकाधिकार ओगटेकाहरूले आफूलाई 'अग्रगामी' र फरक मत राख्नेहरूलाई 'प्रतिगामी' को बिल्ला भिराउने प्रथा बन्द भएको छ । राजनीति र सत्ताको बदलिँदो संगममा दुवै कित्ता सहकार्यमा उत्रिए, पछिल्लो केपी ओली सरकारमा । यसपटक पुष्पकमल दाहालको नेतृत्वको सरकारमा पञ्चायती पृष्ठभूमिकै राष्ट्रिय प्रजातन्त्र पार्टी अटाएको छ । सत्ता संख्याको खेल बनेमा त्यो 'अवसरवाद' मात्र बन्न जान्छ । राजनीतिक सत्ता अवसरवादीको हातमा जाँदा मुलुकमा अनेक दुर्घटना हुन सक्छन् र त्यसको असर राष्ट्रिय, सार्वभौमसत्ता तथा प्रजातन्त्रका मौलिक मूल्यमान्यतामा समेत पर्न सक्छ । 'अग्रगामी' को रूपमा परिचित आठ दलहरू विखण्डनको सिकार बनेका छन् र उनीहरूबीचको सम्बन्धको डोरी बाह्रबुँदे 'सहमति' ठाउँठाउँमा चुँडिएको छ । लम्बिएको संक्रमण, अराजकता, आर्थिक दुरवस्था र अन्तर्राष्ट्रिय जगत्मा गिरेको नेपालको छविका कारण यी शक्ति नेपाली जनताका नजरमा तिरस्कृत छन् । तर राजनीतिक नेतृत्वले विश्वसनीयता गुमाउनु या जनताको नजरमा तिरस्कृत हुनु मुलुकको हितमा हुँदैन । यो परिस्थितिबाट उम्किन सबै दलहरूमाथि जनताको दबाब बढ्नु आवश्यक छ । त्यससँगै बहस हुनु आवश्यक छ, गम्भीर रूपमा । सुदृढ प्रजातन्त्र एउटा मात्र साझा र निर्विवाद माग या चाहना या ०६२६३ को आन्दोलनको घोषित उद्देश्य थियो । प्रजातन्त्रमा सार्वभौम जनताको हक, हित र अधिकार तथा उनीहरूको जीउ र सम्मान अनि समृद्धिका अवसरको संरक्षण सर्वोपरि हुन्छन् । त्यस्तै जनता 'सार्वभौम' हुँदा आन्तरिक राजनीतिमा सामूहिक आत्मनिर्णयको अधिकार सर्वोपरि हुन्छ । त्यो भनेको जननिर्वाचित संसद् तथा त्यसप्रति जवाफदेही सरकारसँग विदेशी हस्तक्षेप स्विकार्ने या आन्तरिक मामिलामा उनीहरूलाई निम्त्याउने छुट हुँदैन। प्रजातन्त्र स्वयं नै जननिर्देशित राजनीतिक र शासन व्यवस्था भएकाले त्यसलाई 'अग्रगामी' र 'प्रतिगामी' विशेषण भिराउने प्रयासले अर्थ राख्दैन । त्यो वर्गीकरण १० वर्षभित्रै असान्दर्भिक बन्नुको कारण त्यही हो । त्यसैले अहिलेको आवश्यकता 'लेबल' मा उग्र नारामा सीमित 'लोकतन्त्र' लाई राष्ट्रियता र जनताको सर्वोपरि हितसँग कसरी जोड्ने, त्यो सुनिश्चित गर्नु हो। त्यसको लागि विगत १० वर्षका केही विकृत व्यवहारलाई समीक्षा र सुधार गर्नु आवश्यक छ, सामूहिक रूपमा । यस सन्दर्भमा केही सामान्य लाग्ने चरम विकृति र उदासीनताका उदाहरण प्रस्तुत छन् । सन् २०११ अप्रिलको एक दिन नेपालका दुई मुर्धन्य शिक्षाविद् डा प्रयागराज शर्मा र सुरेश चालिसे अमेरिकी मनोरञ्जन केन्द्र रहेको फोहोरा दरबार बाहिरपट्टिको सार्वजनिक सडकपेटीबाट हिँड्दै थिए । प्रा चालिसेको विद्यार्थी रहेको पंक्तिकारले दुवै सम्मानित व्यक्तिहरूमा अभिवादन चढाउँदै उहाँहरूको टेलिफोन नम्बर टिप्ने क्रममा त्यहाँ खटिएको एकजना सुरक्षाकर्मी (नेपाली) ले त्यो काममा व्यवधान पुर्याएको थियो । सम्मानित व्यक्तिहरूप्रतिको अपमान र सार्वजनिक सडकमा स्वतन्त्र आवागमनमा पुगेको यो व्यवधानको विरोध गर्दा ती सुरक्षाकर्मी आक्रामक बनेका थिए। त्यसबारे भुक्तभोगीहरूले त्यही पेटीमै पत्रकार सम्मेलन गर्ने धम्की दिएपछि सशस्त्रको टोली आई ती सुरक्षाकर्मीलाई नियन्त्रणमा लिएको थियो, तर कुन कानुनअन्तर्गत नेपाली नागरिकहरूको स्वतन्त्र आवागमनको अधिकार त्यसरी नियन्त्रित हुन पुगेको थियो, 'अग्रगामी' शासनमा, त्यसबारे न सरकारले न त सांसद्ले कुनै चासो देखाए । दोस्रो ०६३ को परिवर्तन र अनियन्त्रित 'अग्रगामी' यात्रामा लागेका दलहरूले सरकारले पूर्व राजपरिवारका सबै सम्पत्ति हडप्यो । त्यति मात्र हैन, राजा महेन्द्रले आफ्नी पत्नी रत्नराज्यलाई निजी सम्पत्तिबाट निर्माण गरी उपहार दिएको रत्न मन्जिल, हिमालयले आफ्ना भतिज ज्ञानेन्द्रलाई उपहार दिएका अन्य सम्पत्तिसमेत जफत गर्यो । त्यसको सात वर्षपछि 'क्रस बोर्डर पत्रकारिता' को प्रवद्र्धन र संवद्र्धन गर्ने उद्देश्यले स्थापित 'हिमाल साउथ एसिया' को प्रकाशन त्यसको सञ्चालक समितिले निलम्बन गरेको छ, नेपाल सरकारमाथि त्यो निर्णयको लागि बाध्यात्मक परिस्थिति निर्माण गरेको आरोपका साथ । पृष्ठभूमिमा अख्तियार दुरुपयोग अनुसन्धान आयोगद्वारा हिमाल साउथ एसियाका कर्ताधर्ता कनकमणि दीक्षितमाथि (साझा यातायात प्रमुखको हैसियतमा) सुरु गरेको छानबिन र त्यसबारे सर्वोच्चले दीक्षितको सम्मान र सम्पत्तिको पक्षमा दिएको आदेश अहिले चर्चाको विषय बनेका छन् । यी तीन प्रतिनिधि घटनाहरू झलक्क हेर्दा एउटा व्यक्ति या समूहसँग सरोकार राख्ने देखिए पनि यथार्थ त्यो हैन । प्रजातन्त्रसँगै संयुक्त राष्ट्रसंघको बडापत्रमा उल्लिखित 'स्वतन्त्र आवागमन', 'सम्पत्ति' र वाक् र प्रकाशन या सामान्य भाषामा भनिने 'प्रेस स्वतन्त्रता' सँग प्रत्यक्ष सरोकार छ यिनीहरूको । ती तिनै व्यवधानहरू 'अग्रगामी' शासनकालमा आएका छन् । त्यसबारे सरकार, संसद्, नागरिक समाज र सञ्चारमाध्यम सबै मौन रहिआएका छन् । जब प्रजातन्त्र र 'मानव अधिकार' 'निजी' मान्यतामा साँघुरिन पुग्छन्, जब फरक मत राख्नेहरूको अधिकार मासिँदा ठूलो जमात (सञ्चार, नागरिक समाजलगायत) 'खुच्चिङ' को मौनता अपनाउँछ, त्यहाँ न 'अग्रगमन' हुन्छ न त प्रजातन्त्र नै । हिमाल साउथ एसियाले सरकारमाथि लगाएको आरोपबारे ऊ मौन छ । तर सरकारलाई जवाफदेहीको घेरामा ल्याउने दायित्व बोकेका संसद्, नागरिक समाज र सञ्चार प्रतिबद्धताविहीन अनि निजी प्रतिशोधबाट निर्देशित हुने हो भने प्रजातन्त्र र मौलिक अधिकारको व्याख्या अर्थहीन संविधानका पन्ना र हरफहरूमा सीमित रहनेछन् अहिले जसरी । प्रजातन्त्रका मौलिक मान्यता अनि मौलिक अधिकारहरूमा कुन बढी महत्त्वपूर्ण हुन्छ अर्को भन्दा र कसले माथिल्लो प्राथमिकता पाउनुपर्छ भन्ने बहस घातक हुन्छ । सबै मान्यता र मौलिक अधिकार एकअर्कासँग अन्योन्याश्रित सम्बन्ध राख्छन् तर उनीहरू एक्लाएक्लै पनि ठूलो मान्यता राख्छन् । प्रेस स्वतन्त्रताको वकालत गर्दा सम्पत्तिको अधिकार र स्वतन्त्र आवागमनको स्वतन्त्रताप्रति उदासीन हुनु मौलिक हक र प्रजातन्त्रका मूल्यहरूप्रति उदासीनता देखाउनुसरह नै हुनेछ । त्यसमा चरित्र, विवेक, साहस र प्रतिबद्धताको आवश्यकता पर्छ, पीडितलाई न्याय दिलाउनेहरूमा । यीसँगै विगत १० वर्षमा अर्को 'ब्लन्डर' या महाभूललाई कसरी सच्याउने ? त्यसको लागि 'महाभूल' के हुन् ? त्यसबारे साझा अवधारणा बन्नैपर्छ मुलुकमा । पहिलो महाभूल ०६३ वैशाखमा गिरिजाप्रसाद कोइरालाले प्रधानमन्त्रीको 'शपथ' राजाबाट लिनेबित्तिकै सुरु भएको प्रतिशोधको राजनीति र अपमान तथा निषेधको व्यवहार । पृथ्वीनारायण शाहदेखि सात पार्टीसँग सहमति तथा मेलमिलाप कायम गरी उनीहरूलाई सत्ता सुम्पिएका राजा ज्ञानेन्द्रसम्म सबैलाई निषेध र अपमान गर्नुलाई 'अग्रगामी' गठबन्धनले सामूहिक दायित्वका रूपमा लियो । तर त्यो अपमान र निषेधको विष झन् बढी फैलियो, नेपाली राजनीतिमा । पृथ्वीनारायण शाहदेखि सात पार्टीसँग सहमति तथा मेलमिलाप कायम गरी उनीहरूलाई सत्ता सुम्पिएका राजा ज्ञानेन्द्रसम्म सबैलाई निषेध र अपमान गर्नुलाई 'अग्रगामी' गठबन्धनले सामूहिक दायित्वका रूपमा लियो । तर त्यो अपमान र निषेधको विष झन् बढी फैलियो, नेपाली राजनीतिमा । त्यसैले बाह्रबुँदेकै हिमायती आठ दलका नेताहरूबीच पानी बराबारको स्थिति उत्पन्न भएको छ अहिले । त्यसैले बाह्रबुँदेकै हिमायती आठ दलका नेताहरूबीच पानी बराबारको स्थिति उत्पन्न भएको छ अहिले । प्रजातन्त्रमा मौलिक र विकल्पहीन मानिने चुनावको अधिकारबाट जनता वञ्चित छन्, स्थानीय तहमा वर्षौंसम्म । न्यायपालिकाले विश्वसनीयता गुमाएको छ । प्रधानन्यायाधीश स्वयंले नै बिचौलिया या दलालहरूबाट न्यायमा ग्रहण लाएको अभिव्यक्ति दिएकी छन् । न्यायपालिका र राजनीतिक दलहरूबीचको अन्तरविवाह अनि सत्ता बाँडफाँटले आन्तरिक र बाह्य दलाललाई शक्तिशाली बनाउँछ नै । त्यसैले अबको साझा प्रयासमा न्यायपालिकाको स्वतन्त्र, न्यायशील, निष्पक्ष र सक्षम छवि कसरी बनाउने त्योसमेत साझा एजेन्डा बन्नुपर्छ । ०६३ पछि 'सुदृढ लोकतन्त्र' को साझा नारा अपहरण गरी त्यसमा बाह्य अनुमोदनमार्फत 'गणतन्त्र, धर्म निरपेक्षता र संघीयता' को एजेन्डा लाद्न महत्त्वपूर्ण र सम्भवतः निर्देशित भूमिका खेलेका थिए, बाबुराम भट्टराईले । 'अग्रगमन' को विरोध गर्दा 'प्रतिगामी' हुने डरले धेरैले मौनता अपनाए त्यसबेला । तर 'अग्रगमन' ले विदेशी शक्ति, जातीय द्वन्द्वसँगै मुलुकको एकीकृत स्वरूपमाथि घृणाको प्रायोजित राजनीति पनि भित्त्यायो । त्यसको लागि 'राज्य पुनर्संरचना' को आकर्षक नारा चर्काउँदै राज्यको आधिकारिकता समाप्त पार्ने खेलमा उनीहरू लागे । जनतालाई 'सार्वभौमशक्तिको स्रोत' मानिए पनि राजनीति अहिले प्रधानन्यायाधीशले न्यायपालिकाबारेको टिप्पणीमा भनेजस्तै बिचौलियाहरू हाबी भए । तिनै बिचौलियामार्फत जनतालाई निर्णयको अधिकारबाट षड्यन्त्रपूर्ण तरिकाले वञ्चित गरी पहिला राजसंस्था हटाइयो र लगत्तै न्यायपालिकालाई तारो बनाइयो । प्रधानमन्त्री दाहाल भारत जाँदै छन् र फेरि अनेक अड्कलबाजी हुन थालेका छन्, भ्रमणका उपलब्धिबारे । जनतालाई बाहिर राखेर ल्याइएको अर्थहीन संविधानको एउटा या दुइटा धारा संशोधन गरी मधेसका पराजित केही नेताहरूलाई खुसी पार्ने प्रयास आत्मघाती हुनेछ । संघीयतासँगै धर्म निरपेक्षता र गणतन्त्रबारे जनताको उपयुक्त निर्णय नलिएको अवस्थामा त्यस्तो कुनै पनि संशोधन प्रत्युत्पादक हुने र त्यसले क्षेत्रीय र जातीय विष अरू उग्ररूपमा नेपाली राजनीतिमा फैलाउनेछ । त्यसमा लागेका बाह्य शक्ति र उनीहरूद्वारा पोषित 'बिचौलिया' हरूलाई थप प्रोत्साहित गर्नेछ नेपालमा । राजनीतिक रूपमा दाहालले नेपालको राजनीतिमा आन्तरिक शक्तिबीच 'मेलमिलाप' कायम गर्न र साझा अवधारणा तथा मान्यता बनाउन अनि विगतका गल्तीद्वारा सिर्जित विखण्डनलाई सम्बोधन गर्न आफूले गर्ने प्रयासप्रति सकारात्मक रहन भारतसँग आग्रह गर्नु मुलुकको सर्वोच्च हितमा हुनेछ । त्यस्तै सकारात्मकता उनले चीनबाट पनि अपेक्षा गर्नुपर्ने हुन्छ । त्यो अवस्थामा मात्र नेपालीहरूले 'सार्वभौम' हैसियतमा आफ्नो सारथि स्वयं भएको अनुभूतिका साथ आर्थिक प्रगतिको मार्ग अवलम्बन गर्न सक्नेछन् । सम्भवतः दिल्लीबाट दाहाल फर्केपछि अपमान र निषेधको राजनीतिबाट उत्पन्न दुष्परिणामलाई सम्बोधन र सुधार गर्नेतर्फ बढी केन्द्रित हुनेछन् र त्यसले उनलाई तथा उनको नेतृत्वको सान्दर्भिकतालाई बढी स्थापित गर्नेछ । त्यसले नेपाली राजनीतिमा बाह्य हस्तक्षेप र बिचौलिया प्रवृत्ति पनि नियन्त्रित गर्नेछ ।"
राष्ट्रिय टोलीमा फर्किएका मेसीको गोलमा अर्जेन्टिना विजयी,"काठमाडौंः सन्यासको घोषणा फिर्ता लिएर लियोनल मेसी राष्ट्रिय टोलीमा फर्किएको पहिलो खेलमै अर्जेन्टिनाले जित निकालेको छ। विश्वकप छनोटको खेलमा उरुग्वेलाई १० ले पराजित गर्दै अर्जेन्टिनाले विजयी सुरुवात गर्यो। अर्जेन्टिनाका लागि खेलको ४३ औं मिनेटमा लियोनल मेसीले गरेको गोल नै निर्णायक बन्यो। डी बक्सभन्दा बाहिरबाट मेसीले प्रहार गरेको बलले सिधै जाली चुमेको थियो। पाउलो ड्योब्ला रातो कार्ड खाँदै मैदानबाट बाहिरिएपछि अर्जेन्टिना दोस्रो हाफ पुरै १० खेलाडीमा सीमित भएको थियो। अमेरिकामा भएको कोपा अमेरिकाको फाइनलमा चिलीविरुद्धको खेलमा मेसी पेनाल्टीमा चुकेपछि अर्जेन्टिना उपाधिबाट बञ्चित भएको थियो। त्यसपछि मेसीले अन्तर्राष्ट्रिय फुटबलबाट सन्यासको घोषणा गरेका थिए। तर, अर्जेन्टिनाका नयाँ प्रशिक्षकले मेसीलाई भेटेर टोलीमा पुनरागमन गर्न आग्रह गरेका थिए। त्यसपछि मेसी सन्यासको निर्णयबाट पछि हट्दै राष्ट्रिय टोलीमा फर्किएका हुन्।"
