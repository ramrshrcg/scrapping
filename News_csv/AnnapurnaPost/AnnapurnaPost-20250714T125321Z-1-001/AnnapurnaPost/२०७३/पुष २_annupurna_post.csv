शीर्षक,विवरण
आध्यात्मिक शक्तिको स्रोत,"आध्यात्मक गुरु रामकृष्ण परमहंसको सानिध्यतामा रहेर साधना मार्गद्वारा स्वामी विवेकानन्दमा आफूभित्रको दिव्य शक्तिले ओतप्रोत हुँदै गएको अनुभूति हुँदै गयो । यो शक्ति यति विशाल बन्दै गयो कि उनी कैयौं दिनसम्म खानापानी बिना नै गहिरो समाधिमा डुब्न सक्ने अवस्थामा पुगे । यसैबीच एकदिन गुरु रामकृष्णले विवेकानन्दलाई सम्झाए तिमी आफ्नो व्यक्तित्व, मुक्तिमा मात्र नलाग, यसैमा मात्र मग्न र आनन्दित नबन । तिम्रो ध्येय ठूलो छ, अर्थात् तिम्रो आगमन महान् उद्देश्यका लागि भएको छ र यस्ता व्यक्तिगत ध्येयका साना कुरामा नफस । त्यसो त विवेकानन्दको आगमनको ध्येय रामकृष्णलाई थाहा थियो र उनी सप्त ऋषिमध्येका एक थिए र त्यसैले रामकृष्णले विवेकानन्दलाई ज्ञानको रूपान्तरण गराउँदा वा अलौकिक शक्तिबाट ज्ञान प्रवेश गराउँदा एकैबाजी गराएनन् । त्यसो गराएको भए विवेकानन्दले आफ्नो स्वरूप बुझिहाल्ने थिए र उनी लोकहितमा लाग्नेभन्दा बेकारको शरीरलाई शीघ्र त्याग्नेतर्फ जाने थिए भन्ने अध्यात्मकको सूक्ष्म रहस्ययुक्त मान्यता पनि छ । हुन पनि उनले चाँडै शरीर छोडे, जब उनलाई आफू को हुँ भन्ने थाहा भयो उनले यो देहलाई मत्र्य लोकमा राखिराख्न चाहेनन् । रामकृष्णको देहत्यागपछि विवेकानन्द परिब्राजक बनेर भारतको विभिन्न स्थानको भ्रमणमा निस्किए । धेरै ठाउँमा पुग्दै सामान्यजनदेखि साधु महात्मा, राजा महाराजा, विद्वान र सामाजिक व्यक्ति सबैसँग छलफल र धर्म चर्चा गर्दै हिँडे । यसबीचमा उनको देहमा ऊर्जा र चेतना यति बढिसकेको थियो कि उनीभित्र एउटा अदम्य शक्तिको बोध गहन हुन थाल्यो र त्यो शक्तिले अभिव्यक्त हुने मार्गसमेत खोज्न थाल्यो । एकपटक उनले बम्बईमा आफ्ना गुरुभाइ स्वामी अभेदानन्दसँगको भेटमा भनेका छन् मेरो भित्र यति धेरै ऊर्जा शक्तिको विकास भएको छ कि कुनै कुनै बेला त लाग्छ कि यो शक्ति सहन गर्न नसकेर शरीर नै फुट्ने हो कि ? ' ओशोले पनि एकपटक भनेका छन् आफूभित्र संग्रहित शक्तिलाई महसुस गर्दा लाग्छ कि यो पृथ्वी नै आफ्नो हातले धकेलिदिउँ ।' अब विचार गरौं, यो शक्तिको महसुस किन हुन्छ अध्यात्मक पुरुषलाई ? के हो यो शक्ति ? कहाँबाट आउँछ यो शक्ति ? के यो भ्रममात्र हो ? यी प्रश्नहरू छन् र यसबारे केही चर्चा गरौं । अध्यात्मको सबैभन्दा ठूलो उपलब्धि तथा दिव्यताको अनुभव गराउने नै यही शक्ति हो । समाजमा केही शुद्ध बुद्ध स्वभावका महापुरुष पैदा भएमा समाज र राष्ट्रको गति भिन्न हुन्छ । त्यहाँ अनुशासन, सद्भाव, मेलमिलाप, प्रेम र करुणा भाव बढेर जान्छ । सबै स्थूल शरीरधारी पिण्डमात्र पैदा भएको अवस्थामा दुःख, विकृति र विसंगति बढेर जान्छ । छाडातन्त्र, व्यभिचार, भ्रष्टाचार मौलाउँछ । यो शक्ति साधनाबाट सम्भव छ र यसमा ऊर्जाको महत्व छ । मानिसले विभिन्न स्रोतबाट हरपल ऊर्जा संग्रह गर्छ र हरपल गुमाइरहन्छ त्यो ऊर्जा । बेकारका काम र प्रयोजनमा यो ऊर्जालाई गुमाउँछ । सबैभन्दा बढी यौन क्रियाबाट ऊर्जालाई गुमाउँछ । रागद्वेष, कामक्रोध, आमोदप्रमोद, खेलतमासा, आँसुहाँसोबाट पनि ऊर्जालाई गुमाउँछ । अत्यधिक शारीरिक परि श्रम अत्यधिक निद्रा वा अनिद्राबाट पनि गुमाउँछ ऊर्जालाई । शरीरभन्दा मन अगाडि छ ऊर्जा गुमाउन । त्यसैले समग्र अध्यात्मक साधनाको ध्यान नै शरीर र मनको चञ्चलता रोक्नु हो, ऊर्जालाई परिस्कृत र सूक्ष्म रूपमा संग्रहित गर्नु हो । त्यो शान्त र एकाग्रतापूर्ण साधनाबाट नै सम्भव छ । चार वेदका महावाक्य छन्प्रज्ञानम् ब्रह्म, अहं बम्हास्मी, तत्वमसी र अयमात्मा ब्रह्म । अर्थात् प्रज्ञा नै ब्रह्म हो, म ब्रह्मस्वरूप हुँ, संसारमा तत्व रहस्य छ र आत्मा नै ब्रह्म हो । बुद्धले सत्य दर्शनका लागि प्रज्ञा प्रस्फुटनको साधनामा जान भन्नु भएको छ । वास्तवमा प्रज्ञा, ब्रह्म उस्तै तत्व हुन् । ब्रह्माण्डको रहस्य प्रज्ञाद्वारा नै हुन्छ । प्रज्ञा सूक्ष्म स्नायुको अनुभूति हो । गीतामा पनि दिव्य चेतना तत्व तथा परमात्माबारे श्री कृष्णले भन्नुभएका कुरा धेरै छन् । त्यो महान् शक्ति जसलाई स्वामी विवेकानन्द र ओशोले अनुभूति गर्नुभयो र केही शब्दमा व्यक्त पनि गर्नुभयो, हुन त यी शब्दमा अटाउने विषय होइनन् भनेर, उहाँहरूलगायत महान् सन्तहरू गुह्य शास्त्रहरूले पनि भनेका छन् । अध्यात्ममा एउटा शब्द खुबै महत्वको छ सचिदानन्द यो सत्, चित र आनन्द तीन शब्द गुथिएर बनेको छ र यो भनेको अस्तित्व, चेतना र आनन्द हो ।' अर्थात्, ब्रह्माण्ड सञ्चालमा अस्तित्वसँग चेतना र आनन्दले काम गरेको छ र यही सत्य स्वरूप हो । त्यसैले ईश्वरलाई सचिदानन्द भनिन्छ र श्रीकृष्णलाई पनि सचिदानन्द स्वरूप मानिन्छ । मानिस पनि ईश्वरको अंश भएकोले वा भगवान् बन्ने क्षमता भएकोले हरेक व्यक्तिको अन्तरमा इकाइको रूपमा व्यष्ठी आत्मा रहेको छ । जुन पूर्ण वा समष्टि परमात्माकै स्वरूप हो भनेको छ शास्त्र ज्ञानले । यो भनेको हरेक आत्मा प्रकाशित हुने तत्व वा मानिसभित्रको ईश्वरको स्वरूप भनेको चेतना र यो चेतनासँगै जोडिएर अनुभूति हुने अखण्ड आनन्द हो । यो बुझ्न गहनतम् साधनामा नै जानुपर्छ । प्रकृतिको दृश्यमा पनि हिमाल, नदी, पुल, झर्ना जंगल र प्रकृतिका अन्य मधुर सौन्दर्य स्वरूपहरूले यही चेतना र आनन्दलाई दर्शाउँछन् र यिनलाई देख्दा मानिस आनन्दित हुन्छ, प्रफुल्लित हुन्छ । त्यसैले हिमाललाई चेतनाको भूमि वा शिवभूमि पनि भनिन्छ । चेतनाले ऊर्जाको माध्यमबाट निर्माण गर्छ र त्यसैले चेतना र ऊर्जा नै यस्तो शक्ति हो जसले सृष्टिलाई निरन्तरता दिन्छ, सत्यलाई बचाउँछ र साथमा लिन्छ । माथि भनिएको विवेकानन्द र ओशोको अवस्था यस्तो शुद्ध अवस्था हो जुन बेला उहाँहरूले यो चेतना र ऊर्जा प्रत्यक्ष महसुस गर्नुभयो र यो स्वाभाविक तथा अखण्ड शक्ति भएकाले यस अवस्थामा महपुरुषहरूमा यस्तो अनुभूति हुन्छ । बुद्धमा पनि निर्वाण प्राप्तिको अवस्थामा यही अनुभुति भयो । त्यसैले यस्ता महापुरुषहरू भगवान् कहलाइन्छन् । भगवान् भनेकै शुद्धता र सत्यताको संग्रह हो र यस अवस्थामा नै दिव्यता प्रकट हुन्छ । त्यसैले मानिसको साधनाको अवस्था अनुसार स्थूल, सूक्ष्म र कारण शरीरको कुरा आउँछ । अधिकांश मानिस स्थूल शरीरमा नै बाँचेका छन् । यो भोग शरीर हो । मानिस यो भोग शरीर लिएर छटपटाउन बाधय छन् । भोग शरीरको बाहुल्यले गर्दा समाजमा कहल छ, झगडा छ र व्यभिचारी छ । सूक्ष्म शरीर दिव्य ऊर्जाबाट निर्मित शरीर हो र कारण शरीर चेतना शरीर हो । स्थूल देहधारीले साधनाद्वारा यी शरीरहरू महसुस गर्न सक्छन् । सूक्ष्म शरीर नै अति शुद्ध हुँदै जाँदा कारण शरीरमा पुग्छ, अनुभव हुन्छ योगीलाई र यही गीतामा भनिएको विराटरूप दर्शनको अवस्था हो । स्वामी विवेकानन्द र ओशोले अनुभूति गरेको त्यो शक्तिको स्रोत के हो त ? कसरी प्राप्त भयो उनीहरूलाई त्यो शक्ति ? त्यो शक्तिको स्रोत होशान्त, शुद्ध, सत्य, सामक्षीभाव । जसबाट स्वतः उधन्न हुने तत्व हो प्रज्ञा । प्रज्ञा द्वन्द्व हित निर्मल अवस्थाको प्राप्ति हो । संसार द्वन्द्वै द्वन्द्वको भण्डार हो । निद्र्वन्द्व अवस्था वा अद्वैत अवस्थामा नै सत्य दर्शन हुन्छ । यही अध्यात्मको ध्येय हो बुद्धले यसलाई समभाव भन्नुभयो, गीतमा स्थितप्रज्ञ भनियो । यस अवस्थामा मन शरीरको बोधभन्दा परको कालातीत र इन्द्रियातीत अवस्थाको अनुभूति हुन्छ भनेर शास्त्र र ज्ञानीजनले भनेका छन् । यही अवस्थामा अस्तित्वको समग्र शक्ति महसुस हुन्छ महापुरुषलाई । युगयुगमा यस्ता महापुरुषहरू पैदा हुन्छन र संसारलाई सत्य र शुद्धताको बोध गराउँछन् । समाजमा केही शुद्ध बुद्ध स्वभावका महापुरुष पैदा भएमा समाज र राष्ट्रको गति भिन्न हुन्छ । त्यहाँ अनुशासन, सद्भाव, मेलमिलाप, प्रेम र करुणा भाव बढेर जान्छ । सबै स्थूल शरीरधारी पिण्डमात्र पैदा भएको अवस्थामा दुःख, विकृति र विसंगति बढेर जान्छ । छाडातन्त्र, व्यभिचार, भ्रष्टाचार मौलाउँछ । समाज र राष्ट्रको शुद्धीकरणका लागि शुद्ध बुद्ध महापुरुषको आगमन आवश्यक छ । हाम्रो समाज र राष्ट्र आज छटपटाएको कारण पनि यही हो । सम्यक ज्ञान, बोधगम्य ज्ञान दिने महापुरुषहरूले समाज र राष्ट्रको गति नै बदल्ने सामथ्र्य हुन्छ । त्यसैले अध्यात्मको महत्व छ जगत्मा, आध्यात्मक पुरुषको महत्व छ ।"
शैक्षिक आन्दोलन,"शैक्षिक आन्दोलनबारे चर्चा गर्नु रसिलो हुन सक्ला तर शैक्षिक आन्दोलनको परिभाषा गर्न सजिलो हुन्न । शिक्षा केलाई भन्ने हो, भन्नै सबैभन्दा गाह्रो काम हो । जसरी समाज के हो भन्न सजिलो छैन त्यसरी नै शिक्षा यही हो भन्न पनि सजिलो छैन । समाज यही हो भन्न कठिन पर्छ किनकिी मानिस यही हो भन्न कठिन छ । समाज मानिसहरूको पुञ्ज हो । मानिसहरू एकआपसमा अलग छन् । तिनीहरू एकदेखि अर्कोमा फरक छन् । रूपमा फरक, रङमा फरक आचारमा फरक, विचारमा फरक मानिस मानिसैमानिसमा फरक छन् । रूप, रंग, आचार, विचारमा फरक भएर पनि सबै मानिस आफूलाई नै मानिस देख्ने गर्छन् । मानिसले आफूलाई नै मानिस देख्नसक्ने क्षमता भित्रबाटै शिक्षाको आँकुरी पलायो । मानिस आफूलाई मानिस भन्नसक्ने क्षमता नपलाएको भए शिक्षा शब्द नै सायद संरचना नहुँदो हो । परन्तु आफूलाई मानिस ठान्नुको पनि सीमा हुन्छ । आफूलाई मात्र मानिस ठान्नसक्ने प्रवृत्ति चुलिँदै गए मानिसभित्रको मानिसले अर्कै आकार लिन थाल्छ । आफैंमात्र मानिस अरू कोही न कोही भन्ने धारणाले मानिसलाई दुर्योधन, कंश, रावण, मुसोलिनी र हिटलर बनाउनसक्छ । यस्ता प्रवृत्तिले मानिसमा हावी धावा बोल्न भने छाडेको छैन । शिक्षाको परिभाषा समाजसापेक्ष हुन्छ । शिक्षाको स्वरूप देशसापेक्ष हुन्छ । शिक्षाको स्तर मानिस सापेक्ष हुन्छ । त्यसैले शिक्षानीति समाज, राष्ट्र र मनुष्यसापेक्ष हुनुपर्छ । मानिसहरूको पुञ्ज नै समाज भएकाले समाज बनाउन शिक्षा चाहिएको हुन्छ । मानिसहरूकै चेतनातह उठाउन शिक्षा चाहिने हुँदा शिक्षानीति समाज र नागरिक चेतनातह नभई हुन्न । मानिस र समाज नै देशको आधा हुनाले देश बनाउन सबैभन्दा पहिले नागरिक बनाउनुपर्ने हुन्छ । नागरिक बनाउन सके नै समाज बन्छ । समाज बन्न सके नै राष्ट्र बन्छ । एकपटक तान्जानियाका पूर्वराष्ट्रपति जुलियस नाइरेरेले भनेका थिए, तपाईंले सबभन्दा पहिले मानिसलाई मानिस बनाउनुस् । मानिसले नै अरू सबै बनाउँछन् । मानिसलाई मानिस बनाउनु भनेको मानिस विवेकशील बनाउनु हो । मानिस मानिसमा विवेकको स्रोत छ । परन्तु विवेकको स्रोत मानिसभित्र लुकेको हुन्छ, दबिरहेको हुन्छ । लुके, दबेको विवेकलाई विस्तारै उकास्ने प्रयास हुनुपर्छ । विवेकलाई उकास्ने माध्यम शिक्षा, यसमा शंका रहन्न । आफैंभित्र लुुकिरहेको विवेकलाई विस्तारै उकास्ने प्रक्रिया चाल्न सकिन्छ । विवेकलाई उकास्ने प्रक्रिया शिक्षा हो । विवेक उकास्ने प्रक्रिया अनेक छन् । यो प्रक्रिया सदा एकनास रहन सक्दैन । मानिस युगअनुसार बदलिन्छ । अथवा युगले मानिसलाई बदलिदिन्छ । युगले मानिसलाई बदलिदिन्छ । युगअनुसार मानिस बदलिन्छ । मानिसले विवेकलाई प्रयोग गर्छ । विवेकको प्रयोगबाट युग प्रभावित हुन्छ । विवेकको प्रयोग गरी मानिसले नयाँ आविष्कार गर्छ । उनकै आविष्कारले उनका सहकर्मी बन्धुहरू प्रभावित हुन थाल्छन् । नयाँ आविष्कारको प्रभावले गर्दा मानिसको सोचाइ, गराइहरूमा अन्तर आउन थाल्छ । मानिस बदलिन्छ । मानिस बदलेपछि समाज बदलिन्छ । समाज बदलेपछि राष्ट्र पनि बदलिन्छ । राष्ट्रराष्ट्रका समाजका सामूहिक प्रयासले युग बदलिन्छ, परिवर्तन हुन्छ । आफूलाई मानिस ठान्नुको पनि सीमा हुन्छ । आफूलाई मात्र मानिस ठान्नसक्ने प्रवृत्ति चुलिँदै गए मानिसभित्रको मानिसले अर्कै आकार लिन थाल्छ । आफैंमात्र मानिस अरू कोही न कोही भन्ने धारणाले मानिसलाई दुर्योधन, कंश, रावण, मुसोलिनी र हिटलर बनाउनसक्छ । परन्तु, शिक्षाको काम बदल्नुमात्र होइन । शिक्षाको मर्म मानिसको मूल्य र अस्मितालाई जोगाउनु हो । अहिले हामी बदलिन त बदलिएका छौं तर कति स्वस्थ रूपमा बदलिएका छौं, भन्न सजिलो छैन । बदलिनुको मर्म रूपान्तर हुनु होइन । बदलिनुको अर्थ एकलाई छोडेर अर्कोलाई ग्रहण गर्नु होइन । बदलिनुको रहस्य मूल्य नै हराएर बिक्नु होइन । अहिले हामीले मानिसको मूल्य हराएका छौं । अहिले मानिसले मानिसको चरित्र हराएको छ । मूल्यको चरित्र निर्धारण गर्छ । चरित्रले मूल्यलाई जोगाउने गर्छ । मूल्यबिना चरित्र बन्दैन । चरित्रबिना मूल्य बाँच्दैन । मूल्य र चरित्र, चरित्र र मूल्य आपसमा ऐक्यबद्ध छन् । मूल्यबिनाको चरित्र अन्धविश्वासको पात्र बन्छ । चरित्रबिनाको मूल्य मृत सन्देश बन्छ । हामीलाई अन्ध पात्र चाहिएको छैन । हामीलाई मृत सन्देश पनि चाहिएको हुन्न । मूल्यबिनाको चरित्र भन्नु अचेलभरिका हामी हौं । तपाईंहामी चरित्र त हौं तर मूल्यबिनाका । पावन नदीको प्रवाहलाई नारकीय भलमा परिणत गरेर हामीले जीवनको स्वस्थ मूल्यलाई प्रदूषण गरेका छौं । स्वस्थ जीवनको परिवेशलाई प्रदूषण गरेर हामीले बाँच्नुको मूल्यमा ह्रास थुपारेका छौं । नैतिक आचरणमुखी शैक्षिक मन्त्रणा छैन । शिक्षा नीतिका पुजारी हौं । समय मौसमी छ । एक वर्षमा नेपालमा ६ ऋतु छन् । यो ६ ऋतु हाम्रै मौसमअनुसार छन् । तर, हामी नेपाली मौसमलाई बुझ्दैनौं । हामी पाश्चात्य मुलुकको चार मौसमलाई मात्र जान्दछौं । पाश्चात्य मौसम पाश्चात्य भौगोलिक पर्यावरणअनुसार छन् । नेपाली मौसम नेपालकै भौगोलिक पर्यावरणअनुसार छन् । पाश्चात्य भूगोलशास्त्री र खगोलशास्त्रीहरूले पाश्चात्य मौसमी ऋतु प्रतिपादन गर्दा नेपाली भौगोलिक पर्यावरण जानेकै थिएनन् । नेपाली भूगोलशास्त्रीहरूले नेपाली भूगोल अनुकूलको पर्यावरण अध्ययन गरी ६ मौसमी ऋतुको मूल्य प्रतिपादन गर्दा पाश्चात्य भौगोलिक पर्यावरण बुझेकै थिएनन् । हामी दुई गोलार्धमा विभाजित थियौं । विज्ञानले त्यो विभाजन हटाएको छ अहिले । दुवै गोलार्धबीच साझेदारी शिक्षा चाहिन्छ । हामी भने अचेल भाउ न साउ उसै खाउको स्थितिमा अवरण हुन पुगेका छौं । यो स्वस्थ परिवर्तन हो कि अवश्य तपाईंहामीहरूले नै निक्र्योल गर्नुपर्छ । यसैले मूल्य र चरित्रको सन्दर्भ स्पष्ट पार्छ । संसार एकै पृथ्वीको डल्लो भएर पनि यसका महाद्वीप र मुलुकहरूको अवस्थिति फरक छन् । फरक अवस्थितिमा सबैको मूल्य पनि फरक हुन सक्छन् । यो शाश्वत सत्यलाई बिथोलिन थालिएर अब हामी मूल्यहीन चरित्र बन्न पुगेका छौं । चरित्र बनाउन मूल्य चाहिन्छ । मूल्यबिनाको चरित्र बितन्डावादी हुन्छ । समाज र राष्ट्रहरूमा अचाक्ली बिभत्सता व्याप्त हुनु बितन्डा र मूल्यहीन चरित्रकै फल बनेको छ । हामी त्यसैले नेपालभन्दा परजीवी बन्न थालेका छौं । मनुष्य, समाज र राष्ट्र हाम्रो मानव ग्रहकै संरक्षण र पुनःसंरचना गर्न शैक्षिक आन्दोलनको महत्व रहन्छ । शैक्षिक आन्दोलन स्वब्रह्म स्फुरण गर्न चलाइनुपर्छ । शैक्षिक आन्दोलनमात्र बाह्रखरी चिनाउने अभियानमा सीमाबद्ध हुनु हुन्न । बाह्रखरी चिनाउने धिपधिपे बत्तीको उज्यालोमा दिइने प्रौढ शिक्षाबाट विग्रह पैदा गराइनु हुन्न । मनको दियो बाल्ने प्रौढ शिक्षाको मूल्य हुनुपर्छ । यसै मूल्यभित्रबाट चरित्र निर्माण हुनसक्ने अभियान चल्न चालिनुपर्छ । शैक्षिक वातावरण बनाउन मूल्यगत धारणा बन्नुपर्छ । यस्तो मूल्यगत धारणाको बीउ रोप्ने काम हाम्रो समाजमा कतिपय नेतृत्वबाहेक तहदेखि थालनी गर्नुपर्ने अवस्था छ । नेतृत्वबाहेक तह राजनीतिक, सामाजिक, शैक्षिक, सांस्कृतिक, आर्थिक, औद्योगिक जे पनि हुनसक्छ । नेतृत्वबाहेक समाजको स्तर उकास्न सके नै उनको माध्यमबाट साधारण नागरिक पनि सचेत हुनसक्ने अवस्था उघ्रन्छ । यस्तो शैक्षिक आन्दोलन थालनी गर्न खास कार्यक्रम बनाई अगाडि सर्ने बेला आएको छ । गतिलो शैक्षिक आन्दोलनकै अभावमा हामी घर न घाटका बनी विग्रह नै विग्रहदेखि थिचिएका छौं ।"
सवारीसाधनबाट फोहोर फाल्न नपाइने,"बिहीबार बिहान फेसबुकमा अन्नपूर्ण पोस्ट्मा छापिएको एउटा समाचार पढेँ, भोलिदेखि बसबाट फोहोर फाल्न नपाइने । खुसी लाग्यो र तुरुन्तै स्टाटससहित सेयर गरेँ, राम्रो कुरा सुन्न पाइयो । सार्वजनिक सवारीसाधनमा यात्रा गर्नेले मात्र होइन, जोकोहीले जहाँकहीँ पनि जथाभावी फोहोर फाल्न निषेध गर्नुपर्छ । उक्त समाचार आफै फेसबुकमा भाइरल भइरहेको थियो भने मेरो स्टाटसलाई पनि धेरैले लाइक र सेयर गरे । यसको अर्थ, सफा त सबैले चाहँदो रहेछ । फोहोर फाल्न नदिने समाचार सबैलाई रुचिकर नै रहेछ । समाचारमा उल्लेख थियो, सडकमा फोहोर फाल्न नदिने र फाले जरिवाना गर्ने नियम पुरानो भए पनि सार्वजनिक सवारीसाधनमा सवार यात्रुले सडकमा फोहोर फाल्न नपाइने नियम यो पहिलोपटक हो । कुरा यहीँ छ । सडकमा फोहोर फाल्न नपाइने र फाले जरिवाना गर्ने नियम त रहेछ नि । त्यो किन कार्यान्वयन भइरहेको छैन । समस्या नै यही हो । अर्को कुरा, यो नियम पहिलोपटक भन्न मिल्दैन । जसले, जहाँ जसरी सडकमा फोहोर फाले पनि, त्यो सडकमा फोहोर फाल्न नपाइने नियमभित्रै पर्छ । जे होस्, यो एउटा राम्रो अभियान हो । संघीय मामिला तथा स्थानीय विकास मन्त्रालय र नेपाल यातायात व्यवसायी राष्ट्रिय महासंघबीच भएको सम्झौताबमोजिम यो राम्रो कार्य सबैका लागि अनुकरणीय हुनुपर्छ । समाचारमा हाइलाइट गरिएको छ, मुलुकभर चल्ने तीन लाखभन्दा बढी सार्वजनिक यातायातमा दैनिक लाखौं यात्रुले झ्यालबाट फोहोर फाल्दा सडक सौन्दर्य बिगारेको भन्दै सरकारले शुक्रबारदेखि फोहोर फाल्न रोक लगाएको हो । यो कार्यान्वयन हुनसक्छ र हुनुपर्छ । सार्वजनिक यातायातबाहेक लाखौं निजी, सरकारी र मालवाहक सवारीसाधन पनि सडकमा गुड्छन् र तिनले पनि बाटोमा फोहोर फाल्छन् । त्यसलाई नियन्त्रण गर्ने कसरी ? भाडाका गाडीमा सवार यात्रुले अटेर गरी सडकमा फालेमा सहचालकले फाल्नेलाई तत्काल फोहोर टिपेर डस्टबिनमा हाल्न लगाउने भन्नेसम्म उल्लेख छ । त्यसका लागि सहचालकले देख्नेबित्तिकै गाडी रोक्नु पर्यो, साइड लाउनु पर्यो, फोहोर फाल्ने यात्रुलाई झारेर (खुरुक्क मान्यो भने) फोहोर खसेको ठाउँसम्म डोर्याउनु पर्यो, टिप्न लगाउनु पर्यो र गाडीमा राखेको डस्टबिनमा खसाल्न लगाउनु पर्यो । यो हुन सक्यो भने रमाइलै होला र सबैलाई पाठ पनि । तर, निजी, सरकारी र मालवाहक गाडीमा निगरानी राख्ने कसले ? तिनका लागि पनि चेतनामूलक सूचना ठाउँठाउँमा टाँस्ने र बेलाबेला जारी गर्न सकिन्छ । सडकमा फोहोर फाल्नेहरू सवारीसाधनमा यात्रा गर्नेहरूमात्र होइनन् । सडकमा हिँड्ने बटुवाले पनि गर्छन् । तिनबाट सडकमा कसरी फोहोर हुन नदिने ? सुनिन्छ, सिंगापुरमा सडकमा कागजको टुक्रो फाल्नेलाई पनि जरिवाना हुन्छ रे । आठ वर्षअघि दक्षिण कोरियाका एउटा पाहुना टोलीलाई लिन एअरपोर्ट गएँ । एअरपोर्टबाट बाहिर आएपछि तीमध्ये एक जनाले चुरोट सल्काए । केही बेरपछि गाडीमा राखेर कार्यालय ल्याएँ । मेरो कार्यालय कोठामा पस्नेबित्तिकै एअरपोर्टमा पिएर निभाएको चुरोटको ठुटा डस्टबिनमा हाले । उनले चुरोटको ठुटा हातमै राखेर ल्याएको मलाई थाहा थिएन । यही कुरा समावेश भएको मेरो लेख त्यस बेला एउटा दैनिकमा छापिएको थियो । सडकमा हिँड्नेहरूले मात्र होइन, सडकमा घर भएकाहरूले पनि सडक उत्तिकै फोहोर गर्छन् । झ्यालबाट फोहोर फाल्ने पुरानो बानी पक्कै कम भएको छ तर घर र आँगन बढारेर आएको धुलो कसिंगर सडकतिर बढार्छन्, अलग्ग टिपेर डस्टबिन वा कतै व्यवस्थापन गर्दैनन् । फोहोरकै कुरा गर्दा सहरका बाटो किनारमा रहेका खुला नालीहरू अशोभनीयमात्र होइन, वातावरणीय प्रदूषण र स्वास्थ्यको दृष्टिले पनि अत्यन्त हानिकारक छ । जनकपुर, वीरगंज सहरभित्रका बाटाहरू यसका नमुना हुन् । फोहोर नालीमा फ्याँक्छन्, फोहोरले भरेपछि सोहरेर किनारमा थोपार्छन्, अनि त्यही हिलो र सुकेपछि धुलो फोहोर घरलगायत सर्वत्र फैलाउँछन् । फोहोरको अर्को मुहान हुन्, देवीदेवताका मन्दिर अनि पिकनिकस्थल । पूजा गरे, प्रसाद र भोज खाए, बनभोज गरे, रमाइलो गरे अनि फोहोरजति सबै त्यहीँ वरपर फ्याँके, जताततै फोहोरको डंगुर पारेर । त्यसको व्यवस्थापन छैन । सडकमा फोहोर नफाल्ने अभियान बेलाबेला हुने नगरेका होइनन् । त्यसबारे जनचेतना जगाउने कार्य र कार्यक्रम पनि भएका छन् । सार्वजनिक रूपमा ठाउँठाउँमा फोहोर मलाई भन्ने डस्टबिन पनि राखेका हुन्छन् । ती डस्टबिन न कहिल्यै भरिन्छन्, न कहिल्यै खाली नै गरिन्छ । माथि उल्लेख भएझैं सडकमा फोहोर गर्न नहुने नियम पनि छ तर लागू छैन । लागू किन छैन भन्दा कार्यान्वयन गर्ने निकाय क्रियाशील छैन । क्रियाशील नहुनुमा तिनका मात्र दोष छैन । फोहोर व्यवस्थापनका लागि चाहिने स्रोतसाधन र मानव संसाधन पर्याप्त छैन । सरकारसँग ठोस कार्यक्रम छैन । अरू मुलुकमा फोहोरबाट ऊर्जा निकाल्छ । हामीकहाँ पनि फोहोर होइन मोहर भन्ने थाहा नभएको होइन । तर, सम्बन्धित निकायले प्रभावकारी रूपमा फोहोर व्यवस्थापन गर्न सकिरहेको छैन । बरु फोहोरमाथि गरिने राजनीतिचाहिँ प्रभावकारी छ । फोहोर सडकमा मात्रै फालिने होइन । फोहोर फालिने मुख्य ठाउँ त नदी र खोलानाला हुन्, सहरको सौन्दर्य र वातावरण प्रदूषित हुने गरी । केही वर्षअघि नदी र खोलामा फोहोर फाल्न मनाही गरेको र फाल्नेलाई जरिवानासमेत गर्ने गरिएको थियो । त्यसले पनि निरन्तरता पाएन । केही वर्षदेखि बाग्मती, विष्णुमती सफाइ अभियान चल्यो र चलिरहेको छ । त्यसमा राष्ट्रपतिदेखि प्रधानमन्त्री, मन्त्री, मुख्य सचिव, सचिवलगायतका कर्मचारी र विभिन्न क्षेत्रका ख्यातिप्राप्त व्यक्तित्वहरूसमेतले सहभागिता जनाए र जनाउँदै आएका छन् । यसले नदी तथा खोलानालामा फोहोर फाल्नु हुँदैन भन्नेमा केही जनचेतना पक्कै जगाएको छ । काठमाडौं उपत्यकाको बाग्मती, विष्णुमती केही सफा पनि देखिएका छन् । कुनै बेला सफाइ अभियानमा सहभागी हुन सरकारी कर्मचारीलाई उर्दीजस्तै थियो । जानेहरू पनि के कम र ? कार्यालयबाट पञ्जा र मास्क पाउँथे । अनि यसो एकाध घन्टा भीडमा मुख देखाएर पन्जा र मास्क त्यहीँ फ्याकेर हिँड्थे । मुख्य कुरा, जबसम्म मानव मलमूत्रको ढल नदी र खोलामा सीधै मिसाइन्छ तबसम्म बाहिरी सफाइले मात्र केही अर्थ राख्दैन । केही वर्ष अघिसम्म हडताललगायतका विभिन्न बहानामा सहरका कुनाकुनामा फोहोरका थुप्रा जम्मा हुन्थ्यो । वातावरणै दूषित हुनेगरी हप्तौं रहन्थ्यो । अहिले त्यो समस्या धेरै कम भएको छ । तर फोहोर उठाउने र ओसार्ने विधिमा सुधार आएको छैन । अति दयनीय र अस्वस्थकर तरिकाले संकलन र ओसारपसार गरिन्छ । अनि टोलमा कसैको जग्गा खाली छ भने टोलवासीको डम्पिङ साइट बनिगो । यो पनि त गर्न दिन भएन । अन्त्यमा, जति कुरा भनियो लेखियो, ती सबै यो भएन त्यो भएन भन्ने नै रह्यो । सबैले देखेका, भोगेका र गरेका पनि तिनै हुन् । कहिलेकाहीँ राम्रा काम पनि भइरहेको देख्न पाइन्छ । गएको तिहारअघि ताप्लेजुङ घुम्न गएको थिएँ । पाँचथरताप्लेजुङ सडकखण्डमा सडक विभाग लेखिएको पहेँलो पहिरनमा अधबैंसे मानिसहरू सडक छेउछेउका झारपात झिक्दै नालाहरू सफा गरिरहेका थिए । यस्तै कार्य अन्यत्र पनि एकाध देखियो । यसबाट सडकको टिकाउ त पक्कै बढ्छ नै, साथसाथै सडक पनि राम्रो देखिएको थियो ।"
कहाँ छैनन् बोक्सी !,"एक दिन रातको ११ बजेतिर धान खेतमा पानी सोझ्याउँदै गर्दा बाटोमा रहेको बाँसघारीमा टाढैबाट बत्ती बलेको देखियो । भूतप्रेतका कथा बारम्बार सुनेको थिएँ । मेरो मुटु ढक्क फुल्यो । गाउँकै कतिपय ठूलाबडाले भूत, प्रेत, मसान हुने र आफ्नै आँखाले देखेको भनेर धेरैपटक भनेका थिए । खुट्टा अघि बढ्न डराए । तर पनि घर त फर्कनु नै थियो । नजिकै आइपुग्न लाग्दा केही मान्छे गुनगुन बोलिरहेको सुनेपछि अलिकति हिम्मत आयो । नजिकै पुग्दा त झन् आश्चर्य लाग्यो । पल्ला घरका मास्टर माइला नांगै भएर डोकोमा विभिन्न रङका डोरी र कपडाका टालाहरू बाँधिरहेका थिए । पल्लो गाउँबाट आएका धामी बा नजिकै बसेर उनलाई अह्राउँदै थिए । म केही क्षण उभिएर टुलुटुलु हेरिरहेँ । अनि केही समयपछि जब धामी बाले सकिएको इशारा गरे, मैले फ्याट्ट सोधिहालेँ, सर ! केको पूजा गरेको ? ' उनले भने, वनको पूजा हो बाबु !' मैले बुझेझैं गरेर टाउको हल्लाएँ । उनी गाउँकै स्कुलमा माध्यमिक तहसम्म सामाजिक शिक्षा पढाउँथे । मलाई पनि पढाएका थिए । त्यसपछि उनीहरू मलाई जाऊँ पनि नभनेर फटाफट घरतिर हान्निए । म पछिपछि लागेँ । भोलिपल्ट थाहा भयो, भर्खर ब्याएको उनको भैंसीले दूध दिएको रहेनछ । वनको' लागेको कारण देखाएर धामी बाले सो पूजा गर्न अह्राएका रहेछन् । केही महिनापछि गाउँमै अर्को घटना भयो । मेरो घरभन्दा अलिमाथि एउटी अधबैंसे महिला, हामीले आन्टी भन्थ्यौं, उनी बिहानैदेखि चिच्याउन सुरु गरिन् । फाट्टफुट्ट राजनीतिक कार्यक्रममा पनि देखिने उनी कसैको नाम नलिईकन एकोहोरो गाली गरिरहेकी थिइन् । धेरै महिला जम्मा भए तर उनको घरभन्दा केही दूरीमा रहेकी एकजना बिधवा भने त्यहाँ आइनन् । महिलाहरूले एकआपसमा कानेखुसी गरे, कतिपयले उनलाई उकास्दिए । उनी भन्दै थिइन्, बिहे गरेको वर्ष दिन नबित्दै आफ्नै पोइ खाई यसले । अर्काले गरिखाएको देखी सहिनस् हैन ? आज यसलाई मैले गु' खुवाउन सकिनछु भने म पनि जिम्मावालकी छोरी हैन' यस्तै यस्तै । पछि खुल्यो, उनको दाहिने साँप्रोमा ठूलो नीलडाम बसेको रैछ । बोक्सीले टोकी भनेर धेरै दिनसम्म आफन्त र गाउँलेलाई देखाउँदै बसिन् । उनले सराप्ने महिला तिनै विधवा हुन भन्ने प्रस्ट थियो । उनीमात्र होइन, गाउँका धेरै महिलाको तारो बनेकी थिइन् ती विधवा महिला । बिहे गरेको एक वर्ष पनि नबित्दै २०५९ सालतिर माओवादी भएको आरोपमा उनका श्रीमान्लाई मारिएको थियो । उनको तीनवर्षे छोरी बारम्बार बिरामी भइरहन्थी, गाउँले र आफन्तले सहयोग गर्दैनथिए । उनी तल्लो जात'की थिइन् । उनलाई एक खालको सामाजिक बहिष्कार गरिएको थियो । एक दिन मैले ती अन्टीको घरमा गएर सोधेँ, के बोक्सी साँच्चै हुन्छन् त ? ' पत्याउँदैनौ, नपत्याए हेर' यति भनेर उनले साडी माथि उचालिन् । घुँडाभन्दा माथि साँप्रामा एउटा नीलो खत थियो । त्यो बोक्सिनीले सधैं टोक्छे मलाई', उनले ठोकुवा गरिन् । विशेष गरेर कथित उच्च जातिको बाहुल्य रहेको क्षेत्रमा कथित तल्लो जातको मानिसले आफ्नो कुरा आँखामा आँखा लडाएर गर्ने हिम्मत राख्छ भने उसलाई बोक्सी या अन्य केही असामाजिक तत्व भएको आरोप लगाइन्छ । राति उनी नै आएर टोक्छिन् त ? तपाईं बिरामी भएको पनि त हुनसक्छ !', मेरो कुरा भुइँमा झर्न नपाउँदै उनी चर्किन थालिन्, गाउँका जम्मै आइमाईलाई सोध, कसैको भैंसी खाई, कसैको बाख्रा । कसैलाई गएर टोक्छे, कसैको काँक्रा कुहिन्छ ।' कसरी टोक्छिन् उनले, यति ठूलो खत पर्ने गरेर ? ' थप जिज्ञासा राखेँ । सुनेनौ, रातभर छौंडा (बिरालाहरू) कराएर सुत्न पाइन्न । तिनै छौंडा पठाउँछे । अनि टोकेर जान्छन् ।' आन्टी त्यो डाम बिरालाले टोकेको त होइन, उनीहरूको दाँत त्यस्तो हुन्न', मैले जिद्दी गरेपछि उनी झनै आगो भइन् । त्यो दमिनीको बारेमा यहाँ बोल्न पर्दैन, त्यसैसँग जाऊ तिमी पनि । तिम्लाई पनि बोक्सी विद्या सिकाउँछे त्यसले', यति भनेपछि म घरतिर हिँडे । १२ पास गरिसकेपछि दिदीले काठमाडौं बोलाइन् । यतै आएर पढ, भान्जाले पनि अक्षर चिन्ला । त्यो गाउँमा के गर्छस् ? ' मैले नाइँ भन्न सकिनँ । दिदी भिनाजुको कस्मेटिक पसल थियो । भिनाजु पसलमा भएको बेला म कहिलेकाहीँ उहाँको बाइक लिएर घुम्न जान्थेँ । ग्रह खराब छन् है बाबु, राम्रोसँग चला, टाढा नजा' भिनाजुले प्रायः यस्तै भन्नुहुन्थ्यो । एक दिन भान्जालाई घुमाउन भनेर मोटरसाइकलबाहिर निकाल्दा ननिकाल्दै पल्ट्यो । उनलाई सानो चोट लाग्यो, अर्को दिन ज्योतिषी बोलाइयो, तेस्रो दिन बाइक बेचियो । एक दिन अनौठो दृश्य देखेँ पसलमा । एकजना लामो दाह्री पालेको बूढाले केही मन्त्र पढेजस्तो गरेर अगरबत्ती बाल्दै थिए । एक दुईवटा स्याउ काटेर प्रसादजस्तो बनाइएको थियो । केही कागती र केही खुर्सानी अगाडि राखिएको थियो । भिनाजुले बाहिर बसेर त्यसलाई हेरिरहनुभएको थियो । दाह्रीवाला बूढाले दिदीलाई कुचोले हिर्काउन सुरु गरे । छोड्, छोड्' भन्दै दाह्रीवाल झन् जोडले दिदीलाई हिर्काउँदै थिए । बेलुका मैले सोधेँ, के गरेको दिदी दिउँसो १२ बजे पसलमा ? ' दिदीले भनिन्, कसैलाई नभनेस्, घरबेटीले आँखा लगाउँछिन् पसलमा । उनले सामान किनेको दिन कत्ति व्यापार हुन्न ।' भिनाजुले अँ अँ' थपे । उनले भान्जालाई देखाएर भने, कतिपटक यो केटो बिरामी भयो' मैले टाउको हल्लाउन छोडिनँ । दसैंबिदामा घर फर्किंदा गाउँकी ती विधवा गाउँ नै छोडेर हिँडिसकेकी रहिछन् । वल्लोघर पल्लो घर जताततै ती विधवाले बोक्सिनी भएर गरेका कामको चर्चा चल्थ्यो । आफ्नै उमेरका साथीहरू पनि कहिलेकाहीँ त्यही बोक्सिनीले गर्दा परीक्षामा आफ्नो नम्बर धेरै नआएको गुनासो गर्थे । यहाँसम्म कि पल्लो गाउँको सन्ते गाँजा बेचेको आरोपमा जेल जाँदा पनि तिनै बिधवालाई दोष दिइयो । पीडित भनिएकी ती आन्टी पहिलो संविधानसभाको चुनावी अभियानमा हिँडिरहेकी थिइन् । मास्टर माइला पनि पढाउन छोडेर राजनीतिक अभियानमै हिँडेको देखेँ । उनीहरू दुईवटैको एउटै पार्टी थियो सायद । दुवैजना जातीय आरक्षणको विरोध गर्थे, नेपाल अखण्ड हुनुपर्छ भन्थे । देशमा धर्मनिरपेक्षता हुनुहुन्न भन्ने मान्यता थियो । आन्टी हाम्रो घरमा पनि बेलाबेलामा आउँथिन् । एक दिन बिहानै आइन्, चिया लिँदै उनले मलाई हेरेर मुस्कुराउँदै भनिन्, त्यो बोक्सिनी हिँडेपछि पनि गाउँमा अझै हाइसन्चो भएको छैन । ३ नम्बर क्षेत्रमा हाम्रो पार्टीले चुनाव जित्ला कि भनेको, धुकधुक छ ।' बोक्सी भएको आरोप त्यस्तालाई लगाइन्छ, जसले सामाजिक कुरीतिको विरोध गरेको हुन्छ । अनि जसले संघर्ष गरेको हुन्छ र जोसँग फरक जीवन बाँचेको अनुभव छ । विशेष गरेर कथित उच्च जातिको बाहुल्य रहेको क्षेत्रमा कथित तल्लो जातको मानिसले आफ्नो कुरा आँखामा आँखा लडाएर गर्ने हिम्मत राख्छ भने उसलाई बोक्सी या अन्य केही असामाजिक तत्व भएको आरोप लगाइन्छ । त्यही आरोपलाई नानाथरी कुतर्क गरेर पुष्टि गर्ने प्रयास गरिन्छ । एउटा एकल महिलालाई थर फरक भएको आधारमा गरिने यस्तो हेय व्यवहार आजकालको समाजमा बिलकुलै अपाच्य छ । बोक्सिनी भनेर आरोप लगाइएका केही महिलालाई मैले नजिकबाट देखेको छु । तीमध्ये केहीलाई मानसिक समस्या भएको पनि छ । एकातर्फ बढिरहेको सामाजिक मूल्यमान्यतालाई अलि फरक ढंगबाट हेर्न खोज्नेहरू यस्तैयस्तै असामाजिक चपेटामा पर्ने गर्छन् । म फर्किएर आफ्नो कोठामा छिरेँ । ऐना हेर्दै मनमनै भनेँ, आजकल हरेक मान्छेको दिमाग बोक्सी बनेको छ, एकले अर्कोलाई आरोप लगाएर खेद्ने अभियान चलेको छ । थुक्क एक्काइसौं शताब्दीका हामी ! जसरी सतीप्रथा लगायतका धेरै असामाजिक कुरीति हटाइयो, बोक्सीप्रथा हटाउन पनि सबै मिलेर एउटा अभियान नै छेड्नुपर्नेछ ।'"
अस्थिरतामा देश,"नेपाली राजनीतिमा ६ दशकदेखि थाती रहेको संविधानसभा निर्वाचनको मुद्दा सम्बोधित हुँदा नागरिकहरूको खुसीको सीमा थिएन किनकि अनेक उतारचढावबीच दोस्रोपटक भएको संविधानसभाको निर्वाचनपछि देशले नयाँ संविधान पाएको थियो । राजनीतिक इतिहासको दृष्टिले एउटा महत्वपूर्ण उपलब्धि हासिल भएको ठानियो । र पनि सिंगो देश रमाएन, तराईमधेसको प्रतिनिधित्व गर्ने राजनीतिक शक्ति असन्तुष्ट भए । त्यसैले त संविधान संशोधनको निहुँले फेरि देश अस्वस्थ बन्यो, फेरि अस्थिरता कायम नै रह्यो । भनिन्छ सीमांकन, भाषा विवाद, अंगीकृत नागरिकता र राष्ट्रिय सभामा प्रतिनिधित्वका चार विषयमा कुरा मिलेन । भागबन्डा मिलेन र देशमा टायर बल्न थालिसक्यो । दशकौंपछि पाएको संविधानमा खुसी व्यक्त गर्न पाएनन् नेपाली नागरिकले किनकि छिमेकीलाई चित्त बुझेन । एक वर्षभन्दा बढी समयदेखि संशोधनकै मुद्दामा केन्द्रीय राजनीति घुमिरहेको छ, कसैले घुमाइरहेको छ । नेपाली राजनीतिमा विभिन्न राजनीतिक शक्तिका स्वार्थ र दाउपेचले गर्दा नेपालको सार्वभौममात्रै होइन संविधान पनि जोखिममा पर्न थालिसक्यो । आफूमा आत्मनिर्भर बन्न नसकेका राजनीतिक दलहरूले आआफ्नै स्वार्थमा देशलाई पटकपटक बिरामी बनाइरहे अस्थिरता कायम राख्न जोड दिइरहे । नेपालका कुनै क्षेत्रमा बस्ने कुनै जातजातिको असन्तुष्टिको बहाना बनाएर नेपालको अस्तित्व नै समाप्त पार्ने दिशामा गतिविधि अगाडि बढाइँदै गयो । मधेसपहाड अलग्याएर प्रदेश निर्माण गरियोस् भन्ने बहानाले घर फुटाउने प्रयास भईरहेछ । आफैंमा भौगोलिक, सांस्कृतिक, धार्मिक, जातीय, भाषागत विविधताले परिपूर्ण विश्वकै अलौकिक सम्पदाले भरिपूर्ण नेपाललाई विभिन्न मुद्दा उठाएर अस्वस्थ र अस्थिर बनाइँदैछ । चारपाँच घन्टाको दूरीको फरकमा पाइने हावापानी, रहनसहन, चालचलन भएको नेपालको भूबनोट आफैंमा विचित्रको र आफ्नै अस्तित्वको छ । प्रकृतिले नै नेपाललाई हिमाल, पहाड र मधेसको सम्मि श्रणबाट विशिष्ट पहिचान कायम गरिदिएको छ । हिमाली भेगको विशेषता र यहाँ विविधता, तराईको जमिनको बनोट र उत्पादन अनि भाषा र जाति पहाडको भौगोलिक वस्तुस्थिति र यहाँको पहिचान यो त सम्पूर्ण नेपालको मिश्रित पहिचान हो । जुन विदेशीहरूको समेत आकर्षण बनेको छ । जब प्रकृतिले नै एकअर्काको परिपूरकको काम गरेको छ भने अब टुक्र्याएर संस्कृति र संस्कार बिथोल्नु भनेको एकको अभावमा अर्काको अस्तित्व र पहिचानलाई संकटमा पार्न खोज्नु होइन र ? जनता हिमालदेखि पहाड हुँदै तराईसम्म सौहार्दपूर्ण वातावरण र व्यवहारमा बाँचेका छन् । सबै पक्षमा राजनीति मिसिँदा देश, जनता र देशकै संविधान अस्वस्थ बन्न पुगेको छ । एकले अर्काको अस्तित्वको पहिचान र महत्वलाई ध्यानमा राखेर सुमधुर सम्बन्धमा जिएका छन् । एकले अर्काको भेषभूषा, धर्म, संस्कृतिप्रति सद्भाव र आदर रहने गरेको छ । इतिहासदेखि मिलेर बसेको नेपाली समुदायलाई खण्डित गर्ने र भड्काउने प्रवृत्ति हावी हुनुका पछाडि के उद्देश्य हो ? धर्म, भाषा, प्रदेश र सीमांकनका विषय र मुद्दा नेपालीको चासो र सरोकारको अवश्य होइन, कसको दबाबमा भएको छ ? नेपालीहरूको आपसी सद्भाव बिथोलिने गरी अर्काको मुद्दा बोक्न किन हाम्रा नेताहरू बाध्य भएका छन् ? नेपाल राज्य, नेपाली राजनीति, नेपाली धर्मसंस्कृति र नेपाली अर्थतन्त्रमाथि भइरहेको विदेशी हस्तक्षेपको बढ्दो प्रक्रियाविरुद्ध जनमत तीव्र रूपमा बढिरहँदा पनि जनभावनाको कदर भएको छैन । नेपाली संविधान निर्माण र कार्यान्वयनको विषय छिमेकीको स्वार्थअनुसार हुनुपर्ने देखिन आएको छ । अरूको इशारामा नाच्न बाध्य हाम्रा नेतृत्व वर्ग भनाउँदाहरूले देशलाई तीव्र गतिमा ध्रुवीकरणतर्फ लैजाँदै छन् । यिनीहरू आफैं अस्वस्थ छन् । त्यसैले त राजनीतिक दल भएर होइन देश र जनता भएर सोच्नसक्ने खुबी यिनमा कहिल्यै आएन । कुनै पनि क्षेत्रमा दायित्वबोध र इमानदारिताको महसुस नभएकै कारणले गर्दा देश अस्वस्थ र अस्थिर बन्दै गइरहेको छ । ठूलो भूल भनेकै दायित्वबोध, इमानदारिता, मैत्रीपूर्ण वातावरण, अनुशासन कायम र पारदर्शिताजस्ता कुरा बिर्सिनु र सीधै स्वार्थपूर्तिमा लाग्नाले भएको छ । जुन चीज क्षणिक र नाशवान् छन् भन्ने जान्दाजान्दै, आफ्ना पद र भौतिक सम्पत्ति पनि क्षणिक र नाशवान् छन् भन्ने जान्दा जान्दै, राष्ट्र र जनहितमा आफ्नो शक्ति खर्च नगर्नाले मुलुकले आज यो परिणाम भोगिरहेछ । अर्कोतिर स्वास्थ्य क्षेत्रमा देखिएको अराजकता हटाउन भन्दै १०औं पटकसम्म अनशन बस्दै आइरहेका डा गोविन्द केसीका माग अब पूरा हुने संकेत देखिन थालेको छ । डा केसीको चाहनाअनुसार नै आईओएमको नयाँ डिनमा डा जगदीश अग्रवाल नियुक्त भएका छन् र २० दिनअघि आईओएम डिन नियुक्त भएका डा केपी सिंहले राजीनामा दिएका छन् । अनशनरत सहकर्मी डा केसी अस्वाभाविक समूहको चंगुलमा पर्दै व्यक्तिवादी चिन्तन हावी हुन पुगेको र आफ्नो जीवन दाउमा राखेर बालहठ प्रदर्शन गरेका कारण उनको जीवनरक्षाका लागि राजीनामा दिएको डा सिंहले उल्लेख गरेका छन् । यता सरकारका तर्फबाट डिन नियुक्ति र अन्य मागमा सम्झौता नजिक भएकाले डा केसीका माग पूरा हुने जनाएको छ । आशा गरौं, डा केसीले ११औं अनशनमा बस्नु नपरोस् । धेरैजसो माग सरकारले सम्बोधन गर्नुपर्ने भएकाले सरकारले यसलाई सम्भव तुल्याओस् र स्वास्थ्य क्षेत्र सुधारका नाममा स्वास्थ्य क्षेत्रलाई नै नकारात्मक प्रभाव पार्ने र अस्थिर बनाउने काम नथपियोस् । चिकित्सकहरू काम छोडेर आन्दोलनमा उत्रिनु नपरोस् । तीन करोड नेपालीको स्वास्थ्य सेवामा प्रभाव नपरोस् । किनकि अहिलेसम्म अस्पताल प्रशासनले चिकित्सकहरू आन्दोलनमा उत्रिँदा पनि आफ्ना सेवाहरू निरन्तर सुचारु गरिरहेको छ । पीडामा पर्ने तिनै साना माछाहरू हुन्, तिनै सिटामोल किनेर खान नसक्ने जनता हुन् । सबै पक्षमा राजनीति मिसिँदा देश, जनता र देशकै संविधान अस्वस्थ बन्न पुगेको छ । अब ती राजनीतिका पुराना ढोंग, शैली, आडम्बर, रटिरटाउ बोली र आफूभित्रका संकीर्णता त्यागेर अगाडि नबढ्ने हो भने समाज रूपान्तरण सम्भव छैन । अबको रूपान्तरण दीर्घकालीन, जनमुखी, जनसेवा, मैत्रीपूर्ण, इमानदारिता र अनुशासनको सुगन्ध दिने खालको हुनुपर्छ । त्यसो भएमा राजनीति दुर्गन्धित खेल नभएर जीवन रूपान्तरणको साधन बन्न सक्नेछ ।"
बन्द हडतालको मन्द विष,"म केटाकेटी छँदाका दिनहरूको सम्झना छ । झापाबाट पश्चिम लागेपछि तराई मधेसका जिल्लाहरूमा जुट (सनपाट पनि भनिने) को खेती हुन्थ्यो, किसानहरू त्यसको बिक्री गर्थे । गाउँघरमा जुटबाट गाईबस्तु बाँध्ने र अन्य घरायसी कामका लागि डोरी बनाइन्थ्यो । जुटका डोरीबाट बनाइएका गर्मीमा काम लाग्ने हावादारी खाट हुन्थे । प्लास्टिकका डोरीले गाईबस्तु बाँध्ने चलन थिएन । गाउँमा जुटबाट बनेका झोला र बोराहरू हुन्थे, जुन स्वस्थ र टिकाउ पनि मानिन्थ्यो । विराट र रघुपति नामका जुटमिलहरू थिए । प्लास्टिक थिएन । बुवा र काकाहरूसँग घुम्न सहरबजारतिरका बाटामा निस्किने सौभाग्य पाउँदा मजदुरहरू लाम लागेर हिँडेको देखिन्थ्यो । आम्मै कति धेरै मान्छेहरू कमिलाजस्तै लाइन लागेर हिँडेका भन्ने लाग्थ्यो । ती लाम जुट मिल, चिनी कारखाना र अन्य उद्योगमा काम गर्ने मजदुरहरूका हुन्थे । विराटनगर, राजविराज, वीरगन्ज, बालाजु, पाटन, भैरहवा, हेटौंडा, नेपालगन्जलगायत नेपालका सहरहरू उद्योगधन्दाका क्षेत्र थिए । काठमाडौं नजिकै रहेको चोभार र हेटौंडामा सिमेन्ट उत्पादन हुन्थ्यो र हेटौंडामा कपडा पनि । एकपटक नेपालका गलैंचा र गार्मेन्टजस्ता उत्पादनहरूले अन्तर्राष्ट्रिय बजारमा स्थान लिएका थिए । अहिले पनि बंगलादेशको गार्मेन्ट र जुट विश्व बजारमा परिचित नै छ । चीनमा बनेका फोन, कम्प्युटर र इलेक्ट्रोनिक सामानले विश्व वजार खाएको छ । हामीले अमेरिका, बेलायत र अस्ट्रेलिया पुगेर किनेको कुनै पनि सामान चीन, बंगलादेश, भियतनाम वा अन्यत्रै कतै बनेकोमात्र पर्छन् । तर, नेपालका आफ्ना भनिएका उद्योगधन्दाहरू कता गए ? जुटमिलहरू किन हराए ? गार्मेन्टहरू खै ? औद्योगिक भनिएका क्षेत्रहरूमा पुराना भग्नावशेषका भवनमात्र किन छन् ? यिनीहरूको अस्तित्व सकिनुका मूल कारण के हुन् सायद हामीले खोजी गर्न ढिला गरेका छौं । २०४६ सालको राजनीतिक परिवर्तनपछि कति उद्योगधन्दा निजीकरण गर्ने भनिए र ती निजी क्षेत्रलाई बेचिए । तिनीहरू के गर्दैछन्, यो खोजी गर्ने जिम्मा नेपाल सरकारको हो कि होइन ? तीभन्दा बाहेकका निजी क्षेत्रले सञ्चालन गरेका उद्योगधन्दासमेत बन्दहडतालको निरन्तर मारमा पारे । माओवादीको जनयुद्ध भनिएको १० वर्षे अवधि त उद्योगधन्दाका लागि काल पसेको जस्तै थियो । उद्योगलाई दलाल र सामन्तवादीका सम्पत्ति भनेर सखापै पारियो । मजदुरलाई बन्द हडताल गर्न उकासियो, मालिकहरूलाई कारबाहीको धम्की दिइयो र मानसिक तथा भौतिक कारबाहीको भागीदार बनाइयो । उद्योगधन्दा बन्द भए, मजदुरको रोजीरोटी सकियो । मजदुरहरूलाई विकल्प पनि भएन, ती विस्तारै विस्थापित भए । यसको उदाहरणका लागि सुनसरी मोरङ कोरिडरमा मात्र पाँच वर्षको अवधिमा ४० उद्योग बन्द भएको भन्ने केन्द्रीय तथ्यांक विभागको प्रतिवेदनभन्दा अरू ठोस प्रमाण के खोज्नुपर्ला ? अहिलेको काठमाडौंको मुटुमा रहेको बालाजु र पाटनका मृत उद्योगधन्दा र अन्य औद्योगिक क्षेत्रमा भएका कलकारखानाका भग्नावशेष आफैंमा ज्वलन्त उदाहरण हैनन् र ? यी सबै एकादेशका कथाजस्ता भएका छन् । सायद अहिलेको युवापुस्ताले नदेखेको कारणले विश्वास गर्न पनि कठिन छ । तर, विगतका चारपाँच वर्षभित्र मधेसमा भएका दुई ठूला आन्दोलनलाई हेर्ने हो भने तिनीहरूले आर्थिक क्षेत्रमा बनाएका घाउहरू सायद अबको पचास वर्षलाई नकारात्मक असर पुग्ने गरी भएका छन् । दुवै समयमा तराई मधेसका आन्दोलनको प्रभावमा परेका सम्पूर्ण उद्योगधन्दा, कलकारखाना, शिक्षण संस्थाहरू लामो समयसम्म बन्द गराइयो र उद्यमीहरूलाई चन्दा दिन बाध्य पारियो । त्यतिमात्र होइन, त्यही समयमा विभिन्न हतियारधारी समूहले समेत खेल्ने मौका लिए । हामी अहिले नै त्यसको असर देख्दैछौं । नेपालका उद्योगधन्दा कता गए ? जुटमिल किन हराए ? गार्मेन्ट खै ? औद्योगिक भनिएका क्षेत्रमा पुराना भग्नावशेषका भवनमात्र किन छन् ? यिनीहरूको अस्तित्व सकिनुका मूल कारणहरू के के हुन् ? विराटनगर सुकेको छ, दुहवी मुर्झाएको छ, वीरगन्ज रुँदैछ, राजविराज मणि हराएको सर्प भएको छ, जनकपुरको रौनकतामा कमी आएको छ र अन्य पनि यस्तैयस्तै छन् । युवाहरू बिदेसिएका छन् । सर्वविदितै छ, उद्योगधन्दा र कलकारखाना खोल्नुको उद्देश्य व्यवसायसँगै नाफा कमाउनु हो । जब व्यवसायको नाफाको सम्भावना सकिन्छ, व्यवसायी त्यो पीडाले छटपटिएरमात्र पुग्दैन; उसले विकल्पको खोजी सुरु गर्छ । नेपालमा भएका धेरै उद्योग व्यवसायका मालिकहरूले पनि विकल्पको खोजी गरेका छन् र अन्यत्र कहीँ केही गरिरहेका छन् । सुनसरी विराटनगरमा भएका उद्यमीहरूले आफ्नो व्यवसायलाई भारतको बिहारमा सार्नु सुरक्षित देखेका छन्, सरेका छन् । वीरगन्जमा सन्नाटा छाएको छ, भय छ र भैरहवाले विस्तारित हुने मेलो खोजेको छ । अब थप बन्द हडताल गर्दै रहने हो भने वीरगन्ज, जनकपुर, लाहान, विराटनगर, र भैरहवाजस्ता सहरहरू के हुन्छन् सायद सजिलै कल्पना गर्न सकिँदैन होला । यो लेख लोकतन्त्रविरुद्ध लेखिएको हैन र आशय लोकतन्त्रलाई बदनाम गराउने पनि होइन । तर, लोकतान्त्रिक आवरणमा गरिएका बन्दहडतालले हामीलाई कसरी तहसनहस गर्दैछन् भन्ने कुरामा एक नागरिकको हैसियतबाट बहसको सिर्जना गर्न खोजिएको हो । सायद यी आन्दोलनहरूले नागरिकका निश्चित हकअधिकारहरू सुरक्षित गरेको होला । केही हुनेखानेहरूलाई, पढेलेखेका चतुरहरूलाई, राजनीति गर्नेहरूलाई फाइदा पुगेको होला र दीर्घकालमा गरिबलाई समेत फाइदा पुग्ला । तर, हिजो ती उद्योगधन्दाको भरमा काम गरेर जीविकोपार्जन गर्ने गरिब किसान, मजदुर र तिनका परिवारलाई आज के भएको पीडामा यिनीहरूले नुनचुक लगाएका छन् तर मल्हम दल्न सकेका छैनन् । नेपालबाट हालैका वर्षहरूमा निर्यात गर्ने उत्पादनहरू खासै नाम लिने केही छैनन् । देशको उद्योगको नाम लिनुपर्दा लखतरान परेको पर्यटनबाहेक अरूको नाम लिने ठाउँ छैन । तर, नेपालले मानव निर्यातमा नाम कमाएको छ । नेपालको आयको सबभन्दा ठूलो हिस्सा रेमिट्यान्स बन्न पुगेको छ । यसको अर्थ हुन्छ, नेपालमा भएको उत्पादनशील शक्ति जो नेपालको विकासमा लाग्नुपथ्र्याे त्यो अरू कसैको सेवामा लागेका छन् । अन्यत्र गएर अरूका लागि काम गरिदिन्छन् र ती देशहरूलाई सुन्दर बनाउन मद्दत पुर्याउँदैछन् । कतारमा निर्माणाधीन सुन्दर स्टेडियमका रचना गर्दैछन्, कुवेतको सडक र संरचना भव्य पार्दैछन्, दुबईलाई पूर्वको भेनिसको रूपमा विकास गर्दैछन् । सायद ती शक्तिहरूले नेपालको विकासमा पनि त्यसरी नै योगदान दिन सक्नेथिए अवसर भएमा । तर जब नेपालका उद्योगधन्दा र व्यवसायले रोजगारी सिर्जना गर्न छोडे, गर्न नसक्ने बनाइए, केही पैसा भएका र ऋण लिनसक्ने युवा कतार, दुबई, मलेसिया, कोरियातिर लाग्न बाध्य भए । कम आय भएकाहरू भारतको बजारबजारमा छ्यापछ्याप्ती फेला परेकै छन् । महिला चेलीबेटीको के हविगत बनाइएको छ सायद एउटा लेखमा व्याख्या गर्न सकिँदैन । त्यसो भए नेपालमा किन बन्द हडतालहरूको मात्र निरन्तरता छ त ? सायद यसको जवाफ र कारण सीधा छैनन् । यो भूराजनीति र राजनीतिक अर्थतन्त्रसँग जोडिएको विषय बनेको छ । सीधै बुझ्न नसकिने विषय भएको छ । कहीँ कोही नेपालको विरुद्ध थाहा पाएर वा थाहा नपाएर प्रयोग गरिएको छ । नेपाललाई प्रयोगशाला बनाइएको छ । राष्ट्रिय स्वार्थमाथि निजी स्वार्थ हावी भएको छ । यसको प्रमाण खोज्न अब धेरै टाढा गइरहनु पर्दैन । हालैका घटनाक्रमलाई हेर्ने हो भने यो स्पष्ट बन्दै आएको देखिन्छ । उदाहरणका लागि जसले गरिब र किसान नेपालीको मसिहाको नाममा नेतृत्व गरे, जनताको नाममा राजनीति गरे, जातीय मुक्तिको नाममा आन्दोलनको अगुवाइ गरे, मधेसीको परिवर्तनको शंख फुके तिनै नेतृत्व गर्नेहरूको परिवर्तन भएको आर्थिक अवस्था, जीवनशैली र व्यवहार हेरे पुग्छ । उनीहरूका छोराछोरी र परिवारका सदस्यहरूको जीवनमा आएको सम्भ्रान्ती र सामान्य किसान, मजदुर र गरिब र तिनीहरूको जीवनमा आएका पीडादायी दिनहरू बुझिदिए पुग्छ । यस्तो देखिन्छ, बन्द हड्ताल नेपाल र नेपालीका लागि बनाइएका मन्द विष हुन् । अब पनि सचेत नबन्ने हो भने हाम्रो जीवनलाई खोक्रो र रित्तो बनाएर क्रमशः मृत्युको मुखतिर धकेलिरहनेछ । अब हामीले आफैंलाई यस्ता कुरामा सचेत नराख्ने हो भने हामी अरूका गोटी त बनेका छौं नै, हाम्रा सन्ततीका लागि राखिदिने पनि केही बाँकी नरहन सक्छ । गरिब मजदुर र किसान जो बन्दको बेला अगाडि लगाइन्छन् र तातो गोलीका सिकार बनाइन्छन्, उनीहरूले आफूले आफैंलाई प्रश्न गर्नु परेको छ हालसम्म भएका बन्द हडतालले तपाईं र तपाईंका परिवारको जीवनमा के परिवर्तन भएको छ ? उनीहरूको शिक्षास्वास्थ्यलाई के भएको छ ? अब हुने कुनै पनि बन्द हडतालमा तपाईं किन सहभागी हुने, किन साथ दिने ? नत्र तपाईंहरूलाई अगाडि लगाएर केहीको दुनो त सोझिएला तर आफू भने नेपाली उखान झैं नाच्यो नाच्यो, थच्यो हुने निश्चित छ ।"
सचिन पछ्याउँदै विराट,"विराट कोहली र सचिन तेन्दुलकरमध्ये को सर्वोत्कृष्ट ? अधिकांशलाई यो प्रश्न अनावश्यक लाग्नसक्छ । हुन पनि सचिनलाई भारतमा भगवान्का रूपमा लिइन्छ भने विश्वभर महान् क्रिकेटर । ब्याट्सम्यानका रूपमा सचिनको पहिचान व्यापक छ । रनसँग उनको विशेष नाता रह्यो । अन्तर्राष्ट्रिय क्रिकेटमा शतकको पनि शतक पूरा गर्ने उनी एकमात्र क्रिकेटर हुन् । एकदिवसीय र टेस्ट क्रिकेटमा सर्वाधिक शतक र सर्वाधिक रन जोड्ने पनि सचिन नै हुन् । उनको यो सफलताभन्दा अघि बढ्न अहिले र भविष्यमा आउने खेलाडीले समेत मैदानमा थुप्रै पसिना बगाउनुपर्ने हुन्छ । यही तथ्यांक पर्याप्त छ, सचिन कति महान् खेलाडी हुन् भनेर आकलन गर्न । त्यसैले भन्ने गरिन्छ, सचिनसँग के छैन ? तर के सचिनसँग कोहलीको तुलनै हुन सक्दैन त ? आँकडाले भन्छ, कोहलीसँग पनि धेरै कुरा छ । त्यसैले सचिन र कोहलीबीच तुलना हुनसक्छ र तुलना गरिनु पनि पर्छ । कोहली टीट्वेन्टी, एकदिवसीय र टेस्ट क्रिकेटमा कम्तीमा ५० रनको औसतमा रन बनाउने विश्वकै एकमात्र ब्याट्सम्यान हुन् । भारतीय क्रिकेटमा उनी सबैभन्दा छिटो एकदिवसीय शतक बनाउने, एकदिवसीय क्रिकेटमा सबैभन्दा छिटो पाँच हजार रन र १० शतक पूरा गर्ने क्रिकेटर हुन् । एकदिवसीय अन्तर्राष्ट्रिय क्रिकेटमा सबैभन्दा छिटो २५ शतक पूरा गर्ने विश्वकीर्तिमान पनि कोहलीको नाममा छ । उनी एकदिवसीय अन्तर्राष्ट्रिय क्रिकेटमा लगातार चार वर्ष कम्तीमा एक हजार रन बनाउने विश्वकै दोस्रो ब्याट्सम्यान पनि हुन् । टीट्वेन्टी अन्तर्राष्ट्रिय क्रिकेटमा उनी सबैभन्दा छिटो एक हजार रन पूरा गर्ने, एकै वर्षमा सर्वाधिक रन बनाउने र सर्वाधिक अर्धशतक प्रहार गर्ने ब्याट्सम्यान हुन् । कोहली टेस्ट क्रिकेटमा एकै वर्ष तीनपटक दोहोरो शतक बनाउने पाँचौं ब्याट्सम्यान हुन् । यसअघि अस्ट्रेलियाका डन ब्राडम्यान, रिकी पोन्टिङ र माइकल क्लार्क तथा न्युजिल्यान्डका ब्रेन्डन म्याककुलुमले मात्र यो सफलता चुम्न सकेका थिए । कोहली यस्तो सफलता हात पार्ने विश्वकै तेस्रो टेस्ट कप्तान हुन् । यसअघि म्याककुलुम र क्लार्कले पनि कप्तानकै रूपमा उक्त सफलता हात पारेका थिए । यसैगरी कोहली एउटै टेस्ट शृंखलामा कम्तीमा पाँच सय रन बनाउने दोस्रो भारतीय कप्तान पनि हुन् । कोहलीले सन् २०१६ मा टेस्ट क्रिकेटमा एक हजारभन्दा बढी रन बनाइसकेका छन् । उनी टेस्ट क्रिकेटमा एकै वर्ष कम्तीमा एक हजार रन बनाउने तेस्रो भारतीय ब्याट्सम्यान हुन् । पक्कै पनि यी महत्त्वपूर्ण सफलताले कोहलीलाई सचिनभन्दा माथि देखाउँछ । भनिन्छ, विश्व खेलकुदमा तथ्यांक बोल्छ र यी तथ्यांक पक्कै पनि कोहलीकै पक्षमा देखिन्छ । सचिनले सिनियर अन्तर्राष्ट्रिय क्रिकेट खेल्न थालेको झन्डै १९ वर्षपछि सन् २००८ मा कोहलीले सिनियर अन्तर्राष्ट्रिय क्रिकेटमा 'डेब्यु' गरेका थिए । कोहलीले खेल्न थालेयता नै सचिनले पनि आफ्नो करिअरकै सबैभन्दा सुखद समय अनुभव गरे । सचिनले सन् २०१० मा एकदिवसीय क्रिकेटमा दोहोरो शतकको पाली खेल्दै विश्व क्रिकेटमा सनसनी मच्चाए । एकदिवसीय क्रिकेटमा कुनै पनि ब्याट्सम्यानले दोहोरो शतक बनाएको यो पहिलोपटक थियो । त्यसको एक वर्षपछि भारतले एकदिवसीय विश्वकप जित्यो । राष्ट्रिय टोलीबाट एकदिवसीय विश्वकप जित्ने तेन्दुलकरको सपना लामो पर्खाइपछि पूरा भयो । सन् २०१२ मा बंगलादेशविरुद्ध भएको एकदिवसीय खेलमा शतक बनाएपछि सचिनले अन्तर्राष्ट्रिय क्रिकेटमा शतकहरूको शतक पूरा गर्दै अर्को कोसेढुंगा पार गरे । सचिन कीर्तिमान आफ्नै लागि बनाउँथे र आफैं तोड्थे । एक खेलका क्रममा टेस्ट क्रिकेटमा आफूले बनाएको सर्वाधिक एकल रनको कीर्तिमान तोडिएपछि वेस्ट इन्डिजका महान् खेलाडी ब्रायन लाराले भनेका थिए, 'विश्व खेलकुदमा कीर्तिमानहरू तोडिनैका लागि बन्ने गर्छन्' । तर जति बेला विश्व क्रिकेटमा सचिनको ब्याटको जादु चलिरहेको थियो, त्यति बेला उनको कीर्तिमानलाई चुनौती दिने साहस कुनै खेलाडीमा देखिँदैन थियो । सन् २०१३ मा सचिनले अन्तर्राष्ट्रिय क्रिकेटबाट बिदा लिँदा भावी पुस्ताका लागि थुप्रै चुनौती तेर्सिएका थिए । खासगरी सचिनको ब्याटिङमा जुन जगजगी थियो, त्यसलाई चुनौती दिने कुनै खेलाडी जन्मिएला वा नजन्मिएला भन्ने कुरा ठूलै बहसको विषय हुन्थ्यो । तर, यति बेला छोटो समयमै कोहलीले सचिनसँग आफूलाई तुलनायोग्य बनाइसकेका छन् । बेलायती समाचार संस्था रोयटर्सले केही दिनअघि 'सचिनको पदचिह्न पछ्याउँदै कोहली' शीर्षकमा समाचार लेखेको थियो, 'तीन वर्षअघि सचिनले सन्न्यास लिएयता पहिलोपटक उनले जस्तै कोहलीले पनि ब्याटिङ गर्न मैदान छिर्दा दर्शकदीर्घाबाट व्यापक हुटिङ पाए ।' इङ्ल्यान्डविरुद्धको चोथो टेस्ट क्रिकेटबारे लेखिएको उक्त समाचार सचिनले सानैदेखि खेलेर हुर्किएको मुम्बईको वांखडेमा आयोजित खेलबारे थियो । विराट भने आफूलाई सचिनसँग तुलना गरिएको फिटिक्कै रुचाउँदैनन् । सचिनकै खेल हेरेर उनले क्रिकेटर बन्ने सपना देखे । सन् २००८ मा आफ्नै कप्तानीमा भारतलाई आईसीसी यू१९ को विश्व विजेता बनाउनु कोहलीका लागि लामो अन्तर्राष्ट्रिय यात्राको प्रस्थान बिन्दु थियो । उनले सोही वर्ष सिनियर अन्तर्राष्ट्रिय क्रिकेटमा डेब्यु गरे । सन् २०१० मा उनले टेस्ट टोलीमा डेब्यु गरे । त्यसको एक वर्षपछि भारतले एकदिवसीय विश्वकपको उपाधि जित्दा विराट पनि टोलीमा थिए । सन् २०१३ मा उनी एकदिवसीय ब्याट्सम्यानको वरीयताक्रममा शीर्ष स्थानमा पुगे । सन् २०१४ र सन् २०१६ को टीट्वेन्टी विश्वकपमा उनी प्रतियोगिताकै सर्वोत्कृष्ट खेलाडी बने । अहिले उनी टीट्वेन्टी ब्याट्सम्यानको सूचीमा पनि शीर्ष स्थानमा छन् । कोहलीले सिनियर अन्तर्राष्ट्रिय क्रिकेट खेल्न थालेको आठ वर्ष पूरा भएको छ । यी २८ वर्षीय ब्याट्सम्यानले अन्तर्राष्ट्रिय क्रिकेटमा एकदिवसीयतर्फ २६ शतक र ३८ अर्धशतक, टेस्ट क्रिकेटमा १५ शतक र १४ अर्धशतक तथा टीट्वेन्टी क्रिकेटमा १६ अर्धशतक बनाएका छन् । ठूला टोली र ठूला खेलाडीविरुद्ध जमेर खेल्नसक्ने क्षमताकै कारण उनी 'बिग म्याच प्लेयर'का रूपमा स्थापित छन् । कोहलीसँग खेलाडी करिअरको अझै लामो समय बाँकी छ । कोहलीको नेतृत्व क्षमता पनि उत्तिकै अब्बल छ । उनी हाल टेस्ट टोलीको कप्तान छन् । सन् २०१२ यता उनी एकदिवसीय टोलीको उपकप्तान छन् । कोहलीकै कप्तानीमा भारतले टेस्ट क्रिकेटमा १७ खेलयता पराजय बेहोरेको छैन र लगातार पाँच टेस्ट शृंखला जितेको छ । भारतले यी दुवै सफलतामा राष्ट्रिय कीर्तिमानको बराबरी गरेको छ । यस आधारमा कोहलीले आफ्नो विशिष्ट पहिचान स्थापिन गरिसकेका छन् । यी सब उपलब्धिका कारण पनि कोहली र सचिनबीचको तुलना नरोकिने निश्चित छ । यी दुवै खेलाडीको सफलता आपसमा अतुलनीय छन् । चार वर्षअघि बंगलादेशविरुद्ध शतक बनाउँदै शतकको शतक पूरा गरेपछि सञ्चारकर्मीसँग सचिनले भनेका थिए, 'सयौं शतक बनाउनु मेरा लागि कठिन समय थियो । खासमा मैले यो सफलताबारे कहिल्यै पनि सोचेको थिइनँ । म जहाँ गए पनि सयौं शतककै बारेमा कुरा हुन्थ्यो । कसैले पनि मैले बनाएको ९९ शतकका बारेमा कुरा गरेन । यसले मानसिक रूपमा पीडा दिन्थ्यो ।' सायद सचिनको कीर्तिमान भंग गर्ने विषय विराटले खेलाडी जीवनबाट सन्न्यास नलिउन्जुलेसम्म सामना गरिरहनुपर्ने प्रश्न हुनेछ । सचिनका सबै कीर्तिमान भंग गरेमा कोहली उनीभन्दा उत्कृष्ट हुनेछन् त ? यो अर्को बहसको विषय हो । सर्बोत्कृष्टतालाई तथ्यांकका आधारमा मात्र हेर्न नहुने तर्क गर्ने जमात पनि निकै ठूलो छ । सचिनसँगै टोलीमा रहेर खेल्ने खेलाडीहरू आफूलाई भाग्यमानी ठान्छन् । कोहली आफैं पनि सचिनबाट धेरै कुरा सिकेको बताउँछन् । सन् २०१४ मा इङ्ल्यान्डमा घरेलु टोलीसँग भएको टेस्ट शृंखलामा व्यक्तिगत कमजोर प्रदर्शन भए पनि विराट सुधारको सल्लाहका लागि सचिनको घर पुगेका थिए । 'इङ्ल्यान्डविरुद्धको उक्त प्रदर्शनपछि मैले आफ्नो प्रदर्शनमा निकै सुधारको आवश्यकता महसुस गरेको थिएँ । त्यति बेला सचिनले नै मलाई मिडियाको पछाडि नलाग्न सल्लाह दिएका थिए । वास्तवमा त्यो निकै राम्रो सल्लाह थियो । त्यहीँबाट सक्षम क्रिकेटर बन्ने मेरो यात्रा सुरु भएको थियो', विराट भन्छन् । चर्चित स्पोर्टस् च्यानल ईएसपीएनले सन् २०१६ को सर्वाधिक चर्चित खेलाडीको सूचीमा कोहलीलाई आठौं स्थानमा राखेको छ । कोहलीको क्रेज दिनानुदिन बढ्दो छ, सचिनको जस्तै । यति बेला कोहली आफ्नै लागि कीर्तिमान बनाउँदैछन् अनि आफ्नै कीर्तिमान तोड्दै पनि छन्, सचिनेले जस्तै । (एजेन्सीको सहयोगमा)"
मैत्रीपूर्ण फुटबलमा नेपालले मलेसियालाई हरायो,काठमाडौंः नेपालले मैत्रीपूर्ण महिला फुटबलमा मलेसियालार्इ पराजित गरेको छ। शनिबार सातदोबाटोस्थित एन्फा कम्पलेक्समा भएको खेलमा नेपाली महिला टोलीले पाहुना टोली मलेसियालाई १० गोल अन्तरले पराजित गरेको हो। साफ च्याम्पिनसिप फुटबलको तयारीमा रहेको नेपाली टोलीका लागि खेलको २७ औं मिनेटमा सावित्रा भण्डारीले गरेको गोल नै निर्णायक बन्यो। नेपाल अर्को सातादेखि भारतमा हुने महिला साफ च्याम्पियनसिपको तयारीमा छ। सोहीका लागि नेपालले मलेसियाको महिला टोलीलाई मैत्रीपूर्ण खेलका लागि निमन्त्रणा गरेको थियो। फिफा बरियतामा मलेसिया नेपालभन्दा २६ स्थानमाथि छ।
