शीर्षक,विवरण
संशोधनविरोधी आन्दोलनको सार्थकता,"यतिबेला देश संविधान संशोधनको विषयलाई लिएर आन्दोलित छ । यस आन्दोलनका दुइटा स्वरूप छन् । पहिलो, यसको केन्द्रविन्दु देशलाई संघीय स्वरूप प्रदान गर्दा पाँचौं प्रदेशको रूपमा मान्यता दिइएको क्षेत्रलाई पुनर्विभाजन गर्ने कार्यविरुद्ध छ । दोस्रो, यो आन्दोलन कुनै खास दलविशेषको नभई संविधान संशोधन अस्वीकार गर्ने सबै पक्ष एवं जनसमुदायको हो । यस आन्दोलनलाई सत्तासीन र प्रतिपक्षी, पहाड, मधेस सबै क्षेत्रका जनसमुदायको समर्थन प्राप्त छ । त्यसैले पनि यो जनआन्दोलन हो । यस आन्दोलनले धेरै पक्षलाई आफ्नो हैसियतमा उत्रन बाध्य तुल्याएको छ । तीमध्ये पहिलो हो, सत्तापक्ष । यतिबेला देशमा संविधान संशोधनको होइन, कार्यान्वयनको आवश्यकता छ । मधेसी आन्दोलनको माग संविधानको पहिलो संशोधनले पूरा गरिसकेको छ । संविधानमा अरू संशोधनहरूको आवश्यक भएमा संविधान कार्यान्वयनको क्रममा गर्दै जान सकिन्छ भन्ने यथार्थ बोध गर्दागर्दै पनि सत्तापक्षले संविधान संशोधनको लागि अड्डी कसिरह्यो । यसको पछाडिको अरू कारण केही नभएर सत्ता स्वार्थ र विदेशी दलाली नै रहेको थियो । व्यापक राष्ट्रिय विवादबीच जबर्जस्त संविधान संशोधन प्रस्ताव प्रस्तुत गरेर सत्तापक्षले उक्त कुरा प्रमाणित गरेरै देखाउन पुग्यो । दोस्रो, संविधान संशोधनको विषयमा राष्ट्रिय विवाद र अझ संशोधन प्रस्तावविरुद्ध आन्दोलन प्रारम्भ भएको देख्दादेख्दै पनि भारत सरकारले 'नेपालमा विकसित राजनीतिक घटना क्रमबारे हामीलाई जानकारी छ, संविधान संशोधन प्रस्ताव दर्ता हुनु सकारात्मक हो' भन्दै आफ्नो धारणा सार्वजनिक गर्यो । यसले संविधान संशोधन प्रस्ताव प्रस्तुतकर्ताको उद्दण्डतालाई काँध हाल्ने काम गरेको छ । यससँगै संविधानप्रति असन्तुष्टि प्रकट गर्ने मधेसी दलहरूलाई धाप मार्ने कार्यसमेत गरेको छ । त्यति मात्र नभएर यसबीच भारतीय राजदूत रणजित रेले मधेसी मोर्चाका नेताहरूसँग 'लन्च मिटिङ' गरी संविधान संशोधनबारे छलफल गरिसकेका छन् । उनले एकातिर प्रधानमन्त्री र सत्ता साझेदार पार्टीको नेता शेरबहादुर देउवालाई सबै कुरा आफूले मिलाउने भन्दै हौस्याएका छन् भने अर्कोतिर उनको यस किसिमको कार्यको जनस्तरबाट व्यापक विरोध भएपछि उनले आफूहरूले छिमेकी देशको नेताले समस्या समाधानमा सघाउन खोजेको भन्दै स्पष्टीकरण दिएका छन् । 'मान न मान, मैं तेरा मेहमान' भन्ने हिन्दी उखानलाई चरितार्थ गर्ने गरी प्रस्तुत राजदूतको व्यवहारले भारतीयहरू नेपालमा कति निर्लज्जतापूर्ण व्यवहार गरिरहेका छन् भन्ने दर्शाउँछ । तेस्रो, संविधान संशोधन प्रस्तावविरुद्ध व्यापक जनविरोध प्रकट भइरहेकै अवस्थाबीच लामो समयदेखि देशलाई जातीय वा भाषिक आधारमा दर्जन बढी टुक्रामा विभाजन गर्नुपर्छ भन्नेमा लागिपरेका नयाँशक्ति (!) का नेता बाबुराम भट्टराईले त झन् बद्नाम 'बाह्रबुँदे सम्झौता (समझदारी) भारतमा सम्पन्न गरिनु दुर्भाग्यपूर्ण' भन्दै संविधान संशोधनमा पनि भारतको दबाब छ भन्नुभन्दा मधेसी जनताको केमा चित्त दुखेको हो, त्यो बुझेर आफैंभित्र समाधान गर्न सके भारतको हस्तक्षेप अन्त्य हुने उपायसमेत सुझाएका छन् । भट्टराईको उल्लिखित अभिव्यक्ति भ्रमपूर्ण छ । एकातर्फ उनले बाह्रबुँदे समझदारी भारतमा हुनुलाई दुर्भाग्यपूर्ण भनेका छन् । अर्कोतिर संविधान संशोधनमा भारतको दबाब छ भन्नुभन्दा मधेसीहरूले मागेको दिन सके भारतको दबाब हुँदैन भन्नसमेत भ्याएका छन् । यस सन्दर्भमा पहिलो कुरा, उनले बाह्रबुँदे भारतमा सम्पन्न हुनुलाई मात्र दुर्भाग्यपूर्ण भनेका हुन् भने त्यसपछिका घटनाक्रम खासगरी २०६३ सालको जनआन्दोलन, अन्तरिम संविधानको निर्माण, दुईदुईपटक संविधानसभा निर्वाचन, उनको आफ्नै प्रधानमन्त्रीत्व, २०७२ सालको संविधान निर्माण र त्यसै संविधानविरुद्ध उनी आफैंले मधेसीलाई उक्साउँदै हिँड्ने गरेको कुरालाई के भन्ने ? त्यसैगरी यस प्रसंगमा अझ स्पष्ट हुनुपर्ने कुरा भारतीय नेता एवं बुद्धिजीवी प्रणव मुखर्जी र एसडी मुनीहरूले दाबी गरेजस्तो बाह्रबुँदे स्वयं भारतको प्रायोजनमा भएको भए त्यो नेपालमा सम्पन्न भएको भए पनि के फरक पर्दथ्यो र ? यस्ता दोधारे अनि आफैंलाई अप्ठेरोमा पार्ने तर्क गरेर भट्टराईले के प्रमाणित गर्न खोजेका हुन् ? यस किसिमका भट्टराई भनाइले थप आशंका सिर्जना गर्छन् । कतै यी र यस किसिमका भनाइले भट्टराईलाई भारतको एजेन्ट (उनकै शब्दमा) भन्ने आधार त तयार गरिरहेको छैन ? अझ कुरा यत्तिकैमा टुंगिदैन । भट्टराईले सुझाएअनुरूप मधेसी नेताहरूको चित्त बुझाउन उनीहरूले जे माग गर्छन्, त्यो दिँदै जाने अनि मधेसी नेताहरूले भारतले जे गर्न उक्साउँछ, त्यही माग गर्दै जाने, त्यो पूरा नभए थप चित्त दुखाउँदै जाने । यही सिलसिला कायम रहने हो भने देशको अवस्था के होला ? यसबारे उनले गम्भीरतापूर्वक सोच्नुपर्दैन ? चौथो, संविधान संशोधनविरोधी आन्दोलनले जतिजति गति लिँदै गयो, संविधान संशोधन प्रस्ताव पक्षधरहरूलाई देश र जनताको नभई आफ्नो सत्ता स्वार्थको चिन्ताले सताउन थालेको छ । यसै सिलसिलामा सत्ताको नेतृत्व गरेका पुष्पकमल दाहालले संविधान संशोधन विधेयक पारित र विफल जे भए पनि स्थानीय निर्वाचन गरिछोड्ने जालो फ्याँकेका छन् । अनि कांग्रेस सभापति शेरबहादर देउवाले संविधान संशोधन पारित नभए पनि सरकार परिवर्तन हुँदैन भन्ने अभिव्यक्ति दिएर उनलाई संविधान संशोधनभन्दा सत्ता स्वार्थप्रति बढी सरोकार रहेको प्रकट गरेका छन् । राप्रपा अध्यक्ष पशुपति शमशेर राणाले वर्तमान आन्दोलनलाई एमालेको उक्साहट भन्दै संविधान संशोधन प्रस्ताव दुईतिहाईबाट पारित हुने दाबीसमेत गरेका छन् । स्मरण रहोस्, सत्ता लोलुपताको विकृत ग्रन्थि बोकेका राप्रपाका दुई घटक (राप्रपा र राप्रपा नेपाल) ले भारतकै पहलमा संविधान संशोधनमा सघाउनकै लागि केही समयअघि पार्टी एकता गरेका थिए । यो एकतापश्चात् राप्रपाले एकातिर हिन्दुत्वको नारा दिएर जनतालाई भ्रममा पार्ने अनि अर्कोतिर भारतको दलाली गरेर सत्ता स्वार्थको पूर्ति गर्ने एकमा दुई (टु इन वान) लक्ष्यपूर्ति गर्न सकिन्छ भन्ने सोचेको देखिन्छ । तर नेपाली जनतालाई हिन्दुत्वभन्दा राष्ट्रियता प्यारो छ भन्ने उक्त पार्टीले बुझ्न सकेको देखिएन । सोसँगै अब देशमा हिन्दुत्वलाई नारा बनाउने पार्टी मोदी मार्काको राप्रपा मात्रै रहेन । सोबाहेक केशरबहादुर बिष्ट नेतृत्वको पार्टी, कांग्रेसभित्रको खुमबहादुर खड्का घटक, एमाले र मधेसवादी पार्टीहरूभित्रका हिन्दुवादीहरूसमेत छन् । यससँगै स्वयं राप्रपाभित्रकै राष्ट्रवादी पक्षले समेत राप्रपाको भारत दलालीलाई समर्थन गर्ने छैन । गरिहाले पनि संविधान संशोधन विधेयक त पारित हुने छैन नै, राप्रपाको पतन भने सुनिश्चित हुनेछ । उल्लिखित विषयहरूसँगै जारी आन्दोलनको सकारात्मक पक्ष के रहेको पाइन्छ भने तराईका थारू एवं अगुवाहरूले समेत संविधान संशोधनले पहाडे र ती समुदायबीच द्वन्द्व सिर्जना गर्ने कार्य गर्न सक्छ भन्दै यसलाई स्वीकार गरिरहेका छैनन् । तर तिनीहरूभित्रकै भारतीय इशारामा चल्नेहरू भने संविधान संशोधनलाई अपरिहार्य बताउँदै अहिलेको प्रस्तावले समेत उनीहरूको मागको परिपूर्ति नगर्ने बताइरहेका छन् । यो अरू केही नभएर प्रस्तुत प्रस्तावलाई संशोधनविना पारित गर्न सिर्जना गरिएको दबाब मात्र हो । केही कमीकमजोरी हुँदाहुँदै पनि यो आन्दोलन राष्ट्रियता पक्षधरको आन्दोलन हो । यसले राष्ट्रलाई माया गर्ने पहाडे, मधेसी, विभिन्न विचार बोक्नेहरू र विभिन्न समुदायका जनसमुदायलाई एकै ठाउँ उभिने स्थिति तयार पारेको छ । त्यसैले राष्ट्र बचाउन चाहनेहरू यस किसिमका आन्दोलनको पक्षमा उभिनुपर्छ । यसरी यतिबेलाको आन्दोलनले राष्ट्रवादी र विदेशी शक्तिहरूको इशारामा परिचालित हुनेहरूलाई ध्रुवीकरण गरिरहेको छ । तर एकथरी तत्त्व भने यस आन्दोलनलाई मधेसविरोधी प्रमाणित गर्न कम्मर कसेर लागिपरेका छन् । त्यसैले यस आन्दोलनलाई पहाड वा मधेसविरोधी आन्दोलनको रूपमा लिइनु र प्रस्तुत गर्ने अवसर दिइनु हुँदैन । जारी आन्दोलनबारे चर्चा गरिरहँदा ख्याल राख्नुपर्ने कुरा के छ भने निश्चय पनि नेपालमा मधेसी र पहाडबीच एक किसिमको अविश्वास छ । त्यो अविश्वास यथार्थपरकभन्दा मनोवैज्ञानिक बढी छ । त्यो कसरी भने दुवै क्षेत्रबीच अविश्वास त्यहाँका श्रमिक, कामदार एवं पिछडिएको वर्गका नागरिकबीचको नभएर त्यहाँका सामन्त एवं सम्भ्रान्तहरूबीचको हो । दुवैतर्फका सामन्त एवं सम्भ्रान्तहरूले त्यहाँका सर्वसाधारणबीच आफ्नो शोषण र थिचोमिचोलाई कायम राख्न दुवै क्षेत्रका वासिन्दाबीच विभाजन र अविश्वासको रेखा कोर्ने कार्य गरेका छन् । एकअर्कालाई एकअर्कोविरुद्ध उक्साउने प्रयास गर्ने गरेका छन् । अझ पछिल्लो समय तराईमा भारतबाट नेपाल प्रवेश गरेर अंगीकृत नागरिकता प्राप्त व्यक्तिहरूले तराईमा आफ्नो स्थान बनाउन पहाड र पहाडे समुदायविरुद्ध घृणा फैलाउने कार्य गर्ने गरेका छन्, जसलाई उनीहरूले आन्तरिक उपनिवेशविरुद्ध संघर्षको नाम दिने गरेका छन् । यसो गरेर उनीहरूले तराईमा आफ्नो स्थान बनाउने मात्र होइन, त्यहाँका श्रमिक, कामदार एवं पिछडिएका वर्गका नागरिकमाथि शोषण र थिचोमिचो गर्दै त्यहाँका रैथाने व्यक्तिहरूलाई आफ्नो नियन्त्रणमा राख्ने कार्य गर्दै आएका छन् । आफ्नो यस किसिमको प्रभाव वा हैकम टिकाइराख्न तराईका सम्भ्रान्तहरूले जातीय, लैंगिक एवं वर्गीय विभाजनलाई मलजल गर्ने कार्य गरिराखेका छन् । जसले गर्दा तराईमा व्यापक छुवाछूत, लैंगिक एवं वर्गीय शोषण छ । तराईको तुलनामा यस किसिमको शोषण पहाड र हिमालमा निकै कम रहेको पाइन्छ । यसैगरी अहिले तराईमा आफूलाई त्यहाँको धरतीपुत्र दाबी गर्ने कयौं नेताभन्दा लामो समयदेखि पहाडी मूलका वासिन्दा बसोवास गर्दै आएका छन् । त्यसैले पहाडी मूलका वासिन्दाले तराई मूलका वासिन्दालाई शोषण गरेका छन्, उत्पीडनमा राखेका छन् भन्ने त्यत्तिकै गलत छ, जत्तिको तराई मूलका भन्दा पहाडी मूलका वासिन्दा बढी राष्ट्रवादी छन् भन्ने । यथार्थ के हो भने दुवैतिर राष्ट्रवादी र शोषक छन् । तर राष्ट्रिय राजनीतिमा यतिबेला शोषक र राष्ट्रघाती हावी छन् । तिनीहरू नै आफ्नो स्वार्थपूर्ति हेतु सामाजिक सद्भाव र राष्ट्रविरोधी गतिविधिमा संलग्न छन् । यसको उदाहरण खोज्न टाढा जानु पर्दैन, विदेशीको सिदा खाएर सत्ता स्वार्थको लागि बाहुन, क्षेत्रीहरूले अन्य जातिलाई शोषण गरे, पहाडले तराईलाई शोषण गर्यो भन्नेहरूकै व्यवहार हेर्नु पर्याप्त हुनेछ । हो, जबसम्म समाजमा जातीय व्यवस्था कायम रहन्छ, त्यतिबेलासम्म जातीय शोषण पनि कायम रहन्छ । अनि यस किसिमको व्यवस्थामा प्रत्येक माथिल्लो जातिले आफूभन्दा तल्लो जातिलाई शोषण गरिरहन्छ । विचार गरौं त, के दलितलाई जनजातिले शोषण गरेका छैनन् ? अनि दलितमै पनि माथिल्लो दलितले तल्लो दलित (जात) लाई शोषण गरेको छैन ? त्यसैगरी वर्गीय शोषणको कुरा गरौं, के बाहुन वा क्षेत्री बाहुन वा क्षेत्रीबाट अनि जनजाति वा दलित जनजाति वा दलितबाट शोषित भएका छैनन् ? त्यसैले मुख्य कुरा जातीय, क्षेत्रीय एवं वर्गीय विभेद हटाउने वा समाप्त पार्ने हो । त्यसलाई कायम राखेर अनि मलजल गरेर राजनीतिक फाइदा उठाउनेहरू समाजका शत्रु हुन् । तर यहाँ जातीयता, क्षेत्रीयता एवं वर्गीयताको चर्को विरोध गरेजस्तो गरी त्यसैलाई टिकाइराख्न प्रपञ्च गर्नेहरूकै कारण थप समस्या सिर्जना हुन पुगेको छ । जारी संविधान संशोधन प्रस्ताव त्यसैलाई बल पुर्याउने एउटा प्रयास मात्र हो । यस अर्थमा यसको विरोध जायज छ । उल्लिखित आधारमा यतिबेला देशमा दुइटा प्रवृत्ति स्पष्ट दृष्टिगोचर भइरहेका छन् । एउटा हो, संकीर्ण स्वार्थपूर्तिको लागि विदेशीको दलाली गर्दै देशवासीबीच विभाजनको रेखा कोर्ने र राष्ट्रको सौदाबाजी गर्ने शक्तिलाई कमजोर तुल्याउने प्रवृत्ति । यो प्रवृत्ति बोक्नेहरूले देशको राजनीति, अर्थनीति, सामाजिक सद्भाव एवं भाषा र संस्कृतिविरुद्ध आफ्ना प्रयास जारी राखेका छन् । यसो गर्नेहरू राष्ट्रका शत्रु हुन् । अर्कोतर्फ उल्लिखित प्रवृत्तिविरुद्ध संघर्षको निरन्तरता पनि हामीकहाँ छ । तर यसमा निकै उतारचढाव देख्न पाइन्छ । वर्तमान संविधान संशोधन प्रयास विरोधी आन्दोलनलाई यसै क्रममा हेर्नुपर्ने हुन्छ । त्यसैले केही कमीकमजोरी हुँदाहुँदै पनि यो आन्दोलन राष्ट्रियता पक्षधरको आन्दोलन हो । यसले राष्ट्रलाई माया गर्ने पहाडे, मधेसी, विभिन्न विचार बोक्नेहरू र विभिन्न समुदायका जनसमुदायलाई एकै ठाउँ उभिने स्थिति तयार पारेको छ, जुन यसको सकारात्मक पक्ष हो । त्यसैले राष्ट्र बचाउन चाहनेहरू यस किसिमका आन्दोलनको पक्षमा उभिनुपर्छ । यति हुँदाहुँदै पनि आन्दोलनमा लाग्नेहरूमा केही विषयमा स्पष्ट हुनु जरुरी छ । त्यो हो, राष्ट्र सबैको साझा हो । सबै मिले राष्ट्र बन्छ । राष्ट्र बने हामी सबै बन्छौं भन्ने भावनाको विकासको लागि सबै क्षेत्रका जनताले न्यूनतम नैतिक मान्यताको निर्वाह गर्नुपर्छ । त्यससँगै 'सही व्यक्ति, सही ठाउँमा' स्थापित हुने परिपाटीको विकास हुन जरुरी छ । त्यसैले वर्तमान आन्दोलनका पक्षधरले आन्दोलनलाई प्रदेश सीमांकन वा संविधान संशोधनसँग मात्र नभएर राष्ट्रलाई जातीय, भाषिक, लैंगिक, क्षेत्रीय र दलीय भेदभावविहीन तुल्याउने र आन्दोलनको समाप्तिपश्चात् निष्पक्ष एवं पूर्वाग्रहरहित परिपाटीको विकास गर्ने उद्देश्यको प्राप्ति हेतु परिचालन गर्नु जरुरी छ । आन्दोलनलाई सम्झौता वा सफलता जुनसुकै रूपमा समापन गर्ने अवस्थामा होस्, यसलाई सत्ता स्वार्थसिद्धिको माध्यम बन्न दिनु हुँदैन । त्यसो हुन सके मात्र यसले नेपाली समाजको अग्रगामी रूपान्तरणमा योगदान पुर्याउनेछ । आशा गरौं, जारी आन्दोलनले राष्ट्रको अखण्डता र स्वाभिमान जोगाउन, दलीय नेतृत्वलाई जिम्मेवार एवं नैतिक तुल्याउन र नागरिकलाई राष्ट्रप्रेमी एवं उद्यमशील बन्न प्रेरित गर्नेछ । यसमै जारी आन्दोलनको सार्थकता निहित छ ।"
अंगीकृत नागरिकता कि राष्ट्रिय स्वार्थ ?,"व्यक्ति र राज्यको कानुनी सम्बन्ध देखाउने दस्ताबेज नागरिकता हो । नागरिकता यस्तो संवेदनशील दस्ताबेज हो, जसले व्यक्ति राज्यका हरेक निकायमा पहुँच राख्न सक्ने हुन्छ । अहिले नेपाली राजनीतिमा विवादको विषय हो, अंगीकृत नागरिकता र राष्ट्रको सर्वोच्च पद । नेपालको संविधान २०७२ को भाग २ अनुसार नेपाली नागरिकता वंशज, अंगीकृत र आवासीय गरी तीन प्रकारले पाउन सकिने व्यवस्था छ । अंगीकृत नागरिकता पनि दुई प्रकारले पाउन सकिने व्यवस्था छ, वैवाहिक अंगीकृत र जन्मको आधारमा । नेपालको कानुनअनुसार विदेशी नागरिकसँग विवाह गरेकी नेपाली महिलाका श्रीमान्ले अंगीकृत नागरिकता पाउने सवालमा ती विदेशी लगातार १५ वर्ष नेपालमा बसेको हुनुपर्ने र आफ्नो देशको नागरिकता त्यागेको हुनुपर्ने विद्यमान व्यवस्था छ । तथापि नेपाली पुरुषको हकमा विदेशी महिलासँग विवाह गरेको भोलिपल्टै ती विदेशी महिलाले नागरिकता पाउने प्रावधान छ । त्यसैगरी नेपाली आमा र विदेशी बाबुको सन्तानले अंगीकृत नागरिकता पाउने तर विदेशी बाबुले नेपाली नागरिकता पाइसकेको खण्डमा भने सन्तानले वंशजको आधारमा नागरिकता पाउने प्रावधान नेपालको कानुनमा छ । नेपाल र भारतले तत्कालीन सन् १९५० को मैत्री तथा शान्तिपूर्ण सन्धिमार्फत खुला सिमाना राख्ने निर्णय भयो । तत्कालीन राणाशासकले भारतीय संस्थापनसँग आफ्नो सत्ता टिकाउन गरेको यो सन्धि पूर्णरूपमा भारतीय स्वार्थलाई अगाडि बढाउने काम गरेको छ । त्यसैगरी सात सालमा राणाशासन विरुद्धको क्रान्तिमा भारतीय भूमिका भएकाले भारतीय इच्छाअनुसार नै असमान नेपाल भारत मैत्री सन्धि खारेज नगरी दुवै मुलुकका जनतालाई एकअर्का देशमा समान अधिकार प्रदान गर्ने व्यवस्थालाई निरन्तरता दिइयो । तसर्थ नागरिकतासम्बन्धी समस्या कालान्तरमा आएर राष्ट्रिय समस्या नै बन्ने अवस्थामा पुग्यो । नेपालमा भारतीय भूमिका रहेको हरेक क्रान्तिपछि नागरिकताको समस्यालाई आगो थप्ने गरेको कामबाट समेत यसको प्रस्ट्याइँ हुन्छ । उदाहरणको लागि ०६२६३ को जनआन्दोलनपश्चात् नागरिकता समस्याले तराईमा उग्र रूप लियो । त्यसकारण जन्मको आधारमा तीनजनाको सिफारिसको आधारमा समेत नागरिकता दिइयो । नागरिकतासम्बन्धी कानुन बने पनि नेपालबाट भारत र भारतबाट नेपाल आउने व्यक्तिहरूको आवतजावतको परिचयको रेकर्ड राख्ने व्यवस्था अपनाउन नसक्नुका कारण नागरिकतासम्बन्धी कानुन त्यति प्रभावकारी हुन सकेन । यस व्यवस्थाले नेपालमा बस्ने भारतीयहरूलाई विदेशी हैसियत कायम हुन्थ्यो र कालान्तरमा उनीहरू आफ्नै देशमा फर्कन्थे । यसरी त्यस बेलाको नेपाली संस्थापन र शासकले दूरगामी सोच राखेको भए नेपालमा अंगीकृत र वंशजको नागरिकता छुट्ट्याउनुपर्ने आवश्यकता नै पर्दैनथ्यो । नागरिकता कानुन नेपालीको लागि हो । कसैलाई नागरिकता दिने वा नदिने भन्ने सार्वभौम सत्तासम्पन्न भएको राष्ट्रको हैसियतले आफैँले गर्ने निर्णय हो । यस्तो कुरामा समानताको सिद्धान्त ल्याउनु भनेको राष्ट्रिय अस्तित्वमाथि नै गम्भीर प्रहार हो । हामीले बुझ्नु जरुरी छसमानताको कुरा निरपेक्ष हुन्छ । नागरिकतामा समानताको कुरा गर्नु भनेको बास माग्न आउने बटुवालई घरको साँचोताल्चा सुम्पनुसरह हो । समानताको सिद्धान्त विश्वभरि लागू भएको सिद्धान्त हो । समानताको लागि विश्वभरि ठूलाठूला उथलपुथल र क्रान्ति भएका छन् । मननयोग्य कुरा के छ भने समानताको सिद्धान्त गलत ठाउँमा पनि प्रयोग गर्न मिल्छ । अंगीकृत नागरिकता भनेको विदेशीलाई दिने नागरिकता हो । विदेशीले नेपाली कानुनबमोजिम प्रक्रिया पुर्याएपछि पाउने नागरिकतामा कसरी समानताको सिद्धान्त लागू गर्न सकिन्छ । नागरिकतामा समानता भनेको नेपाली नेपालीबीच हुने हो कुनै नेपाली र नवागन्तुकबीच हुने कुरा होइन । खासगरी नेपालमा अंगीकृत नागरिकताको विवाद भारतसँग नै बढी जोडिन्छ । खुला सिमाना र दुवै देशका नागरिकको आवतजावतको रेकर्ड राख्ने कुनै प्रक्रिया नहुनाले नागरिकतासम्बन्धी समस्याले झन् उग्ररूप लिएको छ । भारतीयहरू नेपालमा आएर व्यापार गर्ने र कालान्तरमा यहाँकै नागरिकसँग वैवाहिक सम्बन्ध कायम गरी बस्ने प्रचलन रहेको छ । वैवाहिक सम्बन्धका आधारमा नेपालको कानुनले वैवाहिक अंगीकृत नागरिकता दिने व्यवस्था गरेको छ । हामीले बुझ्नु जरुरी छभारतजस्तो ठूलो देशको १५ जनसंख्याले पनि नेपाली नागरिकता हासिल गर्नु भनेको नेपालको सम्पूर्ण आर्थिक, राजनीतिक र सामाजिक क्षेत्रमा पूर्णरूपले भारत पहुँचमा आउनु हो । त्यस्तो अवस्थामा अंगीकृत नागरिकलाई राष्ट्रको सर्वोच्च पद दिनु भनेको राष्ट्रलाई फासीको सुलीमा उभ्याउनु हो । भारतको साम्राज्यवादी र विस्तारवादी नीतिलाई प्र श्रय दिने काम सत्तापक्षले ल्याएको संशोधनको प्रस्तावले गरेको छ । 'रोटीबेटी' को सम्बन्ध जसलाई विशेष मानिन्छ, के त्यो राष्ट्रिय स्वार्थभन्दा ठूलो हुन्छ ? भारत र अमेरिकाजस्ता शक्तिशाली देशहरूले समेत आफ्नो देशभित्र नजन्मेका व्यक्तिले राज्यको सर्वोच्च पदमा जान नसक्ने कुरा गर्छन् भने नेपालमा अंगीकृत नागरिकलाई राष्ट्रको सर्वोच्च राजनीतिक पदहरू दिनुपर्छ भन्ने मान्यता के उचित हुन सक्छ । भारतको अहिलेको संस्थापनले सोनिया गान्धीलाई प्रधानमन्त्री हुनबाट रोकेको नजिर हामीले कसरी भुल्न सक्छौँ ? भारतीय परराष्ट्रमन्त्री सुष्मा स्वराजले भारतीय संसद्मा नेपालमा लगाएको नाकाबन्दीको विषयमा छलफल हुँदा नेपालले वैवाहिक अंगीकृत नागरिकता हासिल गरेकाको राजनीतिक अधिकार समाप्ति गरेको कुरा चर्को रूपमा आवाज उठाइन् । हिजो उनकै पार्टी, भारतीय जनता पार्टीले सोनिया गान्धी भारतीय चेली नभएकै कारण सडक र सदनमा चर्को विरोध गरेर सोनिया गान्धीलाई प्रधानमन्त्री हुन रोकेको तथ्य जाहेरै छ । भारतजस्तो शक्तिशाली देशले समेत आफ्नो देशभित्र नजन्मेको व्यक्तिले राज्यको सर्वोच्च तहको पदमा जान नसक्ने कुरा गर्छन् भने नेपालले त्यस्तो पदहरू नवआगन्तुकको लागि खुला राख्नुपर्छ भन्ने तर्क कसरी उचित हुन्छ ? अंग्रेजीमा एउटा भनाइ छ, 'इतिहास महान् शिक्षा हो ।' नेपालको इतिहास हेर्ने हो भने नेपाल पहिलेदेखि नै शरणार्थीको लागि सुरक्षित ठाउँको रूपमा स्थापित छ । कालान्तरमा ती शरणार्थीले नेपालको सत्ता कायापलट नै गरेको इतिहास हामीसँग छ । नेपालजस्तो 'बफर स्टेट' जसको भूराजनीति संवेदनशील छ, विदेशीहरू यहाँका हरेक गतिविधि र क्रियाकलापलाई सूक्ष्मरूपले अध्ययन गरिरहेका हुन्छन्, यस्तो राष्ट्रमा अंगीकृत नागरिकलाई कसरी अन्य नागरिकजत्तिकै अधिकार दिन सकिन्छ । वैवाहिक आधारमा विनाकुनै सर्त नागरिकता बाँड्ने र पूर्णरूपमा राजनीतिक अधिकार दिनाले नेपालमा क्षेत्रीय असन्तुलनसमेत ल्याउने खतरा त्यतिकै रूपले रहन्छ । तराईमा वैवाहिक अंगीकृत नागरिकता लिनेको संख्या दिनानुदिन बढ्दै गइरहेको छ । गृह मन्त्रालयको प्रतिवेदनअनुसार २००७ देखि २०७३ सम्म तीन लाखभन्दा बढीले अंगीकृत नागरिकता लिएको र त्यसमा भारतीयको संख्या बढी रहेको तथ्य सार्वजनिक छ । यही क्रम हेर्ने हो भने ३०४० वर्षमा तराईमा अंगीकृत नागरिकता लिने भारतीय नागरिकको जनसंख्या बढ्नेमा दुईमत छैन । नेपालको संविधानको पहिलो संशोधनमा निर्वाचन क्षेत्र निर्धारण गर्दा जनसंख्यालाई पहिलो प्राथमिकता दिने भन्ने उल्लेख गरियो । यसले गर्दा हिमाली र पहाडी भेगबाट राज्यमा प्रतिनिधित्व घटी राज्य नवागन्तुकको नियन्त्रणमा जान्छ । हाम्रो देशमा आर्थिक अप्रवासी गएकाहरूको ठाउँ भारतीयले ओगट्नेछन् । भुटानी शरणार्थी र तिब्बती शरणार्थीको समस्या, चरम विदेशी राजनीतिक हस्तक्षेप, रणनीतिक रूपमा महत्त्वपूर्ण राज्य नेपाल, अमेरिका र अस्ट्रेलियाजस्तो अप्रवासीले बनेको होइन । हाम्रो शास्त्र भन्छभूमिपुत्र मात्र राष्ट्रप्रति बफादार हुन्छ । नेपाली पुरुषसँग विवाह गरी अंगीकृत नागरिकता पाएका भारतीय चेली विभिन्न पार्टीबाट संविधानसभा सदस्य भएका मात्र छैनन्, मन्त्रीसमेत भएका छन् । अंगीकृत नागरिकताधारी राज्यलक्ष्मी गोल्छाले पैसाको भरमा समानुपातिक तर्फबाट सांसद भएको त धेरैलाई थाहै होला । यो अवस्थामा भोलि पैसाको भरमा राज्य वा राष्ट्रको प्रमुख कार्यकारी पद कोही अंगीकृत नागरिकले पायो भने के उसले राष्ट्रिय स्वार्थअनुकूलको कार्य गर्छ त ? कुनै पनि राष्ट्र आफ्नो वस्तुगत आवश्यकताअनुसार नागरिकतासम्बन्धी नीति तयार पार्न सक्छ । हामी मधेसी, पहाडी हुनुपूर्व नेपाली हौँ । हाम्रो अस्तित्व तब रहन्छ जब नेपाल राष्ट्र रहन्छ, नेपाल नै रहेन त हाम्रो अस्तित्व पनि रहँदैन । तसर्थ देशको हितविपरीत अंगीकृत नागरिकलाई प्रमुख पद दिने कुरा विल्कुल राष्ट्रघाती सावित हुनेछ । अंगीकृत नागरिकलाई राष्ट्रको सर्वोच्च पद दिनु भनेको राष्ट्रलाई फिजीकरण र त्यसपश्चात् सिक्किमीकरणतिर डोर्याउनु हो । सन् १८८१ मा फिजीमा ५८८ को संख्यामा रहेका भारतीयहरूको जनसंख्या सन् १९९६ सम्म आइपुग्दा तीन लाख ३९ हजार पुग्यो र नक्कली नागरिकताको आडमा भारतीय नागरिक महेन्द्र चौधरीले प्रधानमन्त्रीमा विजय हासिल गर्न सफल भए भने संसद्मा ७१ सिटमध्ये ३७ सिट भारतीय नागरीकहरूको हातमा गयो । अंगीकृत नागरिकलाई राज्य सुम्पिएर कतै सिक्किमीकरणको ल्यान्डुप दोर्जे त पैदा गर्दै छैनौँ हामी ? २५ सेप्टेम्बर २०१५ मा जापानबाट प्रकाशित एक अन्तर्राष्ट्रिय पत्रिकामा एकजना भारतीय सुरक्षाविद्को लेखमा भारतले नेपालमा तराईको शासन स्थापित गर्नुपर्ने, पछि तराईलाई भारतमा गाभ्नुपर्ने र कसैको विरोध भए रूसले क्रिमियामा गरेजस्तो जनमत संग्रह गरी तराईलाई आफ्नोतिर ल्याउनुपर्ने उल्लेख छ । भारतले बुझेको छ नेपालमा बस्दै आएका मधेसी दाजुभाइद्वारा यो सम्भव छैन किनकि वर्षौंदेखि नेपाली सिमानाको रक्षा उनीहरूले नै गर्दै आइरहेका छन् र नेपाल राष्ट्रको कसैलाई माया छ त उनीहरूमा बढी छ । तसर्थ भारत अंगीकृत नागरिकलाई राज्यको सर्वोच्च पद दिन चाहन्छ र सर्वोच्च पदको माग अंगीकृत नागरिकको माध्यमबाट राख्दैछ । त्यसकारण यो माग मधेसको होइन, मधेसी जनताको होइन, केही वर्षयता नेपालमा बसोवास गर्दै आएका अंगीकृत नागरिकताधारीको मात्र हो किनकि मधेसी मूलका रामवरण यादवलाई नेपाल राष्ट्र र नेपाली जनताले आफ्नो राष्ट्रपति स्विकारिसकेका छन् । भारतीय संस्थापनले नेपालमा २००७ यता सुरु गरेको हस्तक्षेपको एउटा मूलभूत उद्देश्य भनेको नेपाललाई सकिए सिक्किमीकरण र अन्तिम उपायको रूपमा फिजीकरण वा भुटानीकरण गर्ने हो भनेर भारतीय गुप्तचर संस्था 'रअ' का पूर्व अधिकारीले आफ्नो आत्मवृत्तान्तमा इन्दिरा गान्धीले आदेश दिएको कुरा राखेको पाइन्छ । तसर्थ भारत नेपालमा अंगीकृत नागरिकको शासन स्थापित गर्ने दाउमा छ र साम, दाम, दण्ड, भेदको प्रयोग कुनै न कुनै माध्यमबाट गर्दै नै छ । एउटा राष्ट्र तब समृद्धशाली बन्छ जब ऊ बाहिरी हस्तक्षेपबाट मुक्त हुन सक्छ । चार हजार वर्षभन्दा पुरानो इतिहास बोक्ने थोरै राष्ट्रमध्ये एक हो नेपाल । समयसमयमा यस राष्ट्रमाथि हुँदै आएको प्रहारमध्ये एउटा प्रहार हो अंगीकृत नागरिकता । सबैले बुझ्नुपर्ने के हो भने हामी मधेसी, पहाडी हुनुपूर्व नेपाली हौँ । हाम्रो अस्तित्व तब रहन्छ जब नेपाल राष्ट्र रहन्छ, नेपाल नै रहेन त हाम्रो अस्तित्व पनि रहँदैन । तसर्थ देशको हितविपरीत अंगीकृत नागरिकलाई प्रमुख पद दिने कुरा विल्कुल राष्ट्रघाती सावित हुनेछ । देशको अस्तित्वमाथि यस्तो प्रहार सधैँ आइरहन्छ, यसबाट बच्न हामी सक्नुपर्छ, सिक्नुपर्छ र आफ्ना प्रतिनिधिलाई सधैँ घच्घच्याइ राख्नुपर्छ । अधिकारी र बराल काठमाडौं स्कुल अफ लका विद्यार्थी हुन् ।"
मस्तिष्कमरण अर्थात् 'ब्रेन डेथ',"'ब्रेन डेथ' हामीमध्ये धेरैजनाले सुनिरहेकै शब्द हो । जनमानसमा आजभोलि यो शब्द नौलो हुन छोडिसकेको छ । अस्पतालका डाक्टर, नर्स, मेडिकल साइन्सका विद्यार्थी या अन्य मेडिकल कर्मचारीले यो शब्दको उच्चारण गरेको सहजै सुन्न सकिन्छ । तर वास्तवमा यस शब्दको अर्थ के हो ? यस शब्दको व्यावहारिक महत्त्व छ कि छैन ? विशेषगरी हाम्रोजस्तो जनचेतनाको विकास कम भएको समाजमा सर्वसाधारणले यस शब्दको अर्थ र महत्त्व बुझ्नु जरुरी छ कि छैन भन्ने चर्चा आजभोलि चल्न थालेको छ । यो शब्दको सही प्रयोग नहुँदा या गलत प्रयोग हुँदा बिरामी र स्वयं चिकित्सक पनि रनभुल्लमा परी आपसमा अविश्वासको वातावरण सिर्जना भई तनावपूर्ण स्थिति उत्पन्न भएको घटना सुन्नमा आएको छ । भर्खरै मात्र सरकारले ब्रेन डेथ भएका बिरामीका जीवित अंग झिकेर अन्य बिरामीमा प्रत्यारोपण गर्ने कानुन पनि बनाएकाले मस्तिष्कमरण के हो भन्नेबारे सर्वसाधारणको लागि पनि चासोको विषय भएको छ । ब्रेन डेथ के हो ? नेपाली भाषामा ब्रेन डेथलाई के भनिन्छ थाहा छैन । हालसम्म ब्रेन डेथको नेपालीकरण भएको पाइँदैन, न व्यावहारिक रूपमा न चिकित्सकीय कानुनी रूपमा । तसर्थ यस लेखका लेखक ब्रेन डेथलाई नेपालीमा 'मस्तिष्कमरण' भनी नामकरण गर्न सम्बन्धित सबैलाई प्रस्ताव गर्छ । मानव शरीर जिउँदो रहन शरीरका सम्पूर्ण अंगले सक्षम रूपमा कार्य गर्नु जरुरी हुन्छ । तर पनि केही अंग यस्ता हुन्छन्, जसको कार्यक्षमता कम या बन्द भएमा सम्पूर्ण शरीर केही क्षणमै मृत अवस्थामा पुग्छ । अर्थात् मानिसको मृत्यु हुन्छ । हाम्रो शरीरमा यस्ता तीन अंग छन्, जसले काम गर्न छोडेमा तुरुन्त मृत्यु हुन्छ । ती अंग हुन् फोक्सो अर्थात् श्वासप्रश्वास क्रिया, मुटु अर्थात् रक्तसञ्चार र मस्तिष्क अर्थात् स्नायु प्रणाली । यी तीन अंगले सही कार्य गरिरहेसम्म मानव शरीर जीवित रहन्छ । जब यी तीन अंगमध्ये कुनै एकले काम गर्न नसक्ने अवस्थामा पुग्छ, तब मानव शरीर जीवित रहन सक्दैन । अन्त्यमा मानव शरीरलाई त्यतिबेला मृत घोषणा गरिन्छ, जब मुटु स्थायी रूपमा बन्द हुन्छ अर्थात् मुटुको धड्कनलाई कुनै अन्य तरिकाले पुनः सञ्चालन गराउन सकिँदैन । तर व्यावहारिक रूपमा कहिलेकाहीं यस्तो अवस्था पनि आउँछ कि मुटुको धड्कन रोकिनुभन्दा अगाडि नै शरीर मृत हुन्छ । यस्तो अवस्था 'मस्तिष्कमरण' को अवस्था हो । माथि उल्लेख भएका तीन अंगमध्ये जब मुटु र फोक्सोले काम गर्दागर्दै मस्तिष्कले काम गर्न छोड्छ, त्यस्तो अवस्थामा शरीर मृत अवस्थामा पुग्छ । त्यस्तो अवस्थाबाट मानव शरीरलाई फेरि जीवित पार्न असम्भव हुन्छ । यद्यपि त्यस्तो अवस्थामा मुटु धड्किरहेको र नाडी चलिरहेकै हुन्छ । मस्तिष्कमरण किन हुन्छ ? मस्तिष्कमरण विभिन्न कारणले शारीरिक समस्या भएको अवस्थामा हुन सक्छ । सामान्यतया प्रत्येक व्यक्तिको मृत्यु हुनुअघि मस्तिष्कमरण हुँदैन । मस्तिष्कमरण नभई मुटुको धड्कन चल्न छोडेर अर्थात् बन्द भएर मानव शरीरको मृत्यु प्रायः भइराखेको हुन्छ । तर जुन अवस्थामा मस्तिष्कमै प्रत्यक्ष समस्या भएको हुन्छ, त्यस्तो अवस्थामा मस्तिष्कमरण पहिला भएर त्यसपछि मुटुको धड्कन बन्द हुने अर्थात् शारीरिक मृत्यु हुने गर्छ । उदाहरणको लागि मस्तिष्कको समस्या जस्तै टाउकोको गहिरो चोट, मस्तिष्कघात (स्ट्रोक), मस्तिष्क रक्तस्राब (बे्रन हेमोरेज), ब्रेन ट्युमर आदि । तर त्यसको अर्थ मस्तिष्कमा कुनै समस्या भयो भन्दैमा त्यो बिरामीको मृत्यु मस्तिष्कमरण भएरै हुन्छ भन्ने होइन । त्यस्ता रोग भएका बिरामी पनि अन्य बिरामीजस्तै प्राकृतिक रूपमै श्वासप्रश्वासको कमजोरीले र अन्त्यमा मुटुको चाल बन्द भई मस्तिष्क मृत्यु नभई उनीहरूको मृत्यु हुन सक्छ । यसबाहेक कहिलेकाहीं मस्तिष्कको प्रत्यक्ष समस्या नभए पनि शरीरका अन्य अंगको कारणले मस्तिष्कमा असर पर्न गई मस्तिष्कमरण हुने सम्भावना पनि हुन्छ । जस्तै फोक्सोको समस्याले मस्तिष्कमा आवश्यक मात्रामा अक्सिजन नपुग्नु, मुटुको खराबीले मस्तिष्कमा रक्तसञ्चार नपुग्नु, मिर्गौलाको खराबीले मस्तिष्क सुनिनु आदि । यीबाहेकका अन्य कारणले सामान्यतया मस्तिष्कमरण हुँदैन । मस्तिष्कमरणका लक्षण मानव मस्तिष्कलाई गाडीको इन्जिनसँग तुलना गर्न सकिन्छ । गाडीको इन्जिनले काम गर्न छोडेमा गाडी चल्दैन । त्यस्तै मानव मस्तिष्कले शरीरका सम्पूर्ण अंगको नियन्त्रण गर्ने गर्छ । मस्तिष्कले काम गर्न छोडेपछि अरू अंगले पनि क्रमशः काम गर्न छोड्छ । मस्तिष्कमरणको प्रमुख लक्षण निम्न प्रकारका छन् बिरामी भेन्टिलेटरमा हुनु अर्थात् स्वस्फूर्त श्वास नहुनु मस्तिष्कमरण घोषणा गर्नको लागि बिरामी भेन्टिलेटरमा हुनु जरुरी हुन्छ अर्थात् भेन्टिलेटरमा नभएका बिरामीलाई मस्तिष्कमरण घोषित गर्न सकिँदैन । भेन्टिलेटरलाई कृत्रिम फोक्सो अर्थात् श्वासप्रश्वास यन्त्र भनिन्छ । मस्तिष्कमरणको अवस्थामा पुगेको बिरामीको स्वस्फूर्त हुँदैन । त्यसो भएकाले त्यस्ता बिरामीलाई भेन्टिलेटरमा राख्नु जरुरी हुन्छ । तर जो बिरामीलाई समयमा नै भेन्टिलेटरमा राख्न सकिन्न, त्यस्ता बिरामीको मस्तिष्कमरण हुनेबित्तिकै मुटुको धड्कन पनि बन्द भई तुरुन्तै मृत्यु हुन्छ । मस्तिष्कमरण घोषणा गर्न बिरामीलाई भेन्टिलेटरमा राख्ने होइन कि मस्तिष्कको खराबी भएको बिरामीलाई श्वासप्रश्वास प्रक्रियामा गाह्रो भई भेन्टिलेटरमा राख्नुपर्ने आवश्यकता हुन्छ । अवस्था झन् नाजुक हुँदै गएको अवस्थामा आफैं सास बन्द भई बिरामी मस्तिष्कमरणको अवस्थासम्म पुग्न सक्छ । आँखाको नानी मस्तिष्कमरणको अवस्थामा पुगेको बिरामीको दुवै आँखाका नानी (आँखाको कालो भागको बीचमा भएको अर्को कालो भाग) ठूलो भएर आउँछ र बत्ती देखाउँदा पनि यसको आकार सानोठूलो हुँदैन । यसलाई मेडिकल भाषामा ब्रेन स्टेम रिफ्लेक्स नभएको भनिन्छ । मुटुको अवस्था मस्तिष्कमरणको अवस्थामा पुगेका बिरामीको मुटुको अवस्था सामान्य हुन्छ, जसले गर्दा रक्तचाप, नाडीको धड्कन (पल्स), शरीरमा अक्सिजनको मात्रा सामान्य हुन्छ । बेहोसी र प्यारालाइसिस मस्तिष्क मरणको अवस्थामा पुगेका बिरामी पूर्ण बेहोसी अवस्थामा हुन्छ र उसको कुनै पनि अंग नचल्ने अर्थात् प्यारालाइसिसको अवस्थामा पुग्छ । तर कहिलेकाहीं हातखुट्टाका औंला च्यापेर पीडा दिने हो भने सामान्य रूपमा औंला चल्न सक्छन् । तर त्यसको मतलब मस्तिष्कमरण भएको छैन भन्ने होइन । त्यस्तो सामान्य चाल स्पाइनल रेफ्लेक्स गर्दा आउँछ, जुन मस्तिष्कको नियन्त्रणभन्दा बाहिर हुन्छ । मस्तिष्कका अन्य लक्षण नहुनु जुन एक योग्य चिकित्सकले परीक्षण गरेर पत्ता लगाउन सक्छ । छोटकरीमा भन्ने हो भने जुन बिरामीको आफ्नो स्वस्फूर्त श्वासप्रश्वास छैन, माथि उल्लेख गरिएका मस्तिष्कले काम गरेको लक्षण छैन, तर पनि मुटु चलिराखेको छ भने त्यस्ता बिरामीलाई मस्तिष्कमरण भइसक्यो भनी घोषणा गर्न सकिन्छ । मस्तिष्कमरणको व्यवहारिक महत्त्व मस्तिष्कमरणको अवस्थामा पुगेको बिरामीको शरीर मरिसकेको हुन्छ, जुन फेरि जीवित भएर आउँदैन । तर त्यस शरीरका अंग भने जीवितै हुन्छन् । त्यसैले त्यस्तो अवस्थामा शरीरका विभिन्न अंगहरू झिकेर सुरक्षित राख्ने हो भने ती अंग अन्य व्यक्तिको शरीरमा प्रत्यारोपण गरी त्यस व्यक्ति (प्रत्यारोपण गरिएको व्यक्ति) लाई बचाउन सकिन्छ । तसर्थ अंग प्रत्यारोपणको कानुनी प्रावधान भएको मुलुकमा मस्तिष्कमरणको ठूलो महत्त्व हुन्छ । नेपालको परिप्रेक्ष्यमा अंग प्रत्यारोपणको कानुनी प्रावधान भर्खरै सुरु भए पनि अंगदानको कानुन अझै स्पष्ट छैन । नेपालमा मस्तिष्कमरण भएको व्यक्तिबाट आँखाको नानी झिकेर अन्य व्यक्तिलाई अंग दान गर्ने प्रक्रिया धेरै अगाडि सुरु भए पनि अन्य अंगको अंगदान गर्ने चलन त्यति भएको पाइएको छैन नेपालमा । तर सरकारले मस्तिष्कमरण र अंग प्रत्यारोपण कानुन भर्खर ल्याएकाले पनि यसको उपयोगिता बढ्दै जानेछ । नेपालमा मस्तिष्कमरणसम्बन्धी हालसम्म कुनै ठोस कानुन बनेको देखिँदैन, जसले गर्दा अस्पताल तथा चिकित्सकले आआफ्नै तरिकाले बिरामीको मृत घोषणा गर्ने चलन छ । मस्तिष्कमरण भएका बिरामीको सम्बन्धमा नेपाली समाजमा भ्रम भएको पाइएको छ । कतिपय बिरामीका आफन्त मस्तिष्कमरणको कुरा बुझेपछि थप उपचारको महत्त्व छैन भन्ने सहजै बुझ्छन् भने कतिपय बिरामीका परिवार मस्तिष्कमरणको कुरा नबुझी थप उपचार गर्न चिकित्सकलाई दबाब दिने मात्रै नभई चिकित्सकलाई गलत आरोप लगाई अनावश्यक रूपमा कठिन अवस्था सिर्जना गराई मुठभेडको अवस्थामा पुर्याउँछन् । मस्तिष्कमरण भइसकेपछि के गर्ने भन्नेबारेमा विभिन्न देशमा आआफ्नै कानुनी प्रावधान छन् । उदाहरणको लागि जापानमा मस्तिष्कमरण भएपछि पनि मुटुको धड्कन बन्द नभएसम्म बिरामीलाई भेन्टिलेटरमा राख्ने कानुनी प्रावधान छ भने अन्य देशमा केही दिनपछि मृत घोषणा गर्ने कानुन छ । नेपालमा मस्तिष्कमरणसम्बन्धी हालसम्म कुनै ठोस कानुन बनेको देखिँदैन, जसले गर्दा अस्पताल तथा चिकित्सकले आआफ्नै तरिकाले बिरामीको मृत घोषणा गर्ने चलन छ । सामान्यरूपमा मस्तिष्कमरण भइसकेपछि यदि बिरामीलाई भेन्टिलेटरमा राखिरहने हो भने केही घन्टादेखि केही दिनसम्म मुटुको धड्कन चलिरहन्छ र पछि मुटुको चाल क्रमशः कम हुँदै गई बन्द हुन्छ । तर मस्तिष्कमरण भइसकेपछि भेन्टिलेटर बन्द गर्ने हो भने तुरुन्तै मुटुको चाल पनि बन्द हुन्छ । तसर्थ मस्तिष्कमरण भएपछि अनावश्यक उपचार नलम्ब्याई भेन्टिलेटर बन्द गरेको राम्रो हुन्छ । नेपालको परिप्रेक्ष्यमा मस्तिष्कमरण भएको बिरामीको सम्बन्धमा कहिलेकाहीं व्यावहारिक समस्या आएको देखिन्छ । परिवारबाट मस्तिष्कमरण भएको अवस्थामा मरिसकेको बिरामीलाई पनि जबर्जस्ती भेन्टिलेटरमा राखियो भनी गलत आरोप लगाउने गरिन्छ, अर्कोतर्फ त्यसविपरीत मस्तिष्कमरण भएको अवस्थामा बिरामीको नाडी चल्दाचल्दै बिरामीलाई मृत घोषणा गरियो भनी चिकित्सक तथा अस्पताललाई आरोप लगाउने गरिन्छ । यस्तो अवस्थामा मस्तिष्कमरण घोषणा गर्ने चिकित्सक निपुण तथा अनुभवी हुनु जरुरी हुन्छ । मस्तिष्कमरण हुनुअघि नै मृत घोषणा गरियो भने 'घाट लगेपछि बिरामी जीवित भएर आयो' भन्ने जस्ता घट्ना हुन सक्छन् । नेपालमा सामान्य रूपमा मस्तिष्कमरणको लक्षण देखिएपछि पटकपटक पुनः परीक्षण गरी १२ देखि २४ घन्टापछि पूर्ण मृत घोषणा गरिन्छ । यस्तो अवस्थामा बिरामीका आफन्तले स्पष्ट रूपमा मस्तिष्कमरण भइसकेको छ कि छैन चिकित्सकसँग स्पष्ट सल्लाह गरी यदि मस्तिष्कमरण भइसकेको पक्का भएमा थप उपचार नगर्दा उत्तम हुन्छ । चिकित्सकले पनि मस्तिष्कमरण भएको आधार बिरामीका आफन्तलाई स्पष्ट बताएर परिवारको स्वीकृति लिएर भेन्टिलेटर बन्द गरेमा राम्रो हुन्छ । बिरामीका आफन्तले अनावश्यक उपचार लम्ब्याउने दबाब दिएमा अथवा चिकित्सकले बिरामीको आफन्तको स्वीकृतिविना उपचार बन्द गरेमा अनावश्यक मुठभेडको अवस्थाको सिर्जना हुनसक्छ । तसर्थ समझदारी तथा सहमतिको वातावरणको सिर्जना गर्नु दुवै पक्षको उत्तरदायित्व हुन आउँछ । श्रेष्ठ बीएन्डबी अस्पतालका कन्सल्टेन्ट न्युरो सर्जन हुन् ।"
बार्सिलोनाको जितका लागि मेसीले एक गोल गर्दा टुरानको ह्याट्रिक (फोटोफिचर),"काठमाडौंः चाम्पियन्स लिग पुटबलको समूह चरणको अन्तिम खेलमा बार्सिलोनाले सानदार जित निकालेको छ । बोरुसिया मोनचेङग्लाडबीच विरुद्ध सानदार जितका लागि बार्सिलोनाका आर्ड टुरानले ह्याट्रिक पूरा गरे भने लियोनल मेसीले एक गोल गरे । बार्सिलोनाको घरेलु मैदान नाउ क्याम्पको खेलको १६ औं मिनेटमा मेसीले पहिलो गोल गरेका थिए । पहिलो हाफ १० मै सिमित भयो । दोस्रो हाफमा भने बार्सिलोनाका टुरानले ह्याट्रिक गरेर बार्सिलोनाको जित सुनिस्चित गरे । दोस्रो हाफको ५०, ५३ र ६७ औँ मिनेटमा गोल गर्दै टुरानले बार्सिलोनाका लागि ह्याट्रिक पूरा गरेका हुन् । यो जितसँगै बार्सिलोना १५ अंकसहित समूह विजेता बनेको छ भने सेल्टिकसँग ११ को बराबरी खेलेको म्यानचेस्टर सिटी समूह उपविजेता बनेको छ । उसले ९ अंकमात्र जोडेको छ ।"
