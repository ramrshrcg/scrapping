शीर्षक,विवरण
नेपालमा राष्ट्रवाद,"नेपालमा अहिले राष्ट्रवाद हल्लाखल्लाको विषय हुनुका साथै विकाउ मालका रूपमा प्रयोग भइरहेछ । हाम्रो लागि राष्ट्रवाद भारतविरोधी विषय भइरहेछ र यसले एकातिर हाम्रा आफ्नै बदमासी र कमजोरी छोप्ने काम गरिरहेछ भने अर्कोतिर नेपालभारत सम्बन्धलाई विकृत दिशातिर धकेलिरहेको छ । किन नेपालमा यो विषय भारतसँग नै गासिएर आउने गर्छ त ? यसको लागि हामीले नेपाल र भारतको अवस्थिति र सम्बन्धको इतिहास विश्लेषण गरेर स्पष्ट हुनु जरुरी छ । नेपाल भौगोलिक रूपमा भूपरिवेष्ठित भने पनि यथार्थमा भारतवेष्टित देशको रूपमा रह्यो । यसको चीनसँग सम्पर्कलाई विकट हिमाली भूभागले कठिन बनाइदियो भने समुद्रसँग भूगोल नजोडिनुले भारतमार्फत मात्रै तेस्रो देशसँग सम्पर्क सम्बन्ध सम्भव हुन गयो । यो हाम्रो भारतसँग गाँसिनैपर्ने भौगोलिक बाध्यता रह्यो । नेपाल राजनीतिक रूपमा झनै भारत उन्मुख देखिन पुगेको इतिहास साक्षी छ । राणाहरूको १०३ वर्षको स्थिर शासनको आडभरोसा ब्रिटिस भारतले उपलब्ध गरायो । ब्रिटिसले भारत छोडेपछि राणाशासनलाई नेपालमा टिक्न गाह्रो भयो र भारतीय शासकहरूको साथ सहयोग लिन राणाभन्दा राजा त्रिभुवन र कांग्रेसहरू नै अगाडि रहे । यद्यपि राणाहरूले सत्ता टिकाउन भारतको मस्यौदाको १९५० को विवादित सन्धिमा ल्याप्चे ठोकेका थिए । २००७ को परिवर्तनको एजेन्डाको मस्यौदा नै दिल्लीमा भयो र त्यसैअनुरूप नेपालमा प्रजातन्त्र आयो । यो व्यवस्था १० वर्ष पनि टिकेन र राजा महेन्द्रले २०१७ मा नेपाली कांग्रेसका निर्वाचित प्रधानमन्त्रीलाई थुनेर प्रजातन्त्र नै समाप्त गरिदिए । यो परिवर्तनमा पनि राजाले भारतसँग एक प्रकारले समझदारी गरेको देखिन्छ । ३० वर्षसम्मको निर्दलीय पञ्चायती व्यवस्थाको अपेक्षाकृत 'स्थिर शासन' र त्यसविरुद्धका कांग्रेसका सशस्त्र गतिविधि दुवैतिर भारतीय आड र भूमिका प्रमुख नै रह्यो । २०३६ सालमा भएको जनमत संग्रहमा नेपालका प्रजातान्त्रिक शक्तिलाई भन्दा राजालाई नै भारतले सहयोग गरेको देखिन्छ । त्यसरी भारतका विश्वास पात्र सूर्यबहादुर थापालाई प्रधानमन्त्री बनाएर राजाले निर्दल जिताए । २०४६ मा पञ्चायतविरोधी कांग्रेस र वामपन्थीको आन्दोलनको समर्थन भारत र त्यहाँका पार्टीहरू खुलेआम उत्रे । भारतले नाकाबन्दी नै गरेर राजालाई दबाब दिने काम गर्यो । नेपालमा संसदीय प्रणालीविरुद्ध हतियार उठाएको माओवादी नेताहरू दसबर्से 'कथित जनयुद्ध' को अवधिमध्येको आठ वर्षभन्दा बढी भारतीय राजधानी र सहरहरूमा सुरक्षित रहे र भारतले नै राजा र संसद्वादी पार्टीहरू कांग्रेस, एमालेलाई मिलाएर दिल्लीमा बाह्रबुँदे सम्झौता गरायो । त्यसकै जगमा भएको ०६२६३ को आन्दोलनले लोकतन्त्र हुँदै गणतन्त्र ल्यायो । त्यो गणतन्त्रमा पछि मधेस आन्दोलनमार्फत संघीयता थप्ने काममा भारतको भूमिका रह्यो । पहिचानको नाममा नेपालको विखण्डन र नेपालको अस्तित्वको समाप्तिउन्मुख गतिविधि नै अहिलेको नेपाली राजनीतिको केन्द्रीय विषय बन्न पुगेको छ । यसरी राणा प्रधानमन्त्री मोहनशमशेर फाल्ने, कांग्रेस नेता बीपी थुन्ने, राजा ज्ञानेन्द्र फाल्ने, माओवादी विद्रोह निष्क्रिय पारी माओवादीलाई सत्तामा पुर्याउने, बहुदल कालभरि पालैपालो कांग्रेसएमालेलाई सहयोग पुर्याई सत्तामा पुर्याउने तथा मधेसको स्वायतता र जनजातिको पहिचानको मुद्दा नेपाली राजनीतिको केन्द्रीय विषय बनाउनेबारेमा भारतको नै निर्णायक भूमिका देखिएको छ । नेपाली राजनीतिमा यसरी भारत हाबी हुनुमा हाम्रो देशका राजा र नेताहरूको बेलाबेलाको भूमिका कति जिम्मेवार छ । आज देशको अस्तित्व नै समाप्त हुने गरी राजनीतिलाई धरापमा पुर्याउन हाल नेपाली राजनीतिका निर्णायक शक्तिहरू कम्युनिस्ट र कांग्रेसहरूको भूमिका कस्तो रहेको छ ? यसको विश्लेषणले नै नेपाली राष्ट्रवादको संकटको सही समाधानतिर पुर्याउनेछ । आज नेपाल आर्थिक रूपमा परनिर्भर र भारतमुखी रहन पुगेको छ । जलस्रोतको धनी देश ऊर्जामा भारत आयातित बिजुली र पेट्रोलियम पदार्थमा निर्भर रहनुपरेको छ । कृषि प्रधान देश नेपालले भारतीय आयातित खाद्यान्नमा क्रमशः निर्भर रहनुपरेको छ । रेमिटेन्सबाट प्राप्त रकम पूरै भारतसँगको व्यापार घाटाको क्षतिपूर्ति टाल्नमा नै ठीक रहेको तस्बिरले नेपाली बजार भारतीय सामानले गुल्जार भइरहेको देखिन्छ । हाम्रो मुद्राको विनिमय दर भारतीय मुद्राको विनिमय दरले निर्धारण गर्छ । भारतीय विवेकमा प्राप्त पारवहन सुविधाले व्यापार विविधीकरणलाई अवरोध नै पुर्याएको छ । बैंकिङ र वित्तीय प्रणालीमा भारतीय मूलका मारवाडीहरूको प्रभुत्व रह्यो । राज्यका आर्थिक नीति र आर्थिक निकायहरूको संरचनामा नै भारतीय पकड देखिने गरी कसिँदै गएको छ । २०४८ मै नेपाली कांग्रेस सरकारले अपनाएको उदारीकरणको नीतिले राज्यमा आत्मनिर्भर अर्थतन्त्र निर्माणका आधार ध्वस्त बनाउँदै नेपाली अर्थतन्त्रमा भारतीय कब्जालाई अझ सुगम बनाएको छ । थप कुरामा भारतसँगको खुला सिमानाको कारण चाहेर पनि स्वतन्त्र आर्थिक नीति र आत्मनिर्भर अर्थतन्त्र निर्माणलाई दुरुह नै बनाएको छ । देशको यस्तो अवनति र दुरुह एवं परनिर्भर आर्थिक अवस्थाका निम्ति राजाहरू, कांग्रेस र कम्युनिटस्हरूको भूमिकाको मूल्यांकन नगरी एकतर्फी रूपमा विदेशीतर्फ मात्रै औँल्याएर समस्याको जगमा पुग्न सकिएला ? भारतसँगको खुला सिमाना नियन्त्रित गर्ने मौका राजा महेन्द्रको शासनकाल थियो । तर उनले आर्थिक स्वार्थहेतु सचेत रूपमा नेपालभारत सिमाना खुला राख्न पुगे । यसले नेपाली अर्थव्यवस्था कमजोर बनाउन सघाउ पुग्यो । जसले गर्दा नेपालको औद्योगीकरण र आत्मनिर्भर अर्थतन्त्र निर्माणको आधारमा नै बञ्चरो प्रहार भयो । राजा महेन्द्रको शासनपछिका कालमा भारतसँगको सीमा नियन्त्रणका कुरा असम्भव प्राय नै रहेको छ । भारतीय निर्देशनमा सरकार बनाउने, गिराउने, संविधान संशोधन गर्ने, चिनियाँ राष्ट्रपतिको नेपाल भ्रमण रोक्ने, नेपालको पूर्वाधार विकास (रेल, सडक निर्माण) र ऊर्जा विकासमा चिनियाँ सहयोग लिन हिच्किचाउने दलाली चरित्रका कांगे्रसकम्युनिस्टका नेताहरू नै नेपालको दुर्गतिको निम्ति जिम्मेवार छन् । नेपाली जलस्रोतको उपयोग नेपाली हित अनुकूल गर्ने कुराभन्दा पनि भारतीय स्वार्थलाई नै पूठ दिने हिसाबले दुरुपयोग गर्ने काममा कांग्रेस र कम्युनिस्ट नेताहरूको सत्ता स्वार्थ नै बढी जिम्मेवार छन् । भारत नेपालको पानीलाई आफ्नो पकडमा राख्न चाहन्छ भने नेपाली नेताहरू सत्ता स्वार्थ र कमिसनको चक्रव्युहमा फसिरहेछन् । विवादास्पद कोसीगण्डकी सम्झौता गरेर कांग्रेस नेताहरूले आफ्नो भारतपरस्त अनुहार उदांगो बनाएका थिए नै । यसको विरोध गर्दै आएका कम्युनिस्ट एमाले नेताहरूले महाकाली सन्धि गर्ने काम तथा भारतीय स्वार्थमा अरुण तेस्रो योजना असफल बनाउने काम गर्न पुगे । यसको पछिल्लो लाइनमा माओवादीहरू राष्ट्र हितविपरीत माथिल्लो कर्णाली र अरुण योजना भारतलाई सुम्पिन पुगेका छन् । नेपालको अर्थतन्त्रलाई पराधीनतामा राख्ने प्रमुख कारणमा दुई सय वर्षदेखि (१८१६ को सुगौली सन्धिदेखि) नेपाली अर्थतन्त्रको संरचना भारतीय प्रभुत्वमा रहनुको बाध्यता रहेको छ भने २०४६ पछि राजनीतिक खुलापनतर्फ लम्कने सम्भावना रहेको अर्थतन्त्रलाई २०४८ को कांग्रेसी सरकारद्वारा भित्र्याइएको अनियन्त्रित उदारवादले यसको आत्मनिर्भर अर्थतन्त्रको आधारमै प्रहार गर्न पुग्यो । कांग्रेसको नीतिहीनता र कम्युनिस्टको नेपालसापेक्ष नीति नहुनाले अर्थव्यवस्था धराशायी हुन पुग्यो । यी दुई पार्टीको रबैयामा राष्ट्रप्रतिको जिम्मेवारी बोधभन्दा पनि सत्तालोलुपता नै बढी देखिन पुग्यो । आर्थिक राष्ट्रवादको जगमा मात्रै राजनीतिक राष्ट्रवाद मजबुत हुन्छ । भारतीय प्रभुत्वको आर्थिक संरचनालाई नबदली नेपाली अर्थतन्त्रको उत्थान हुन सक्दैन । यसको लागि नेपाली पूर्वाधार विकास गर्ने र अर्थतन्त्रलाई गतिशील बनाउन त्रिदेशीय साझेदारी (नेपालभारतचीन) लाई प्रोत्साहित गर्नु, नेपालमा सञ्चालित हुने चिनियाँ परियोजनाहरू ओबरको फ्रेमभित्र रहेर सञ्चालन गरिनुपर्छ । अनि उदारवादको प्रयोग गर्दा आत्मनिर्भर अर्थतन्त्र निर्माणको दिशालाई अवरोध नपुर्याउने किसिमले छनोट गरिनुपर्छ । र तेस्रो काममा नेपाली अर्थतन्त्रका गतिशीलका रूपमा रहेका क्षेत्र कृषि, जलस्रोत, पर्यटन, जनशक्ति, जंगलजडीबुटीको उपयोग राष्ट्रवादी दृष्टिकोणले गरिनुपर्छ । यसको अभिप्राय आत्मनिर्भर अर्थतन्त्र निर्माण गर्ने नै हो । भारतीय निर्देशनमा सरकार बनाउने, गिराउने, संविधान संशोधन गर्ने, चिनियाँ राष्ट्रपतिको नेपाल भ्रमण रोकी भारतीय राष्ट्रपति डाक्ने, नेपालको पूर्वाधार विकास (रेल, सडक निर्माण) र ऊर्जा विकासमा चिनियाँ सहयोग लिन हिच्किचाउने खालका दब्बु र दलाली चरित्रका कांगे्रसकम्युनिस्टका नेताहरू नै नेपालको दुर्गतिको निम्ति जिम्मेवार छन् । अरूलाई गाली गर्नुभन्दा पहिला आफ्नो थैलोको मुख बन्द गर्नु नै बुद्धिमानी हुनेछ । चीनसँगको सम्बन्ध विस्तार गर्नु भारतविरोधी हर्कत हैन भनेर दृढतापूर्वक भारतीयलाई आश्वस्त बनाउने प्रयास गर्नुपर्नेमा भारतीय आडमा सत्ताको खेल खेल्न रमाउने मानसिकताको निरन्तरतामा यिनको कुनै परिवतर्न आएन । त्यसरी नै सत्तामा रहेकालाई नंग्याउने हेतुले मात्रै सत्ता बाहिर रहने कम्युनिस्टले राष्ट्रवादको नाराको दुरुपयोग गर्नाले राष्ट्रले विदेशी हस्तक्षेपको दुष्चक्रमा अरू फस्दै गएको छ । कांग्रेसी नेताहरूको विदेशीपरस्त दासयुक्त मनस्थिति रहुन्जेल र नेपाली कम्युनिस्ट नेताहरूको राष्ट्रवादलाई सत्ता प्राप्त गर्न स्टन्टको विषय बनुन्जेल नेपालले पराधीन राजनीति र परनिर्भर अर्थतन्त्रबाट कहिल्यै उन्मुक्ति पाउने छैन । चौलागाईं संयुक्त राष्ट्रवादी समाजवादी पार्टी नेपालका अध्यक्ष हुन् ।"
सांसद सुविधा र भूकम्पपीडित,"सांसद, सभामुख, विपक्षी दलका नेता, सत्तापक्ष र विपक्षी दलका मुख्य सचेतकलगायत तिनका निजी सचिवालयमा कार्यरत कर्मचारीको सेवासुविधा, आवासको निम्ति, पारि श्रमिक र भत्ता वृद्धि गर्ने सम्बन्धमा बनेको विधेयक हाल संसद्मा छलफल भइरहेछ । सम्भवतः यो आलेख प्रकाशित हुँदासम्म यो विधेयक पारित पनि भइसक्नेछ । अहिले संसद्मा रहेका कुनै पनि दल र सांसदको यसमा असहमति नभएकाले यो विधेयकले प्राथमिकता पाउनेछ । प्रस्तावित विधेयकमा पारिश्रमिक र महँगी (विशेष) भत्तामा वृद्धि नगरे पनि सांसदहरूको आवास भत्ता ६ हजारबाट १८ हजार, धारा, बिजुली, सञ्चार सुविधा, मसलन्दमा व्यापक वृद्धि गरिएको छ । अहिलेसम्म सांसदले नियमित मासिक ६७ हजार दुई सय ७८ पाइरहेकोमा अब ७९ हजार दुई सय ३० पाउनेछन् । स्वकीय सचिवमा कार्यकर्ता राख्ने प्रचलन छ । तिनको तलब पनि २४ हजार चार सयबाट ३० हजार पाँच सय हुनेछ । सांसदहरूले अब बैठक दुई सय बाट पाँच सय, यातायात एक सय ५० बाट एक हजार, प्रत्येक दिन भ्रमणवापत दुई हजार पाँच सय, यात्रा बिमा १० लाख, मृत्यु भएमा दुई लाख र अशक्त भएमा ५० हजार रकम पाउनेछन् । यसैगरी सभामुखले अहिले नियमित मासिक ९७ हजार तीन सय २० पाउँदै आएकोमा अब १०१,५०५ पाउनेछन् । भ्रमण भत्ता प्रत्येक दिन तीन हजार र अन्य सुविधामा व्यापक बढोत्तरी गरिएको छ । संसद्मा प्रमुख विपक्षी दलका नेताले पनि अब उप्रान्त पारि श्रमिक ६० हजार नौ सय ७०, आवास २५ हजार ६ सय आठ, सचिवालय, सञ्चार सुविधा, महँगी भत्तालगायत गरी मासिक ९४ हजार तीन सय २८ अतिरिक्त प्रत्येक दिनको भ्रमण भत्ता दुई हजार पाँच सय रुपैयाँ सुविधा राज्यकोषबाट पाउनेछन् । विधेयक छलफलका क्रममा कतिपय माननीय सदस्यहरूले सुविधाको यो बढोत्तरीबाट पनि सांसदको मान, प्रतिष्ठा र इज्जत धान्न अपुग हुने हुँदा प्रत्येक सांसदलाई ११ वटा सवारी साधन र सुरक्षालाई दृष्टिगत गरी पीएसओको व्यवस्थासमेत हुनुपर्ने माग गरेका छन् । सरकारले प्रस्तुत गरेको विधेयक अपूर्ण र अपर्याप्त भएको भन्दै कतिपय सांसदले संशोधन प्रस्ताव पनि पेस गरेका छन् र संशोधनमा यो पनि माग गरिएको छ कि पहिलो संविधानसभादेखिका सांसदहरूको जीवनयापनको निम्ति निवृत्तिभरणको व्यवस्था पनि गरिनुपर्छ । भारतमा पनि लामो समयसम्म जनप्रतिनिधिहरूको सुविधा वृद्धि भएको थिएन, केही वर्षअघि मात्र पेन्सनसहित तलब भत्ता वृद्धि गरिएको छ । भारतमा सांसदहरूले आवास सुविधासमेत पाउँछन् । बत्ती, पानी सबै निःशुल्क हुन्छ । कैयौं विकासोन्मुख मुलुकहरूको तुलनामा भारतीय सांसदहरूको सुविधा आकर्षक छ । नेपालमा सांसदहरूको सुविधा वृद्धि र पेन्सनको व्यवस्थाको प्रश्न २०५२ सालको दोस्रो संसद्देखि नै उठ्ने गरेको हो । ऐन संशोधन गर्दै र कतिपय सन्दर्भमा ऐन कानुनविना नै त्यतिबेला नै सुविधाको वृद्धि र पेन्सन दिनेखाने गरिएको थियो । नेपालको छोटो संसदीय शासन पद्धतिको इतिहासमा २०५२ सालको संसद् एक प्रकारले कलंकको रूपमा रह्यो । कुनै पनि दलको बहुमत नआएको (अहिलेको संविधानअनुसार अब पनि कहिल्यै एउटा दलको बहुमत आउने छैन) अस्थिर र खिचडी संसद्मा ६६ महिनामा सरकार बदलिने, एउटा सरकार हटेपछि अर्को सरकार बनाउन सांसदको खरिदबिक्री त्यहींबाट सुरु भयो । पाँच लाख सम्पत्तिको हैसियत नभएका सांसदले ४०४५ लाख पर्ने प्राडो र पजेरो सुविधाको गाडी झिकाएर तस्करलाई बेचेर राज्यलाई करोडौं करोडको नोक्सान पुर्याएका मात्र होइन, त्यही संसद्बाटै नेपालको राजनीतिमा माफिया र डनको प्रवेश सुरु भयो । सुत्केरीले खाने फोर्टुम औषधीको बिल बनाएर पुरुष सांसदले संसद्बाट पैसा लिए, सांसद खुलारूपमा किनबेच हुन थालेपछि सरकार जोगाउन सांसदहरूलाई बैंकक र भारतका विभिन्न प्रान्तमा लगेर लुकाउनुपर्यो । २०५२ को संसद्ले आर्थिक विकृति र कुशासनको मात्र श्रीगणेश गरेको होइन, त्यही संसद्लाई देखाएर माओवादीहरूले संसदीय व्यवस्थाविरुद्ध सशस्त्र आन्दोलन सुरु गरे । त्यही संसद्को अस्थिरताबाट राजाको महत्त्वाकांक्षा ह्वात्तै बढ्यो । राजतन्त्रको अस्तित्व नै स्वीकार नगर्ने माओवादी र माओवादीलाई आतंककारी घोषणा गर्ने राजतन्त्रले राजनीतिमा प्रयोग गरिने शत्रुको शत्रु मित्रको रूपमा संसदीय व्यवस्थामाथि प्रहार गरे प्रजातन्त्रविरोधी शक्तिको दोहोरो प्रहारबाट १० वर्षमै शिशु प्रजातन्त्रको अवसान भयो । राजा र माओवादीबीचको यो अपवित्र गठबन्धनबाट नेपालको राजनीतिमा बाह्य हस्तक्षेपलाई खुलारूपमा स्वीकार गरियो । यो अपवित्र गठबन्धन धेरै दिन टिक्नेवाला थिएन । दिल्लीमा भएको बाह्रबुँदे सम्झौतापछि राजतन्त्र समाप्त भयो । त्यसबेला सुरु भएको बाह्य हस्तक्षेपको मूल्य अहिले पनि राज्यले तिर्नु परिरहेको छ । दलका नेताहरूको मानसिकता हेर्दा अरू केके मूल्य र कहिलेसम्म तिर्नुपर्ने हो ? जनताका मनमा अनेक आशंका छन् । २०५२ सालको खिचडी संसद्बाट सांसदहरूले पेन्सन लिन थाले । यो राज्यको ढुकुटीमाथि नांगो हस्तक्षेप र गैरकानुनी काम हो भनी सर्वोच्च अदालतमा मुद्दा पर्यो । २०५६ सालको निर्वाचनपछि सर्वोच्च अदालतका माननीय न्यायाधीश लक्ष्मणप्रसाद अर्यालको एकल बेञ्चले विनाकानुन राज्य ढुकुटीबाट पेन्सन खानु गैरकानुनी हो, पेन्सन खाने नै हो भने कानुन बनाएर खानु भन्ने निर्देशनात्मक आदेश भयो । भूकम्प गएको डेढ वर्ष भयो । अहिले पनि ५० लाख जनता खुला आकाशमुनि बस्न बाध्य छन् । सरकारले दिएको पाल बतासले उडाएर कहाँ पुर्यायो, अब फेरि शीतलहर सुरु भयो । जस्ताबाट चुहेको शीतको थोपाले निमोनिया भएको बच्चालाई छातीमा टाँसेर बस्नुपर्ने ती अदना महिलाका अगाडि आफ्नो भत्ता र सुविधा बढाएर उभिँदा तपाईंको संवेदनामा अलिकति पनि ग्लानी पैदा हुँदैन ? २०५६ सालको निर्वाचनपछि आदरणीय किसुनजीको नेतृत्वमा नेपाली कांग्रेसको एकमना सरकार गठन हुँदा नरेन्द्रकुमार नेम्बाङ न्याय, कानुन र संसदीय व्यवस्था मन्त्री थिए । पंक्तिकार राज्यव्यवस्था समितिको सभापति र सुवास नेम्बाङ सार्वजनिक लेखा समितिको सभापति । समिति गठन भएको दुई महिनापछि मन्त्री नेम्बाङ राज्य व्यवस्थामा आउनुभयो र खल्तीबाट कागज झिकेर भन्नुभयो, 'दाइ, यो एकपटक हेर्नुहोस्न । कागज नपढी नरेन्द्रजी के ल्याउनुभयो ? तपाईं नै भन्नुहोस् न । सांसदहरूले पेन्सन खाने हो भने अब कानुन बनाएर खानु भनेर अदालतले फैसला गरेको रहेछ, सांसदहरूको सेवासुविधा र पेन्सनलाई व्यवस्था गर्ने यो विधेयक तयार पारिएको हो दर्ता गर्नुभन्दा पहिले दाइसँग पनि सल्लाह गरौं भनेको ।' हाम्रा बीचमा आत्मीय मित्रता थियो । मैले भनें, 'नरेन्द्रजी २०५२ को संसद्ले गरेको कामबाट जनतामा संसद्प्रति नै नकारात्मक भावना पैदा भएको छ, त्यसैको फाइदा उठाउँदै संसदीय व्यवस्था सिध्याउनमा माओवादी लागेका छन् । राजा पनि अवसर खोजिराखेका छन्, यस्तो बेलामा यो ऐन बनाउँदा जनतामा संसदीय व्यवस्थाप्रति अरू वितृष्णा फैलनेछ । केही राम्रा जनपक्षीय काम गरौं र जनतामा प्रभाव परोस् कि संसद्बाट जनहितमा काम हुन थालेको छ । यो विधेयक संसद्को अन्तिम समयमा पारित गरौं, अहिले त यसको चर्चा नै नगर्नु होस् ।' मेरो कुरा सुनेर नरेन्द्रजीले हाँस्दै भन्नुभयो, 'दुवैजना सभापतिको कस्तो ठ्याक्कै कुरा मिलेको ? यहाँ आउनुभन्दा पहिले सुवासजीलाई भेटेर कुरा गर्दा दाइकै जस्तो कुरा उहाँले पनि गर्नुभयो । भैगो दुवै सभापतिले भनेपछि यसलाई दर्ता गर्दिन ।' त्यो विधेयक दर्ता भएन । यो कुरा मैले श्रीमती र छोराहरूलाई सुनाएँ, त्यतिबेला त केही भनेनन् तर जब प्रधानमन्त्री शेरबहादुरजीले संसद् विघटन गर्नुभयो, श्रीमती र छोराहरूले भने 'खाइस बूढा अब पेन्सन ।' हो, बढ्दो महँगी छ, जनप्रतिनिधि कहाँ अनेक प्रकारका मानिस आउँछन्, कार्यकर्ताको गुनासो सुन्नुपर्छ र परिवारको हेरचाह र शिक्षादीक्षाको व्यवस्था गर्नुपर्छ, साँच्चै भन्ने हो भने बढाएको पैसाले पनि पुग्दैन । १८ हजार भाडा लिएर सांसदलाई कसैले पनि डेरा दिँदैनन् । राज्यको क्षमताले भ्याउँदा सुविधा अरू बढाउनुपर्ने हो । खास गरेर आवासको व्यवस्था अत्यावश्यक छ । अहिलेको मुलुकको विषम परिस्थितिमा सांसदहरूले आफ्नो सुविधा बढाएकोमा जनताले यसलाई विल्कुल मनपराउने छैनन् । भूकम्पपीडितहरूको राहत, संविधानको कार्यान्वयन, भ्रष्टाचाररहित सुशासन र विकास काम अहिले ठप्प छन् । विकास खर्च पाँच वर्षयताको सबभन्दा न्यून रहेको छ । भ्रष्टाचार सुरसाको मुख जस्तै भीमकाय बनेको छ । संसद्मा पेस भएको लोकमान कार्कीविरुद्धको महाभियोग प्रस्ताव २०७४ साल माघ ७ गतेअघि तीनै तहको निर्वाचन गर्न प्रस्तुत भएका विधेयक अलपत्र छन् । ०७४ साल माघ ७ गतेभित्र चुनाव भएन भने त्यसबाट उत्पन्न हुने षड्यन्त्र र संकटको कालो बादल अहिल्यै आकाशमा मडारिन थालेको छ । त्यसबेला चुनाव भएन भने नेताहरूले दाबी गर्ने विश्वकै सबभन्दा उत्कृष्ट संविधानको के हालत होला ? के तपाईंहरूले सोच्नुभएको छ ? संसद्को काम भनेकै सुशासन कायम गर्न सरकारलाई दबाब दिनु हो । यसप्रति संसद् पूर्णरूपमा असफल भयो भन्नुपर्दा संसदीय व्यवस्थाको निम्ति लामो समय संघर्ष गरेको पंक्तिकारको निम्ति कुनै सुखद् कुरा होइन, तर तपाईंहरूको व्यवहारले यस्तो भन्न र लेख्न बाध्य हुनुपरेको छ । के यो संसद्ले लोकसेवा आयोगको वार्षिक प्रतिवेदन, महालेखा परीक्षकको प्रतिवेदन र अन्य संवैधानिक निकायले देखाएका त्रुटिमा छलफल गरेको छ । जबसम्म संसद्का समितिहरूमा छलफल गरेर कारबाही गर्नु भन्ने निर्णय हुँदैन, तबसम्म सरकारले ती प्रतिवेदनमा औंल्याइएका विषयमा कारबाही गर्न सक्दैन । लोकसेवाको प्रतिवेदन पल्टाएर हेर्नुभयो भने जुन कर्मचारीलाई कारबाही गर्नु भनेर उसले प्रतिवेदनमा उल्लेख गरेको होला त्यही कर्मचारी पदोन्नति भएर त्यही संवैधानिक निकायसमक्ष प्रस्तुत हुँदा ती संवैधानिक निकायका पदाधिकारीहरूको मनोबल बढ्ला कि खस्ला ? कहिल्यै सोच्नुभएको छ ? भूकम्प गएको डेढ वर्ष भयो । अहिले पनि ५० लाख जनता खुला आकाशमुनि बस्न बाध्य छन् । सरकारले दिएको पाल बतासले उडाएर कहाँ पुर्यायो, अब फेरि शीतलहर सुरु भयो । जस्ताबाट चुहेको शीतको थोपाले निमोनिया भएको बच्चालाई छातीमा टाँसेर बस्नुपर्ने ती अदना महिलाका अगाडि आफ्नो भत्ता र सुविधा बढाएर उभिँदा तपाईंको संवेदनामा अलिकति पनि ग्लानि पैदा हुँदैन ? जाडो र तुषारोले लगलग कामेका ती निरीह जनतासमक्ष आफ्नो सुविधा बढाएर उपस्थित हुँदा तिनले तपाईंलाई स्याबासी देलान् वा दुईधारे हात आफ्नो टाउकोमा राखेर आफूले आफैँलाई धिक्कार भन्लान् यस्तालाई चुनेर पठाएँ भनेर, के तपाईंहरूको संवेदनामा यस्ता कुराले छुन्छ ? भूकम्पपीडितको जबसम्म घर बन्दैन तबसम्म अहिले बढेको भत्ता र सुविधा लिन्न भन्ने ६०१ मा कोही छ ? आफूलाई आमूल परिवर्तनवादी क्रान्तिकारी, समाजवादी दाबी गर्नेहरूका अगाडि यो यक्षप्रश्न छ, छ कोहीबहादुर यसो भन्न सक्ने ?"
केको लागि धर्म निरपेक्षता ?,"धर्म र राजनीति पूर्णतः निरपेक्ष विषय हुन् भन्ने कम्युनिस्ट बुज्रुकहरूको धारणा पाइन्छ, त्यसैले उनीहरू खुलेर यस विषयमा टिप्पणी गर्न चाहँदैनन् । गरिएका टिप्पणी पनि पूर्णरूपेण एकांकी हुन्छन् । तर विश्व इतिहास हेर्ने हो भने यी दुई विषय कहिले एकअर्काका अडेस लाग्ने भित्ताका रूपमा सहयात्री भए त कहिले परस्परविपरीत विषय । युरोपमा पुनर्जागरणकालअघि यी दुई परस्परविरोधी विषय थिए । 'चर्च भर्सेस सेकुलारिजम' का नामले चिनिने त्यो समयलाई दुवै शक्तिकेन्द्रले आफूअनुकूल व्याख्या गरे । पादरीहरूले आफूलाई परमेश्वरबाट शक्तिरूपी तरबार प्राप्त भएकाले आफू राज्यशक्तिको केन्द्र भएको दाबी गर्थे भने राजाहरूले कार्यकारी अधिकार आफूमा निहित भएकाले राज्यशक्तिको केन्द्र आफू भएको व्याख्या गर्थे । त्यो पौँठेजोरी पन्ध्रौं शताब्दीसम्म चल्यो । त्यसपश्चात् क्रमशः आधुनिक राज्यको अवधारणा विकास हुँदै गयो र राज्यहरू धर्मबाट निरपेक्ष हुन थाले । तर विडम्बना जुन धार्मिक समुदायको दबदबाका कारण युरोपका देशहरू धर्म निरपेक्ष भए, आज नेपाल जस्ता देशमा त्यही निरपेक्षता धर्मान्तरणको वैशाखी बनेको छ । सामान्यतया लाग्न सक्छ, धर्म र राजनीति फरक अवधारणा हुन् । तर यिनीहरूबीच गहिरो सामञ्जस्य छ । विश्वव्यापी रूपमा आधुनिक राज्य व्यवस्थालाई तीनवटा विषयले निर्देशित गर्ने गरेको छ धर्म, नीति र बजार । परम्परागत शक्ति राजतन्त्रले धर्मलाई आफ्नो अस्तित्वको वैशाखी बनाउने गर्छन् भने जनअनुमोदनको हवला दिँदै राजनीतिक दलले नीतिलाई केन्द्रमा राखेका हुन्छन् र बहुर्राष्ट्रिय कम्पनी र अन्तर्राष्ट्रिय आर्थिक संस्थाहरूमार्फत बजारले विश्व र राज्य व्यवस्थालाई आफ्नो प्रभाव र पकडमा राखेको हुन्छ । नेपाल धर्म निरपेक्ष राज्य घोषित भइसकेपछि राज्य शक्तिका तीन शक्तिमध्ये राजतन्त्र विस्थापित बनेको छ भने बजार र नीतिले आआफ्नो उपस्थितिलाई बलियो बनाउँदै लगेका छन् । (भलै खुला अर्थनीतिले नीतिलाई पनि बजारको पोल्टामा धकेल्दै लगेको किन नहोस्) । त्यसैले यही सैद्धान्तिक अवधारणाका आधारमा अहिलेको धार्मिक सक्रियता र गतिविधि बुझिनुपर्छ । अहिले धार्मिक गतिविधिलाई किन पनि जबर्जस्त रूपमा उचालिँदै छ भने यसका अभियन्ताहरू यही संवेदनशील मुद्दामार्फत पेचिलो मार्गबाट गुज्रिरहेको राजनीति एवं संवैधानिक प्रक्रियालाई आफूअनुकूल दिशातर्फ फर्काउन र सम्भव भएसम्म राजतन्त्र पुनस्र्थापनाको आधारभूमि तयार पार्ने प्रचेष्ठामा गरिँदैछन् । विराट् हिन्दु सम्मेलनलगातका अनुष्ठानमा पूर्वराजाको उपस्थितिले त्यस्तै संकेत गर्छ । ८० प्रतिशतभन्दा बढी हिन्दु रहेको हवला दिँदै धार्मिक आस्थाको 'ब्लाकमेलिङ' रोक्न धर्म निरपेक्षताबारे बुझ्न र बुझाइन पनि उत्तिकै आवश्यक छ । अंग्रेजी शब्द 'रिलिजन' को खास अर्थ संघ वा साम्प्रदाय हो भने 'सेक्युलर' को भावानुवाद धर्म निरपेक्षता नभएर सांसारिकता अर्थात् कर्म क्षेत्र हो । व्यक्तिगत जीवन कुनै न कुनै रूपमा साम्प्रदायिक भए पनि सार्वजनिक संस्था र निकायमा साम्प्रदायिकताको संकेत हुन नहुने मान्यताले प्र श्रय पाउँदै आएकाले आधुनिक राज्यले आफूलाई धर्म निरपेक्ष बनाएका हुन् । सन् १६४८ को वेस्टफालियाको शान्ति अर्थात् 'पिस अफ वेस्टफालिया' सन्धिदेखि नै धर्म र सांसारिकताको अन्तर्सम्बन्ध खोजिन थालिएको हो । हुन त धर्म सार्वजनिक विवादभन्दा माथिको शब्द हुनुपर्ने हो, तर कतिपय सन्दर्भमा यसको सार्वजनिक चर्चा पनि वाञ्छनीय हुने रहेछ । साम्प्रदायिकताभन्दा माथि गहिराइमा पुग्दा सत्य जे हो, त्यो नै धर्म हो । सत्य धर्ममा सनातन, शैव र शाक्तदेखि बहाई एवं नास्तिकसम्मलाई पर्याप्त स्थान छ । किनकि सहिष्णुता र सांसारिकता 'टलरेन्स एन्ड सेक्युलारिजम' जुनसुकै देशको सार्वभौमिकता, नैसर्गिकता र लोकतन्त्रका आधार स्तम्भ हुन् । धर्म व्यक्तिगत आस्था र विश्वासको कुरा हो । एउटै परिवारका सदस्यले अलगअलग धर्म मान्न सक्छन्, कुनै नमान्न पनि सक्छन् या परम्पराको निरन्तरताको लागि धर्मप्रति निरपेक्ष रहँदारहँदै आआफ्नो धार्मिक रीतिरिवाज र परम्परालाई निरन्तरता दिन पनि सक्छन् । यसै कुरालाई संयुक्त राष्ट्रसंघद्वारा पारित विश्वव्यापी मानवअधिकार घोषणापत्र सन् १९४८ को धारा १ मा भनिएको छ, 'सबै व्यक्ति जन्मजात स्वतन्त्र छन्, ती सबैको समान अधिकार र महत्त्व छ ।' त्यसैगरी धारा १८ मा स्पष्टरूपमा 'प्रत्येक व्यक्तिलाई विचार, मत र धार्मिक स्वतन्त्रताको अधिकार छ' भनिएको छ । हुन पनि धर्म आफैंमा भेदभाव गर्न बनाइएको हुँदैन । यसको मौलिक स्वरूप सधैं सत्य, सेवा र परमानन्दसँग नजिक छ । अनि धर्म निरपेक्षता भन्नाले सबै धर्मलाई अराजक रूपमा स्वतन्त्रता दिन वा कुनै एकलाई बढावा दिनु भनेको हैन । अनि पुरातात्विक, ऐतिहासिक र सांस्कृतिक महत्त्वका विषयवस्तु संरक्षणसंवद्र्धन नगर्नु र कानुनमा धर्मलाई पूर्णतः निषेध गर्नु पनि हैन । यसको सीमा केवल राज्यले कुनै धर्मविशेषप्रति अधिक महत्त्व दिएर अरूलाई दुत्कारिनु हुन्न भन्ने मात्रै हो । तर विडम्बना धर्म आफैँमा शान्ति, करुणा र सत्यको प्रतिमूर्ति हुँदाहुँदै धर्मका नाममा संसारमा थुप्रै बबन्डर मच्चाइएका छन् । पुर्नजागरणकालअघि युरोपमा धर्मका नाममा कयौं वैज्ञानिक, लेखक र दार्शनिकलाई देशनिकाला, आजीवन काराबास या मृत्युदण्डको सजाय दिइएको थियो । कतिपय मुस्लिम राष्ट्रमा धर्मका नाममा हिंसा र अत्याचार भएका छन् भन्ने उदाहरणको लागि तालिवानकालीन अफगानिस्तान हेरे पुग्छ, अनि त्यतिले नपुगे जर्मनीमा हिटलरको जातीय सफायाको रामकहानी पढे पुग्छ । हिन्दु धर्मलाई पनि अतिवादी व्याख्या गरेर भारतमा बाबरी मस्जितलगायतका क्षेत्रमा गराइएका बम काण्डको घटना धर्मको साम्प्रदायीकरणको अर्को निकृष्ट नमुना हो । शीतयुद्धपछि विश्वमा अहिले सबैभन्दा ठूलो द्वन्द्व धर्मकै नाममा भएको छ । तर यी सबै धर्मलाई गलत प्रचार गरेर, धर्मको नाममा राजनीति गरेर र मानवीय संवेदनालाई धर्मसँग जोडेर गरिएका अपव्याख्याका दुस्परिणाम हुन् । हैन भने धर्मकै नाममा मानिस कसरी आफैँलाई आत्मदाह गर्न तयार हुन्छ ? त्यसैले यहाँ धार्मिकताभन्दा पनि साम्प्रदायिकताले प्रश्रय पाउँदै आएको छ । यस्तैयस्तै गलत प्रयोगका कारण डेढ शताब्दीभन्दा अघि धर्मलाई कार्ल माक्सले अफिमको नसा भनेका होलान् । मौलिकतामा पुगे धर्म नैतिकता र सामाजिक कानुनको मेरुदण्ड र स्वअनुशासनको माध्यम हो । विश्व इतिहासको अध्ययनबाट के प्रस्ट हुन्छ भने नेपाली हिन्दुहरू धार्मिक रूपमा अत्यन्तै शालीन, मर्यादित र 'वसुदैव कुटुम्बकम' को भावनाले ओतप्रोत छन् । उनीहरूको शालीनता र धैर्यको परीक्षणको अनुपम उदाहरण त एकाएक गरिएको धर्म निरपेक्षताको घोषणामा समेत कुनै प्रकारको विरोध नहुनु हो । तर राज्यलाई 'आधुनिक' र 'लोकतान्त्रिक' बनाउने आवरणमा धर्मान्तरण तथा पराया धर्मलाई प्र श्रय दिन यो अभीष्ट रचिएको रहेछ भन्ने शनैः शनैः छर्लंग हुँदै गएपछि धर्म निरपेक्षता लोकतन्त्रको आधार स्तम्भ होइन, क्रिश्चिनीकरणको वैशाखी हो भन्ने धेरैले बुझ्न थालेका छन् । म्याग्नाकार्टाका रूपमा व्याख्या गरिएको २०६३ साल जेठ ४ गतेको प्रतिनिधिसभा घोषणापत्रमा मस्यौदामा नभएको 'धर्म निरपेक्ष' शब्द हठात् आएको भन्नेहरू स्वयं राजनीतिक हर्ताकर्ता छन् । ठूलो शुभलाभसहित नेपाली समाजलाई धार्मिक, सांस्कृतिक रूपमा उद्वेलित पार्न तात्कालीन सभामुख, गृहमन्त्रीहरूमार्फत यो अस्त्र प्रयोग गरिएको पंक्तिकारको आरोप होइन, भोक्ता र साक्षीहरू बताइरहेका छन् । चीन र भारतबीचको भूराजनीतिक अवस्थिति, सामरिक संवेदनशीलता तथा नेपालमा बढ्दो पश्चिमी प्रभावसँग पनि यो मुद्दा गाँसिएर आउँछ । नेपाली भूमि प्रयोग गरेर स्वतन्त्र तिब्बतको पक्षमा भएगरेका गतिविधि हुन् या 'ब्रेकिङ इन्डिया' पुस्तकका स्रष्टा राजीव मल्होत्राले लेखे झैँ पश्चिमीकरण र क्रिश्चिनीकरणको लागि पश्चिमा 'एक्टिभिष्ट', 'मानवअधिकारवादी', 'आईएनजीओकर्मी' ले चलाएको सशक्तीकरणको आन्दोलन होस्, ती सबैको आवरण कहीँ नै कहीँ 'धर्म निरपेक्षता' शब्दको दुरुपयोगसँग सम्बन्धित छ । नेपाललाई 'आधुनिक' र 'लोकतान्त्रिक' राज्य बनाउन धर्म निरपेक्ष घोषणा गरिएको हो या त्यसको अन्तर्निहित अभीष्ट अर्कै छ भन्नेबारे पूर्वाग्रहरहित खोज, सोध र अनुसन्धानको अपरिहार्यता छ । मल्होत्राले पाँच वर्षको अध्ययन र अनुसन्धानको निष्कर्र्षस्वरूप तयार गरेको पुस्तकमा मानव अधिकारका नाममा अमेरिकी र युरोपियन चर्च, प्राज्ञिक जमात, थिंकट्यांक, फाउन्डेसन, सरकार र मानवअधिकारवादी समूह दलित र द्रविड बाहुल्य भएको क्षेत्रमा खुलेआम धर्म परिवर्तनलाई प्रोत्साहित गरिरहेका छन् र ती जनतामा राज्य र निश्चित समुदायप्रति आक्रोश र वितृष्णा बढाइरहेका छन् । भारतमा क्रिश्चियन बहुल राज्यहरू गोवा छोडेर नागाल्यान्ड, मिजोरम, मेघालय, केरला, तमिलनाडु, अरुणाञ्चल प्रदेश, मणिपुर, उडिसामा पृथकतावादी आन्दोलन चल्नु संयोग मात्रै नभएको उनको निष्कर्ष छ । नेपालमा त्यस्तो विषद् अध्ययन नभए पनि धर्मान्तरणको प्रभाव, प्रवृत्ति तथा परिणाम उस्तैउस्तै देखिन्छ । भारतमा मात्रै नेपालको कुल जनसंख्याभन्दा बढी क्रिश्चियन धर्मावलम्बीको जनसंख्या छ । सन् २०१५ मा दुई करोड ७८ लाख क्रिश्चियन धर्मावलम्बीको जनसंख्या रहेकोमा यो क्रम वार्षिक रूपमा बढ्दो छ । ६० को दसकमा सांस्कृतिक क्रान्तिका नाममा धार्मिक, सांस्कृतिक वैभव गुम्बा, चैत्य, विहार नामेट पारेको चीन नवक्रिश्चियानिटीको लागि उर्वर भूमि बनेको छ । सन् २०१४ को तथ्यांकअनुसार चीनमा पाँच करोड क्रिश्चियन जनसंख्या रहेकोमा यो क्रम वार्षिक रूपमा पाँच लाखका दरले बढ्दो छ । सामरिक र आर्थिक रूपमा अमेरिकालाई टक्कर दिइरहेको चीनको लागि क्रिश्चियानिटीका नाममा भइरहेको पश्चिमा प्रभाव रोक्नु सर्वाधिक चुनौतीपूर्ण छ । धेरैलाई लाग्दो हो धार्मिक स्वतन्त्रको लागि जुनसुकै धर्म रोज्नु या बदल्नु स्वाभाविक हो । तर विश्वका केही नजिर हेर्दा डरलाग्दो परिदृश्य देखा पर्छ । इन्डोनेसियाको प्रान्त पूर्वीटिमोरमा सन् १९७५ सम्म २० प्रतिशत जनता मात्रै आफूलाई क्याथोलिन चर्चसँग आबद्ध बताउँथे । तर पोप जन पल द्वितीयले सन् १९८९ मा पूर्वीटिमोरको भ्रमण गरेपश्चात् त्यहाँ रातारात क्रिश्चियन धर्मावलम्बीको संख्या बढेर ९५ प्रतिशत पुग्यो । त्यही छेक पारेर भएको पृथकतावादी जनमत संग्रहले सन् २००२ मा पूर्वीटिमोर विधिवत् रूपमा इन्डोनेसियाबाट अलग्गियो । चाखलाग्दो विषय त के छ भने पोप द्वितीयाको मृत्युमा नवनिर्मित देश पूर्वीटिमोरले तीनदिने राष्ट्रिय शोक घोषणा गरेको थियो । त्यस्तै उत्तर र दक्षिण सुडान छुट्नुलाई पनि धेरैले स्रोतको व्यवस्थापनमा उत्पन्न समस्याका रूपमा बुझे पनि दक्षिण सुडान भएको भूभागमा क्रिश्चियन बहुल जनसंख्या भएकाले नै सन् २०११ मा भएको जनमत संग्रहबाट सुडान टुक्रिएर उत्तर र दक्षिण सुडान बन्यो । अफ्रिका, पश्चिम एसिया र पूर्वीयुरोपमा त्यस्ता कयौं नजिर छन्, जहाँ नवक्रिश्चियानिटी नै पृथकतावादको कडी बनेको छ । नेपालमा पनि २०५८ सालको राष्ट्रिय जनगणनाको तुलनामा दस वर्षपश्चात् क्रिश्चियन धर्मावलम्बीको जनसंख्या दोब्बर भयो । अहिले नेपालमा आठ हजारको संख्यामा चर्च सञ्चालनमा छन्, जुन अधिकाशंतः नेपाल धर्म निरपेक्ष घोषणा भएपछि निर्माण गरिएका हुन् । त्यसैले नेपाललाई 'आधुनिक' र 'लोकतान्त्रिक' राज्य बनाउन धर्म निरपेक्ष घोषणा गरिएको हो या त्यसको अन्तर्निहित अभीष्ट अर्कै छ भन्नेबारे पूर्वाग्रहरहित खोज, सोध र अनुसन्धानको अपरिहार्यता छ ।"
"बास्केट भरियो, लाइसेन्स छैन","तत्कालीन प्रधानमन्त्री सुशील कोइरालाले ऊर्जामन्त्री राधा ज्ञवालीलाई अख्तियार दुरुपयोग अनुसन्धान आयोगको निर्देशनमा विभागीय कारबाहीअन्तर्गत मन्त्री पदबाट बर्खास्त गरे र वामदेव गौतमलाई ऊर्जा मन्त्रालयको कार्यभार दिए । केही दिनको लागि ऊर्जामन्त्री बनेका गौतमले राजीनामा दिनु दुई दिनअघि विद्युत् आयोजनाको अनुमति (लाइसेन्स) सम्बन्धी निर्देशिका २०७२ लागू गरे । जबकि सरकारबाट हट्ने निश्चित हुँदाहुँदै हिँड्ने बेलामा मुलुकको जलविद्युत् क्षेत्रलाई दूरगामी असर पर्ने गरी उक्त कार्यविधि लागू गराइयो । कार्यविधिमा 'जुनसुकै तवरले रद्द वा खारेज भएका लाइसेन्सलाई बास्केटमा राखी प्रतिस्पर्धा गराएर मात्र दिने' बन्दोबस्ती गरियो । यस्तो निर्देशिका लागू हुनुमा अख्तियारको फरमान पनि एउटा हो । २०७२ असोज २२ गतेदेखि हालसम्म एउटा आयोजना पनि प्रतिस्पर्धा गरेर दिने भनी ऊर्जा मन्त्रालय र विद्युत् विकास विभागले सूचना निकालेन । बरु रद्द वा खारेज हुँदै जाँदा बास्केटमा लाइसेन्सका चाङ लाग्दै गए । हाल विभागको बास्केटमा दुई सय ३० वटा आयोजनाका १२७२९०४२ मेगावाट राखिएका छन् । बास्केटमा लाइसेन्स थुप्रिने क्रम बढ्दो छ । विद्युत् ऐन २०४९, विद्युत् नियमावली २०५०, मन्त्रालयका निर्देशिका र कुनै पनि ऐनकानुनमा जलविद्युत् आयोजनाका लाइसेन्सलाई 'बास्केट' मा राख्ने व्यवस्था नै छैन । लाइसेन्सलाई यसो गर, उसो गर भन्ने अधिकार अख्तियारलाई थिएन र छैन । तर पनि निर्माणमै जान लागेका कतिपय आयोजना उसको निर्देशनमा खारेज गरिए, जसले गर्दा प्रवद्र्धकका करोडौं रुपैयाँ डुबेन मात्र, मुलुक भारतीय ऊर्जामा निर्भर भयो । खारेजमा परेकालाई पनि यही गर भनेर किटानी निर्देशनसमेत दिएको अख्तियारले मुलुकको ऊर्जा क्षेत्रलाई थप अन्धकारमा धकेलिदियो । सर्वोच्च अदालतले अख्तियारद्वारा खारेज गरिएका आयोजना ब्युँताउने आदेशमा भनेको छ, 'विद्युत् ऐन, २०४९ अनुसार जलविद्युत् आयोजनाका अनुमतिपत्र खारेज गर्ने, जारी गर्ने, नवीकरण गर्ने अधिकार ऊर्जा मन्त्रालयलाई मात्र छ, अख्तियारको अधिकार क्षेत्रभित्र पर्दैन ।' सर्वाेच्चले ब्युँताएका ६ वटा आयोजनासम्बन्धी आदेशमा यही उल्लेख छ । तर पनि ऊर्जा मन्त्रालय र विद्युत् विकास विभागका कर्मचारीहरू अख्तियारको डरका कारण ऐनले दिएको अधिकार प्रयोग गर्न मान्दैनन् र मुलुकको जलविद्युत् क्षेत्र दिनप्रतिदिन अस्तव्यस्त बन्दै गइरहेको छ । कार्यविधि लागू भएको १४ महिनाको अवधिसम्म मन्त्रालयले एउटा आयोजना पनि प्रतिस्पर्धा गराएन । कुनकुन आयोजना प्रतिस्पर्धा गराउन सकिन्छ भनेर अध्ययनसमेत गरेन । बास्केटबाट झिक्ने होइन राख्दै जाने क्रम बढ्दै गयो । बास्केट भरिँदै आउनुको अर्थ हो जलविद्युत् लाइसेन्स अभाव हुनु । यो अभावका कारण अहिले बजारमा प्रति मेगावाट झन्डै एक करोड रुपैयाँमा लाइसेन्स किनबेच भइरहेको छ । त्यति गर्दा पनि लाइसेन्स भेटिन मुस्किल छ । विभागले जारी गरेका लाइसेन्सको अवस्था यस्तो छः एक मेगावाटभन्दा मुनिका एक सय ७२ वटा आयोजना (१२१ मेगावाट), एकदेखि २५ मेगावाटसम्मका ६८ आयोजना गरी पाँच सय ५४ मेगावाट, २५ देखि सय मेगवाटसम्मका १५ आयोजनाको ८३६ मेगावाट र सयभन्दा माथिका १३ आयोजनाका चार हजार दुई सय ३२ गरी कुल पाँच हजार ७ सय ४३ मेगावाट छ । हामी भन्ने गर्छौं कुल ८३ हजार मेगावाट सम्भव छ, त्यसमा पनि आर्थिक र प्राविधिक रूपले अति ४२ हजार मेगावाट निर्माण सम्भव छ आदि । तर देशको यति धेरै स्रोतमा जम्मा लाइसेन्स जारी भएको ६ हजार मेगावाट पनि छैन । जबकि हाम्रो सम्भावनाअनुसार अधिकांश आयोजनाका लाइसेन्स जारी भई अध्ययन हुनुपर्ने हो । जति धेरै लाइसेन्स जारी हुन्छन्, त्यति नै निर्माण हुने सम्भावना हुन्छ । उदाहरणको लागि दसवटा लाइसेन्स जारी भयो भने कम्तीमा दुइटा आयोजना निर्माण हुने सम्भावना रहन्छ । जारी नै भएन भने निर्माण कसरी हुन्छ ? विद्युत् विकास विभागले जारी गरेका लाइसेन्स विभिन्न चरणमा छन् । जारी भएका जति सबै निर्माणमै जान्छन् भन्ने हुँदैन । कोही प्राविधिक रूपले योग्य छैन, कोही पूर्वाधार (प्रसारण लाइन, प्रवेश मार्ग आदि) अभावले सम्भव छैन । कोही आगामी १० वर्षपछि सम्भाव्य हुन्छन् । आर्थिक र प्राविधिक हिसाबले सम्भाव्य देखिएका कतिपय आयोजना विद्युत् प्राधिकरणले विद्युत् खरिद सम्झौता (पीपीए) नगरिदिएकाले रोकिएका छन् । अझ कस्तोसम्म पनि छ भने पीपीएको लागि प्राधिकरणले र उत्पादन अनुमति पत्रको लागि विद्युत् विकास विभागले ताकेता गर्दा पनि लाइसेन्सधारीहरू 'ग्राहक' कुरेर बसेका छन् । त्यस्तो वर्गका लाइसेन्सधारीहरूले पीपीए गर्ने र उत्पादन अनुमतिपत्र लिने हो भने उनीहरूको दिनगन्ती सुरु हुन्छ । त्यसमा पनि कोही जोखिम मोलेर पीपीए गरेकाहरूचाहिँ गतिलो ग्राहकको तीव्र प्रतीक्षामा हुन्छन् । यी र यस्ता कारणले जारी भएका लाइसेन्स निर्माणमा जान नसकेका हुन् । आयोजना निर्माण गर्न सक्ने आर्थिक हैसियत भएकाहरूसित लाइसेन्स छैन । लाइसेन्स भएकाहरूसित पैसा (इक्विटी) छैन । राज्यले यी दुईको खाडल मेट्ने काम गर्न सकेन । पैसा नभएकाहरूका लाइसेन्स क्रमशः बास्केटमा रूपान्तरण हुँदै गइरहेका छन् र तिनलाई झिक्नै नसक्ने गरी राखिएको छ । ऊर्जामन्त्री जनार्दन शर्माको अबको चुनौती अख्तियारले विगतमा दिइएको निर्देशनका कारण बनेको निर्देशिका सुधार गर्नु हो । पैसा भएकाहरूको हातमा लाइसेन्स दिनु हो । यसका लागि उनले लाइसेन्ससम्बन्धी निर्देशिका संशोधन प्रक्रिया सुरु गरेका छन्, तर बडो सुस्त गतिमा । निर्देशिका संशोधनको मुख्य उद्देश्य बास्केटमा रहेका लाइसेन्सको उचित व्यवस्थापन पनि हो । योग्य लगानीकर्ताका हातमा लाइसेन्स दिलाउन निर्देशिकालाई क्लिष्ट होइन, सरल बनाउनुपर्ने देखिन्छ । बास्केटमा भएका आयोजना सबै सरकारले निर्माण गर्ने कुरो हुँदैन । बास्केटमा रहेका दुई सय ३० वटै आयोजना आर्थिक र प्राविधिक हिसाबले सम्भव पनि छैन । तीमध्ये केही दर्जन आयोजना योग्य छन् । मन्त्रालय वा विभागले बास्केटका सबै आयोजनाको अवस्था सार्वजनिक गर्ने र इच्छुक लगानीकर्तालाई बोलाउने । आशय पत्र पेस गर्न लगाई इच्छुक तर आर्थिक हैसियत भएका लगानीकर्तालाई मात्र आयोजना निर्माण गर्न दिने संयन्त्र बनाउने । लाइसेन्सको लागि सरकारलाई बुझाउनुपर्ने शुल्क आफैँमा प्रतिस्पर्धा हो । तर निर्माण गर्न सक्ने, बेचबिखन नगर्नेका हातमा मात्र लाइसेन्स पर्ने मूल्यांकन विधि भएमा हालसम्म देखिएका विकृति अन्त्य हुन सक्छ । हाम्रो जलविद्युत् विकास नीतिमा जलस्रोतको उच्चतम उपयोग गर्ने भनिएको छ । सरल र सहज तवरले लाइसेन्स पाउने वातावरण बनाउन मात्र सकेमा मुलुकको जलविद्युत्मा स्वदेशी लगानी बढ्न सक्छ । अहिले लाइसेन्स नदिनु भनेको लगानी निषेध गर्नु हो । तर व्यवहारमा लाइसेन्सको कोअर्डिनेट (क्षेत्र) का आधारमा मात्र दिने गरिंदै आएको छ । यसमा पनि सुधार आवश्यक देखिन्छ । यति बन्दोबस्ती गर्न सके कम्तीमा बास्केटमा आयोजना थुप्रने र निर्माण नै नहुने अवस्था केही हदसम्म कम हुन सक्छ । बास्केटका बाधा नहटाउने हो भने खारेज हुँदै भरिने क्रम मात्र बढ्छ । देशैभर लोडसेडिङ कम गराउन सफल भएर ऊर्जामन्त्री शर्माको मनोबल पनि बढ्दै गइरहेको छ । तर उत्पादन गर्ने पूर्वाधार अहिले नबनाउने हो भने लोडसेडिङ कम हुँदैन र भारतबाट बिजुली आयात वृद्धि भई ऊर्जा निर्भरता बढ्छ । ऊर्जामा परनिर्भर हुनु नै राष्ट्रिय सुरक्षालाई जोखिममा राख्नु हो भन्ने तथ्य भारतले गत वर्ष यतिखेर लगाएको नाकाबन्दीले प्रमाणित नै गरिसकेको छ । तसर्थ त्यसै पनि ढिला र सुस्त भएको ऊर्जा प्रशासनलाई गति दिनु सुधारको पहिलो कदम हुनेछ । सरल र सहज तवरले लाइसेन्स पाउने वातावरण बनाउन मात्र सकेमा मुलुकको जलविद्युत्मा स्वदेशी लगानी बढ्न सक्छ । अहिले लाइसेन्स नदिनु भनेको लगानी निषेध गर्नु हो ।"
ब्लग: मिडियालाई घुमाइदिने को हुन् कञ्चन?,"म न त मोहनलाई चिन्छु न त कञ्चनलाई नै। तर, म जुन क्षेत्रमा हुर्के त्यहाँका अधिकांश मान्छेले पनि म जस्तै कञ्चनलाई देखेका छन्। हुन त उनको नाम कञ्चन भन्ने कान्तिपुर टिभीको कार्यक्रम हेरेर थाहा पाएँ। उनको पहिचान ज्ञानेश्वर र नक्साल क्षेत्रमा धेरैका लागि जड्याहा महिलाको रुपमा छ। उनको वास्तविकता केहो मेरो सरोकारको विषय होइन। तर, उनी सडकमा कसरी पुगिन् र उनलाई कसरी मिडियामा ल्याइयो भन्ने कुराले पनि धेरै अर्थ लाग्दैन। वास्तविकता यो होकी कोही पनि सडकमा आउनु हुँदैन र आएका हरेकको उद्धार गरिनु पर्छ। के त्यो दायित्व राज्यको हो वा गैसस वा व्यक्तिगत तवरबाट कसैको यो वहसको विषय बन्न सक्छ। तर सबै उद्धार गरिएको व्यक्तिको जीवनमा कठिनाइ आएकै कारण ती सडकमा पुग्छन् कारण जे पनि हुन सक्छ सामाजिक, आर्थिक वा कुलत आदि इत्यादि। तर उद्धार गरिएका व्यक्ति सञ्चारको मुलधार सम्म आइपुग्दैनन् र सम्भव पनि हुँदैन। तर जो मुलधारे मिडियामा आइपुग्छन् तिनलाई एकतर्फी रुपमा प्रस्तुत गरिन्छ। कञ्चनको सवालमा पनि यस्तै भएको छ। उनको वास्तविकता बारेमा वरिष्ठ पत्रकारमा रुपमा कहलिएका सुमन खरेलले कतै पुष्टि गर्ने प्रयास गरेनन्। उनले जुन संस्थाको पहलमा कञ्चनको अन्तर्वार्ता लिए त्यसको पृष्ठभूमी नै सन्देहको घेरामा छ । केही वर्ष अघिको कुरा हो सुन्धारा क्षेत्रमा एक जना महिला मानसिक रुपमा विक्षिप्त नांगै ढुल्ने गर्थिन् । उनलाई उद्धार गर्न सकिन्छ कि भनेर एक जना मित्रको पहलमा कहलिएकी समाजसेवी तिनै दीक्षा चापागार्इँलाई फोन गरियो । तर उनको जवाफले हामी अवाक भयौं। उनले उद्धार गर्ने हो भने मिडियालाई बोलाउनु पर्ने शर्त तेर्साइन्। हामीलाई एउटा सानो काम गरेर मिडियाको स्याबासी लिनु पर्ने जरुरी थिएन । हामीले पछि तिनलाई दोहोर्याएर भनेनौं पनि। तर पछि ति महिलालाई अन्य संस्थाले उद्धार गर्यो । यहाँ भन्न खोजिएको के हो भने समाज सेवा गर्न भनेर जन्मिएका संस्था काममुखी भन्दा पनि प्रचार मुखी हुन्छन् र यस्ता संस्थाको विश्वास गर्दा आमसञ्चार माध्यमको साख पनि दिनदिनै गिर्ने गर्छ। अनि पत्रकारिताको सिद्धान्तमा पनि विचलन आउँछ। धेरै पटक नेपालका मिडिया चुकेका छन्। स्रोतले मिडियालाई घुमाई दिन्छ। स्पिनिड अफ सोर्समा परी पछि आफूलाई वरिष्ठ भन्नेहरुको हावा धेरै पटक खुस्किएको छ। कञ्चनको अन्तवार्ता पनि यसैको उदाहरण हुन सक्छ। कञ्चनको कारण मोहन र उनको परिवारमा समस्या आएको हुनुपर्छ। तर त्यसलाई सञ्चार माध्यमले स्थान दिन्छन् त? के उनको परिवारले यसबारेमा स्पष्टिकरण दिन्छ वा दिँदैन त्यो वहसको विषय होइन । वहसको विषय त यो हो कि मिडियाले च्याउझै उम्रिएका गैरसरकारी संस्थाको जे कुरा पनि पत्याउने। पछिल्लो समय गरिबी, समाजिक अपहेलना, विभेदलाई प्राथमिकताका साथ मिडियाले पस्किने गरेका छन्। तर यस्तो कुरा ल्याउँदा विभिन्न कोणबाट अध्ययन गरिनु पर्छ। अनुजा काण्ड होस् वा रसेन्द्र भट्टराई काण्डको बारेमा धेरै वहस भयो तर मिडियाले सच्चिने काम गरेनन्। मैले प्रत्यक्ष देखेको अर्को उदाहरण पनि म प्रस्तुत गर्न चाहन्छु। पाँच वर्ष अघिको कुरा हो। दशैको केही दिन अघि म रंगशालाबाट आइरहेको थिए। खाद्य संस्थानको अघिलतिर बाटोमा भिड देखे। अनि के भएको रहेछ भनेर बाइक रोके। एकजना महिला बाटोमा लम्पसार परेर सुतिरहेकी थिइन्। उनको अगाडि एउटा सानो बालक पनि आमालाई उठाउने चेस्टा गर्दै थियो। महिलालाई एकजना महिलाले पानी छर्के पछि उनी उठिन्। उनले आफु लम्जुङको बाहुनडाँडाको भएको र उपचारका लागि काठमाडौं आउँदा श्रीमानले हेला गरेको बताइन्। कमलो मन भएका सबैले उनलाई त्यहाँ आर्थिक सहयोग गरे। कसैले खानेकुरा दिए। अनि त्यहाँ करिब १० हजार जति रुपैयाँ उठ्यो महिलालाई ट्याक्सी चढाएर वीर अस्पताल पठाइयो। त्यसको करिब २० दिन पछि तिहारको मुखमा टंगालको भाटभटेनीको मुल गेट अघि भिड देखे। मैले गएर यसो हेरेको तिनै महिला र तिनै बालक त्यसरी नै बिलौना गर्दै रहेछन्। मसंग श्रीमती पनि थिइन्। म अगाडि बढेर ति महिलालाई गाली गरे। केही दिन अघिको घटना त्यहाँ भने पछि ति महिला त्यहाँबाट सुइँकुच्चा ठोकिन्। त्यहाँ भिडमा जम्मा भएका मानिसहरुले पनि मेरो कुरा सुनेपछि महिलाई हप्काए। उनी विरामी भएको भए दौडेर भाग्ने पक्कै पनि थिइनन्। त्यसको केही महिनापछि देशको प्रतिष्ठित राष्ट्रिय दैनिकमा एउटा समाचार छापियो। धरानमा लम्जुङकी महिला नाबालकसहित अलपत्र। तस्बिरसहित छापिएको समाचार देखेपछि म अचम्ममा परे र त्यस दैनिकमा कार्यरत साथीभाइलाई सुनाए। यो त एउटा सानो उदाहरण हो। त्यसैले अब मिडियाले स्रोतलाई विश्वास गर्नु भन्दा अघि त्यसलाई पुष्टि गर्नै पर्छ। नत्र कञ्चन, अनुजाहरुको जन्म भइरहन्छ। पत्रकार पोखरेल हाल क्यानडामा छन्।"
रोनाल्डोले गरे करियरकै ३९ औं ह्याट्रिक,"काठमाडौंः पोर्चुगलका कप्तान तथा रियल मड्रिडका स्टार खेलाडी क्रिष्टियानो रोनाल्डोले करियरको ३९ औं ह्याट्रिक गरेका छन्। गएराति एथ्लेटिको मड्रिडको घरेलु मैदानमा भएको ला लिगा फुटबल अन्तर्गत भएको मड्रिड डर्बीमा एथ्लेटिकोविरुद्ध रोनाल्डोले गरेको ह्याट्रिक उनको करियरको ३९ औं ह्याट्रिक हो। रोनाल्डोले एथ्लेटिको मड्रिडमाथि ह्याट्रिक पूरा गर्ने क्रममा खेलको २३ औं, ७१ औं र ७७ औं मिनेटमा गोल गरेका थिए। रोनाल्डोले करियरको ३९ औं ह्याट्रिकमात्र पूरा गरेनन्, मड्रिड डर्बीमा सवैभन्दा बढी गोल गर्ने खेलाडी समेत बने। अफेर्डो डी स्टेफानोको नाममा रहेको मड्रिड डर्बीको १७ गोलको रेकर्ड ३१ वर्षीय स्टार खेलाडी रोनाल्डोले तोडे। रोनाल्डोले सन् २००९ मा रियल मड्रिड आएयता मड्रिड डर्बीमा अहिलेसम्म १८ गोल गरेका छन्। रोनाल्डोले यो सिजन ला लिगामा ८ गोल गरेका छन्। ला लिगामा बार्सिलोनाका लियोनल मेसी र लुइस स्वारेजले पनि समान ८८ गोल गरेका छन्।"
बार्सिलोनाका लागि प्रायोजक जुटाउँदै पिके र साकिरा,"म्याड्रिड: फुटबलर जेरार्ड पिके र उनकी जीवनसाथी साकिराले बार्सिलोनाका लागि अहिलेसम्मकै ठूलो प्रायोजक जुटाएका छन्। बार्सिलोनाले पिके र साकिराले अहिलेसम्मकै ठूलो प्रायोजक जुटाएको जनाउँदै उनीहरूलाई धन्यवादसमेत दिएको छ। स्पेनी राष्ट्रिय टोलीका महत्वपूर्ण सदस्य पिके बार्सिलोनाका डिफेन्डर हुन् । नयाँ प्रायोजक भित्रिएसँगै बार्सिलोनाले आफ्ना महत्वपूर्ण स्ट्राइकर लियोनल मेसीलाई क्लबमै राख्न सक्षम हुनेसमेत बताएको छ। बार्सिलोनाका उपाध्यक्ष मानेर आरोयोले भनेका छन्, पिके र उनका पार्टनर साकिराले जापानी कम्पनी राकुटेनका अध्यक्ष हिरोसी मिकितानीलाई चिनेका थिए। उनीहरूले सन् २०१५ मा सान फ्रान्सिस्कोमा सँगै डिनरसमेत गरेका थिए। उनीहरूकै माध्यमबाट क्लबले अहिलेसम्मकै सर्वाधिक ठूलो राशिको प्रायोजक भित्र्याउन सफल भएको छ । त्यसमा क्लब पिके र साकिरलाई धन्यवाद दिन चाहन्छ। जापानकै सर्वाधिक ठूलो अनलाइन सपिङ सेन्टरका रूपमा चिनिएको राकुटेनसँग बार्सिलोनाले बुधबार नै सम्झौता गरेको छ । सो अवसरमा पिके र साकिरा पनि उपस्थित थिए । क्लबले राकुटेनसँग आगामी चार वर्षका लागि सम्झौता गरेको हो । सन् २०१७ बाट सुरु हुने उक्त प्रायोजनमार्फत बार्सिलोनाले करिब २० करोड ९० लाख पाउन्ड कमाउने छ । राकुटेनले प्रतिसिजन बार्सिलोनालाई चार करोड ७० लाख पाउन्ड रकम दिनेछ । साथै राकुटेनले बार्सिलोनाले युरोपियन च्याम्पियन्स लिग जितेको अवस्थामा ४३ लाख पाउन्ड र घरेलु स्पेनिस लिग जितेको अवस्थामा थप १७ लाख पाउन्ड बोनससमेत दिने सहमति गरेको छ । सम्झौतामा हस्ताक्षरपछि बार्सिलोनाका उपाध्यक्ष आरोयोले मेसीलाई बार्सिलोनामै राख्नका लागि सबै प्रयास गरिने बताए । हामी मेसीलाई बार्सिलोनामै राख्ने छौं । त्यसका लागि सबै प्रयास अपनाउने छौं, आरोयोले भने ।"
'मध्यरात पछिको सेक्सले खेलाडीलाई थप उर्जा',"काठमाडौंः इंग्लिस क्लब म्यानचेस्टर सिटीका प्रशिक्षक पेप गार्डियोलाले 'मध्यरातपछि सेक्सले खेलाडीलाई उर्जा दिने बताएका छन्। आफ्ना खेलाडीहरुलाई सेक्स गर्न प्रतिबन्ध लगाएको खबर भाइरल भएपछि गार्डियोलाले स्पष्टीकरण दिदै यस्तो धारणा राखेका हुन्। म्यानचेस्टर सिटीबाट लोनमा स्पेनिस क्लब सेभिल्ला पुगेका सामिर नासरीले प्रशिक्षक गार्डियोलाले खेलाडीहरुलाई सहबास गर्न रोक लगाएको बताएका थिए। तर, नासरीले लगाएको आरोपलाई पेपले खण्डन गरेका छन्। खेलाडीलाई सहबास गर्न प्रशिक्षकले प्रतिबन्ध लगाएको आरोप लागेपछि म्यानचेस्टर सिटीका प्रशिक्षक गार्डियोलाले त्यसको खण्डन गर्दै आफूले खेलाडीहरुलाई सहबासका लागि कुनै रोक नलगाएको दाबी गरेका छन्। गार्डियोलाले मध्यरातपछि हुने सहबासले खेलाडीको प्रदर्शन सुधारिने बताएका छन्।"
"मड्रिड डर्बीमा रोनाल्डोको ह्याट्रिक, बार्सिलोना बराबरीमा रोकियो","काठमाडौंः क्रिष्टियानो रोनाल्डोको ह्याट्रिकको मदतमा मड्रिड डर्बीमा रियल मड्रिडले जित हात पारेको छ। ला लिगा अन्तर्गत गएराति भएको मड्रिड डर्बीमा रोनाल्डोले ह्याट्रिक गरेपछि रियल मड्रिडले एथ्लेटिको मड्रिडलाई ३० ले हरायो। एथ्लेटिको मड्रिडको घरेलु मैदानमा भएको खेलमा रियल मड्रिडले सानदार प्रदर्शन गर्यो। खेलको २३ औं मिनेटमा रोनाल्डोले गोल गर्दै रियल मड्रिडलाई सुरुवाती अग्रता दिलाए। पहिलो हाफमा १० को अग्रता दिलाएको रियल मड्रिडले दोस्रो हाफमा दुई गोल गर्यो। खेलको ७१ औं मिनेटमा रियल मड्रिडले पेनाल्टीको अबसर पायो, र त्यसमा रोनाल्डो चुकेनन्। पेनाल्टीमार्फ व्यक्तिगत तथा टोलीका लागि दोस्रो गोल गरेका रोनाल्डोले खेलको ७७ औं मिनेटमा गोल गर्दै ह्याट्रिक पूरा गरे। खेल अबधिभर रियल मड्रिडले एथ्लेटिको मड्रिडका खेलाडीलाई खुलेर खेल्न दिएन। गएराति नै भएको अर्को खेलमा बार्सिलोना मालागासँग गोलरहित बराबरीमा रोकियो। बार्सिलोना लियोनल मेसीबिनै मैदान उत्रिएको थियो। मेसीको अनुपस्थिति नै बार्सिलोनाका लागि घातक बन्यो। मड्रिड डर्बीमा ३० को जित निकालेको रियल मड्रिड १२ खेलबाट ३० अंकका साथ तालिकाको शीर्ष स्थानमा उक्लिएको छ भने बराबरीमा रोकिएको बार्सिलोनाको समान खेलबाट २६ अंकका साथ दोस्रो स्थानमा छ। एथ्लेटिको मड्रिड भने समान १२ खेलबाट २१ अंकका साथ लिग तालिकाको पाँचौ स्थानमा छ।"
