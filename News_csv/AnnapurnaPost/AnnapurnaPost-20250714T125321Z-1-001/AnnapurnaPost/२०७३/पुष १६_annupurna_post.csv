शीर्षक,विवरण
नेपाली भाषाको शिरविन्दु,"हाम्रो पश्चिमको पहाडी जिल्ला अर्घाखाँचीमा जन्मेर हुर्की आफ्नो अतुलनीय भाषा वैज्ञानिक प्रतिभाद्वारा प्रस्तुत संस्कृत भाषाको व्याकरण तथा त्यसमा प्रयुक्त देवनागरी लिपिको अद्वितीय योगदानद्वारा हामीलाई मात्र होइन समस्त विश्वभित्र बोलिने र लेखिने भाषाहरूको स्वरूपलाई व्याख्या गर्ने महान् व्यक्तित्व पाणिनिलाई हामीले सम्झनुपर्छ । हाम्रो अर्थात् नेपाली जनताको साझा भाषा नेपाली त झन् संस्कृतबाटै जन्मेर विकसित भएकाले पाणिनिनिर्मित देवनागरी लिपिबाट यसका लेखाइ र उच्चारण दुवै क्षेत्रमा साह्रै उपयुक्त योगदान भएको छ । अस्ति भर्खरै मेरा मित्र शरच्चन्द्र वस्तीले मैले लेखेका पाणिनीय हिज्जेको प्रशंसा गर्दै एउटा लेख प्रस्तुत गर्नुभएको थियो । हालैका वर्षहरूमा नेपाली भाषाको शुद्धतालाई बिगार्दै केही व्यक्तिहरूले क्राइस्टेली (अर्थात् ख्रिस्तानी) हरूको हाहामा लागेर (अर्थात् नेपाली भाषालाई भाँड्दै हामीलाई हाम्रो ऐतिहासिक र सांस्कृतिक जीवनलाई नष्ट गरेर अङ्ग्रेजी लिपिसित तुलना गर्ने लिँडे ढिपी गरी) हाम्रो वैज्ञानिक लिपिलाई नै बिगार्ने प्रयत्न गरेका छन् । साधारण रूपले हेर्दा पनि हाम्रा १२ स्वर र ३० व्यञ्जन छन् तर रोमेली (अर्थात् रोमन वा अङ्ग्रेजी, फ्रान्सेली आदि भाषाले चलाउने लिपिमा ) भने ५ स्वर र २१ व्यञ्जन मात्र हुन्छन् । मुख्य कुरो देवनागरी लिपिमा संयुक्त वर्णहरू छन् । उदाहरणका लागि औ' र ऐ' लाई नै लिऊँ औ' भन्नाले अ र उ मिसिएका छन् र तिनको उच्चारण अउ' (अर्थात् अ' भनिसकेपछि उ' छोटकरीमा भनिहाल्नुपर्छ, जस्तै औडाहा' वा मौका' को उच्चारणमा अउडाहा' (उ' झ्वाट्ट भनिहाल्नुपर्छ) र मउका' (उ' झ्वाट्ट भनिहाल्नुपर्छ) ऐ' को उच्चारण पनि अइ' हो, तर हाम्रा छिमेकी भारतेलीहरू उनीहरूका पहिलेका शासक अङ्ग्रेजहरूबाट हार्दिकतासाथ सापटी लिएको ब्याङ्क' भन्ने शब्दलाई बैंक' (बइङ्क) लेख्छन्, के हामीले पनि बुझ न सुझ बइङ्क' भनेर उच्चारण गरिने त्यही शब्द जताततै सार्ने ? ब्याङ्क' लेख्नुपर्दैनथ्यो ? देवनागरीमा संयुक्त वर्णहरू व्यञ्जनमा क' वर्ग (क ख ग घ ङ) पछि ङ्' च' वर्गपछि ञ्', ट' वर्गपछि ण्' (अर्थात् च छ ज झ' पछि ञ्' र ट' वर्ग (अर्थात् ट', ठ', ड', ढ' पछि ण्') त' वर्गपछि न्' (अर्थात् त थ द ध न' पछि न्') प' वर्गपछि म' अर्थात् प फ ब भ' पछि म' जस्ता ध्वनिले काम गर्छन् अर्थात् ती व्यञ्जनहरूलाई शिरविन्दु (ं) ले ञ, ङ, ञ, ण, न र म क्रमैसित प्रतिनिधित्व गर्छन् जस्तैः लंका लङ्का, शंकाशङ्का पंखापङ्खा, चंंगाचङ्गा गंगागङ्गा नांगो नाङ्गो चंचल चञ्चल घंटाघण्ट तंत्रतन्त्र, सुंतलासुन्तला पंथीपन्थी दंतदन्त, धंदाधन्दा, मंदमन्द, द्वंन्द्वद्वन्द्व, संधीसन्धी, धंदाधन्दा, चंपाचम्पा, पंफापम्फा संबन्धसम्बन्ध, इत्यादि । तर नेपाली भाषामा अरू भाषाहरूबाट सापट लिइएका शब्द शिरविन्दु' वा अनुस्वार (ं) को यो नियम लाग्दैन । जस्तै: लम्कनु, बम्कनु, हम्कनु, दन्कनु (शिरविन्दु लगाउन मिल्दैन)। कुन्छा, जुम्ला, देवान्छाप, लाम्घारे, लाम्खुट्टे, पाङ्दुरे, म्यान्मार, नाम्चे, हङ्कङ, चम्चा, रम्घा, तम्घाँस, जम्छ, कम्ती, सम्झना, दम्कल, किरन्टोकी, सन्काहा, टन्टा, भान्टा, हुन्छ, भन्छ, बन्छ, धन्कुटा, लम्जुङ, फन्को, रुम्जा, दुम्जा, कान्छी, जान्छे, बाङ्देल, नाम्ग्याल आदि । उपर्युक्त शब्दहरूमा अनुस्वारले (म्, न्, ङ्) जस्ता ध्वनिलाई शिरविन्दुले प्रतिनिधित्व गर्न सक्तैन (अर्थात् पाणिनिको संस्कृत नियम लाग्दैन ।) देवनागरी लिपि (अर्थात् हाम्रा ऐतिहासिक भाषाविद् पाणिनिरचित लिपि) संयुक्त वर्णहरू भनेपछि हुरुक्क हुन्छ किनभने एक्ला वर्णले पूर्ण ध्वनिको प्रतिनिधित्व गर्ने कुरामा त्यस लिपिको विशेषता छैन । उदाहरणार्थ कुनै व्यञ्जनध्वनि पछि र' जोड्नुपर्यो भने यस्ता चिह्नहरू लगाइन्छन् : कुनै व्यञ्जनपछि र' (अर्थात् र्अ') जोड्दा: क्र, ख्र, ग्र, घ्र, छ्र ज्र झ्र, थ्र द्र ध्र न्र प्र फ्र ब्र भ्र म्र ल्र व्र श्र ( श्र) ष्र (श्व) स्र) ङ्र ट्र ठ्र ड्र ढ्र त्र (त्र): शत्रु, पत्र कुनै व्यञ्जनभन्दा पहिले र्' जोड्दा: र् , र्क, र्ख, र्ग, र्घ, र्ङ, र्च, र्छ, र्ज, र्झ, र्ट, र्ठ, र्ड, र्ढ, र्ण, र्त, र्थ, र्द, र्ध, र्न, र्प, र्फ, र्ब, र्भ, र्म, र्य, र्र, र्ल, र्व, र्श, र्ष, र्स, र्ह र्य (जस्तै: गर्यो, र्याख्र्याख्ती, कर्यामकर्याम) अरू केही संयुक्त वर्ण: क्व वा क्व (द्म)द्म (पद्), (छद्य) (द्य) द्य (पद्य) विद्या, विद्यार्थी, विद्यालय (ध्य) ध्य (ध्यान, ध्येय) (न्य)न्य (न्यानो, न्याय) (क्त)क्त (शक्ति, भक्ति) क्षनक्षत्र, क्षति, क्षय, क्षण (क्ष) त्र त्र त्र, त्राण, त्रेता, कत्रो, सत्र ह्ल प्रह्लाद, आह्लाद तृतृतीय, तृष्णा, तृण कृकृष्ण, कृया, प्रकृया, प्रकृति खृखृष्ट दृदृढ आदि आदि । मित्र शरच्चन्द्र वस्तीको अस्तिको लेखमा संयुक्ताक्षरको समस्या हल गरेपछि हाम्रो अहिले चलेको नेपाली भाषाको झगडा टुङ्गिन्छ जस्तो बुझिन्थ्यो । तर आगन्तुक शब्दहरूको अनियनिन्त्रत बाढीले (विशेष गरी अरबी र उर्दू नियन्त्रित हिन्दी शब्दहरूले) आजको नेपालीलाई विशेष गरी पत्रपत्रिकाहरूमा र सञ्चारका विद्युत् माध्यमहरूमा लेख्ने र बोल्ने महामहोपाध्यायहरूलाई पूर्ण रूपले दासै बनाएको छ । अति नै प्रयुक्त त्यस्ता अड्बाङ्गे शब्दहहरूलाई कि त झिकेर फाल्नैपर्छ, होइन भने शुद्ध संस्कृत शब्दहरू वा झर्रा नेपाली उपयुक्त शब्दहरू खोजेर ती ठाउँहरू भर्नैपर्छ । केही घाँटी ख्याप्प पार्ने हिन्दी शब्द यस्ता छन्: आम, मुद्दा (समस्या' का ठाउँमा) अनगिन्ती (अङ्कहरूलाई त हामी गन्छौँ, गिन्दैनौँ, त्यसैले अनगन्ती' हुनुपथ्र्यो), माहौल, तप्का, पहल, महसुस, हाबी, बढावा, पहिचान (चिनारी' वा परिचय' का ठाउँमा), राहत, बावजुद इत्यादि सयौं उर्दू शब्दद्वारा नेपाली भाषा निसास्सिँदो छ ।"
राष्ट्रवाद र राष्ट्रघात प्रयोग,"युरोपियन मस्नरिज बाइबल बोकेर अफ्रिका छिरे । अफ्रिकीलाई बाइबल थमाए । भने, आँखा चिम्लेर प्रार्थना गर, ईश्वरले कल्याण गर्नेछन् ।' आँखा खोल्दा उनीहरूको हातमा बाइबल थियो, देश थिएन । साक्षी छन् डेजमन्ड एमपिलो टुटु । धार्मिक उवनिवेशबाट सुरु भयो अफ्रिकाको अधिग्रहण । राष्ट्रवादको अज्ञानताको सिकार भए सोझा अफ्रिकीहरू । देश गुम्यो, दास बने । गिरमिटियाहरू भारतबाट फिजी पुगे । कामदारबाट नागरिकको हैसियत बनाउन थाले । अंग्रेज उपनिवेशवाद दीक्षित भारतले उस्तैउस्तै फर्मुला लगायो । सत्तामा बसेका केही फिजियनले राष्ट्रवाद भुले । आन्तरिक उवनिवेशको सिकार भयो फिजी । फियनहरू चाकर भए, आप्रवासी (अंगीकृत) भारतीय गिरमिटिया मालिक भए । गुमेपछि थाहा भयो फिजियहरूलाई, के गुमायौं ? आधुनिक र आन्तरिक उपनिवेशवादको बलियो उदाहरण हो, फिजीकरण । राष्ट्रघातसँग जोडिने बलियो नाउँ हो, तत्कालीन सिक्किमे प्रधानमन्त्री लेन्डुप दोर्जे । जनप्रतिनिधिले छिमेकीलाई खुसीखुसी सुम्पेको देश हो, सिक्किम । एउटा सार्वभौम राष्ट्रका जनप्रतिनिधि गद्दार भइदिँदा जनताले मातृभूमि गुमाए । भारतले लेन्डुपलाई विद्रोहमा उतारेर निर्वाचन गरायो । जितायो । करिब २५ वर्षको भारतीय चलखेलपछि १० अप्रिल १९७५ मा सिक्किम विधानसभाले भारतमा विलय गर्ने निर्णय गर्यो । सिक्किम भारतको भयो । २० मार्च १९५० मै भारतको विदेश मन्त्रायलको एक विज्ञप्तिले भनेको थियो, सिक्किम भारत संरक्षित एक राज्य रहनेछ ।' ब्यालेट सिजर (मतद्वारा कब्जा)बाट भारतले हडपेको भूमि हो, सिक्किम । राष्ट्रघातको सिकार भएको पछिल्लो उदाहरण हो, सिक्किम । नेपालका राजनीतिक घटनापरिघटना हेर्दा सिक्किममा प्रयोग भएको भारतीय फर्मुला'ले नै सबै कुरा भित्रभित्र सूत्रबद्ध गर्दैछ । धार्मिक उपनिवेश र फिजीकरण पनि एकसाथ चल्दैछन् । सुरक्षा, सैनिकसामरिक र वैदेशिक नीति भारतलाई सुम्पेर आत्माबिनाको शरीर भएको छ, भुटान । कठपुतलीतन्त्रमा चलेको छ । कमजोर राष्ट्रवादको सबैभन्दा नजिकैको उदाहरण हो, भुटान । भनिन्छ, सबैभन्दा राष्ट्रवादी राजाहरू हुन्छन् । हुँदैनन् भन्न सकिँदैन । तर, राजालाई राष्ट्रको भन्दा धेरै बढी राजगद्दीको माया हुन्छ । सम्पत्तिको हुन्छ । राष्ट्रको राजगद्दीलाई पनि राजाहरू निजी ठान्छन् । राजाहरू राष्ट्रवादी देखिन्छन्, वस्तुतः हँदैनन् । आफ्नो राजगद्दी र सम्पत्ति जोगाउन राजाहरूले पनि राष्ट्रघात गरेका हुन्छन् । कालापानी राजकीय सिकार भएको कुरा सेलेक्टेड वर्कस् अफ जवाहरलाल नेहरू' किताबमा छ भन्नेहरू पनि छन् । राजाको राजगद्दी र सम्पत्ति मोहको सिकार भएको हो, भुटान । उनले राष्ट्रको तालाचाबी भारतलाई बुझाउँदा नै आफूलाई सुरक्षित ठाने । लगभग चार सय वर्षदेखि बसेका नेपालीलाई लखेटेर झन् सुरक्षित माने । जोंखा नजान्ने, घो र किराटेगो नलगाउने नागरिकलाई शत्रु देखे । रातारात लखेटे । हामी कस्तो राष्ट्रको अभ्यास गर्दैछौं ? माथिका यी जिउँदा घटनासँग हाम्रा अहिलेका कुन नेताको चरित्र नमिल्ला ? गत साउनमा भारतीयले सप्तरीको तिलाठीमा बाँध बाँध्न थाले । दसगजामा निरन्तर भइरहेको भारतीय थिचोमिचो झन् बढ्यो । तिलाठीवासीले नेता गुहारे । सरकार गुहारे । प्रहरीप्रशासन गुहारे । कतैबाट केही भएन । बाँध रोकिएन । हिजोसम्म ढाकाटोपी ढल्काएर दरबार छिर्नेहरू आज धोती लगाएर मधेसका नयाँ मुल्ला' भएका छन् । सधैं नेपाली बोल्नेहरू आज पान चपाएर हिन्दीमा भाषण गर्दैछन् । राष्ट्रवाद र राष्ट्रियता टोपीमा पनि हुँदैन, धोतीमा पनि हँदैन । भाषामा मात्रै पनि हँदैन । आत्मामा हुन्छ । विकल्प भएन, आफैं जागे जनता । भिडे भारतीयहरूसँग । रक्षा गरे मातृभूमिको । किनकि स्वाभिमानको कुरा थियो । देशको धरतीको रक्षाको कुरा थियो', गर्व गर्छन् तिलाठीका नायक देवनारायण यादव । उनलाई राजनीतिको हैन, आफ्नो राष्ट्रको चिन्ता छ । उनलाई प्रदेश चाहिएको छैन, आफ्नो देश चाहिएको छ । माटो चाहिएको छ । म त मेरो ज्यानमा एक थोप रगत भएसम्म सिमानामा केही हुन दिन्नँ । एक मिनेट आँखा चिम्लियो भने तिलाठी भारत बनिसक्छ ।' मातृभूमिको छातीमा परचक्री पाउ पर्न नदिन देवनारायणसँगै रक्ताम्मे हुँदै लडे त्यहाँका जनता । तराई क्षेत्रमा भारतीय थिचोमिचो सधैं छ । सधैं लुटिएका छन् जनता । उखेलिएका छन् जंगे पिलरहरू । कति हो कति छन्, रातारात भूमि गुमाएर सुकुमबासी बन्ने । मधेसीयो का मधेस' भन्नेले आजसम्म के गरे ? तराईका जनताले हिसाबकिताब राखेका छन् । हिजोसम्म ढाकाटोपी ढल्काएर दरबार छिर्नेहरू आज धोती लगाएर मधेसका नयाँ मुल्ला' भएका छन् । सधैं नेपाली बोल्नेहरू आज पान चपाएर हिन्दीमा भाषण गर्दैछन् । राष्ट्रवाद र राष्ट्रियता टोपीमा पनि हुँदैन, धोतीमा पनि हँदैन । भाषामा मात्रै पनि हँदैन । आत्मामा हुन्छ । उनै देवनारायणलाई सोधे हुन्छ, कहाँ हुन्छ राष्ट्रवाद ? के हो राष्ट्रवाद ? भित्तामा कोरिने नारा हैन, आत्मामा अंकित हुने जीवन्त चेतना हो, राष्ट्रवाद । राष्ट्रवासीको प्राण हो, राष्ट्रवाद । त्यो कुरा राजेन्द्र महतोदेखि खड्गप्रसादहरूलाई हैन, देवनारायणहरूलाई थाहा छ । सुस्ता, कालापानी, लिपुलेकका लागि धेरै नारा लागे । भारतविरुद्ध सुरुङयुद्धको उद्घोष गरेर फिर्ता लिन्छौं भन्नेसम्मका निस्किए तर ती सबै कपट थिए । कपटको सिकार भए धेरै नेपाली तन्नेरी । विधुवा बने कतिका पत्नी । टुहुरा भए कति लालाबाला । अन्धराष्ट्रवाद र उग्रराष्ट्रवादका नाटक थिए ती । पोपुलिजम् (जनरञ्जकवाद)को अभ्यासका रूपमा धेरै वर्ष चले यी नाटक । अन्ततः कथित वामपन्थ विचारबाट उम्रिएका राष्ट्रघातका असल नमुना साबित भए । सबै छर्लंग भयो, राष्ट्रमाथि पोपेट'हरूको भद्दा खेल थियो त्यो । सत्ताबाहिर हुँदा भारतको उग्र विरोधलाई नै राष्ट्रवाद बनाएर गरम मसला'का रूपमा नेपाली राजनीतिमा अझै प्रयोग हँदैछ । भारतको कस्मेटिक विरोध नै मूलतः नेपाली वामपन्थी राजनीतिको राष्ट्रवाद र राष्ट्रियताको वस्त्र थियो । अहिले हेरिनसक्नु छ, नक्कली राष्ट्रवादी वस्त्र उत्रिएको नांगो शरीर । कम्युनिजममा राष्ट्रवाद र राष्ट्रियता हुँदैन । अझै पनि कुनै वामपन्थीले राष्ट्रवादको नारा दिन्छन् भने ती कम्युनिस्ट हँदैनन् । कम्युनिस्ट हुँ भन्छन् भने ती कहिल्यै राष्ट्रवादी हुँदैनन् । वस्तुगत सत्य के पनि हो भने नेपालको राजनीतिमा सबैभन्दा बढी राष्ट्रवाद र राष्ट्रियता बिक्यो । किनकी यसलाई सबैभन्दा सस्तो बनाइयो । सस्तोको राष्ट्रवादको भीषण परिणाम अहिले देशले भोग्दैछ । निरीह भएको छ नेपाल आज । राष्ट्रवाद डरलाग्दो हतियार पनि हो । शासकले जनतामा राष्ट्रवाद र राष्ट्रियताको भय पैदा गराएर त्यही भयको तुवाँलोमा मनपरीतन्त्र चलाउँछन् । मूलतः कम्युनिस्ट, तानाशाही र एकतन्त्रीय शासकले राष्ट्रवादलाई भयवादमा फ्युजन गरेर शासन गर्छन् । पञ्चायतले यही विधि अपनायो । राष्ट्रवादलाई शासनको वैशाखीमात्र बनायो । सधैं राष्ट्रवादको डर देखायो । पञ्चहरूले राजाको भक्ति गाउनेबाहेक केही गरेनन् । राजाको खोक्रो भक्ति नगर्नेलाई अराष्ट्रिय तत्व घोषणा गरे । भारतीय सत्ता संस्थापनले बीपी कोइरालालाई पनि नचाउने प्रयत्न गर्यो । भारतीय सर्त मान्नुभन्दा गर्धन थापेर स्वदेश फर्कनु बेस ठान्नुभो उहाँले । बीपीले भन्नुभयो, राजासँग हाम्रा प्रशस्त मतभिन्नता छन् तर देश बचाउने कुरामा हामी सबै एकसाथ हुनुपर्छ । मुलुकको सार्वभौमसत्ताको रक्षाका लागि राजनीतिक दल र राजा मिल्नुपर्छ ।' २०३३ सालमा बीपी कोइराला मेलमिलापको नीति लिएर फर्किनुभो । तर राजाले पनि बुझ्न सकेनन् बीपीलाई । बीपीको राष्ट्रभक्ति र राष्ट्रवादलाई । त्यो गम्भीर गल्ती थियो । अकर्मण्यताको सिकार भए स्वर्गीय राजा । हाम्रो राष्ट्रवाद झन् कमजोर भयो । पञ्चायतकालभरि खोक्रो राजभक्ति गाएर सुत्ने पञ्चहरूमात्र राष्ट्रवादी भए । बाँकी सबैलाई अराष्ट्रिय तत्व र राष्ट्रघातीको बिल्ला भिराए पञ्चहरूले । बेसुर राष्ट्रवादको लयहीन गीत गाएर देश लुट्नमा नै तल्लीन रहे पञ्च । भक्तिराग सुनेर बसे राजाहरू । पञ्चहरूले बकाइनाको वैशाखी टेकाएर ३० वर्ष टिकाएको पञ्चायत ढल्यो । अहिलेको नेपाली कांग्रेस बीपीको आत्मा कुल्चिएर उभिएको छ । भोका कांग्रेसहरूले राष्ट्र, राष्ट्रियता, प्रजातन्त्र र समाजलाई पोलेर खाए । पचाए, सके । कांग्रेसभित्र देखिएको डरलाग्दो विचलन पनि राष्ट्रियतालाई धराशयी बनाउन सहयोगी भएको छ । राष्ट्रवादको परिभाषा पढ्न किताबका ठूल्ठूला ठेली पल्टाउनु पर्दैन । राष्ट्रवाद भनेको राष्ट्रप्रतिको निष्ठा हो । इमान हो । कर्तव्य हो । समर्पण हो । राष्ट्रको हित र उन्नतिलाई सर्वोपरि ठान्नु हो । राष्ट्रको स्वतन्त्रताको रक्षा गर्नु हो । राष्ट्रलाई सदैव सबैभन्दा माथि राखेर कर्तव्य पूरा गर्नु हो । जनताको पीडा र मर्का बुझ्नु हो । आफ्नै डा गोविन्द केसी, सुशीला कार्की, कुलमान घिसिङ र लालबाबु पण्डितबाट जान्न सकिन्छ राष्ट्रवादको अर्थ । पेसाप्रतिको डा केसीको निष्ठा, मर्यादा र विकृतिविसंगति विरुद्धको निरन्तरको लडाइँ नै राष्ट्रवाद हो । न्यायमूर्ति सुशीलाको आत्मसम्मान र विवेक नै राष्ट्रवाद हो । एउटा कर्मचारी कुलमान इमानदार भइदिँदा जनताले तीसौं वर्षदेखि भोगेको अन्धकारबाट मुक्ति पाएका छन् । यो इमानदारिता नै राष्ट्रवाद हो । राजेन्द्र महतो, उपेन्द्र यादव, महन्थ ठाकुर र हृदयेश त्रिपाठीहरू बारम्बार मन्त्री भए । सत्तामा खेले तर उनीहरूजस्तै तराई मूलका एउटा लालबाबु पण्डितको छवि किन बनाउन सकेनन् ? प्रधानमन्त्री बनेका पुष्पकमल दाहाल, शेरबहादुर देउवा, खड्गप्रसाद ओली, माधव नेपाल, झलनाथ खनालले पनि लालबाबुको जति ल्याकत किन देखाउन सकेनन् ? किनभने यी कसैमा कुनै काम गर्ने निष्ठा र इमान थिएन । राष्ट्रका लागि गरौं भन्ने ज्ञानको टुसो नै कहिल्यै पलाएन । लालबाबुले केही गरेका छैनन्, एउटा जाबो निमय बनाए तर यति गर्ने पनि राष्ट्रमा आजसम्म कोही भएन । उनले जे गरे राष्ट्रप्रति निष्ठा र इमानपूर्वक गरे । त्यो नै राष्ट्रवाद हो । जहाँ इमान र निष्ठासाथ राष्ट्रप्रतिको कर्तव्य निर्वाह हुन्छ त्यहाँ राष्ट्रवाद सधैं बाँचेको हुन्छ । राष्ट्रवादको जीवन राष्ट्रका नियमकानुन र विधिविधानको पालनामा पनि हुन्छ । जहाँ भूकम्पपीडितका लागि दुई वर्षमा पनि एउटा छाप्रो बनाउन नसक्ने सरकारका प्रधानमन्त्री राष्ट्रको ढुकुटीबाट महिनाको २५ लाखको भात खान्छन् । काठमाडौंमै बसेर २५ लाखको हवाईजहाज चढेको पैसा लिन्छन् । महिनामा एक लाख ५० हजारको पत्रपत्रिका पढेँ भन्छन् । सांसदहरू संसद्मा फेसबुक चलाएर र उँघेर तलबभत्ता लिन्छन् । आफूखुसी आफ्नो सुविधा दोब्बर गर्छन् । औषधिउपचारका नाममा करोडौं लिन्छन् । आफ्ना नातागोता र अनुचरलाई छछ महिनामा करोडौंकरोड सहायता बाँड्छन् । सार्वजनिक पद ग्रहण गरेर कर्पोरेट भ्रष्टाचार गर्छन् । माफिया, दलाल र कार्टेलरलाई राज्य सञ्चालनको ठेक्का दिन्छन् । त्यहाँ विधिविधान मृत बनाइन्छ । राष्ट्रवाद मर्छ । खड्गप्रसाद ओलीलगायतका सम्मानीय र माननीहरू, राष्ट्र लुट्नु पनि ठूलो राष्ट्रघात हो । राष्ट्रघात र मातृघात एकै हो । गरिबी नै ठूलो कमजोरी हो । भारतले सिक्किममा प्रहार गरेको अस्त्रको सूत्र पनि यही थियो । जब राजनीतिक नेतृत्व व्यक्तिगत स्वार्थ, गुटगत अभिप्सा र विदेशी मन्त्रणाको सिकार हुन्छ तब राष्ट्रप्रति बेइमानी र जनताप्रति उपेक्षा हुन थाल्छ । राष्ट्रप्रतिको बेइमानी र जनताप्रतिको उपेक्षाभन्दा ठूलो राष्ट्रघात अर्को कुनै हुँदैन । अहिले सुवास नेम्बाङ देशको अस्तित्व संकटमा पार्ने कुनै पनि प्रस्ताव स्वीकार्य हुँदैन भन्दैछन् । तर, हिजो संविधानसभासको सभाध्यक्षको अग्लो कुर्सी'मा बसेर रातारात संकटका शस्त्रअस्त्रले भरिएका मालगाडी देशमा भित्र्याउने को थियो ? बिना राष्ट्रिय बहस, बिनाछलफल, बिनासंवाद, बिनाचिन्तन र बिनाजनताको अभिमत किन थोपरिए संकटका पहाडहरू ? कहिलेसम्म गर्ने पाखण्डपूर्ण राजनीति ? कति हदसम्म हुन्छ, राष्ट्रियतामाथि खेलवाड ? यो राष्ट्रघात हो कि होइन ? २०५२ वर्षको इतिहास बोकेको नेपाल आज अभूतपूर्व संकटमा छ । इतिहासमै सबैभन्दा डरलाग्दो घडीमा राष्ट्रको अस्तित्व उभिएको छ । भोलि के हुन्छ ? देशदेशावरमा रहेका नेपालीमा त्रास र संकटको बादल छाएको छ । देश सिमानामा मात्र हँदैन, त्योभन्दा ठूलो देश भावनामा हुन्छ । नेपाली मूलका भारतीय प्रशान्त तामाङ हुन् वा हाम्री तेरिया मगर हुन्, इन्डियन आइडल बनाएर जिताउँदा आफूले जितेको महसुस गर्छन् । पुष्षा बस्नेत हुन् वा अनुराधा कोइराला हुन्, सीएनएन सुपरहिरो र हिरो बनाउन रातारात नसुती भोटिङ गर्छन् । जातजाति, भाषाभाषी र क्षेत्रीयताभन्दा धेरै माथि छन् नेपाली । तर, कहाँका सपेराले नचाउँदैछन्, क्षेत्रीयता र जातीयताका नागहरूलाई ? जनतालाई राष्ट्रियताको परिभाषा सिकाउन जरुरी छैन, नेताले बुझे हुन्छ । तराईमा भारतको सिमानामा झुप्रो हालेर बस्ने हुन् वा हिमालमा चौंरी चराउने हुन्, नागरिक सधैं इमान्दार छन् राष्ट्रप्रति । राष्ट्र र राष्ट्रियताको भाव सधैं बाँचेको छ जनतामा । तर, त्यही राष्ट्रमा राष्ट्रियता किन यति कमजोर ? त्यही राष्ट्रले आज किन भोग्दैछ कहालीलाग्दो संकट ? किनभने हामी जुनु राष्ट्रका नागरिक हौं, त्यही राष्ट्रका निर्माताको सालिक उखेलेर फ्याक्छौं । जुन राष्ट्रका नागरिक भनेर स्वाभिमान गर्छौं, त्यही राष्ट्रका पिताको घोर अपमान गर्छौं । हामी यस्तो राष्ट्रका नागरिक भयौं, जसले राष्ट्र निर्माण गर्यो, त्यसलाई इतिहासबाट मेट्ने प्रयत्न गर्यौं । छिमेकी र परचक्रीबाट आगो पैंचो ल्याएर आफ्नो घर सल्कायौं । अहिले आफ्नो घरको आगो बैरीले तापिरहेका छन्, हामी थुर्थुर कामिरहेका छौं । राष्ट्रनिर्माता पृथ्वीनारायण शाहप्रति राज्यले गरेको अनादर पनि राष्ट्रवाद र राष्ट्रियताप्रति डरलाग्दो विचलन थियो । राष्ट्रघातको घृणास्पद आयातीत अभ्यास थियो । राष्ट्र भनेको भूगोलमात्र हैन, राष्ट्रवासीको स्वाभिमान हो । आज भूगोलसँगै स्वाभिमान पनि हराउँदैछ । इशारामा नाच्छ छोडौं, राष्ट्र जोगाऔं ।"
तपाई मांसहारी कि शाकाहारी ?,"पल्ला कोठाको डांग्राङ डुंग्रुङले निद्रा खुल्यो । निस्केर हेरेको त घरबेटी आमा मुसालाई लठ्ठीले हान्दै हुनुहुँदो रहेछ । यो असत्तीले मेरो भान्छै अपवित्र गर्यो ।' नपारोस् पनि किन ! आमा एक त अरूले छोएको नखाने त्यसमाथि लसुनप्याज पनि नछुने शुद्ध शाकाहारी । माछामासु र लसुनप्याज खाने मान्छेसमेत पस्न नपाउने भान्छालाई फोहोरी मुसाले अपवित्र नपार्ने कुरै भएन । उसले बाँच्न पाउने त कुरै भएन । भान्छाको पवित्रता कायम गरेर स्वर्गमा स्थान पक्का गरेकोमा आमा ढुक्क । म हङकङमा बुद्धिज्म पढ्ने क्रममा शाकाहारको प्रसंग आउँदा गुरुले कक्षाकोठामा एउटा कथा सुनाउनुभयो । एकजना भिक्षुणी हुनुहुँदो रहेछ । कैयौं वर्षदेखि शाकाहार साधना गरेको । एकपटक खाने कचौरामा मासुको एउटा टुक्रा परेछ । खाना खाँदा मासुको टुक्रा पनि मुखमा हाल्नुभएछ । थाहा पाएपछि उहाँले आफ्नो शाकाहार भंग भएकोमा यति बिलौना गर्नुभयो र भान्छेलाई यति सराप्नुभयो कि भनिसाध्य छैन । मासुको टुक्रा झुक्किएर कचौरामा परेको थियो र उहाँले पनि झुक्किएरै मुखमा हाल्नुभएको थियो । दोष कसैको थिएन तर यही कारणले आफ्नो सत्व नास भएकोमा भिक्षुणी शोकाकुल भइन् । शाकाहार र अहिंसा शाकाहारको साधना अहिंसासँग सम्बन्धित छ, जसका लागि मनमा प्रेम र करुणा हुनुपर्छ । तर, माथिका दुवै प्रसंगमा अहिंसा र करुणा होइन स्वार्थी चित्त हावी भएको छ । खासगरी पूर्वीय संस्कृतिका धेरै शाकाहारीमा माछामासु नखानाले आफ्नो कर्म सुध्रिने र स्वर्ग (वा त्यस्तै कुनै ठाउँ) मा आफ्नो सिट रिजर्व हुने विश्वास छ । ती आफूलाई परम शाकाहारी र पवित्र भएको भन्ने ठान्छन् तर मनभित्र हिंसाले कसरी गहिरोसँग जरो गाडेर बसेको हुन्छ भन्ने थाहा कुरा थाहा पाउँदैनन् । यस्ता कैयौं प्रसंग छन्, जो शरीरबाट शाकाहारी भए पनि मनबाट हुन नसकेको कुराको दृष्टान्त दिनुपर्दा मेरो दिमागमा आउँछन् । पेट भर्न अरू प्राणीको ज्यान नजाओस् भनी मांसाहार नगर्नु भनिएको हो । अर्थात्, आफ्नो स्वार्थका लागि अरूको मरण नगराउनु शाकाहारको मर्म हो । यसमा आशयको महत्व हुन्छ । मासुका लागि प्राणीको हत्या गर्न हुँदैन तर कसैले अन्जानमा तपाईंलाई मासु खान दियो र तपाईंले अन्जानमा खानु भयो भने त्यसमा तपाईंको दोष हुँदैन किनकि न तपाईंले मासु खाने इच्छा राख्नुभएको हो, न त यसका लागि कसैको हत्या गरेको वा गर्न प्रोत्साहित गरेको हो । हिंसाका विभिन्न रूप हुन्छन् । सामान्य अर्थमा अरू प्राणीको ज्यान लिनु हिंसा हो । त्यो हिंसाको चरम रूप हो । तर, अरूलाई दुःख दिनु र चित्त दुखाउनु पनि हिंसा नै हो । मासु खाँदा जनावर मर्छन् भनेर मासु नखाने तर जिउँदो मान्छेलाई अपहेलित गरेर उसको चित्त दुखाउने काम पक्कै पनि अहिंसा होइन । जिउँदो मान्छेलाई छिछि दुरदुर गरेर भान्छामा पस्न नदिने तर त्यहीँभित्र मुसाको हत्या गर्ने काम पनि पक्कै अहिंसा होइन । बरु डबल हिंसा हो । शाकाहार भनेको शरीरबाट मात्र होइन मनैबाट गरिने अहिंसाको अभ्यास हो । शाकाहारका कारण जीवहत्या हुँदैन । यसबाट आफ्नो कर्म सुधारिन्छ र पुण्य मिल्छ । तर, मासु नखाएकै कारण मात्र पुण्य मिल्ने होइन । शाकाहारमा माछामासु छोडिन्छ । शरीरले मात्र होइन, मनले पनि । मुखले नखाने तर मनभित्र चाहिँ खान पाए हुन्थ्यो भन्ने चाहना छ भने शाकाहारको अर्थ हुँदैन । जब मनमा मांसाहारको कुनै विचारै आउँदैन तब मात्र शाकाहारको अर्थ रहन्छ । मनले मांसाहारी र शाकाहारी केही समयअघि एक पुराणमा भेला भएका श्रद्धालु धर्मपरायणले मेरा ६ वर्षे छोरालाई एकान्त पारेर सोध्ने एउटै प्रश्न थियो, तिमीहरू माछामासु खान्छौ कि खाँदैनौ ? ' ती सबै वर्षैंदेखि शाकाहारी' थिए । मलाई सोधेका भए भन्नेथिएँ, तपाईंले माछामासु छोड्नु भएको होइन बरु पकड्नुभएको रहेछ । यसबाट तपाईंले मुक्ति पाउनुभएको रहेनछ ।' मेरो विचारमा ती शरीरले शाकाहारी तर मनले मांसाहारी हुन् । किनकि मनले जबसम्म छोडिँदैन, तबसम्म कुनै कुरा छुट्दैन, बरु अझ बलियोसँग र जटिल रूपमा पकडिन्छ । मेरा धेरै मांसाहारी साथी र आफन्त छन् जसलाई अरूले माछामासु खान्छन् कि खाँदैनन् भन्ने मतलबै छैन । उनीहरू भलै शरीरले शाकाहारी होइनन् तर उनीहरू मनले माछामासुको विचारबाट मुक्त छन् । खानु र नखानु उनीहरूका लागि ठूलो विषय होइन । उनीहरूको व्यवहार करुणाले भरिएको छ । मांसाहारी भईकन पनि मानिस र अन्य कुनै प्राणीलाई कुनै पनि दुःख नहोस् भनी सधैं सचेत हुन्छन् । त्यहीअनुसार आचरण पनि गर्छन् । मेरो विचारमा ती शरीरले मांसाहारी भए पनि मनले शाकाहारी हुन् । मनले शाकाहारी हुन नसक्दा माछामासु नखाने मान्छेमा एकप्रकारको अनौठो घमण्ड आउँछ । आफू असल र अरू खराब भन्ने । आफूलाई शुद्ध र अरूलाई अशुद्ध ठान्ने । त्यही घमण्डका कारण उनीहरू अरूलाई होच्याउँछन्, घृणा गर्छन् । नजानीकनै अरूमाथि हिंसा गर्छन् । हिंसाका विभिन्न रूप हुन्छन् । सामान्य अर्थमा अरू प्राणीको ज्यान लिनु हिंसा हो । त्यो हिंसाको चरम रूप हो । तर, अरूलाई दुःख दिनु र चित्त दुखाउनु पनि हिंसा नै हो । अरूको मनलाई जति धेरै पीडा दिइन्छ, हिंसा त्यति नै ज्यादा हुन्छ । कर्म'को सम्बन्ध हिन्दु र बौद्ध दर्शन कर्म'को सिद्धान्तमा आधारित छन् । असल कामले असल कर्मको निर्माण हुन्छ र खराब कामले खराब कर्मको निर्माण हुन्छ । यसरी निर्माण भएको कर्म मानिससँगै सञ्चित रहन्छ र मृत्युपश्चात् पनि यसको निरन्तरता रहन्छ । खराब कर्मको परिणति खराब हुन्छ र राम्रो कर्मको परिणति राम्रै हुन्छ । हिंसाले खराब कर्म निर्माण गर्छ । कर्मको नियमअनुसार अरूमाथि गरिने हिंसा कुनै न कुनै रूप र कुनै न कुनै समयमा आफूमाथि फर्केर आउँछ नै । मासु खाँदा पाप लाग्छ भन्नुको पछाडि पनि यही कर्मको कुरा जोडिएको छ । बौद्ध दर्शनअनुसार जुन प्राणीमाथि हिंसा गरिन्छ, त्यो प्राणीको आकार र चेतनाको स्तरका आधारमा हिंसा गर्नेले सञ्चित गर्ने खराब कर्मको मात्रा निर्धारण हुन्छ । यसलाई सजिलो गरी बुझ्ने हो भने, चेतनाको स्तर कम भएको प्राणीमाथि गरिने हिंसाभन्दा चेतनाको स्तर बढी भएको प्राणीमाथि गरिने हिंसामा ज्यादा पाप हुन्छ । हात्तीको ज्यान लिनु चराको ज्यान लिनुभन्दा धेरै गुणा खराब हो । मान्छेको ज्यान लिनु सबैभन्दा खराब र गम्भीर पाप हो । चेतनाको निम्न स्तरमा भएको माछाको ज्यान लिनुभन्दा उच्च चेतना भएको मान्छेको चित्तमात्र दुखाउनु पनि ठूलो पाप हो । तानाशाह हिटलर आफ्नो जीवनको उत्तराद्र्धमा शाकाहारी भएका थिए रे । तर त्यसपछि उनले यहुदीहरूको नरसंहार गरेर ६० लाख यहुदीको हत्या गरे । मैले त्यस्ता मानिसको संगत गरेको छु जो शरीरले शाकाहारी छन् तर व्यवहार तथा बोलीवचनले मानिसको दिल दुखाउँछन्, छियाछिया पार्छन् । शरीरले जीवजन्तुको हत्या नगर्ने तर मानिसलाई दुःख दिइरहन्छन् । आफूले मासु नखाएर पवित्रता जोगाएकोमा नाक फुलाउँदै स्वर्ग पुगिने विश्वासमा रमाउँछन् । समाजमा त्यस्ता धार्मिक' मान्छेहरू अझै पनि छन् जो अरू मान्छेलाई तँ अपवित्र होस्, अछूत होस्, अथवा नुहाएको छैनस्, व्रतबन्ध गरेको छैनस् आदि भन्दै घर वा भान्छाभित्र छिर्न दिँदैनन् तर मारिएको प्राणीलाई आफैं पकाएर खान्छन् । यी दुवै प्रवृत्ति हिंसाकै भिन्नभिन्न रूप हुन् । हाम्रै सनातन धर्मका केही सम्प्रदायमा खसी र कुखुराको नाम लिँदासमेत जात जान्छजस्तो गरिन्छ । मान्छेले खसी र कुखुरा काटेर खान्छन्, तर दोष ती निर्दोष प्राणीलाई जान्छ । मानौं ती प्राणी यति अधर्मी हुन् कि तिनीहरूकै कारणले मान्छेको मति भ्रष्ट भएको हो । शाकाहारको जग मनमा परिवर्तन नआई शाकाहारको अर्थ रहँदैन । अहिंसाको साधना नभई शाकाहारको साधना हुनै सक्दैन । अहिंसाको साधनाका लागि गौतम बुद्धले सिकाउनुभएको करुणाको अभ्यास उपयोगी छ । सवै प्राणीमाथि करुणा गर्नुपर्छ भन्ने कुरालाई सैद्धान्तिक रूपमा कसैले पनि अस्वीकार गर्दैनन्, नोरोगीहरूबाहेक । हिंसा नै ठीक हो भनी कसैले भन्दैन होला, मन विकृत भएका निर्दयीहरूबाहेक । मानेको कुरा सधैं व्यवहारमा उतारिन्छ नै भन्ने छैन । यसका लागि मानसिक अभ्यास चाहिन्छ । अध्ययन, मनन र ध्यान मानसिक अभ्यासका प्रक्रियाहरू हुन् । बुद्धले सिकाउनुभएको करुणा र मैत्री ध्यानको अभ्यासले सबैप्रति प्रेमको विकास हुन्छ । जब मनमा प्रेम र करुणा हुन्छ, तब मानिस स्वाभाविक रूपमै अहिंसक हुन्छ । अहिंसाको जगमा खडा भएको शाकाहारमात्र सही अर्थमा शाकाहार हुनसक्छ । करुणा भरिएको मनले मान्छेको स्वाद र आहारका लागि ज्यान गुमाउने ती प्राणीहरूको कल्याणको कामना गर्छ । उसलाई स्वर्गको लोभ देखाउनै पर्दैन । लोभको शाकाहारले स्वर्ग पुर्याउला वा नपुर्याउला भन्न सकिन्न तर करुणाले भरिएको शाकाहारले पक्कै पनि असल कर्मको धनी बनाउनेछ । (लेखक नीति तथा सदाचार संस्थाका अध्यक्ष हुन् ।)"
"सिक्किम, फिजी, क्रिमिया र नेपाल","नेपाली राजनीतिमा केही शब्दहरू चर्चामा छन् । जसमध्ये सिक्किमीकरण, फिजीकरण र क्रिमियाकरण सिद्धान्तका रूपमा व्याख्या भएका देखिन्छन् । शब्दविग्रहका हिसाबमा तिनीहरूलाई सिक्किमको जस्तो एक देशलाई अर्को देशमा विलय गराउने, फिजीको जस्तो जनसंख्याको स्वरूप (नागरिकता र बसाइसराइ आदिबाट) नै परिवर्तन गरी देशको सत्ताकब्जा गर्ने र क्रिमियाको जस्तो राज्यको एक प्रदेशलाई कुनै एक देशबाट अलग बनाई अर्को देशसँग गाभ्ने अनुसूची गर्ने प्रक्रिया (एनेक्स) का रूपमा बुझ्न सकिन्छ । सिक्किमीकरणको विषय नेपालीका लागि नौलो होइन । स्वतन्त्र राष्ट्र सिक्किमलाई भारतमा विलय गर्ने र राज्यको अस्तित्व समाप्त पार्ने कुरा गर्दा खलनायकका रूपमा लेन्डुपको नाम जोडिन्छ । उनलाई भारतले आफ्नो स्वार्थमा प्रयोग गर्नका लागि सिक्किमको तत्कालीन चुनावमा समेत जालझेल गरेको र शासनसत्ताको बागडोरमा पुर्याएको मानिन्छ । भारतको इसारामा लेन्डुपको पार्टीलाई ३२ मध्ये ३१ सिटमा झेलपूर्वक चुनाव जिताई संसद्को निर्णयबाट सिक्किमलाई भारतमा विलय गराउने फैसला गराउन प्रमुख भूमिका खेलेको कारणले गर्दा उनी बदनाम छन् । सायद सिक्किममा भन्दा यो विषय नेपालमा धेरै छलफल हुन्छ र धेरै नेपालीहरू यस विषयमा विज्ञ छन् । नेपाललाई पनि सिक्किमको जस्तै गरी भारतसँग विलय गराउन चाहेको त होइन भन्ने प्रश्न बारम्बार उठाइन्छ । बेलाबेलामा नेपालका केही नेताहरूका व्यवहारलाई उनीसँग दाँजेर हेर्ने गरिन्छ । यी प्रश्नहरू प्रायजसो दलकै नेताहरूले राजनीतिक लाभका लागि सत्ताबाहिर रहेको बेला प्रयोग गर्ने गरेका छन् । अधिकांश मौसमी अवसरको रूपमा ल्याइने गरेको पनि देखिन्छ । तर देशभक्त नेपालीका लागि यो विषय काँडा झै बिझेर बसेको छ, जबजब कोट्याइन्छ तबतब दुख्ने गर्छ । फिजीकरण अर्को छलफलमा आइरहेको विषय हो । यसको विश्लेषण गर्दा विज्ञहरूले फिजीमा भारतीयको जनसंख्या कसरी विस्तार र सत्ता कब्जा गरियो भन्ने विषयमा जानकारी राख्ने गरेका छन् । विशेष गरेर सात समुद्रपारिको फिजीमा जहाँ भारतीयको जनसंख्या नै थिएन त्यहाँ सन् १८७९ मा ३१ जना भारतीय कामदार पुर्याएर गरिएको बसाइसराइबाट भारतीयको बसोबास सुरु भएको थियो । भारतबाट फिजीमा त्यसपछि क्रमशः कामको लागि भनेर आप्रवासनलाई तीव्र बनाइयो । क्रमशः फिजीको तत्कालीन सरकारलाई आप्रवासी भारतीयलाई फिजीको नागरिकता दिन पटकपटक दबाब दिएर बाध्य पारिएको बताइन्छ । यस्ता घटना भइरहँदा सन् १९८० तिर भारतीय मूलका मानिसको संख्या रैथाने फिजियन मूलका भन्दा धेरै हुन पुगेको अनुमान गरिएको थियो । जसको असर फिजीको संविधान प्रक्रियामा पर्यो र संसद्लाई जातीय प्रतिनिधित्व हुने बनाइएको थियो । त्यस क्रममा फिजीमा बसोबास गरेका भारतीय मूलका जनताले ५० प्रतिशत हिस्सा पाएको र बाँकी ५० प्रतिशत रैथाने फिजीयनका लागि राखिएको थियो । रैथाने फिजीयनसँग रहेको ५० प्रतिशत हिस्सालाई पनि विभिन्न जातजातिको समूहका लागि समेत भाग लगाइयो । संवैधानिक प्रक्रियाको अर्को मुख्य निर्णय भयोः त्यसबेलासम्म फिजीमा रहेका र नागरिकता नपाएका सम्पूर्ण भारतीय आप्रवासीलाई नागरिकता दिने व्यवस्था । यो सबैको परिणाम चुनावमा देखियो । निर्वाचनले भारतीय मूलका महेन्द्रपाल चौधरी सन् १९९९ मा प्रधानमन्त्रीका रूपमा निर्वाचित भए । यसलाई भारतले फिजीको सत्ता र स्रोतलाई आफ्नो कब्जामा लिन गरेको प्रयासका रूपमा व्याख्या गरिन्छ । क्रिमियाको कथा फिजी र सिक्किमभन्दा फरक छ । क्रिमिया बारम्बार रसियन र युक्रेनियन शासकहरूको कोपभाजनको सिकार बनेको देखिन्छ । सन् १९५४ मा रसियन शासक ख्रुश्चेभले दुई सय वर्षको रसियाको शासनभित्र रहेको क्रिमियालाई तत्कालीन रसियन फेडेरेसनअन्तर्गतको युक्रेनलाई उपहारको रूपमा दिए । करिब ६० प्रतिशत रसियन र ४० प्रतिशत अन्य जातजातिका मानिसको बसोबास भएको क्रिमियावासीलाई यो हस्तान्तरण स्वीकार गर्न कठिन थियो । तर तत्कालीन शासन व्यवस्थामा यसलाई चुनौती दिन पनि सम्भव थिएन । यसलाई एकै देशभित्र रहेको एक जिल्ला वा क्षेत्र अर्काे प्रदेशलाई दिएको उदाहरणको रूपमा हेर्न सकिन्छ । त्यो बेलासम्म सायद युक्रेन छुट्टै देश बन्न सक्छ भन्ने कल्पना गरिएको थिएन । जब १९९१ मा युक्रेन स्वतन्त्र राष्ट्र बन्यो, रसियाले उपहारमा दिएको क्रिमिया पनि युक्रेनको अंग बन्न पुग्यो । आर्थिक र सामरिक महत्व भएको क्रिमियालाई युक्रेनको भागमा राखिनु रसियाका लागि कहिल्यै पनि सह्य भएन । त्यसभित्रको जनसंख्याको हिस्सालाई लिएर रसियाले आफ्नो चलखेललाई निरन्तरता दिइरह्यो । फलस्वरूप सन् २०१४ मा आइपुग्दा क्रिमियाले युक्रेनबाट स्वतन्त्र हुने निर्णय लियो । अन्ततः रसियाको एनेक्स हुने निर्णय गरियो । यो प्रक्रियामा रसियाले महत्वपूर्ण भूमिका खेलेको र हजारौंका संख्यामा अल्पसंख्यक क्रिमियावासीको हत्या गरिएको थियो । अहिले मधेस प्रदेशसँग जोडिएका कतिपय तर्कहरू क्रिमियाकरणका रूपमा पनि लिइन्छ । विदेशीले नेपालमा हस्तक्षेप गर्यो, प्रभाव बढायो भनेर आक्रोश व्यक्त गर्नुभन्दा पहिले देशभित्र बढिरहेको कूटनीतिक मर्यादा र सीमा उल्लंघन गर्ने प्रवृत्ति, आत्मसमर्पणवादी मानसिकतालाई कसरी अन्त्य गर्ने भनेर गहन छलफल गर्नु जरुरी छ । नेपालमा भइरहेका छलफलहरूबाट तर्कका अनुमान सुनिन्छन् कि नेपाललाई माथि छलफल गरिएका तीनवटा पथमध्ये कुनै एक पथमा वा यिनीहरूको अनुभवका आधारमा कुनै मिश्रण पद्धतिका लागि प्रयोग गर्न खोजिँदैछ । नेपालको शासन पद्धतिलाई हेर्दा विसं २००७ सालदेखि नै नेपालमा सरकारमा कसलाई पुर्याउने र कसलाई पाखा लगाउने कुराको निर्धारणमा केही अपवाद छोडेर भारतको हस्तक्षेप भएको स्पष्ट संकेतहरू छन् । मातृका कोइराला, बीपी कोइराला, केआई सिंह, तुल्सी गिरी, सूर्यबहादुर थापा, लोकेन्द्रबहादुर चन्द, गिरिजाप्रसाद कोइराला, कृष्णप्रसाद भट्टराई, माधवकुमार नेपाल, सुशील कोइराला, केपी ओली, पुष्पकमल दाहाल, शेरबहादुर देउवा, बाबुराम भट्टराई, खिलराज रेग्मी आदि ल्याउने वा फाल्ने, पार्टी अध्यक्ष र संसदीय दलको नेता हुँदाहुँदै दोस्रोलाई कसरी प्रधानमन्त्री बनाउने, दलहरूमा विभाजनको खेती कसरी गर्नेदेखि लिएर कहाँ सडक नहर वा विद्युतघर बनाउने वा नबनाउने जस्ता विषयलगायत पञ्चायत बचाउने वा नबचाउने, राजतन्त्र राख्ने वा नराख्ने, प्रदेशको निर्धारण कसरी गर्ने जस्ता अहम् सबालहरूमा समेत भारतको परोक्ष वा प्रत्यक्ष संलग्नता भएको भन्ने कुरा विभिन्न लेख तथा प्रकाशनहरूले दाबी गरेका छन् । नेपाललाई प्रयोगशालाको रूपमा प्रयोग गरिएको दाबी गरेका छन् । नयाँ नेपालका कतिपय सानातिना कुरामा समेत भारतीय राजदूतकै स्तरबाट मन्त्री, पार्टीका नेताहरू, पूर्वप्रधानमन्त्री, पत्रकार, उच्च पदस्थ कर्मचारीलाई निर्देशनात्मक कामहरू गराइएको पनि छापाहरूले स्पष्ट पारेकै छन् । यति धेरै दासहरूको सिर्जना गर्न सफल भएर प्रायः सबै आफ्ना स्वार्थ पूरा गराउने निर्णयहरू नेपालमा गर्न भारतीय संस्थापन सक्षम देखिएको छ । यो अवस्थामा नेपाललाई सिक्किमीकरण गर्न जरुरी पर्छ कि पर्दैन ? भन्ने प्रश्न जरुरी देखिन्छ । त्यसो हो भने नेपाललाई फिजीकरण गर्न खोजिएको हो त ? नेपालमा भारतीय मूलका मानिसलाई नागरिकता दिन बाध्य पार्दै नेपालको शासनसत्ता कब्जामा लैजाने भारतको नियत हो कि भन्ने शंका रहनु अहिले र विगतका नागरिकता वितरणका अस्वाभाविक चालहरूले सिर्जना गर्नु स्वाभाविक छ । नेताहरूबाटै आफ्नो स्वार्थसिद्ध भइराखेको अवस्थामा फिजीकरण गरिहाल्नु नपर्ने दक्षिणको सोच रहेको हुन सक्छ । नेपालका अहिलेका नेताहरूलाई प्रयोग गर्दै आफ्नो अनुकूलका प्रदेशीय राज्य बनाउन लगाएर क्रमशः कुनै एक राज्यलाई स्वायत्त बनाउँदै आफूमा विलिन गराउने उद्देश्य पनि भारतको हुन सक्छ भन्ने शंकाले पनि ठाउँ पाएको देखिन्छ । यी सबै सम्भावनाका कुराहरू हुन् । पटकपटक पूर्वप्रधानमन्त्री भइसकेका स्वर्गीय नेता गिरिजाप्रसाद कोइरालाले भनेजस्तो गरी ग्य्रान्ड डिजाइन'को पाटाहरू पो हुन् कि भनी थप अध्ययन र विश्लेषण हुन जरुरी छ । तर इतिहासमा देखिएका भारतका क्रियाकलापलाई हेर्दा नेपालको कुनै भाग भारतमा टाँसेर अपजस लिनेभन्दा तिकडमको प्रयोग गरेर नेपालको निर्णय क्षमतालाई आफ्नो नियन्त्रणमा राख्ने उस्को रणानीति देखिन्छ । यहाँनेर अर्को पक्षलाई पनि हेर्न जरुरी छ । दार्शनिक कन्फ्युसियसले भने जस्तै कतै हामी आफूभित्र भएको खराब पक्षलाई आक्रमण नगरी अरूभित्र भएको खराब पक्षलाई कोट्याएर समय नष्ट पो गर्दैछौं कि ! एकछिन भारत वा अन्य देशलाई अर्को छेउमा सतर्कतापूर्वक राखेर हामीभित्रका सम्भावनाको खोजी गरौं । हामीले भारत वा अन्य कुनै विदेशी मुलुकलाई दोष दिनुभन्दा हाम्रो आन्तरिक राजनीतिक व्यवस्थापनमा भएका कमीकमजोरी सुधार्न यथेष्ट कोसिस किन नगरेको होला ? नेपालका बुद्धिजीवी, सामाजिक सञ्जाल, मिडिया र नागरिक समाजका अन्य तप्काले वातावरण बनाउन निरन्तर योगदान किन गर्न नसकेको होलान् ? नेपालका राजनीतिक दलहरूको नेतृत्वले पटकपटक सामूहिक रूपमा बाह्य हस्तक्षेपलाई परास्त गर्दै केही महत्वपूर्ण निर्णय गर्न सफल भएका उदाहरणलाई लिएर सबल पक्षलाई थप सक्षम बनाउन सबै क्षेत्रबाट महत्वपूर्ण योगदान गर्न सकिन्छ । काम सकेपछि त्यसमा नकारात्मक प्रतिक्रिया दिनुको साटो, तयारी र विकल्पहरूको बारेमा सुरुमै बहस गर्न गराउन महत्वपूर्ण होला । हामी पूर्व दृष्टि नराखेर क्रिया प्रतिक्रियामा मात्र रमाएका देखिन्छौं । नेपालका प्रायः राजनीतिक दलका नेताहरूले बारम्बार कूटनीतिक मर्यादा र सीमा नाघेर आफ्नो स्वार्थका निमित्त बाह्य शक्तिको सहयोग र प्रभावलाई आमन्त्रण गर्ने परिपाटी छ । सरकारमा पुग्न र टिक्नका निमित्त बाह्य शक्तिको सहयोग र आशीर्वाद चाहिन्छ भन्ने आत्मसमर्पणवादी मानसिकता नेताहरूमा हाबी छ । विदेशीले नेपालमा हस्तक्षेप गर्यो, प्रभाव बढायो भनेर आक्रोश व्यक्त गर्नुभन्दा पहिले देशभित्र बढिरहेको कूटनीतिक मर्यादा र सीमा उल्लंघन गर्ने प्रवृत्ति, आत्मसमर्पणवादी मानसिकतालाई कसरी अन्त्य गर्ने भनेर गहन छलफल गर्नु जरुरी छ । संसद्को चासोको विषय बन्न जरूरी छ । कानुनी दायरासमेत निर्धारण गरिनुपर्छ । यसपछि बाह्यशक्तिको प्रभाव र हस्तक्षेप स्वभावतः कम हुने वातावरण बन्छ । कसैले हस्तक्षेप गर्न खोज्यो भने पनि स्वतः विफल हुन्छ, बनाउन सकिन्छ । हामीले लम्पसारवादको रटानभन्दा माथि गएर सामाधानका उपायहरूमा बहसको सिर्जना गर्न सक्छौं । नेताहरूले गल्ती नै गरेका छैनन् भन्ने होइन तर सजग हुने तरिकामा भिन्नता ल्याउन जरुरी छ । आशा गरौं दलका नेताहरूको सम्झना शक्ति लामो छ, १० वर्ष पहिले उनीहरूले आफू अदूरदर्शी भएको, सत्ताको लागि गल्ती गरेको र सो गल्ती नगर्ने भनी गरेका वाचाहरू भुलेका छैनन् होला । यसलाई आधार बनाएर समाधान खोज्न सकारात्मक प्रयासहरू जरुरी छ । नेपालका अधिकांश दलहरूको स्थिति भयावह देखिन्छ । दलमा पद प्राप्त गर्न कार्यकर्ताको भन्दा नेतालाई खुसी राख्ने परिपाटिको विकास भएको छ । नेतालाई खुसी राखेमा जे अपराध गरे पनि सजायको भागी बन्नु नपर्ने, पार्टीको मुख्य पद वा पार्टीले नियुक्त गर्ने अन्य पदमा पुग्ने परिपाटी छ । यो डरलाग्दो विकास हो । यसले राणाकालीन वा पञ्चायतकालीन चाकरीप्रथालाई समेत माथ दिएको छ । राजनीतिक दलहरूले आफ्नो आन्तरिक परिपाटीमा सुधार गर्नुपर्छ । टीके नेता छान्ने पद्धतिको अन्त्य हुनेगरी दलभित्रको लोकतान्त्रिक परिपाटीमा आमूल सुधार गर्न जरुरी पर्छ । कार्यकर्ताले सर्वसाधारणले विश्वास गर्न सक्ने क्षमतावान् व्यक्तिमात्र चुनिएर जाने पद्धतिको विकास गर्नुपर्छ । पार्टीभित्रको अनुशासनलाई सुदृढ गर्न जरूरी छ । हामी कारक तत्वमा छलफल नगरी समाधानको उपाय कसरी फेला पार्ने भनेर खोजी गरिरहेका छौं । यस अवस्थाबाट बाहिर आउन जरुरी छ । बाह्य हस्तक्षेप हुने परिपाटीको अन्त्य गर्ने चाहना राख्ने हो भने हामीले दलभित्रको लोकतान्त्रिक पद्धतिमा सुधार हुने गरी उनीहरूको सार्वजनिक प्रतिबद्धता र विधानको सुधार गर्न आवश्यक छ । अन्त्यमा, नेपाल र नेपालीले माथि छलफल गरिएका जस्ता वा तिनीहरूको मिश्रित परिणामको भागीदार भोग्ने सभावना भए पनि नभए पनि कन्फ्युसियसको भनाइलाई आत्मसात् गर्दै आफूभित्रका खराब पक्षहरू पहिल्याएर तिनीहरूको सुधार गर्न जरुरी छ ।"
सांस्कृतिक संरचनामा युवा,"भारतीय र चिनियाँ सांस्कृतिक संस्कारका दोभान बनेको नेपालभूमि अस्तित्वको अस्मिता भोगी बनेको छ । दुई भौगोलिक पर्यावरणका संयुक्तकार मेचीमहाकाली लाम्चो उत्तरदक्षिण व्यासयुक्त नेपाली भूगोलचित्र दोभान भित्रको अस्तित्वका अस्मिता बोधितत्व पक्कै हो । सांस्कृतिक इतिहास भनौं अथवा ऐतिहासिक संस्कृतिले त्यस अस्तित्वका अस्मिता बोधितत्वको संचेतना बेलामौकामा उजागर गर्दै आएको इतिहास साक्षी छ । अत्यधिक नेपाली आकृति मंगोलमुखी रहेर पनि भारतीय संस्कारका संचेतनाद्वारा ओतप्रोत रहनु नेपाल र नेपाली सांस्कृतिक सञ्चेतनासार बन्छ । यस अभिव्यक्तिलाई मुखरण पार्ने स्व ऋषिकेश शाह वर्तमान यथार्थवादी हुन् । राजनीति सबै अन्य सहायक नीतिहरूका प्रमुख सूत्र भएकाले त्यसकै सूत्रधुनमा अरू संस्कारका संचेतना धुन बन्छन् वा बनेका छन् । यस तथ्यलाई वर्काइफर्काई नियाल्नु सांस्कृतिक संचेतनाका सार बन्छ । गोपाल र महिषपाल वंशदेखि श्रीगणेशः भएको नेपाली इतिहासमूलक संस्कृतिको प्रागऐतिहासिक अवशेषहरू अझसम्मै फेला पार्न सकिएका छैनन् । त्यसपछिका किरातवंशीय शासन संस्कारका चिनो निशान पनि फेला पारिसकेका छैनन् । गोपाल र महिषपालहरू दक्षिणायनी र किरातीहरू उत्तरायनी हनु । भौगोलिक पर्यावरणले हाम्रा रूप संरचना र आकृतिजन्य स्वरूप बन्ने भए पनि सामीप्यसहवासले संचेतनात्मक संस्कार बन्न पुग्दछन् । भौगोलिक पर्यावरणद्वारा प्रभावित वंशानुगत स्वरूप र शारीरिक आकृति पुस्तान्तरण हुँदै जाँदो छ । परन्तु, सांस्कृतिक सञ्चेतनामूलक, स्वभाव र व्यवहारहरू भने वैचारिक सामीप्य र सहबासमा चेतनान्तरण हुने प्रवृत्तिका रतिवृत्ति हो । भाषिक संस्कार र तिनको अन्तरण प्रसंग यसका सटिक प्रमाण बन्छ । एउटा भाषिक संस्कारमा हुर्केबढेका बालक त्यसैमा अभ्यस्त भएर त्यसै भाषिक संरचनाका संचेतना वाहक बन्छ । परन्तु, एक भाषिक संचेतना संस्कारभित्र जन्मेका बालकलाई अर्कै भाषिक संचेतना संस्कार भएका परिवार, समुदाय वा समाजमा समावेश गर्यो भने तिनले प्रवेश पाएको परिवार, समुदाय वा समाजको भाषिक संस्कारलाई आत्मसात् गर्छ । नेपालीभाषी आजभन्दा ५०६० वर्ष अघिसम्म काठमाडौं उपत्यका बसोबास हुँदा नेपालभाषा वा नेवारी नेवारले बोलेकै ध्वनि, स्वर र लवजमा बोल्थे । तर, अचेल यसको ठीक उल्टो भइसकेको छ । नेवार समुदायका बालबालिका पिँढी नै नेपालभाषा ठेट बोल्दैनन् । चीनमा जन्मेर त्यहीँ हुर्केको नेपालीका सन्ततीले नेपालीभन्दा चिनियाँ बोल्छन्, शुद्धतापूर्वक । राष्ट्रबिनाको फूलबारी र फूलबारीबिनाको संस्कृति निर्माण हुन सक्दैन । फूलबारी राष्ट्रभित्र निर्माण हुन्छ । फूलबारीसरह संस्कृतिको खेती राष्ट्रभित्र हुन्छ । यसै कारण संस्कृति राष्ट्रको पहिचानमूलक व्यवहारको प्रदर्शनी बन्छ । चार वर्ण छत्तीस जातको फूलबारी भन्नु र सार्वभौम नेपाली जनता भन्नु समयसापेक्ष अभिव्यक्ति बन्छ । प्रत्येक अभिव्यक्तिमा समयले सापेक्षता पाएको हुन्छ । अभिव्यक्तिका प्रयोजन समयसापेक्ष सन्देश प्रवाह गर्नुहुन्छ । सन्देह होइन । यी सबै प्रयोजनले यावत् सरोकारी पक्षलाई सुसूचित राख्ने नै हुन्छ । सुसूचित राख्नुको प्रयोजन सरोकारवाला पक्षलाई विज्ञ राख्नु हो । विज्ञ राख्नुको प्रयोजन प्रायोजित काममा सरोकारवाला पक्षलाई समागम गराउनु हो । समाजका स्वरूपहरू अनेक हुन्छन् । ती स्वरूपहरू संस्कार मूलक रहन्छन् । संस्कारमूलक समागमका स्वरूपहरूमा भाषिक, साधन, स्रोत र व्यवहार आदि समावेश हुन आउँछन् । भाषिक स्वरूपले बोलीवचन, समाजमा प्रयोग हुने र भइरहेका सामग्री, स्रोत भन्नाले मानिसका वर्ण, स्वरूप र शारीरिक कद अनुसारका मूलबाट प्रवाहित भइरहेका जीवन पद्धति र व्यावहारिक चर्चा बुझ्नुपर्ने हुन आउँछ । जीवन पद्धतिमूलक संस्कारगत आचरण र दैनिक व्यवहार आदि संस्कृतिका आयामहरूमध्ये एक पक्कै पनि हुन् । सांस्कृतिक संचेतनाका प्रसंगलाई राष्ट्रिय अर्थात् नेपाली प्रसंगमा विश्लेषण गर्न राष्ट्रिय संचेतना सांस्कृतिक संचेतनासित कसरी आबद्ध छ भनी नियाल्नुपर्ने हुन्छ । राष्ट्रिय संचेतना र सांस्कृतिक संचेतना आपसमा आबद्ध हुन्छन् । तिनै आबद्धताका कारण दुवै संचेतना एकआपसका परिपूरक एवं परिपोषक रहेका छन् । राष्ट्रिय सांस्कृतिक संचेतनाको आधारभूत सेरोफेरो भन्नु राष्ट्रवादको संचेतना बिन्दु बन्छ । बडामहाराजाधिराज पृथ्वीनारायण शाहको मेरो साना दुःखले आज्र्याको मुलुक होइन । सबै जातको फूलबारी हो । सबैलाई चेतना भया' यो फूलबारीका सयौं नेपाली बेर्ना, वर्ण, आकृतिका जातिहरूकै अवल हिमवत् खण्ड हो । आफ्नो कुल परिकल्पना गरिरहनू । दिव्य उपदेशभित्र खाँडिएका अवधारणाहरूलाई विश्लेषण नगरी हुन्न । गर्नुपर्ने नै हुन्छ । सांस्कृतिक संचेतनाको जरो राष्ट्रिय भावनाका भोगाइहरूको व्यावहारिक दर्शन हो । राष्ट्रिय सांस्कृतिक संचेतना भोगाइहरूबाटै राष्ट्रिय सांस्कृतिक परम्पराका जग बस्छन् । राष्ट्रबिनाको फूलबारी र फूलबारीबिनाको संस्कृति निर्माण हुन सक्दैन । फूलबारी राष्ट्रभित्र निर्माण हुन्छ । फूलबारीसरह संस्कृतिको खेती राष्ट्रभित्र हुन्छ । यसै कारण संस्कृति राष्ट्रको पहिचानमूलक व्यवहारको प्रदर्शनी बन्छ । मुलुकलाई फूलबारीसित सन्तुलन गर्नु राष्ट्रवादको ज्वलन्त चिनारी बन्छ । मुलुकलाई फूलबारीसितै फुलाउने कार्यमा सबैको चेतनालाई उजागर गर्नु राष्ट्रनिर्माता मूलक मन्त्र बन्छ । मुलुकलाई फूलबारी देख्नुसुन्नु राजनेताभित्रका काव्यात्मक अनुरागको अनुष्ठान बन्छ । यो अढाई सय वर्षभन्दा पुरानो तर जीवन्त आख्यान हो । यसलाई आधुनिकता वा वर्तमानसित जोड्दा सार्वभौम नागरिकको वर्तमान संविधानको मर्मसित पनि सार्थक सामीप्य राख्छ । पृथ्वीनारायण शाह युवा अवस्थामै थिए, जब उनले राष्ट्रिय एकीकरण अभियान थालेथे । उनी त्यस बेलाका युगद्रष्टा थिए । उनका युग दर्शनका लम्बाइ वर्तमान सार्वभौम नागरिक संचेतनासम्मै लम्बिएको छ । उनले नेपाललाई असल हिन्दुस्थान नामकरण गरे यसनिमित्त कि नेपाल हिमजलले सिञ्चित पवित्र हिन्दुभूमि बनेको मर्म बोकेको छ । मिसमास नास्ती पवित्र हिमजलभूमि गंगा गोदावरीको सिन्धुमती स्रोत पक्कै हुन् । नेपालका चार वर्ण र छत्तीस जात विशुद्ध हिन्दुहरूका बासस्थान हिन्दुस्थान' बनेथे । अब वर्णव्यवस्था र वर्णा श्रम धर्मसंस्कृति पातलिँदै दुब्लाउँदै गएकाले नेपाललाई हामी विशुद्ध नेपालीस्थान नेपाल भन्न मन पराउँछौँ । यसलाई समयसापेक्ष सांस्कृतिक राष्ट्रवाद भन्न रुचाउँछौं । यसकारणले कि नेपाल र नेपाली संस्कार वर्तमान विश्व सम्पदा क्षेत्र बेनेको छ । विश्व सम्पदा संचेतनाले यसरी राष्ट्रिय संस्कार उन्मुख संचेतनालाई टेवा पुर्याएको छ । युवा पृथ्वीनारायण शाहका युवा संचेतनाभित्रका प्रौढ जागरण सदाबहार संचेतना हो । सबैलाई चेतना भया' वाक्यांशलाई नेपाली संचेतनाऋचा मान्नुपर्ने हुन्छ । त्यो संचेतना आजको पनि संचेतना स्रोत बनेको छ । उनी नहुँदा हुन् त नेपाल र नेपाली इतिहासको रूपरेखा अर्कै हुने थियो । त्यसैकारण इतिहासविद्हरूले नेपाल राज्यको राजनीतिक इतिहासमा उनको जीवनक्रमलाई निवर्तमान शाहवंशीय राजनीतिक परम्परागत संस्कृतिको पाटोको पहिलो बिन्दु माने । उनका पूर्वजहरूका नाम वंशावलीय उल्लेख बनेको छ । विभिन्न कालखण्डमा इतिहासको रूपरेखाले आफ्नै धारलाई प्रतिस्थापन गरे पनि शाहवंशीय परम्पराले नेपाल र नेपालीपनको जगेर्ना गर्दै आएको इतिहासमात्र नबनी यथार्थ नै बनेको छ । वैयक्तिक होस् या ऐतिहासिक सन्दर्भमा सही, युवा अवस्था वृद्धि, फैलाव, धावा र परि श्रमको काल मानिन्छ । प्रौढावस्था सुदृढताको कालखण्ड बन्छ या बनेको हुन्छ । यसलाई जीवन विकासक्रममा व्यक्ति वा राष्ट्रले चालेका अभियानमूलक क्रियाकलापको सारगर्भित अध्ययनले पुष्टि पार्छ । यस सन्दर्भमा स्मरणीय बिन्दु बन्छ कि इतिहास एकलकाँटे पाटो नभई राष्ट्रिय अभियानका भूराजनीतिक सन्दर्भ, समाज राजनीतिक सन्दर्भ, अर्थ राजनीतिक सन्दर्भ, उद्योग वाणिज्य राजनीतिक सन्दर्भ, सांस्कृतिक राजनीतिक सन्दर्भ, विकास राजनीतिक सन्दर्भ, विज्ञान राजनीतिक सन्दर्भ आदिका समग्रमा सामूहिक जनजीवन उत्थानक्रमका मार्मिक सन्दर्भ मान्नुपर्छ । यस परिपे्रक्ष्यमा राष्ट्रको सिंगो ऐतिहासिक कामलाई सांगोपांगो विश्लेषण गर्ने हो भने प्रत्येक कालखण्डले माथि उल्लेख गरिएका विविध पक्षलाई समयसमयमा प्राथमिकताक्रमका सामग्री बनाएको भेटिन्छ । पृथ्वीनारायणले आफ्नो युवा जीवनकालमा चालेका जोश र होशका जाँगर तिनका प्रत्येक ऐतिहासिक पुस्ताका लागि अनन्त र दिव्य उपदेश बनेको थियो । यसलाई आमनेपालीले आत्मसात् नगरी हुन्न । यसै सन्दर्भमा कथनीय लाग्छ कि सबै नेपाली यसका लागि क्षमतावान् भएर पनि त्यस क्षमताले भने अँगालो हालेको देखिन्न । राष्ट्रिय सुदृढीकरणको सन्दर्भमा यस बेला जे जरुरत परेको छ, त्यो नेपाललाई आमनेपाली वर्ण, भेषभूषा र जातका फूलबारी बनाउन सांस्कृतिक, सामाजिक, आर्थिक, औद्योगिक र वैज्ञानिक विकासक्रमसित गाँस्दै उन्दै लानु अपरिहार्य छ । मात्र राजनीतिक नारा र सोच पर्याप्त छैन । राजनीतिलाई यी सबै तत्वका संयोजक तत्व बनाउनुपर्ने टड्कारो खाँचो छ । राष्ट्रिय सांस्कृतिक संरचनामा यो युवा संचेतना भरपूर जागरण हुनुपर्छ ।"
सकियो सातौं खेलकुद प्रतियोगिता,"धरानः मध्यपश्चिमाञ्चलमा भेट्ने वाचा गर्दै सातौं राष्ट्रिय खेलकुद प्रतियोगिता शुक्रबार सम्पन्न भएको छ । पूर्वाञ्चलको आयोजनामा भएको प्रतियोगिताअन्तर्गतका सबै खेल सम्पन्न भएका छन् । प्रतियोगितामा एक सय १३ स्वर्ण, ६४ रजत र ४७ कांस्यसमेत जम्मा दुई सय २४ पदकसहित नेपाली सेना प्रथम, ५० स्वर्ण, ४८ रजत र ५८ कांस्य गरी जम्मा एक सय ५६ पदकसहित सशस्त्र प्रहरी बलले दोस्रो । ४० स्वर्ण, ३८ रजत र ४१ कांस्यसमेत जम्मा एक सय १९ पदक जितेर नेपाल प्रहरीले तेस्रो स्थान प्राप्त गरेको छ । गत पुस ८ गते विराटनगरको सहिद रंगशालामा राष्ट्रपति विद्यादेवी भण्डारीले प्रतियोगिता उद्घाटन गरेकी थिइन् । उपराष्ट्रपति नन्दबहादुर पुनको प्रमुख आतिथ्यमा धरानको एन्फा कप्लेक्समा औपचारिक कार्यक्रमबीच शुक्रबार सातौं राष्ट्रिय खेलकुद प्रतियोगिता सम्पन्न भएको हो । कार्यक्रममा २०७५ मा आठौं प्रतियोगिता आयोजना गर्ने जिम्मा पाएको मध्यपश्चिमाञ्चल क्षेत्रीय खेलकुद विकास समितका अध्यक्ष भीम ओलीसहितका पदाधिकारीलाई राष्ट्रिय खेलकुद परिषद्का सदस्यसचिव केशवकुमार विष्टले आठौंको झन्डा हस्तान्तरण गरेका छन् । समापन कार्यक्रमलाई सम्बोधन गर्दै उपराष्ट्रपति नन्दबहादुर पुनले देशलाई अन्तर्राष्ट्रिय रूपमा चिनाउने माध्यम नै खेलकुद भए पनि सातौं राष्ट्रिय खेलकुदको व्यवस्थापनलगायत विषयमा भएका कमजोरीलाई आठौं प्रतियोगितामा नदोहोर्याउन आग्रह गरेका छन् । उपराष्ट्रपति पुनले भने, जुन अव्यवस्था र कमजोरी सातौंमा भएको छ त्यो अब हुने प्रतियोगितामा हुनु हुँदैन ।' उपराष्ट्रपति पुनले नेपालले फुटबल र क्रिकेटजस्ता खलमा अन्तर्राष्ट्रिय प्रतियोगितामा गरेको प्रदर्शन निकै उत्कृष्ट भएकोले अझै धेरै आशा गर्ने ठाउँ रहेको चर्चा गरे । आठौं राष्ट्रिय खेलकुद प्रतियोगितामा प्रादेशिक टिमहरूको समेत सहभागिता हुने विश्वास गर्दै उपराष्ट्रपतिले खेलकुद र यसको पूर्वाधार विकासको लागि निजी क्षेत्रको साझेदारी पनि आवश्यक रहेको बताए । युवा तथा खेलकुदमन्त्री दलजित श्रीपालीले सातौं प्रतियोगिता भव्य रूपमा सम्पन्न भएकोले अरू प्रतियोगिता गराउन आफूहरूलाई ऊर्जा प्राप्त भएको बताए । उनले भने, पूर्वाञ्चलमा सातौं राष्ट्रिय खेलकुद भव्य रूपमा सम्पन्न गर्न हामी सक्षम भएका छौं ।' यसअघि एन्फा मैदानमा भएको समापन कार्यक्रममा नेपाली सेना, सशस्त्र प्रहरी बल र धरानका विभिन्न विद्यालयका विद्यार्थीले झाँकी र नृत्य प्रदर्शन गरेका थिए । नेपाली सेनाले खुकुरी नृत्य देखाएको थियो । विद्यार्थीले भने जातीय संस्कृति झल्कने नृत्य गरे । खेलाडी र पदाधिकारीबिनै मार्चपास्ट उपराष्ट्रपति नन्दबहादुर पुन प्रमुख अतिथि रहेको सातौं राष्ट्रिय खेलकुद प्रतियोगिताको समापन कार्यक्रममा खेलाडीको उपस्थिति भने निकै कमजोर रहन पुग्यो । तीन विभागीय र पाँच क्षेत्रगत टिमको सहभागिता रहेको प्रतियोगिता जसको बलमा गरिएको थियो समापन तिनै खेलाडीको उपस्थिति न्यून थियो । फुटबलको फाइनले खेल धरानका एन्फा मैदानमै आयोजना गरिएकोले दुवै टिमका फुटबल खेलाडीहरू भने थिए । विभागीय टिमको सशस्त्रबाहेक मार्चपास्टको नेतृत्व गर्ने युवतीबाहेक उनीहरूका पछि न खेलाडी न त अफिसियल र खेलकुदका पदाधिकारी तथा प्रतिनिधि नै सहभागी थिए । मार्चपास्टको नेतृत्व गर्ने युवतीहरूले हातमा प्लेकार्ड बोकेर एक्लाएक्लै मैदानको परिक्रमा गरे । तर, त्यसको विपरीत उद्घाटनको दिन विराटनगरमा ठूलो संख्यामा खेलाडी र अफिसियलहरू मार्चपास्टमा सहभागी थिए । समापनका दिन नेपाली सेना, नेपाल प्रहरी, पूर्वाञ्चल, मध्यमाञ्चल, पश्चिमाञ्चल र सुदूरपश्चिमाञ्चलको प्लेकार्ड बोकेर समूहको नेतृत्व गर्ने युवतीले एक्लाएक्लै प्लेकार्ड बोकेर मैदान वरिपरि घुमे । सशस्त्रको पछि भने स्वर्ण विजेता फुटबल खेलाडी सहभागी थिए । मध्यपश्चिमाञ्चलको प्लेकार्ड पछाडि दुईजना प्रशिक्षक सहभागी थिए । तर, कार्यक्रमस्थलमा पूर्वाञ्चलका खेलकुद विकास समिति, मोरङ जिल्ला खेलकुद विकास समितिका पदाधिकारी उपस्थित भए पनि उनीहरू मार्चपास्टमा सहभागी भएनन् । जिल्ला बक्सिङ संघका सुनसरी अध्यक्ष विकासकुमार गुभाजूले भने, योभन्दा लाजमर्दो केही पनि भएन, समापनमा क्षेत्रगत प्रतिनिधित्व हुने गरी मार्चपास्टमा खेलाडी त सहभागी गराइनु पर्दथ्यो त्यो पनि भएन् ।' मार्चपास्टको नेतृत्व गर्ने पूर्वाञ्चलकी युवतीसँग खोइ त खेलाडी, प्रशिक्षक तथा पदाधिकारी ? भन्ने जिज्ञासा राख्दा सबै घर गइसकेकोले धरानमा उपस्थित नभएको बताइन् । पश्चिमाञ्चल खेलकुद विकास समितिका सदस्य दीपक कोदारले प्रतियोगिताको व्यवस्थापन र समापन निकै फितलो भएको टिप्पणी गरे ।"
