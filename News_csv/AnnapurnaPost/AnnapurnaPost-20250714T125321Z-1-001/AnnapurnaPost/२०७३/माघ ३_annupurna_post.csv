शीर्षक,विवरण
राजदूततन्त्रको नतिजा,"हाम्रा पुर्खाले साहित्य, कला, संगीत, वास्तुशास्त्र, अर्थशास्त्र, राजनीतिशास्त्र, कूटनीति, शिक्षा, योग, ध्यान, कृषि, व्यापार, पशुपालन, युद्धकला, न्यायशास्त्र आदि मात्र होइन, इहलोकपरलोकदेखि नैतिक, भौतिक, अध्यात्मलगायतका हजारौं विषय जानेका रहेछन् । उनीहरू हरेक कुराको संकेत बुझ्थे । हजुरबाहजुरआमा भन्छन्, 'सपनामा कैंची देखियो भने विपनामा झगडा पर्छ । झलमल्ल घाम लागेको देखिएमा पदोन्नति वा लाभ हुन्छ । सपनामा पर्वतारोहण गरेको देखिएमा प्रसिद्धि बढ्छ ।' कपास, फलाम, गाई, आकाश, अनार, घोडा, बलिरहेको दियो, औंठी, भर्याङ, सुपारी, सिंहासन, सेतो फूल, वर्षा, बगैंचा, जंगल, घाँसे मैदान, कुवा, ऊँट आदि सपनामा देख्नु शुभ हुन्छ भनेर तोयनाथ पञ्चांगमा लेखिएको छ । हजारौं वर्ष पुरानो अनुभव, अनुसन्धान र गहिरो अध्ययनका आधारमा लेखिएका शास्त्रहरू असत्य छैनन् । अहंकार, अभिमान, अराजकता, छलकपट, अन्याय, बेथिति, अपारदर्शी र अन्योलमा चलेको शासन पद्धतिको आयु लामो हुँदैन । दस वर्ष अघिदेखि अँध्यारो सुरुङमा बाटो खोज्दै छट्पटाइरहेका नेपाली जनताले राष्ट्र बचाउन साहसपूर्वक आफैंले निर्णय गर्न थालेको पाइन्छ, यो शुभसंकेत हो । दल, जात, क्षेत्र आदिको साँघुरो घेराभन्दा बाहिर आएर 'राष्ट्र सर्वोच्च हुन्छ' भन्न थालेका छन् जनता । यो ऐक्यबद्धता (सोलिडारिटी) राष्ट्रको पुँजी हो । देशभरमै यो चेतनाको लहर आएको छ । यो राष्ट्रिय एकताको सन्देश हो । धवलागिरि अञ्चलको प्रमुख सहर (सदरमुकाम) बागलुङमा पुस २७ गते पृथ्वी जयन्ती तथा राष्ट्रिय एकता दिवस समारोहमा त्यस्तै एकताको सन्देश प्रवाह भएको पाइयो । त्यहाँ दलीय राजनीति देखिएन । २००७ सालको क्रान्तिदेखि नै चेतनशील, बौद्धिक र जागरुक बागलुङ धार्मिक र आध्यात्मिक आस्थाको केन्द्र मानिन्छ । धवलागिरिका चार जिल्ला पर्वत, बागलुङ, म्याग्दी र मुस्ताङमा कालीगण्डकीको प्राचीन सभ्यता देख्न पाइन्छ । मुक्तिनाथ, कागबेनी, गलेश्वर महादेव, बागलुङ कालिका भगवती, सहस्र धारालगायतका धेरै तीर्थस्थल छन् त्यहाँ । सत्य, न्याय, इमान र अध्यात्मको भूमि मानिन्छ धवलागिरि । धवलागिरि, गण्डकी र लुम्बिनी क्षेत्रमा राष्ट्रप्रतिको समर्पण र सम्मान उच्च पाइन्छ । धर्मसंस्कृतिप्रतिको गहिरो निष्ठा उदाहरणीय छ । त्यसैले पृथ्वीनारायण शाहले यस क्षेत्रबाट ठूलो सहयोग पाएको इतिहासमा उल्लेख छ । यो वर्ष धवलागिरि क्षेत्रमा देशभक्त राष्ट्रवादी समुदायले (स्वतन्त्र नागरिक समाजका नाममा) २९५ औं पृथ्वी जयन्ती तथा राष्ट्रिय एकता दिवस आयोजना गर्यो । असीपचासी वर्षका वृद्धदेखि लिएर कलेज तथा विश्वविद्यालयमा पढिरहेका छात्रछात्रा त्यहाँ उत्साहका साथ सहभागी भए । सहरको मध्यभागमा मञ्च बनाएर झन्डै तीन घन्टासम्म कार्यक्रम सञ्चालन भयो । प्राज्ञ प्रेम छोटा, रमेशकुमार राजभण्डारी, शैलेन्द्रकुमार श्रेष्ठ, कृष्णराज शर्मा, बलराम हमाल (बागलुङ सदरमुकामका पूर्व प्रधानपञ्च), टीकाराम सापकोटा, मुकेशचन्द्र राजभण्डारी (सभापति, नेपाल पत्रकार महासंघ बागलुङ), स्वामी रमेशनान्द केशरी, सुरेन्द्र खड्का, युवराज राजभण्डारी, सुनिल थापा, देवबहादुर श्रेष्ठ र जब्बरबहादुर लामिछानेलगायतका कैयन् चेतनशील व्यक्तिहरूको सक्रियतामा सम्पन्न भएको पृथ्वी जयन्ती समारोह राष्ट्रिय एकताको सन्देश दिने उत्सवका रूपमा मनाइएको सञ्चारमाध्यमको टिप्पणी थियो । यी सबै वक्ताले राष्ट्रिय एकता र पृथ्वीनारायणको महत्त्व झल्काए । सरकारले पृथ्वी जयन्तीमा सार्वजनिक बिदा घोषणा नगरेको गुनासो त्यहाँ पनि सुनियो । प्रमुख अतिथिको रूपमा निम्त्याएका पंक्तिकारको तर्क थियो, 'सभ्य, शिष्ट, सुसंस्कृत र शालीन मानिसहरूले मात्र पृथ्वीनारायणको सम्मान गर्छन् ।' यथार्थ त्यही हो । जसले राष्ट्र निर्माताका सालिक ढाले, उनीहरूका मालिक विदेशी नै हुन् । त्यसैले पृथ्वी जयन्तीको बिदा रद्द गर्ने गिरिजाप्रसाद कोइराला, कृष्ण सिटौलादेखि लिएर हाल सरकारको नेतृत्व गर्ने पुष्पकमल दाहाल र माओवादीको परम हितैषी बनेको नेपाली कांग्रेसका नेताहरूले पृथ्वीनारायणलाई राष्ट्रिय एकताको प्रतीक मान्ने कुरै आउँदैन । किनभने दिल्लीमा आठ दलका नेतालाई बोलाएर कृत्रिम 'एकता' गराउने र बाह्रबुँदे कबुलियतनामामा हस्ताक्षर गराउने प्रणव मुखर्जी, टी हर्मिस, श्याम शरण आदि उनीहरूका मालिक र परम हितैषी हुन् भन्ने स्पष्ट देखिएको छ । 'राजा, राष्ट्रियता र प्रजातन्त्र' पुस्तकमा बीपी कोइरालाले एउटा मार्मिक प्रसंग कोट्याएका छन्, 'एउटा तराईवासीको मसँग भेट भयो, न्युयोर्क हस्पिटलमा । मेरो गम्भीर शल्यक्रिया भएर म लट्ठ थिएँ, त्यस अवस्थामा ऊ आएको थियो । म राम्ररी बोल्न सक्दिनथें । मैले चिनेको छैन त्यो मान्छे । आयो र बस्यो । मेरा गोडा छोयो र कुरा गर्यो । मैले तपाईं को हो भन्दा 'म वल्र्ड बैंकमा काम गर्छु' भन्यो । आफ्नो नाम बतायो ।' उसले सात वर्षमा बचाएको जम्मा दस हजार तीन सय डलरमध्ये तीन सय मात्र आफूसँग राखेर दस हजार डलर बीपीलाई क्यान्सर रोगको उपचार गर्न दिएछ । ऊ भन्थ्यो, मलाई दिनरात नेपालको र तराईको आफ्नो गाउँको सम्झना आउँछ । गुल्लीडन्डा खेलेको, भैंसी चढेको, पोखरीमा नुहाएको सम्झना आउँछ । बीपीले भनेका छन्, 'सीमापारिबाट केही वर्षअघि मात्र नेपाल पसेकाहरूले पहाडेमधिसेको कचिंगल बढाउन खोजेका छन् । तराईका पुराना रैथानेहरूमा त्यो संकीर्ण भावना छैन ।' राष्ट्रिय एकता बिथोल्न खोज्ने तराई र पहाडका धेरै नेताले संसद्को चुनाव हारे । कतिपयले त वडा तहको चुनाव हार्ने अवस्था छ । आफूलाई रोल्पाका भगवान् ठान्छन्, पुष्पकमल दाहाल । जहाँ आज पनि हरेक वर्ष ३६ हजारभन्दा धेरै युवकयुवती रोजगारको लागि बिदेसिने गरेको सरकारी तथ्यांकले देखाएको छ । आफ्नो जिल्लाको आर्थिक अवस्था कस्तो छ ? बेरोजगारहरूलाई किन रोजगार दिन सकिएन ? सुदूर गाउँका जनताको जीवन झन् कष्टकर बन्दैछ किन ? धनीगरिबको अन्तराल झन् बढ्दैछ किन ? विदेशीले झन्झन् हेपिरहेका छन्, किन ? किन परिवर्तनले राष्ट्रलाई पछिल्तिर धकेलिरहेको छ ? किन संविधान असफल भइरहेको छ ? किन जनतामा आक्रोश र असन्तुष्टि बढेको छ ? किन राष्ट्र जर्जर, अस्थिर र कमजोर बन्दैछ ? यस्ता प्रश्नप्रति कोही उत्तरदायी छैनन् । प्रधानमन्त्री, मन्त्री र कैयन् नेताले जनआक्रोशको सिकार बन्नुपरेको अवस्था छ । उनीहरूले जे गरिरहेका छन्, जनतालाई त्यो मन परेको छैन । केही दिनअघि बागलुङबाट पोखरा विमानस्थलसम्म ट्याक्सीमा आउँदा २४ वर्षीय चालक भीम शर्माले मसँग गुनासो गरे, 'म राजनीति बुझ्दिनँ । तर ६७ सयजना भ्रष्ट नेतालाई प्रत्येक महिना करोडौं रुपैयाँ तलबभत्ता खुवाएर पाल्नुभन्दा कुनै एउटा योग्य मान्छेलाई देशको जिम्मा दिए हुँदैन र बुबा ? राष्ट्रघाती काम गर्यो भने पाता कसेर लडाउन पनि सजिलो ।' ड्राइभरको कुरा सरल थियो । उनको आक्रोश युवा वर्गको आक्रोश हो । त्यसले जनभावनाको प्रतिनिधित्व गरिरहेको थियो । विभिन्न दलमा असल मान्छे पनि छन् तर गुन्डा, ठग, निकम्मा र राष्ट्रघातीले देश बिगारे भन्ने गुनासो व्याप्त छ । जनताले धेरै आशा गरेका कतिपय व्यक्ति पदका लागि सिद्धान्त बेचिरहेका छन् । भीमनिधि तिवारीको कविता छ, 'मामा, यहाँको माटै यस्तो छ ? ' २०१० साल असार २ गते राजा त्रिभुवनद्वारा गठित मातृकाप्रसाद कोइरालाको मन्त्रिमण्डल कांग्रेसको आन्तरिक द्वन्द्वका कारण कमजोर भयो । २०११ साल फागुन १९ गते त्यो विघटन भयो । स्पष्ट मार्गचित्र नहुनु सरकारको ठूलो कमजोरी रहेको इतिहासविद्हरूको तर्क छ । २००७ सालपछि आजसम्म पनि अस्थिरता नेपाली राजनीतिको पर्यायवाची शब्द बनेको छ । फरक यति हो, हिजो आन्तरिक कारण प्रबल थियो, आज बाह्य हस्तक्षेप र दलका नेताहरूमा व्याप्त आत्मसमर्पणवादी चरित्र । साम्राज्यवाद र विस्तारवाद नयाँ जामा लगाएर आएको छ । पृथ्वीनारायणका पालामा हजारौं माइल टाढाका पादरीहरू नेपालमा साम्राज्यवादका दूत भएर आउँथे, आज यहाँका नेता, उच्चपदस्थ कर्मचारी, नागरिक समाज, पत्रकार, वकिल, प्राध्यापकलाई मौजामौजामा विदेशीले तैनाथ गरेका छन् । त्यसैले विदेशी राष्ट्राध्यक्ष आउँदा मालिकको सम्मानमा सरकारले सार्वजनिक बिदा दियो तर राष्ट्रिय एकता दिवसमा बिदा दिएन । सरकार कहाँबाट सञ्चालित छ भनेर बुझ्न यस्ता क्रियाकलाप हेरे पुग्छ । ०६२६३ सालपछि राष्ट्र, जनता, प्राचीन धमर्संस्कृति, राष्ट्रलाई जोड्ने आधारहरू तथा मूल्यमान्यतामाथि लगातार प्रहार भइरहेको छ । धेरैजसो दल र कार्यकर्ताले राजतन्त्रको विकल्प राजदूततन्त्र नै रहेछ भनेर स्विकारेका छन् । पद्धति नै ढल्ने अवस्थामा पनि दलनायकहरू संघीयता, गणतन्त्र र धर्म निरपेक्षतामा समर्पित छन् । जनता भनिरहेका छन्, 'राष्ट्र नै टुक्राटुक्रा पार्न सक्ने यस्ता एजेन्डा त्यागेर राष्ट्रिय एकता बलियो बनाउनुपर्छ ।' बौद्धधर्मको महायान सम्प्रदायमा असत्यबाट सत्यतिर जाने मार्ग भनेको प्रज्ञा नै हो भनिएको छ । त्यसका लागि आत्मबोध र संचेतना चाहिन्छ । अरूबाट नियन्त्रित, निर्देशित र सञ्चालित परावलम्बीमा प्रज्ञा (ज्ञान) हुँदैन, अहंकार मात्र हुन्छ । नेपाली राजनीतिमा अहंकारीको बाहुल्य छ । त्यसैले म जे भन्छु, अन्तिम सत्य त्यही हो भनेर उनीहरू क्रोध देखाउँछन् । जहाँ क्रोध, घमण्ड र स्वार्थ हुन्छ, त्यहाँ प्रज्ञा हुँदैन । राष्ट्रलाई सुदृढ, सक्षम, एकताबद्ध र समृद्ध तुल्याउन विदेशीको खटनपटन होइन, नेपालीले नै निर्णय गर्नुपर्छ । वर्तमान संविधानबाट त्यो सम्भव देखिँदैन । कायलनामा, करारनामा, कबुलियतनामा र विदेशीले तयार पारेको सनदपत्रजस्तो लाग्ने संविधान परित्याग गरेर राष्ट्रिय स्वतन्त्रताको बाटोमा हिँड्न निर्णायक शक्तिहरू तयार हुनुपर्छ । सुगौली सन्धिपछि नेपालमा अंग्रेजहरूले धेरै छुट पाएका थिए । चिसापानीगढीको बाटोबाट काठमाडौं आउन र जान काठमाडौं उपत्यकामा निर्बाध घुमफिर गर्न छुट भयो । २३ अप्रिल १८७७ मा ब्रिटिस दूत एफ हेनभेले चीनको सिमाना तातोपानी क्षेत्र घुम्न पाऊँ भनी अनुरोध गर्दा विकट स्थानमा सुरक्षा दिन सकिँदैन भन्ने कूटनीतिक भाषा प्रयोग गरेर राजदूतलाई जासुसी गर्ने छुट दिइँदैन भन्ने सन्देश सरकारले दियो । भारतमा रहेका भाइसराय लर्ड लिटनले ब्रिटिस दूतलाई घुमफिर गर्न अनुमति दिनुहोस् भन्दै प्रधानमन्त्री रणोद्दीप सिंहलाई पत्र लेखे । तर प्रधानमन्त्रीले पूर्व अडान त्यागेनन् । किन रणोद्दीप सिंह झुकेनन् त भनेर खोजी गर्दा एउटा तथ्य फेला पर्छ । उनले विदेशीको पैसा खाएका थिएनन् । विदेशीको पैसा नखानेहरू झुक्दैनन् । आजको नेपाली राजनीति बुझ्न इतिहास पढ्नैपर्छ । आजका नेताले राजतन्त्रलाई चुनौती दिए पनि राजदूततन्त्र शिरोधार्य गरेका छन् । कारण के हो त, जगजाहेर छ । नरभूपाल शाहलाई धोका दिएपछि गोरखाबाट निष्कासित जयन्त रानाले कान्तिपुरका राजा जयप्रकाश मल्लसँग मिलेर काम गर्न थाले । नुवाकोटको हाकिम बनाइएका जयन्तलाई पृथ्वीनारायणले 'बुबाबाट दण्डित भए पनि तँ गोरखाली नै होस्, आइज म तँलाई माया गर्छु' भनेर सम्झाए । जयन्त रानाले जवाफ दिए, 'सरकार, मैले जयप्रकाशको नुन खाइसकें । त्यसैले नमकहराम हुन सक्दिनँ ।' नुनमा ठूलो शक्ति हुँदो रहेछ । नेपाली जनताको भावनाविरुद्ध संविधान बनाएर लागू गर्न चाहने नेताहरू पनि जयन्त राना झैं लाचार छन् । विदेशीको नुन खाएका छन् । त्यसैले गुन तिर्न यही संविधान उत्कृष्ट छ भनिरहेका छन् । २०४७ सालको प्रजातान्त्रिक संविधान जलाएकोमा केहीलाई पश्चात्ताप पनि छ । तर 'गाई मारेर गधा पोस्ने' बानी लागेपछि दासहरूको विवेक र शुद्धी हराउँछ । संविधानको विरोधमा बहुसंख्यक जनता उर्लिएका छन् तर नेतागण विदेशी राजदूतहरूबाट परिचालित छन् । राजदूततन्त्र भनेको यही हो । हिन्दी चलचित्रमा घर, परिवार, समाज सबै त्यागेर एउटा कपुत नगरबधूको लागि करोडौं रुपैयाँ र अमूल्य जीवन अर्पण गर्छ । अन्त्यमा सबै लुटिएपछि घर फर्किन्छ । समाजले जोइटिंग्रे (जोरु का गुलाम) भनेर तिरस्कार गर्छ । नेपाली राजनीतिमा पनि कोही मालिक देखिएनन्, सबै गुलाम । आत्मनिर्णयको क्षमता गुमाउँछ गुलामले । त्यसैले हाम्रा प्रधानमन्त्री पनि विदेशी राजदूतहरूसँग लुरुक्क पर्छन् । राष्ट्रलाई सुदृढ, सक्षम, एकताबद्ध र समृद्ध तुल्याउन विदेशीको खटनपटन होइन, नेपालीले नै निर्णय गर्नुपर्छ । वर्तमान संविधानबाट त्यो सम्भव देखिँदैन । कायलनामा, करारनामा, कबुलियतनामा र विदेशीले तयार पारेको सनदपत्रजस्तो लाग्ने संविधान परित्याग गरेर राष्ट्रिय स्वतन्त्रताको बाटोमा हिँड्न निर्णायक शक्तिहरू तयार हुनुपर्छ । त्यसो भए मात्र राजदूततन्त्र अन्त्य हुन सक्छ । के दलहरू त्यसका लागि तयार छन् ?"
'पृथ्वी' नचिन्नेहरू,"पृथ्वीनारायण शाहको नाममा वर्षौंदेखि मनाइँदै आएको राष्ट्रिय एकता दिवस पुस २७ गते मुलुकभर विभिन्न कार्यक्रमको आयोजना गरी मनाइएको पाइयो । नेपाल राष्ट्रका निर्माताको एकता दिवस मनाउन र त्यस दिन सदा झैं सार्वजनिक बिदा दिन जनताले गरेको आग्रह वा आवाज सरकारले सुनेन । गणतन्त्र प्रजातन्त्रिक व्यवस्था हो भने जनताको आवाज सरकारले सुन्नुपर्ने हो । हुन त नेपालमा भोटको राजनीतिमा जनतालाई निर्वाचनको दिन मात्र सम्झने सरकारले यसपटक पनि सुनेन । जनताको भावनाअनुसार सत्ता चलाउने प्रतिबद्धता गरेर सत्तामा आएको सरकारले जनताको भावना, जनताको माग र चाहनालाई सुनेन । ०६२६३ को जनआन्दोलनपछि संघीय लोकतान्त्रिक घोषणापछि नै नेपाल एकीकरणका नायक पृथ्वीनारायणको सालिक भत्काउनेहरूबाट जनताले यो आशा गरेका पनि थिएनन् । आज त्यही सालिक भत्काउने दलका धेरै नेताले नै एकता दिवसको महत्त्वमाथि भाषण गर्दै पृथ्वीनारायणको प्रशंसा गरिरहे । सरकारले अवश्य सुन्नेछ भन्ने जनताको विश्वासमाथि यसपटक पनि कुठाराघात भयो । जनभावनाको कदर नगर्ने, इतिहासलाई र नेपालीको संस्कृति, धर्म नै मेट्न उद्यत् माओवादी र कांग्रेस सरकारबाट राष्ट्रिय भावनाको कदर नहुनु दुर्भाग्य मान्नुपर्छ । तर राष्ट्रिय प्रजातन्त्र पार्टीको जलपान समारोह र सिंहदरबार ढोकाअगाडिको उहाँको सालिकमा सर्वसाधारणले मनाएको पृथ्वी जयन्ती रोचक र श्रद्धाले भरिपूर्ण थियो । जनताको त्यो सहभागिताले जनताको मुड पढ्न सकिन्थ्यो । जनताले आफ्नै किसिमले भव्यरूपमा पृथ्वी जयन्ती मनाएर सरकारलाई देखाइदिए । भरत बस्नेत, मोदनाथ प्रश्रित जस्ता अभियन्ताहरूलाई जनताले धन्यवाद दिए । यस वर्षको पृथ्वी जयन्ती व्यवस्थापिकासंसद्, मन्त्रिपरिषद्को बैठकदेखि सामाजिक सञ्जालमा समेत ठूलो चर्चाको विषय बन्यो । राष्ट्रपति विद्या भण्डारीले त पृथ्वीप्रति आफ्नो सम्मान भएको भावनासमेत प्रकट गर्नुभयो । संसद्मा कयौं राष्ट्रवादी सांसदले पृथ्वी जयन्ती मनाइनुपर्नेमा सरकारको ध्यानाकर्षणसमेत गराए । तर भ्रष्टाचारमा चुर्लुम्म डुबेको र जनतालाई ढाँट्न पल्केको सरकारले सुन्दै सुनेन । जनताको कुरा नसुन्ने पनि सरकार हो र ? जनताको भावनाको कदर नगर्ने पनि सरकार हुन्छ र ? हुँदो रहेछ । अहिलेको सरकार त्यसको ज्वलन्त उदाहरण बनेको छ । हुन त प्रधानमन्त्री प्रचण्डले राप्रपाको चियापानमा बोलेको सुन्दा उनी पृथ्वी जयन्तीका विरोधी हुन् जस्तो लाग्दैनथ्यो, तर काम एउटा गर्ने र मनमा अर्कै कुरा राख्ने यी नेतालाई कसले पत्याउने ? यो साता भ्रष्टाचार अनुसन्धान आयोगका निलम्बित प्रमुख लोकमानसिंह कार्की चर्चाको शिखरमा पुगे । संसद्मा उनीविरुद्धको 'महाभियोग' प्रस्ताव पारित गर्न या भनौं छलफल गर्न नै सासंदहरू डराएको देखियो । प्रस्ताव प्रस्तुत भएपछि कैयन् दिन सदनमा बैठक नै बसेन । सांसदहरू विचारमा बाँडिए । निर्णय गर्न सकेनन् । आखिर सर्वोच्च अदालतले उनलाई पदमुक्त गर्ने निर्णय गर्यो । ठीक छ, लोकमानसिंह कार्कीको योग्यता र चरित्र पदअनुकूल नभएको बताइयो । उनलाई त मुक्ति दियो अदालतले ! तर उनको योग्यता नै नजाँची नियुक्ति दिएर गम्भीर गल्ती गर्नेहरूलाई भने के गर्छ अदालतले ? यो कहाँको न्याय हो ? उनको नाम सिफारिस गर्नेहरूको कुनै गल्ती थिएन त ? यस कार्यमा रकमको ठूलो खेल भएको हुन सक्छ । ठूलै मान्छे यस्तो काम गर्छन् भने अरू सानालाई भ्रष्टाचारी भन्ने अधिकार सरकार र न्यायालयलाई छ त ? साँच्चै भन्ने हो भने नेपालमा प्रधानमन्त्रीदेखि पियनसम्म भ्रष्टाचारमा कुनै न कुनै रूपमा जोडिएका छन् । कोही छ भने उसले मौका नपाएकाले हो । गणतन्त्रात्मक नेपालको विशेषता भनेकै सरकारका मान्छेलाई पैसा खुवाएर आफ्नो काम पट्याउनु हो । अहिले पनि तपाईं सरकारमा पैसा नखुवाई केही गर्न सक्नु हुन्न । चाहे त्यो जागिर खाने होस्, चाहे कुनै काममा होस्, पैसा नभइ हुन्न । हामी सबैले भोगेको हो यो । आलिशान भवनमा बस्छन्, मर्सिडिज बेन्चमा सयर गर्छन्, रुघा लागे पनि सरकारी खर्चमा उपचार गर्न विदेश जान्छन् तर जनतालाई देखाउन तिनका सम्पत्ति तीनचार तोला सुन र तीन कट्ठा जमिन मात्र हुन्छ । यस्तो हास्यास्पद कुरा गर्नेबाट देशले कसरी विकास गर्ला ? कसरी र कहिले समृद्ध हुन्छ हाम्रो देश ? जनताले सोच्नुपर्ने बेला भएन र ? जनभावनाको कदर नगर्ने, इतिहास र नेपालीको संस्कृति, धर्म मेट्न उद्यत् माओवादी र कांग्रेस सरकारबाट राष्ट्रिय भावनाको कदर नहुनु दुर्भाग्य मान्नुपर्छ । यसैबीच पूर्वराजा ज्ञानेन्द्रले नेपाल नबच्ने अवस्था आयो भनेका थिए । उनले त्यसै भनेका होइनन् । केही न केही आधार पाएरै उनले बोलेका हुन् । उनले नेपालको वर्तमान अवस्था दयनीय, अस्थिर र कमजोर देखे । तीतो सत्य के हो भने राजनीतिक दलहरू कुराचाहिँ सहमतिको गर्छन्, तर कामचाहिँ असहमतिको । यो सहमति नेताहरूका लागि मागी खाने भाँडोसिवाय केही हुन सकेन । राज्यको अस्मितामाथि बाहिर र भित्रबाट सुनियोजित रूपमा प्रहार हुँदा र हाम्रो धार्मिक, सांस्कृतिक र नेपालीपनमाथि नै निरन्तर आक्रमण भइरहँदा पनि हामी मूकदर्शक बन्न बाध्य र विवश छौं, किन ? हाम्रो राष्ट्र बनाउने देशभक्त, वीरवीरंगनाहरू जुन हाम्रा आदर्श हुन् । तिनलाई तथानाम गाली गर्ने र आफूलाई नयाँ नेपालको निर्माताको अभियानकर्ताका रूपमा चिनाउने प्रयत्नमा लागेका भुइँफुट्टा लोकतन्त्रवादी भुइँफुट्टा क्रान्तिकारी र प्रगतिशीलताको मुखुन्डो लगाई आत्मरतिमा रमाउनेहरूबाट हाम्रा विभूतिहरूप्रति आदर र श्रद्धा हुन्छ भनेर सोच्नु हाम्रै गल्ती हो । दुर्भाग्य आज हाम्रै राष्ट्र बनाएर हामीलाई विश्वमा वीर गोरखाली भनेर परिचित गराउने, न्याय नपाए, गोरखा जानू भन्ने र जाई नलाग्नु, आइलाग्नेलाई नछोड्नू भन्ने विदेशी होइन, स्वदेशी लुगा लगाउने सल्लाह दिने संस्कृति दिने पृथ्वीनारायण शाह, विराज बखती (मगर) बीसे नगर्ची, झामल गुरुङ, बहादुर शाह, भानुभक्त आचार्य, भक्ति थापा, बलभद्र कुँवर, अमरसिंह थापा आदिको संस्कृति, त्याग, तपस्या एवं विरोचित गुणहरूलाई मान र सम्मान गर्दै प्रेरणा लिनुको साटो सत्तोसराप गर्नमै आफ्नो समय खेर फालेका छौं । यथार्थ इतिहास आफैं बोलिरहेको छ । उनीहरूजस्ता देशभक्तकै रगत र पसिनाले यस देशलाई विश्वकै साम्राज्यवादको अधीनमा हुनबाट रोकेर हामीलाई यो मातृभूमि नासोका रूपमा सुम्पिएर गएका थिए । आज नेपालमा व्याप्त राजनीतिक अन्योल, असुरक्षा तथा अभावै अभाव देख्दा र देश नै विखण्डनको सँघारमा पुगेको अनुभव गर्दा राष्ट्रिय एकताको महत्त्व झनै बढेर गएको छ ।"
प्रदेश नम्बर दुईको समृद्धि सूत्र,"राज्यको सार्थक पुनर्संरचना र संविधानको पूर्ण कार्यान्वयन नै अप्ठ्यारोमा परिरहेको परिस्थिति छ । ५ नम्बर प्रदेशको सीमांकन संशोधन प्रस्तावले राष्ट्रिय राजनीति तरंगित भएको छ । मुलुकको राष्ट्रिय एकता, सार्वभौमिकता र स्वाधिनतामाथि प्रश्नचिन्ह खडा भएको छ । यसैलाई मधेसकेन्द्रित दलहरूको मागको सम्बोधनको कडी बनाउन खोजिँदै छ । पहाड र तराईलाई अलग बनाउने दोस्रो शृंखलाबद्ध अभ्यासको विवादसँग जोडिएको यो प्रस्ताव पारित हुने वा नहुने र पारित भइहाले पनि प्रदेश सभाहरू नभएको अवस्थामा संवैधानिक रूपमा कार्यान्वयन हुने वा नहुने भन्ने द्विविधापूर्ण अवस्थामा २ नम्बर प्रदेशको सीमांकन संशोधनमार्फत पहाडी जिल्ला मिसाउने कार्यको सम्भावना अत्यन्त न्यून छ । नामै २ नम्बर प्रदेश अहिले सामान्यतयाः खिसीट्युरी गर्ने र कमजोर देखाउने विषय बनिरहेको सन्दर्भमा यो प्रदेशको समृद्धि र सम्भावनालाई सूत्रबद्ध गरेर कार्यान्वयनमा लैजानु यो प्रदेशका राजनीतिक दलहरू, नागरिक समुदाय र सरोकार राख्नेहरूको साझा गुरुत्तर दायित्व बन्नुपर्दछ । उत्पादनका साधनहरू र सम्भावनाको अधिकतम कार्यान्वयन, केन्द्र र अन्य प्रदेशसँग साझेदारी र सहकार्यका आधारमा यो प्रदेशको गुरुत्तर विकास योेजना तयार गरी प्रभावकारी कार्यान्वयनमा लानुपर्दछ । यतिखेर २ नम्बर प्रदेश सुख्खा वा गरिब प्रदेश भयो र यसमा पहाडी जिल्ला थप्नुपर्यो भन्ने बहस चल्दै रहे पनि यसका विशिष्टताहरूलाई बुझेर समृद्ध प्रदेश बनाउने सम्भावना पहिल्याउनुपर्दछ । यो प्रदेश कृषि उर्वरताको हिसाबले उत्कृष्ट भूमिको रूपमा परिभाषित छ । कृषिलाई अत्याधुनिक र व्यावसायिक बनाउनको लागि राज्यको तर्फबाट रणनीतिक र आर्थिक लगानी बढाउनु जरुरी छ । अन्नबाली, तरकारी, फलफूल, पशुपालन, माछालगायतका पकेट क्षेत्रको रूपमा विकास गर्न सकिए राष्ट्रको आत्मनिर्भरताको आधार बन्न सक्छ । कृषि उत्पादन वृद्धि, गुणस्तरीयता, प्रशोधन र बजारीकरणका आधारहरू खडा गर्न सकिन्छ । किसानहरूलाई अधिकारसम्पन्न र व्यावसायिक बनाउन सके अन्न, तरकारी, फलफूल, जडिबुटीको उत्पादन काफी रूपमा हुन सक्छ, जसले सिंगो मुलुक पाल्न सक्छ । त्यसको लागि किसानहरूलाई संगठित गरी उनीहरूलाई आवश्यक पूँजी, प्रविधि, उन्नत बीउवीजन, सिँचाइ, उत्पादनको उचित मूल्य र बजारीकरणमा राज्यले ध्यान दिनुपर्दछ । बढ्दो वातावरणीय विनाशका कारण भूमिगत सिँचाइको स्रोत टाढा र महँगो बन्दै गएको छ । त्यसको लागि ठूला नदीहरू मुख्यरूपमा सिन्धुली खुर्कोटबाट सुनकोशीको पानी मरिनखोलामार्फत सर्लाही, महोत्तरी, धनुषा, रौतहट र बारामा सिँचाइको ठूलो स्रोत बनाउन सकिन्छ । समग्र नेपालको समृद्धिको सबैभन्दा ठूलो आधार जलविद्युत्को हिसाबले यो प्रदेशको सम्भावना कम रहे पनि सिँचाइको लागि हुने डाइभर्सनबाट केही मेघावाट विद्युत् उत्पादनको सम्भावना छ । यो प्रदेशको महत्त्वपूर्ण सम्पदा र समस्या चुरे र घना प्र्राकृतिक वन हो । बढ्दो वनविनाशले चुरे बग्दा उर्वर भूमि बगरमा परिणत हुने खतरा छ । यसैलाई मध्यनजर गरेर उच्च प्राथमिकतासहित चुरे राष्ट्रपति संरक्षण कार्यक्रम ल्याइए पनि प्रभावकारी हुन सकिरहेको छैन । राष्ट्रिय गौरवका आयोजनाहरू प्रस्तावित दोस्रो अन्तर्राष्ट्रिय विमानस्थल र काठमाडौं जोड्ने द्रूतमार्ग यो प्रदेशको बहुआयामिक निधि हुन् । काठमाडौंसँग नजिक, लागत, विस्तार र प्राविधिक सम्भाव्यताको हिसाबले उत्तम विकल्पको रूपमा यो विमानस्थल रहेको छ । त्यस्तै बहुचर्चित तराई काठमाडौं द्रूतमार्ग पनि त्यत्तिकै महत्त्वपूर्ण छ । यी आयोजनाहरू नेपालको प्रमुख नाका वीरगन्ज, काठमाडौं जोड्ने द्रूतमार्ग, वीरगन्ज औद्योगिक कोरिडोर र विशेष आर्थिक क्षेत्रसँग प्रत्यक्ष रूपमा जोडिनुका साथै जनकपुर र लुम्बिनीलाई पनि अन्तर्राष्ट्रिय विमानस्थलले विश्व समुदायलाई नजिक बनाउनेछ । यो अन्तर्राष्ट्रिय विमानस्थल अन्तर्राष्ट्रिय रूपमा नै एक महत्त्वपूर्ण ट्रान्जिटको रूपमा विकास हुन सक्नेछ । यसले मधेसलाई काठमाडौंसँग राजनीतिक, सामाजिक र आर्थिक सम्बन्ध घनिष्ट बनाउन सहयोग पुर्याउनेछ । हुलाकी मार्ग यो प्रदेशको मात्रै नभएर समग्र तराईमधेसको आधारभूत सडक र लाइफलाइनसमेत हो । पूर्वपश्चिम हुलाकी मार्ग र उत्तरदक्षिण जोड्ने सहायक मार्गहरूले तराईमधेसको समग्र विकास र समृद्धिको लागि बहुआयामिक महत्त्व राख्दछ । यसको निर्माण प्रक्रियामा देखिएको सुस्तीलाई हल गरी तीव्रता दिँदा तराईमधेसको असन्तुष्टि र मागलाई धेरै हदसम्म सम्बोधन गर्नेछ । सप्तरीको कल्याणपुर बर्साइन सुवर्णपट्टी सडक, धनुषाको वीरेन्द्रबजार यदुकोहा महिनाथपुर सडक, महोत्तरीको माईस्थान गौशाला सम्सी सडक, सर्लाहीको नयाँ रोड बरहथवा मधुवनी सडक, बाराको तामागढी सिम्रौनगढ र मानमत मटिअर्वा सडक, पर्साको वीरगन्ज ठोरी सडक र पुलहरूको निर्माणसँगै समग्र हुलाकी मार्ग निर्माणमा उच्च प्राथमिकता दिनुपर्दछ । तराई मधेसको अर्को महत्त्वपूर्ण यातायात पूर्वाधार प्रस्तावित जनकपुर बर्दिबास पथलैया रेलवे निर्माण प्रक्रियालाई अगाडि बढाउन सके यो प्रदेशको कायापलट हुन सक्छ । दुई नम्बर प्रदेश सुख्खा वा गरिब प्रदेश भयो र यसमा पहाडी जिल्ला थप्नुपर्यो भन्ने बहस चल्दै रहे पनि यसका विशिष्टताहरूलाई बुझेर समृद्ध प्रदेश बनाउने सम्भावना पहिल्याउनुपर्दछ । दुई नम्बर प्रदेशको मुख्य सहर वीरगन्ज अन्तर्राष्ट्रिय व्यापार विशेषतः आयातको दुईतिहाई हिस्सा र प्रभावको नाका हो । राष्ट्रिय आयमा योगदानसँगै यो क्षेत्रको समग्र विकासमा राष्ट्रिय तहमै विशेष प्राथमिकता केन्द्रित गर्न सक्नुपर्दछ । आर्थिक विकासका लागि औद्योगिकीकरणको आवश्यकतालाई आत्मबोध गर्दै वीरगन्ज पथलैया औद्योगिक कोरिडोरको व्यवस्थित विकास, प्रस्तावित सिमरा डुमरवाना विशेष आर्थिक क्षेत्र, जनकपुर सागरनाथ औद्योगिक क्षेत्र र राजविराज औद्योगिक क्षेत्रको विकासमा पर्याप्त ध्यान दिइयोस् । त्यस्तै वीरगन्ज चिनी कारखानालगायत स्थानीय महत्त्वका उद्योगधन्दाहरूको पुनस्र्थापना र सञ्चालनमा प्राथमिकता दिनुपर्दछ । मध्यतराईमा पर्यटनको सम्भावना पनि उत्तिकै प्रचुर छ । जानकी मन्दिरसहितको बृहत्तर जनकपुर क्षेत्र, बाराको गढीमाई मन्दिर, पर्सा वन्यजन्तु आरक्ष, सिम्रौनगढ, जलेश्वर महादेव मन्दिर, वीरगन्जको गहवा, विन्दवासिनी, रौतहटको नुनथर, सर्लाहीको नुगिताललगायत क्षेत्रहरूलाई व्यवस्थित गरेर तराईमा पर्यटनको सम्भावना विकास गर्न सकिन्छ । यो प्रदेशसँग मुलुकको राष्ट्रिय राजनीतिमा प्रभावकारी भूमिका खेलिरहेका राजनीतिक व्यक्तित्वहरू पनि छन्, जसले राष्ट्रिय राजनीतिमा आफ्नो प्रभावकारी उपस्थिति देखाइरहेका छन् । स्थानीय विकाससँग यो खालको पहुँच पनि महत्त्वपूर्ण हुने गर्दछ । एमालेका वरिष्ठ नेता एवम् पूर्वप्रधानमन्त्री माधव नेपाल रौतहटवासी र त्यहींबाट निर्वाचित सांसदसमेत हुन् । माओवादी केन्द्र अध्यक्ष एवम् प्रधानमन्त्री पुष्पकमल दाहाल सप्तरीबाट निर्वाचित सांसद हुन् । मधेसकेन्द्रित दलका आस्थाका धरोहर स्व गजेन्द्रनारायण सिंह यही प्रदेशका थिए । नेपाली कांग्रेसका पूर्वमहामन्त्री एवम् उपप्रधान तथा गृहमन्त्री विमलेन्द्र निधि, एमाले स्थायी कमिटी सदस्य सत्यनारायण मण्डल, मधेसकेन्द्रित नेताहरू महन्थ ठाकुर, राजेन्द्र महतो, महेन्द्र यादवजस्ता नेताहरू यो प्रदेशका अग्रजहरू हुन् र भावी सम्भावनाका धेरै स्थानीय नेताहरू रहेका छन् । तीनै शीर्षस्थ क्रियाशील र ऊर्जावान् नेताहरूको सकारात्मक र अग्रगामी राजनीतिक एवम् विकासका लागि साझा अगुवाइ यो प्रदेशको समृद्धिको सूत्र बन्न सक्छ । अव प्रदेशले जे प्राप्त गरेको छ र जे छन्, त्यसैका आधारमा समग्र विकासमा ध्यान दिनुपर्दछ । पहिचान र अधिकारको मागसँगै चेतना, शिक्षा, स्वास्थ्य, पूर्वाधार, मानव सूचकांक, सार्वजनिक प्रशासन, सुशासन, जवाफदेहितालगायतका विषयमा गम्भीर हुन जरुरी छ । सम्भव भएसम्म सीमांकन परिमार्जनका आधारमा फराकिलो बनाउने र सामुदायिक पहिचानलाई उच्च बनाउने कार्यमा ध्यान जानुपर्दछ । प्रदेशको समग्र विकासको लागि सबै तहतप्का साझा संकल्प र गुरुयोजनाका आधारमा अघि बढ्न ढिलाइ गर्नु हुँदैन ।"
अवसरवाद कि राष्ट्रवाद,"विश्वभर राष्ट्रवादको ज्वरो बढेको छ । राष्ट्रवादीले चुनाव जित्ने विश्वव्यापी लहर हेर्दा नेपालमा पनि राष्ट्रवादको नारालाई प्रधानता दिने अमूक नेता वा शक्तिलाई आगामी चुनावमा तुलनात्मक लाभ हुने विश्लेषणसमेत हुन थालेको छ । तर पश्चिमा राष्ट्रवादको मान्यता र तेस्रो विश्व भनिने नेपालजस्ता मुलुकको सन्दर्भमा राष्ट्रवादले तात्विक रूपमा भिन्न अर्थ राख्दछ, जसलाई पर्गेल्न आवश्यक छ । वर्तमान अवस्थामा अमेरिका र युरोपेली देशमा राष्ट्रवाद आफ्नो देश या भूमिमा अरू आएर भाग खोसिरहेकाहरूलाई नियन्त्रण गर्नुसँग सम्बन्धित छ । सरसर्ति हेर्दा अफ्रिकी, ल्याटिन अमेरिकी, युद्धग्रस्त अरब तथा मध्यपूर्व वा एसियाली देशबाट युरोप एवं अमेरिका प्रवेश गर्न चाहने आप्रवासीको भीड रोकेर आफ्नो 'स्वर्ग' जोगाइराख्नु युरोपेली राष्ट्रवादको सार हो । पश्चिमी राष्ट्रवादको अर्को सार श्वेत वा अमेरिकीयुरोपियन श्रेष्ठताको अहंकारी स्वघोषणा पनि हो । 'मेल्टिङ पट' अर्थात् गालिएको भाँडो भन्न रुचाउने र खुला बजार अर्थतन्त्रको हिमायती देश अमेरिकामा 'मेक अमेरिका ग्रेट अगेन' भन्ने नाराका साथ संरक्षणवादको वकालत गर्ने डोनाल्ड ट्रम्पको उदय भएको छ । बेलायतीहरूले 'ब्रेक्जिट' जनमत संग्रहमार्फत अन्तरदेशीय संगठनको सफल नमुना भनिएको युरोपेली संघबाट बाहिरिने निर्णय गरेका छन् । युरोपेली संघमा आबद्ध रहेकै कारण अन्य युरोपेली देशबाट आएकाहरूले रोजगारको क्षेत्र कब्जा गरेको र युरोप छिरेका आप्रवासी सहजै बेलायतमा आइपुग्दा धेरै कुरा गुम्छ भन्ने मनोदशा हावी भएकै कारण बेलायतीहरूले युरोपबाट छुट्टिने मान्यतालाई बहुमत दिए । अश्वेत आप्रवासीहरूका कारण आफूहरू असुरक्षित भएको ठान्ने अमेरिकी श्वेतहरूले ट्रम्पलाई मसिहा नै सम्झे । तेस्रो विश्वमा राष्ट्रवादी आन्दोलनको जरो उपनिवेशवाद र साम्राज्यवादविरुद्धको विद्रोह चेतमा आधारित छ । अर्को देशबाट भइरहेको हस्तक्षेप, शोषण, थिचोमिचो र नियन्त्रणको प्रयासविरुद्धको विद्रोह तेस्रो विश्वमा राष्ट्रवादको सार हो । वर्तमान समयमा उपनिवेशवाद र साम्राज्यवादको भौतिक उपस्थिति नरहेजस्तो देखिए पनि सुषुप्तरूपमा सर्वव्यापी भइरहेको 'हेजिमोनी' विरुद्धको लडाइँका आयाम झनै जटिल छन् । नेपालको सन्दर्भ एउटा लघुकथाबाट छलफल आरम्भ गरौं । ठूलीको सात वर्षकै उमेरमा विवाह भएको थियो । विवाहपश्चात् ठूली माइतीमै बसिरहेकी थिइन् । ठूली बढ्दै गइन् । विस्तारै बैंसको रंग चढ्न थाल्यो र लाज मान्न पनि थालिन् । ठूली साथीहरूसँग गोठालो गएकी थिइन् । ठूलीका पति उनलाई लिन आएको थाहा पाएर उनका साथीहरू चिच्याउँदै आए, ठूलीको पोइ आयो ! ठूलीको पोइ आयो ! भन्न थाले । ठूलीलाई लाज लाग्यो । उनले आफ्नो वस्त्र उठाएर मुख छोपिन् । तर उनले फरिया तानेर मुख छोप्न खोज्दा फरियाले छोपिएको लाज भने पूरै देखियो । ठ्याक्कै ठूलीको जस्तै अवस्था छ, नेपाली राष्ट्रवादको । आफू बढी राष्ट्रवादी बन्ने होडमा अरूलाई राष्ट्रघाती करार गर्न उद्यत् नेता र शासकहरूले ठूलीले जस्तै लुकाउन खोजेको कुरा देखिएको चालै पाउँदैनन् । राजतन्त्रकालमा राजसंस्थालाई राष्ट्रियता र राष्ट्रवादको केन्द्रीय प्रतीकका रूपमा व्याख्या गरिन्थ्यो । विद्रोहरत माओवादी र तत्कालीन सात दलबीच बाह्रबुँदे दिल्ली सम्झौता हुँदा ज्ञानेन्द्रका गृहमन्त्री कमल थापाले 'विदेशी भूमिमा बनेको षड्यन्त्र' को संज्ञा दिएका थिए । ०६२६३ को जनआन्दोलन रोक्न राजाले तत्कालीन भारतीय विशेष दूत करण सिंहको सुझावअनुसार वैशाख ८ मा दिएको वक्तव्य आन्दोलनकारीले अस्वीकार गरेपछि भारतीय मध्यस्थता असफल हुन पुग्यो । उक्त वक्तव्य स्वीकृत भएको भए राजतन्त्र रहन्थ्यो र यसको श्रेय दिल्लीलाई जान्थ्यो । तर राजावादीहरूकै भाषमा 'भारतकै षड्यन्त्रमा' सत्ताच्युत भएको एक दसक पुग्न लाग्दा ज्ञानेन्द्र शाह राजनीतिक स्पेस पाउने सूत्र खोज्दै विदेशी भूमि चहार्न थालेका छन् । हुन त देश रहने कि नरहने भन्ने चिन्ता बारम्बार आइरहने उनका वक्तव्यमा व्यक्त हुन्छ, तर ज्ञानेन्द्रको आफूलाई विस्थापित गरेको भनिएकै शक्तिको साहारा लिएर भए पनि पुनस्र्थापित हुने चाहना बुझ्न अब कठिन रहेन । पहिलो संविधानसभाको चुनावमा माओवादीले अनपेक्षित मत प्राप्त गरेर सरकार बनाउने निश्चित देखिएपछि तत्कालीन प्रधानमन्त्री गिरिजाप्रसाद कोइरालामा अचानक राष्ट्रवाद जाग्यो । गणतन्त्रको प्रथम राष्ट्रपति बन्न लालायित कोइरालालाई चुनावपश्चात् माओवादीले लल्कारेपछि उनी माओवादी भारतबाट परिचालित छ र आफूहरूलाई विस्थापित गर्न जे पनि गर्न सक्छ भन्ने निष्कर्षमा पुगे । उनी तिनै मान्छे हुन्, जसले 'मधेस एक प्रदेश' जस्तो विवादास्पद (कतिपयको विचारमा भारतको षड्यन्त्रमा आएको भयानक राष्ट्रघाती) एजेन्डा स्वीकार गरेर मधेस आन्दोलन मत्थर तुल्याएका थिए । कोइरालामा राष्ट्रवादको चिन्ता जगाएर उनलाई विस्थापित गरेका प्रचण्डले प्रधानमन्त्री पदबाट हात धुनुपरेपछि विदेशी प्रभुविरुद्ध खनिँदै राष्ट्रवादी आन्दोलन घोषणा गरे । व्यावहारिक बन्दै दुवै छिमेकीसँग सन्तुलित सम्बन्धको कुरा गर्ने प्रचण्डले भारतीय शासकको 'एसम्यान' नबन्ने कसम खाएको धेरै भएको छैन । अघिल्लोपटक प्रधानमन्त्री बन्दा क्रमभंग गर्दै बेइजिङ गएर पछुताएका प्रचण्डले यसपटक त्यसो गरेनन् । बरु राष्ट्रिय एकताकै लागि उनी दिल्लीको दबाब अन्तर्यमा बोकेको संशोधन विधेयक पारित गराउन चाहन्छन् । अल्पसंख्यक इसाईहरूका लागि स्थगित भइसकेको राष्ट्रिय बिदा पुनस्र्थापित गर्न सक्ने प्रचण्ड बहुसंख्यकले राष्ट्रिय एकताका प्रतीक मान्ने र इसाई मिसनरीलाई डाँडो कटाएका पृथ्वीनारायणको जन्मजयन्तीमा राष्ट्रिय बिदा दिन मन लागे पनि नसकेको निरिहता प्रकट गर्न संकोच मान्दैनन् । सुशील कोइराला जीवनभर भारतले मन नपराएको नेताको रूपमा रहे । प्रधानमन्त्री बनेपछि पनि नरेन्द्र मोदीको शपथ ग्रहणबाहेक उनलाई भारत भ्रमण गर्ने अवसर जुरेन । तर विडम्बना मान्नुपर्छ, भारतले मन नपराएका तिनै कोइराला जीवनको उत्तराद्र्धमा भारतपरस्त करार भएर बिदा भए । छिमेकप्रभावित राजनीतिक चलखेलको सिकार बनेका कोइराला भारतसमर्थित र महाकाली सन्धिका हर्ताकर्ता केपी ओली राष्ट्रवादी गठबन्धनको उम्मेदवारको रूपमा चित्रित हुने विचित्रको अवस्था आइलाग्यो । चर्चित पुस्तक 'प्रयोगशाला' केपी शर्मा ओलीले भारतीय गुप्तचर संस्थाका अधिकारीहरूसँग भेट गरिरहेको सन्दर्भबाट सुरु हुन्छ । जानकारहरू ओली भारतविरोधी राष्ट्रवादको प्रतीकका रूपमा स्थापित हुनुलाई अपत्यारिलो संयोग मान्छन् । संविधान जारी भएपछि आयोजित सभामा प्रचण्ड भारतप्रति जति आक्रामक देखिए, प्रधानमन्त्री हुन ठिक्क परेका ओली त्यति मुखर देखिएनन् । नाकाबन्दीकै बीचमा प्रधानमन्त्री भएपछि उनले भारतअघि चीन भ्रमणको कुरा पनि गरे, तर विदेश भ्रमण भारतबाट सुरु हुने परम्परा तोड्ने आँटचाहिँ गरेनन् । त्यतिमात्र होइन, दिल्लीपछि बेइजिङ गएका उनले त्यहाँ केही ऐतिहासिक महत्त्वका सम्झौता नगरेका होइनन्, तर भारतीय एकल निर्भरता हटाउने बहुप्रतीक्षित इन्धन आपूर्ति सम्झौता भने दिल्लीकै दबाबमा थाँती राख्न विवश बने । दिल्लीबाट संविधान अनुमोदन गराउन राष्ट्रवादका अर्का चतुर उपभोक्ता कमल थापाले आफ्नो परराष्ट्रमन्त्रीको हैसियतमा गरेका कीर्तिमानी दिल्ली भ्रमण (९ महिनामा ४ पटक) असफल भएपछि बालुवाटार छोड्ने अवस्थामा पुगेका ओलीले जाँदाजाँदै 'नेपालमा छौंडा नखेलाउन' भारतलाई चेतावनी दिए । अहिले उनी राष्ट्रवादको प्रयायी बन्न लालायित देखिन्छन् । यी केही दृष्टान्तले भन्छ दीर्घकालमा कसैलाई पनि विशुद्ध राष्ट्रवादी वा राष्ट्रघाती करार गर्न कठिन छ । हाम्रोमा राष्ट्रवाद श्यामश्वेत होइन, खैरो रंगमा विचरण गरिरहेको छ । अहिलेसम्म उपभोग गरिएका राष्ट्रवादी नाराले राष्ट्रिय स्वार्थको अन्तर्य बोक्दैन, तात्कालिक सत्ता स्वार्थ मात्र बोकिरहेका छन् । अवसरवाद र राष्ट्रवादबीच अन्तर नै छैन कि भन्ने भान हुन्छ । हाइटेक ग्लोबलाइज्ड समयमा अन्तर्राष्ट्रिय हस्तक्षेप शीतयुद्धकालीन समयमा जस्तो बाजा बजाएर भइरहेको हुँदैन । विकसित देशहरूबीच समेत ह्याकिङको माध्यमबाट हस्तक्षेपका आरोपप्रत्यारोप चलिरहेको पृष्ठभूमिमा (गत राष्ट्रपतीय चुनावमा अमेरिकाले रूसमाथि ह्याकिङ गरेर चुनावी नतिजा प्रभावित पारेको आरोप) नेपालजस्ता अल्पविकसित देशको राष्ट्रवाद लडाइँ भीमकाय छिमेकीलाई गाली गरेर मात्रै जोगिनेवाला छैन । नेपालमा अहिले 'प्राप्त उपलब्धि' भनिने संघीयता, धर्म निरपेक्षता वा सशक्तीकरणको नाममा अति समावेशीकरण जस्ता विषय कुन हदसम्म नेपालका मौलिक एजेन्डा हुन् वा एनजीओकरणका उपउत्पादन हुन् भन्ने विस्तारै खुल्दै जान थालेको छ । जातीय मुद्दा प्रवद्र्धन गर्ने, धर्म निरपेक्षताको घोषणा गराउन सफल र क्रिसमस बिदा पुनस्र्थापित गर्न लबिङ गर्ने अमूक शक्तिकेन्द्रहरू, मधेसीहरूलाई पाखा पारिएको संविधानका कारण देश नै विघटनको सँघारमा पुगेको भन्दै प्रतिवेदन सार्वजनिक गर्ने इन्टरनेसनल क्राइसिस ग्रुपजस्ता आईएनजीओहरूको 'पेनिट्रेसन' ले कुन हदसम्म हाम्रा राजनीतिक एजेन्डा प्रभावित छन् भन्ने तथ्य पनि उदांगिदै छ । अझ अधिकांश सांसदहरू बुझेर वा नबुझेरै एनजीओका वकिल बन्ने र संसद्मा प्रस्तुत हुने विधेयकसमेत एनजीओहरूले बनाएका मस्यौदामै आधारित हुने विडम्बनापूर्ण अवस्थाबाट गुज्रिरहेको छ हाम्रो समय । उत्तरी छिमेकी चीनले अहिलेसम्म आन्तरिक राजनीतिक फेरबदलमा निर्णायक चलखेलको भारतीय स्तर हासिल नगरेको जस्तो देखिन्छ । तर बुझ्नुपर्ने कुरा के हो भने ठूला राष्ट्रहरूले साना छिमेकीहरूलाई माया त्यतिबेलासम्म मात्र गर्छन्, जतिबेलासम्म उनीहरूको स्वार्थमा बाधा आउँदैन । नेपाल मामिलामा चीन पनि पछिल्लो समय आक्रामक देखिन्छ । पहिले चुपचाप रहने चिनियाँ मिडियामा नेपालमा भारतीय हस्तक्षेपका विषयहरू बारम्बार उठिरहनु र नेपालका नेताहरूमाथि समेत प्रश्न उठाइनु यसैको संकेत हो । बारम्बार भइरहने चिनियाँ प्रतिनिधिमण्डलको नेपाल भ्रमणका उद्देश्यहरू प्रस्ट नभए पनि भारतले जस्तै नेपालमा आफ्ना लवीहरू निर्माण र परिचालनको चिनियाँ चाहना पछिल्लो समयमा प्रकट भइरहेको छ । यसको अर्थ परराष्ट्र र छिमेकी नीतिमा आफूअनुकुल व्याख्या र व्यवहार प्रदर्शित भइरहने हो भने नेपाली राजनीतिमा चिनियाँ र भारतीय लवीहरूको टकराव सतहमा आउने दिन टाढा छैन । नेपालमा राष्ट्रवादको मुद्दा मुख्यतः दिल्लीसँगको दोस्ती वा दुस्मनीले निर्धारण गरिरहेको छ । अर्थात् दक्षिणतिर फर्केको हाम्रो राष्ट्रवाद त्यहीँ विसर्जित हुन्छ । आफूअनुकुल हुँदा मौन समर्थन मात्र होइन मतियार बन्न पनि तयार हुनु र प्रतिकुल अवस्थामा भारतीय हस्तक्षेपको चर्को विरोध गर्नु हाम्रो राष्ट्रवादको विरासत हो । भारतसँग रिस फेर्न चीनसँग नजिकिएजस्तो गर्ने (चिनियाँ मिडियाले यसै भन्न थालेका छन्) राष्ट्रवाद नेपाललाई अन्तर्राष्ट्रिय क्रीडास्थल बनाउने अर्को प्रपञ्च मात्र हुन जान्छ । यसर्थ अहिलेको संगीन प्रश्न राष्ट्रवाद र अवसरवादबीचको भिन्नता पहिल्याउनु नै हो । गौतम एपी वान टेलिभिजनका डेक्स सम्पादक हुन् ।"
