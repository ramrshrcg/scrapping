शीर्षक,विवरण
ओली हारे पनि नेपालीले जित्नुपर्छ,"केपी शर्मा ओलीले प्रधानमन्त्रीको पदबाट राजीनामा दिएका छन् । बाह्रबुँदे सहमतिको आधारमा बनाइएको संविधान नेपाललाई असफल राष्ट्र बनाउने दस्ताबेज हो । त्यसैले अस्थिर सरकारको कल्पना गरिएको छ संविधानमा । कथित गणतन्त्रको १० वर्षमा नौवटा प्रधानमन्त्री बन्नु त्यसैको लक्षण हो । ओली एक हदसम्म राष्ट्रवादी नेता थिए । महाकाली सन्धिदेखि बद्नाम भएका ओली आफ्नो जीवनको उत्तराद्र्धमा परिवर्तन भएर राष्ट्रवादी बन्ने प्रयत्नमा थिए र उनले नेपाललाई विश्वकै समृद्ध मुलुक बनाउने तपस्यामा लागेका थिए । नेपालको इतिहासमा देशभक्त प्रधानमन्त्रीमा आफ्नो नाम लेखाउने प्रयत्नमा उनी थिए र त्यसमा आंशिक भए पनि उनी सफल भए । ०४६ सालपछिको प्रधानमन्त्रीमा उनीजस्तो राष्ट्रवादी प्रधानमन्त्री अरू कोही हुन पाएनन् । मनमोहनको उचाइ पनि उनको अगाडि होचो हुन जान्छ । पञ्चायतकालमा मरिचमान एक मात्र राष्ट्रवादी नेता थिए । ओलीको उचाइ उनीभन्दा पनि माथि उठ्न लागेको थियो, तर भारत र पश्चिमा शक्तिले नेपालमा राष्ट्रवाद बलियो भएको सहन सक्दैनन् । नेपाललाई कमजोर राखेर आफ्नो दुनो सोझ्याउने उनीहरूको उद्देश्य हो । ओली हारे । तर जित्यो कसले नेपालले ? यो कदापि होइन । पुष्पकमल प्रधानमन्त्री हुने भए । के उनले जिते ? यो पनि होइन । असफल प्रधानमन्त्रीको रूपमा परिचित अस्थिर स्वभावको देउवा जिते ?केही हदसम्म हो तर होइन । यो जित भारत र पश्चिमा शक्तिको हो र हार नेपाल र नेपाली जनताको हो । पुष्पकमल दाहालजस्तो अस्थिर स्वभाव भएका नेताका कारण आज नेपाल हार्न बाध्य भयो । पाप धुरीबाट कराउँछ भन्ने सत्य हो । उनी राष्ट्रप्रति गरेको घात र अपराधको ज्वालाबाट छुटकारा पाउन जुनसुकै बेला जे पनि गर्न तयार रहन्छन् । भोलि आफ्नो स्वार्थको लागि शेरबहादुरलाई पनि धोका दिएर एमालेको शरणमा जान सक्छन् उनी । भारत र पश्चिमा शक्तिको निर्देशनमा उनले मञ्चन गरेको कथित जनयुद्धको अपराधको सजायबाट मुक्ति पाउन र जनयुद्धको नाममा उनले कमाएको अकूत सम्पत्तिको रक्षा गर्न उनी जस्तोसुकै कदम चाल्न सक्छन् । यस्तो व्यक्ति कसरी राष्ट्रको हुन सक्छ ? उनले ओली सरकारलाई पटकपटक राष्ट्रवादी सरकार भनेर प्रशंसा गरेका हुन् । सरकारविरुद्ध अविश्वासको प्रस्ताव पेस गर्नुअगाडि पनौतीमा गएर भनेका थिए, यो सरकारको विकल्प छैन । ओलीकै नेतृत्वमा राष्ट्रिय सरकार बन्छ भने । १५ दिन अगाडिसम्म ओली सरकारको विकल्प नदेख्नेले एक्कासि कसको निर्देशनमा ओली सरकारको विकल्प देखे ? वैद्य नेतृत्वको माओवादीको एउटा गुट उनको पार्टीमा विलय हुँदा उनले घोषणा गरेका थिए, आगामी दुई वर्षसम्म सत्तामा नजाने र माओवादी केन्द्रलाई राष्ट्रकै पहिलो पार्टी बनाएर मात्रै सत्तामा जाने हो र आफू गाउँगाउँसम्म जनताको दैलोमा जाने हो । के उनको पार्टी नेपालको सबैभन्दा ठूलो पहिलो पार्टी बनी सक्यो ? के उनी गाउँगाउँसम्म जनताको दैलोमा पुगे ? आफूले बोलेको वचनमा ब्रेक लगाउने कुन शक्ति हो ? उनले नाकाबन्दीको समयमा भारततर्फ औँला उठाउँदै भनेका थिए, म कुनै शक्तिको एस म्यान बन्दिनँ । कुन भय, कुन त्रासले उनी अहिले भारतको एस म्यान बन्न बाध्य भए ? उनले ओलीलाई गणतन्त्रविरोधी भनेका छन् । खुमबहादुर खड्का, शशांक कोइराला जस्ता गणतन्त्रविरोधी, हिन्दु राष्ट्रवादी र संघीयताविरोधीसँग लगनगाँठो बाँध्दा के उनी गणतन्त्रवादी भए ? भोलि भारत र पश्चिमा शक्तिले उनलाई हेगमा पुर्याउने र उनले विदेशमा थुपारेको अकूत सम्पत्ति जफत गर्ने धम्की दिए, के उनी गणतन्त्र, संघीयता र हिन्दु राष्ट्रको पक्षधर बन्नेछन् ? उनले ओलीको राष्ट्रवादलाई भारतीय पत्रिका हिन्दुस्तान टाइम्समा अन्तर्वार्ता दिँदै भनेका छन्, भारतविरुद्ध नाकाबन्दीको मुद्दा उठाउने सामन्ती राष्ट्रवादको पक्षमा म छैन । उनी के भारतीय राष्ट्रवादको पक्षमा छन् ? नाकाबन्दीताका भारतविरुद्ध बोलेका उनका शब्दहरूका लागि के उनी नेपाली जनतासँग माफी माग्न सक्छन् ? हो, उनी हेग जाने र विदेशी बैंकमा रहेको आफ्नो अकूत सम्पत्ति बचाउन नाकाबन्दी बिर्सन सक्छन्, भारतले सिक्किमीकरण गर्ने, नसके भुटानीकरण गर्ने योजनालाई सघाएर लेन्डुप बन्न तयार छन् तर राष्ट्रवादी बन्न तयार छैनन् । उनी नाकाबन्दी बिर्सन सक्छन्, तर नेपाली जनता भारतीय अत्याचार कदापि बिर्सन सक्दैनन् । पुष्पकमललाई बुई चढाएर भारतीय स्वार्थमा समर्पित कांग्रेस जन्मैदेखि भारतपरस्त हो । सिक्किम भारतमा विलयपछि बीपी कोइरालाले भारतको नेपालमाथिको गिद्दे दृष्टि थाहा पाएर ०३३ सालमा मेलमिलापको नीति लिएर नेपाल फर्केका थिए । उनलाई थाहा थियो, नेपाल पस्नासाथ जेलमा हालिन्छ, मुद्दा चलाइन्छ र ज्यान पनि जान सक्छ । तर राष्ट्र र राष्ट्रियताको अगाडि उनले व्यक्तिगत स्वार्थलाई गौण ठाने । उनी राजतन्त्र र लोकतन्त्र एकअर्काको परिपूरक हो भन्थे । राजा र मेरो गर्धन जोडिएको छ भनेका थिए । यो भनेको राजतन्त्र र प्रजातन्त्र एकअर्कामा जोडिएको हो । उनको विरासतलाई गणेशमान र कृष्णप्रसादले धान्ने प्रयास गरेका थिए, तर गिरिजाप्रसादको कारण सकेनन् र कांग्रेसबाट अलग भए । कांग्रेसमा गिरिजाप्रसादको अभ्युदय कांग्रेसको लागि मात्र नभएर राष्ट्रको लागि पनि घातकसिद्ध भयो । त्यसपछि शेरबहादुर र रामशरणको सत्तामा अवतरण अमेरिकी साम्राज्यवादको जित भयो । अब त कांग्रेस नाम मात्रको रह्यो । सरकार परिवर्तनमा मुख्य भूमिका खेलेका कांग्रेसका नेता तथा सांसद अमरेशकुमार सिंह त आफूलाई खुलेआम भारतको मान्छे भन्न गर्व गर्छन् । कांग्रेस नेपालको हित चाहँदैन । मौका मिले त्यसभित्रबाटै लेन्डुप भएर कोही ननिस्केला भन्न सकिँदैन । बीपीले लेन्डुपलाई राजासँग मिलेर गए मात्र सिक्किम रहन्छ भनेका थिए, लेन्डुपले मानेनन् । तर भारतमा विलय भएपछि भारतको लागि लेन्डुप अर्थहीन भयो । इन्दिरा गान्धीले उनलाई महत्त्व दिन छोडेपछि बल्ल उनमा पश्चात्ताप भयो । नेपालका लेन्डुपहरूले यो कुरा किन बुझ्दैनन् ? भारत र पश्चिमा शक्तिकेन्द्रले ओली सरकार किन ढाल्यो, यो जगजाहेर छ । अब भारतले कोशी ब्यारेजमा आतंकवादी हमलाको बहानामा नेपालमा आफ्नो सेना परिचालन गर्नेछ । सेना परिचालनको स्वीकृति दाहाल सरकार दिन बाध्य हुनेछ । जसरी आठ वर्षअगाडि कोशीको बाढीको निहुँमा आफ्नो सेना केही समयको लागि भारतले यहाँ पठायो र अहिले विराटनगरमा स्थायी क्याम्प बनाएर अखडा जमाएको छ, विस्तारै विभिन्न निहुँमा भारतीय सेना पठाएर नेपाललाई कब्जा नगर्ला भन्ने छैन । उसको लागि यसलाई नेपालमा लेन्डुपहरूको सरकार चाहिन्छ र अब बन्ने सरकार त्यसैको उत्पादन हो । लोकतन्त्रको नाममा सरकारलाई जे पनि गर्न दिने छुट दिनु हुँदैन । आफ्नो राजनीतिक आस्थाभन्दा माथि उठेर नेपाली जनता अब लेन्डुप प्रवृत्तिको सरकारविरुद्ध सडकमा आउनैपर्छ, नत्र नेपाल रहँदैन । विस्तारै नेपालको अस्त्तिव भारतमा विलय हुनेछ । ओली हारे पनि नेपाल जित्नुपर्छ, नेपाली जित्नुपर्छ । लोकतन्त्रको नाममा सरकारलाई जे पनि गर्न दिने छुट दिनु हुँदैन । आफ्नो राजनीतिक आस्थाभन्दा माथि उठेर नेपाली जनता अब लेन्डुप प्रवृत्तिको सरकारविरुद्ध सडकमा आउनैपर्छ, नत्र नेपाल रहँदैन । विस्तारै नेपालको अस्त्तिव भारतमा विलय हुनेछ । ओली हारे पनि नेपाल जित्नुपर्छ, नेपाली जित्नुपर्छ ।"
अर्थतन्त्र र राज्यको सम्बन्ध,"राज्य सञ्चालनमा राष्ट्रिय अर्थनीतिको ठूलो भूमिका हुुन्छ । यही अर्थनीतिको जगबाट राजनीतिक व्यवस्थाले शक्ति प्राप्त गरेको हुन्छ । नेपाली राजनीतिको एक मुख्य कारकतत्त्व कमजोर र न्यून आर्थिक अवस्था हो । मानव विकास प्रतिवेदनअनुसार आर्थिक विकास भन्नाले आय वृद्धि, शैक्षिक स्तरमा वृद्धि र स्वस्थ्य स्तरमा वृद्धिसमेतलाई मानेको छ । जनसहभागितामूलक आर्थिक विकास प्रक्रियामा लगानी गर्ने नागरिक समाजको क्षमतामा वृद्धि गरी जनसहभागिता बढाउने, सहभागितामूलक आर्थिक विकास प्रक्रियामा लगानी गर्ने, शिक्षालाई अनिवार्य रूपमा अधिकतम लगानी गर्ने योजना बनाउने, शिक्षालाई संस्थागत बनाउन प्रयत्न गर्ने, स्वास्थ्यसम्बन्धी न्यूनतम सुविधाको पहुँच सबै नागरिकसम्म पुर्याउने, राज्यका तर्फबाट सुशासनलाई प्रभावकारी बनाउने र मानव समुदायमा सहयोगको उपयुक्त आधार निर्माण आर्थिक विकासका माध्यम हुन् । खुला अर्थव्यवस्थाले आर्थिक विकास गराउँछ भन्ने हुन्छ । यसमा राज्यले सकेसम्म आर्थिक क्षेत्रमा हात हाल्नु हुदैन र सरकारले उठाउने कर र त्यसको खर्च न्यूनतम गरी निजी क्षेत्र फस्टाउन दिएमा आर्थिक विकास हुन सक्छ । समाजमा हरेक व्यक्तिलाई विकसित हुन मौका दिएमा अर्थव्यवस्थाले समाजमा हुने र नहुनेको खाडल खन्दछ । हुनेखाने एकथरीले राज्यका सम्पूर्ण अंगहरूमा हालीमुहाली जमाउँछन् । अर्काथरी जीवनयापन गर्न पनि सक्दैनन्, त्यसैले समाज उन्नतिको लागि राज्यले अर्थव्यवस्थाको जिम्मा लिनुपर्छ । त्यसैगरी समाजमा बेरोजगार, आर्थिक मन्दी आदि मूलतः वस्तु वा सेवाको मागमा आउने कमीले समस्या ल्याउँछ । समाजको आर्थिक उन्नतिको लागि वस्तु वा सेवाको प्रभावकारी माग बढाउनुपर्छ । विश्वव्यापीकरणको प्रभाव आर्थिक विषयसँग सम्बन्धित हुन्छ । यसको अर्थ कुनै न कुनै आर्थिक गतिविधिमा एक देश अर्को देशसँग परनिर्भर गर्दछ । एक देशको आर्थिक गतिविधि अर्को देशसँग पनि सम्बन्धित हुन्छ । पछिल्लो उदाहरण ग्रीस र स्पेनको आर्थिक मन्दीले युरोपेली संगठनलाई पारेको प्रभावलाई लिन सकिन्छ । विश्वव्यापीकरणले विश्वबजारको सञ्जाललाई कुनै न कुनै तहबाट समेटेको हुन्छ । एक राष्ट्रको लगानीले अर्को देशको सम्बन्धलाई महत्त्वपूर्ण सहयोग वा कुनै किसिमको प्रभाव निम्त्याउन सक्छ । यी विदेशी लागनीका कुरा नेपालजस्ता विकासशील देशमा बढी लागू हुन सक्छ र कुनै पनि राज्यले आफ्नो आर्थिक नीति आफ्नो देशको हित र अनुुकूलतालाई मध्यनजर गरी बनाएको हुन्छ, जसको राष्ट्रिय नीतिनिर्माणमा सहयोग पुर्याओस् भन्ने चाहना हुन्छ । राज्यको विदेश नीतिको आर्थिक उद्देश्य आफ्ना राज्यका नागरिकहरूको जीवनस्तर माथि उठाउनु, निर्यातमा वृद्धि गर्नु, नयाँ अन्तर्राष्ट्रिय बजारहरू प्राप्त गर्नु, विदेशी लगानीलाई स्वदेशमा लगानी गर्ने वातावरण सिर्जना गर्नु, वैदेशिक व्यापारमा साझेदारी गर्नु हो । मुलुकलाई आर्थिक रूपमा सम्पन्न बनाउन वस्तुहरूको आयात कम र निर्यात बढी गर्नुपर्ने हुन्छ । यसो गर्दा निर्यात हुने कच्चापदार्थ उत्पादनमा पनि महत्त्वपूर्ण रूपले अध्ययन गर्नु जरुरी रहन्छ । यस्ता अन्तर्वस्तुहरूको समीक्षा गर्दा आर्थिक तत्त्व शक्ति प्रयोगको एक महत्त्वपूर्ण साधनको रूपमा देखिन्छ । राज्यका हरेक आर्थिक पक्षहरू विदेश नीतिमा निर्भर रहने गर्दछन् । राज्यको आर्थिक नीति मूल रूपमा राष्ट्रिय हितलाई बढाउने हुुन्छ र आर्थिक लाभ प्राप्त गर्ने प्रत्यक्ष उद्देश्य रहेको हुन्छ । अन्तर्राष्ट्रिय आर्थिक सिद्धान्तअनुसार अन्तर्राष्ट्रिय राजनीति र अन्तर्राष्ट्रिय अर्थतन्त्रको निकट सम्बन्ध हुन्छ । यस्तो अवस्थामा यी दुई तत्त्वबीच बराबरी अध्ययन गर्नुपर्ने आवश्यकता छ । अन्तर्राष्ट्रिय राजनीतिले आर्थिक अवस्थालाई प्रभावित गर्न सक्छ भने आर्थिक अवस्थाले अन्तर्राष्ट्रिय राजनीतिलाई पनि उत्तिकै प्रभाव पार्छ । अन्तर्राष्ट्रिय अर्थशास्त्रको अध्ययनको लागि आवश्यक तीनवटा मुख्य सिद्धान्तमध्ये आर्थिक राष्ट्रवाद, आर्थिक अन्तर्राष्ट्रियवाद र आर्थिक संरचनावाद पर्छन् । आर्थिक राष्ट्रवाद सिद्धान्त अन्तर्राष्ट्रिय अवस्थाको संश्लेषण गरी राज्यको केन्द्रमा रही आन्तरिक भूमिकालाई केन्द्रमा राखी अध्ययन गर्ने सिद्धान्त मानिन्छ । यो आर्थिक नीतिले राजनीतिको अर्थनीतिलाई नियन्त्रण गर्न सक्छ भन्ने हुन्छ । यो सिद्धान्त वास्तवमा राज्यकला पनि हो, जहाँ राज्यले आफ्नो शक्ति, आर्थिक शक्ति र क्षमता अभिवृद्धि गर्न प्रयोग गर्दछ । यो सिद्धान्तअनुसार राज्यले अधिकतम हित र स्वार्थ परिपूर्ति गर्छ । शक्तिसम्पन्न र आर्थिक सबल राज्यहरूले साम्राज्य विस्तार र नयाँ नवउपनिवेशवादको निमित्त विदेश नीति तयार गरेका हुन्छन् । अरू राज्यहरूलाई वैदेशिक लगानी, सहयोग र अनुदान दिएर आफ्नो हितमा झुकाव राख्न बाध्य पनि बनाउने प्रचलन छ । कतिपय अवस्थामा आफ्नो राज्यमाथि अनुकूल नहुने राष्ट्रहरूमाथि व्यापारिक प्रतिबन्ध लगाउने प्रचलनले पनि प्राथमिकता पाएको छ । व्यापारिक क्षेत्रमा संरक्षणवादले आफ्नो उद्योगधन्दा, कलकारखाना आदिलाई संरक्षण गर्ने गरी आर्थिक तथा आयतनिर्यात नीति तयार गरी लागू गर्दछ । आर्थिक अन्तर्राष्ट्रियवाद सैद्धान्तिक अवधारणा हो, जसले अर्थतन्त्रका विश्व दृष्टिकोणलाई केन्द्रमा राख्छ । यो सिद्घान्तले विश्वबजारको आर्थिक नीतिको अध्ययन गर्ने गर्दछ, जसमा आर्थिक उदारता, स्वतन्त्र व्यापार, पुजीवादी प्रतिस्पर्धात्मक आर्थिक व्यवस्था, मुक्त अर्थव्यवस्था र अर्थव्यवस्थाको तरलता आदि विषय पर्छन् । अन्तर्राष्ट्रिय अर्थव्यवस्थामा अन्तर्राष्ट्रिय राजनीति, आर्थिक र राजनीतिक व्यवस्थाका प्राथमिक आर्थिक कर्ताहरूमा व्यक्ति, बहुराष्ट्रिय निगम र अन्तरसरकारी संगठनहरू हुन्छन् । कुनै पनि राज्यले आफ्नो आर्थिक नीति आफ्नो देशको हित र अनुकूलतालाई मध्यनजर गरी बनाएको हुन्छ, जसको राष्ट्रिय नीतिनिर्माणमा सहयोग पुर्याओस् । यो सिद्धान्तअनुसार अन्तर्राष्ट्रिय आर्थिक सहयोग र प्रतिस्पर्धात्मक भावना हुने गर्छ । यो अवधारणामा राज्यभित्रको आर्थिक नीतिनिर्धारण कार्यक्रम प्राथमिकताको विषय बन्दैन । यहाँ राज्यले कुनै किसिमको अवारोध खडा गर्दैन । शक्तिको प्रदर्शन गर्ने कार्य गरी अन्य मुलुकमाथि आफ्नो नियन्त्रण गरी आर्थिक अवस्था बृहत् गर्ने सिद्धान्तविपरीत यो सिद्धान्त लागू भएको हुन्छ । अर्थतन्त्रले राजनीतिलाई नियन्त्रण गरेको हुन्छ भन्ने मान्यता राखिन्छ, जसलाई संरचनात्मक आर्थिक सिद्धान्त मानिएको छ । यो अवधारणालाई नवीन अवधारणाका रूपमा हेरिने हुँदा वर्तमान विश्वव्यवस्थामा धनी तथा आर्थिक रूपमा सम्पन्न राष्ट्र र आर्थिक रूपले विपन्न राष्ट्र भनी अध्ययन गर्ने परम्परा छ । आर्थिक संरचनावादले विश्वको आर्थिक असमानतालाई समाप्त गर्न, विश्व अर्थतन्त्रमा पुुनर्संरचना गर्ने र साँघुरो पार्ने उद्देश्य राख्छ ।"
स्वाभिमान र समृद्धि,"मुलुक सधैँको राजनीतिक अस्थिरता, द्वन्द्व र वैदेशिक चलखेलबाट मुक्त भई समृद्धिको मार्गमा अघि बढ्दै छ । वर्षौँको अस्थिरता संविधानले समाप्त गरेको छ । संविधानको मूल मर्मविपरीतका राजनीतिक सिद्धान्त बोकेका राप्रपा नेपाल र राष्ट्रिय जनमोर्चाहरूले पनि यो संविधानलाई आलोचनात्मक समर्थन गरी सहयोग गरेको अवस्था छ । अनेकौँ विदेशी चलखेललाई चिरेर ९० प्रतिशतभन्दा बढी मतका साथ यो संविधान पारित भयो, जुन विश्वमै एउटा दुर्लभ घटना हो । संविधान जारी भएपछि विनाशकारी भूकम्पले थिलथिलो भएका नेपालीले पनि केही सन्तुष्टीको सास फेरे अब त देश समृद्धि र विकासको पथमा लम्कने आशामा । विडम्बना, भारतले विरोधमात्र गरेन, अमानवीय र अशोभनीय नाकाबन्दी लगायो केही मधेसी दलको असन्तुष्टिका नाममा । सरकारले मधेसी दलसँग वार्ता गरी संविधानका केही बुँदामा संशोधन पनि गर्यो, तैपनि भारतले संविधानको विरोध गरिरह्यो । स्वाभिमानी नेपाली जनताले त्यसको प्रतिकार गरे, अन्ततः नेपाली स्वाभिमानले जित्यो, भारत झुक्यो, नाकाबन्दी खुल्यो । केपी ओली नेतृत्वको सरकार धन्यवादको पात्र बन्यो, नेपाली राष्ट्रवाद बचाएकोमा । ओली सरकारले मित्रराष्ट्र चीनसँग पारवहन र व्यापार सम्झौता गरी एउटा इतिहास कायम गर्यो, जसले नेपाललाई ल्यान्ड लक राज्यबाट ल्यान्डलिंकड राज्य बनायो । मित्रराष्ट्र चीनका बन्दरगाह पनि प्रयोग गर्न सक्ने बनायो । हाम्रो बन्द व्यापार र दिनचर्यामा भारतको पूर्ण पकडलाई विस्थापित गरायो । त्यतिमात्र होइन, ठूला जलविद्युत् आयोजना, केरुङ काठमाडौँ, पोखरा, लुम्बिनी जोडिने रेलमार्ग निर्माण, नेपाल, चीन करमुक्त व्यापार जस्ता दीर्घकालीन महका आयोजना गर्ने भनी सम्झौता भए । जसले गर्दा नेपालीका मनमा विकास र समृद्धि सम्भव छ, भनी आशा र विश्वास पलायो । जनकल्याणमा आधारित भई ओली सरकारले समृद्धिको सपना र खाकासहितको बजेट ल्यायो अनि पहिलोपटक नेपालीबीच विकास र समृद्धिको बारेमा चर्चापरिचर्चा र बहस सुरु भयो, एउटा सकारात्मक र सुखद् परिवेशको श्रीगणेश भयो । प्रधानमन्त्री केपी ओली र उनको सरकार लोकप्रियताको शिखरमा पुगे । नेपाल र मित्रराष्ट्र चीनबीचको सम्बन्ध देखेर षड्यन्त्रपूर्ण रूपमा गणतन्त्र, धर्म निरपेक्षता र संघीयता नेपालको संविधानमा कायम गर्न सफल अमेरिकासहितका युरोपेली संगठनका राष्ट्र र दक्षिणको छिमेकी भारत जो कहिल्यै नेपाल र नेपालीको मित्र भएन, उनीहरूलाई छटपटी भयो नेपाललाई सधैँ अस्थिर र गरिब बनाई छिन्नभिन्न गरी तिब्बतलाई मित्रराष्ट्र चीनबाट अलग गर्ने योजना असफल हुने देखेर । त्यसपछि सुरु भयो भारतको आडमा पश्चिमा राष्ट्रको ओली सरकारलाई पदच्युत गर्ने खेल । ओली सरकारलाई पदच्युत गरी मित्रराष्ट्र चीनसँग भएका सबै सम्झौता र समृद्धिको सपना र खाकासहितको हालको बजेट कार्यान्वयन हुन नदिन एउटा बृहत् षड्यन्त्रको तानाबाना बुनियो । राष्ट्रघाती मधेसवादी दल त छँदै थिए, आफैँले बढाएको, पढाएको, हुर्काएको र जनयुद्धको नाममा अस्थिरता फैलाउन पठाएको दल माओवादी केन्द्र र यसका प्रमुख नेतालाई प्रधानमन्त्री छानियो र उनको सहयात्रीका रूपमा बीपीजस्तो राष्ट्रप्रेमीले हुर्काई बढाएको पार्टी नेपाली कांग्रेसका सभापति शेरबहादुर देउवालाई छानियो । मधेसवादी दलको सहयोग उनीहरूलाई प्राप्त छ । नेपाललाई सदाको लागि अस्थिर, गरिब र गुलाम बनाउने छिमेकीको स्वार्थले जितेको छ । के हामी स्वाभिमानी नेपालीले यसैलाई शिरोधार्य गरेर बसिरहने कि देशलाई कसैको इशारामा नचल्ने बनाउन कम्मर कस्ने ? यसले विदेशी प्रभुको इशारा चल्दैन भन्ने प्रचण्डलाई विश्वास गर्ने आधार समाप्त पारिदिएको छ । नेपाललाई सदाको लागि अस्थिर, गरिब र गुलाम बनाउने छिमेकीको स्वार्थले जितेको छ । के हामी स्वाभिमानी नेपालीले यसैलाई शिरोधार्य गरेर बसिरहने कि देशलाई कसैको इशारामा नचल्ने बनाउन कम्मर कस्ने ? बीपीको आदर्श र सिद्धान्त मान्ने राष्ट्रभक्त कांग्रेसका रामचन्द्र पौडेल, शशांक कोइराला, पीएल सिंह, प्रकाश कोइराला, रामबाबु प्रसाई, देवेन्द्र नेपाली जस्ता नेता तथा कार्यकर्ताले यसको जवाफ माग्न सक्नुपर्छ, अन्यथा नेपाल कहिल्यै पनि स्वाभिमानी, स्थिर, विकसित र समृद्ध राष्ट्र बन्न सक्दैन ।"
त्रिवि सभा र कार्यदिशा,"नेपालको जेठो उच्च शिक्षाप्रदायक त्रिभुवन विश्वविद्यालयले ५७ वर्ष पार गरेको छ । देशले अंगीकार गरेको उच्च शिक्षा नीतिलाई व्यवस्थित गर्न त्रिविको महत्त्वपूर्ण भूमिका छ । नौवटा विश्वविद्यालय र उच्च शैक्षिक प्रतिष्ठानहरूको प्रतिनिधित्व यसैका उत्पादनहरूले नेतृत्व लिएका छन् । अहिले त्रिविका ६० आंगिक र १०८४ सम्बन्धन प्राप्त कलेज छन् । त्यही अनुपातमा ७,५०० को हाराहारीका शिक्षक र बराबर कर्मचारी रहेका छन् । त्रिविले ५७ वर्ष प्रवेशको क्रममा धेरै प्राज्ञिक निर्णयहरू गरेको छ । त्यसअनुुसार विश्वविद्यालयका केन्द्रीय विभागलाई उत्कृष्ट शैक्षिक तथा अनुुसन्धान केन्द्रको रूपमा विस्तार गर्ने नीति अवलम्बन गरेको छ । त्रिवि केन्द्रीय विभागमा अध्यापन गर्न न्यूनतम एम फिल्ड र पीएचडी अनिवार्य गर्ने नीतिसमेत लिएको छ । उच्च शिक्षा नीति बहुविश्वविद्यालयको प्रयोग र त्रिविको भावी कार्यदिशासहित त्रिविसभा सम्पन्न भएको छ, यो सुखद् पक्ष हो । नेतृत्वको परिभाषा व्याख्या गर्नु कठिन काम रहेछ । आफूलाई नेतृत्वमा परिभाषित गर्न उपकुलपतिलाई धौधौ परेको छ । आगामी दिनमा त्रिविको अध्ययनअध्यापन गुणस्तरमा व्यापक सुधार गरी विश्व प्रतिस्पर्धी बनाउन त्यही किसिमको प्रविधियुक्त प्रणालीको विकासमा जोड दिएको हुनुपर्छ । शिक्षामा गुणस्तर निरन्तर कायम हुन सकोस् र त्रिविप्र्रदत्त शिक्षाको उत्पादन विश्व बजारमा बिक्न सकून् भनेरै सुधारका नीति कायम गर्न खोजिएको हो । यो नीति समयअनुकूल परिवर्तन हुँदै जानुपर्छ । पाठ्यक्रममा त्यहीअनुसार सुधार हुनुपर्छ । मेरो, हाम्रो र हामी सबैको त्रिवि भन्ने भावना जागृत हुनुपर्यो । त्रिविको स्वायत्तताप्रति सबैका ध्यान पुग्नुपर्यो । स्वायत्तता एकातिर काम कारबाही अर्कोतिर भएको छ, त्यो प्राज्ञिक स्वायत्तताको हो । व्यक्ति स्वायत्तता होइन । यहाँ गलत अर्थले बुझिन्छ । राजनीतिक प्रचण्डताले सीमा नाघेर त्रिवि थला परेको छ । त्रिवि सभा बस्छ, नेतृत्वलाई निर्देशन गर्छ, बजेट पास गर्छ, तर कार्यान्वयन गर्न दिँदैन । विशुद्ध परामर्शदाता बन्न सकोस् त्यो नभएर राजनीतिक हुक्के, बैठके र छाते लगेर थोपरिन्छ, अनि कहाँ खोजेर पाइन्छ, खोजेको प्रतिफल ? प्राज्ञिक उन्नयनको निम्ति नेतृत्वले बलिदानी गर्नैपर्छ, अन्यथा त्रिवि धरापमा परिरहन्छ । वर्तमान नेतृत्वबाट यो अपेक्षा गरेको छ शिक्षा क्षेत्रले । महाभूकम्पबाट करिब नौ अर्ब हाराहारीको नोक्सानी बेहोरेको त्रिवि सभाले बजेट, नीति तथा कार्यक्रम पास गरेको छ । सुदूरपश्चिमको छाउपडी गोठजस्तै छ, उपकुलपतिको कार्यालय । यस्तो गोठमा बसेर कसरी उच्च शिक्षा नीति बन्न सक्छ ? कतिपय आंगिक क्याम्पस, पुस्तकालय, प्राज्ञिक तथा प्रशासनिक केन्द्रहरूसमेतको यही हालत छ । त्रिविको भत्केका संरचना पुनर्निर्माणमा सरकारले खासै चासो दिएको छैन । गत वर्ष नै चार अर्बको प्रतिबद्धता गरेकोमा हालसम्म त्यो कार्यान्वयन भएनभएकोबारे कुनै जानकारी छैन । जीवनको ३५ वसन्त त्रिविमा बिताएका तीर्थ खनियाँको नेतृत्वमा छ त्रिवि यतिबेला । अहिले सहयोगी हातको असहयोगका कारण खुच्चिएर बस्नुपरेको छ उनलाई । त्रिविका अनुसन्धान केन्द्रलाई व्यवस्थित गर्न मात्र होइन, ऐतिहासिक कीर्तिपुर क्षेत्रलाई समेत अत्याधुनिक प्राविधियुक्त बनाउने सुरमा छन् उपकुलपति खनियाँ । शिक्षक र विद्यार्थीलाई कक्षाकोठामा अनिवार्य देख्न र परीक्षा प्रणालीमा व्यापक सुधार गरी दुई किसिमको परीक्षा प्रणालीको खारेजीको लागि आवश्यक कार्यमा जुटेको अवस्था छ । पूर्वाधार पुगेका राष्ट्रिय तथा अन्तर्राष्ट्रिय विश्वविद्यालयसित सहसम्बन्धन नीतिलाई उच्च प्राथमिकतामा राख्न प्रतिबद्धताअनुसार त्रिवि नेतृत्व जुटेका छ । अंगीकार गरेका नीतिअनुरूप उच्चस्तरीय जनशक्ति उत्पादन गर्ने सम्बन्धन नीतिमा विगतका कमीकमजोरी केलाउँदै नयाँ सम्बन्धन नीति कार्यान्वयनको पहल पनि भइरहेको छ । उच्च शिक्षा सञ्चालनमा संस्थागत स्वायत्तता नीति कार्यान्वयन त्यत्तिकै जरुरी छ, जसले पूर्वाधार पुगेका कलेज उच्च तथा प्राविधिक शिक्षामा थप योगदान दिन सकून् । प्रभावकारी अनुगमन र मूल्यांकनमा थप कडाइ गरिनुपर्छ । फितलो अनुगमनले गतिलो प्रतिफल पाइन्न भन्नेमा नीति गहकिलो बनेको छ । शिक्षाको मूल्य र मान्यताप्रति उदासीन र अज्ञानताका कारण सुधारका संकेतहरू नदेखिएको विगतलाई वर्तमानले चुनौती दिएको र रणनीति तयार पार्नमा थप बल पुगेको छ । उच्च शिक्षा प्राथमिकता सूचीमा नपरेको कारण विश्वविद्यालय यो अवस्थामा गुज्रिएको हो । रूपान्तरित विश्व परिवेशमा शिक्षाको महत्त्व बुझी दिगो समाज निर्माणमा प्राविधिक ज्ञानको महत्त्वलाई गाउँगाउँसम्म पुर्याउने नीतिअनुरूप इन्जिनियरिङ, स्वास्थ्य तथा विज्ञानका क्षेत्रमा क्षमता विस्तार गराउन र सहरकेन्द्रित हुनबाट रोक्न त्रिवि नेतृत्व क्रियाशील छ । तर त्यसको कार्यान्वयनको लागि सरकार, स्थानीय प्रतिनिधि र ग्रामीण समाजको भूमिका महत्त्वपूर्ण हुन्छ । विश्वविद्यालय एक्लैले गर्न पनि सक्दैन, त्यसैले समृद्ध नेपालको परिकल्पना साकार पार्न उच्च शिक्षा नीतिलाई कार्यान्वयनको राष्ट्रिय प्राथमिकताको सूचीमा राख्नैपर्छ । प्राज्ञिक वर्चस्वमा मात्र यो सम्भव हुन्छ विश्वविद्यालय जस्ता प्राज्ञिक संस्थामा राजनीतिक व्यक्तिको भूमिकामाथि थप छलफल हुुनु जरुरी छ । तबमात्र मात्र देश, जनताले खोजेको उच्च शिक्षा प्राप्त गर्न सकिन्छ । ऐनमा स्वायत्तता र संगठित संस्थाको रूपमा दिए पनि यी निकायमा राज्यको यथेष्ट आर्थिक लगानी प्रत्याभूत नगरेसम्म स्वायत्तताको वास्तविक अर्थ रहन्न । ऐनकानुनले प्रत्याभूत गरेको स्वायत्ततालाई अक्षुण्ण राख्न, आर्थिक रूपमा सम्पन्न गराउन राज्यको लगानी तथा विश्वविद्यालय स्वयंले आयआर्जन गर्न सक्ने क्षेत्र, भौतिक चलअचल सम्पत्ति नास नहुुने गरी उपयोग गर्न सक्नुपर्छ । कति दिनसम्म डोनर एजेन्सीका भरमा विश्वविद्यालय सञ्चालन गर्न सकिन्छ ? भागबन्डाको राजनीतिका कारण त्रिवि थला परेको यथार्थ हो, तर त्रिविलाई सक्षम र सबल बनाउन नेतृत्वले राखेका प्रस्तावमा रजिस्ट्रार र रेक्टर सहयोगी बने भने हामीले चाहेको शिक्षा नीति लागू हुन सक्छ । सामाजिक रूपान्तरणमा शिक्षाको महत्त्वपूर्ण भूमिका रहन्छ । कुनै पनि देशको सम्पूर्ण विकासको मेरुदण्ड नै शिक्षा हो । तर यी उच्च शिक्षाका निकायलाई अवैधानिक गतिविधिले नियन्त्रण गर्न खोजिरहेको छ । आफूअनुकूल भए ठीक र नभए विरोधको रणक्षेत्रमा पुगेर त्रिवि नेतृत्वविरुद्ध उत्रिने असहिष्णु र अलोकतान्त्रिक तत्त्वले विश्वविद्यालय थला पारेको छ, तर यो विग्रहलाई निरुत्साहित पार्न नेतृत्वले अहं भूमिका खेल्नेछ । हाम्रा सैद्धान्तिक बाटो फरकफरक होला, तर समय सुहाउँदो शिक्षा ' सबैको गन्तव्य हो । त्रिविको उन्नति हुने काममा उपकुलपतिलाई सबैले सघाउनुपर्छ, नेतृत्व त्रिविप्रतिकूल नीतिमा लाग्यो भने नियन्त्रण पनि गर्नुपर्छ, तर विरोधका नाममा विरोध मात्र गरेर उन्नति हुँदैन । भागबन्डाको राजनीतिका कारण त्रिवि थला परेको यथार्थ हो, तर त्रिविलाई सक्षम र सबल बनाउन नेतृत्वले राखेका प्रस्तावमा रजिस्ट्रार र रेक्टर सहयोगी बने भने हामीले चाहेको शिक्षा नीति लागू हुन सक्छ । निर्णय लिँदा सँगसँगै आउने जोखिम पनि नेतृत्वमा बसेका सबैले उठाउनुपर्छ । सहयात्री र सहयोगीलाई विश्वासमा लिएर काम गर्ने निर्णयका साथ उपकुलपतिले पदभार ग्रहण गरेको हुन्छ, अन्य पदाधिकारीले पनि नेतृत्वलाई सहयोग गर्ने कसम खाएको हुन्छ, तर नेतृत्वमा पुगेपछि सैद्धान्तिक अडान राख्नुहुन्न । नेतृत्वलाई साथ दिएर त्रिविलाई समयसुहाउँदो उच्च शिक्षालयको रूपमा विकास गर्न एकजुट हुनुपर्छ ।"
