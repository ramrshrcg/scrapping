शीर्षक,विवरण
"भारतपाक तनाव, सार्क र नेपाल","भारतीय दृष्टिकोणमा समेत बाह्रबुँदे असफल भएको सन्देश बाहिर पठाएको छ दिल्लीबाट प्रकाशित हिन्दुस्तान टाइम्समा एउटा समाचार आयो गत साता टिप्पणीसहित । भारतीय राजदूत रणजित रेले एक साताअघि (शुक्रबार) प्रधानमन्त्री पुष्पकमल दाहाललाई भेटी आतंकवादबारे नेपालको धारणा स्पष्ट राख्न आग्रह गरे । भारत र पाकिस्तानबीच बढ्दो तनाव, भारतले आधिकारिक रूपमा खुलासा गरेको 'सर्जिकल अपरेसन' र त्यसअघि कश्मीरको उरीस्थित सैन्य शिविरमा भएको हमलामा १९ भारतीय सैनिकहरूको मृत्युको पृष्ठभूमिमा प्रधानमन्त्री दाहाल र राजदूत रेबीच भेट भएको थियो । त्यो आग्रहलगत्तै परराष्ट्र मन्त्रालयले पाँच दिनमा तेस्रो वक्तव्य निकाल्यो, त्यो तनाव र त्यसका कारण इस्लामावादमा अर्को महिना प्रस्तावित दक्षिण एसियाली क्षेत्रीय सहयोग संगठन (सार्क) को शिखर सम्मेलन रद्द भएको सन्दर्भलाई केन्द्रमा राखेर । सम्भवतः आतंकवादबारे आफ्नो धारणा स्पष्ट गर्नकै लागि होला, तेस्रो वक्तव्यमा सार्क सदस्य राष्ट्रहरूसँग नेपालले आफ्नो भूमि आतंकवादीलाई प्रयोग हुन नदिन तथा सीमापारि त्यस्ता गतिविधि नबढाउन आग्रह गर्यो । अनि उरी घटनाको आफूले पहिल्यै निन्दा गरिसकेको तथ्यमा जोड दिँदै उन्नाईसौं शिखरको आयोजकका रूपमा पाकिस्तानले शिखर सम्मेलन यथासम्भव छिटो गर्न उपयुक्त वातावरण बनाउनुपर्ने सर्त पनि राख्यो । यता आएर पाकिस्तानका प्रधानमन्त्री नवाज सरिफले उरी सैन्य शिविरमा आक्रमण पाकिस्तानले नगरेको सफाइ दिएका छन् संयुक्त राष्ट्रसंघ महाधिवेशनमा भने श्रीलंकाका प्रधानमन्त्री रनिलविक्रम सिंघेले भारत र पाकबीचको युद्ध सार्कको स्वीकार्य विकल्प नभएको सन्देश दिएका छन् । अर्थात् क्षेत्रीय सहयोग संगठनको औचित्य तनाव र युद्धरहित अवस्थामा मात्र हैन, त्यसको सफलताको लागि शान्तिको वातावरण आवश्यक रहेको सन्देश दिए । तर सार्कको अध्यक्ष रहेको नेपालले पाँच दिनमा तीनवटा वक्तव्य दिएर आफ्नो कूटनीतिक फितलोपन र द्विविधाग्रस्त मानसिकता मात्र प्रदर्शन गर्यो । आखिर राजदूत रेले किन त्यति असहज आग्रह गरे दाहाललाई ? त्यो व्यक्तिगत रूपमा या माओवादी अध्यक्षका नाताले दाहालप्रति लक्षित थिएन सायद । त्यो नेपालका प्रधानमन्त्रीसँग गरिएको आग्रह थियो । सरकारकै रूपमा त आतंकवादबारे नेपालले सार्वजनिक र अन्तर्राष्ट्रिय मञ्चहरूमा स्पष्ट अडान लिँदै आएको छ । बंगलादेशमा सन् २००५ नोभेम्बरको पहिलो सातामा सम्पन्न शिखरमा मुलुकको नेतृत्व गरेका राजा ज्ञानेन्द्र शाहले त स्पष्टै भनेका थिए, 'आतंकवाद असल र खराब भन्ने हुँदैन । आतंकवाद आतंकवाद नै हो र त्यसको कुनै पनि स्वरूप स्विकार्न सकिन्न ।' १२ वर्षपछि दाहालको नेतृत्वको सरकारले भारतको आग्रहपछि जारी गरेका तेस्रो वक्तव्यमा पनि त्यही कुरा दोहोर्याइएको छ । वास्तवमा भारतका प्रधानमन्त्री नरेन्द्र मोदीले अहिले ढाका सार्कमा नेपालले लिएको अडान मात्र दोहोर्याएका छैनन् अन्तर्राष्ट्रिय मञ्चमा, एउटा अत्यन्तै महत्त्वपूर्ण सर्त राखेका छन्, आतंकवादविरुद्धको प्रतिबद्धता र युद्धमा । त्यो हो, एक ठाउँमा आतंकवादी र अर्को ठाउँमा तिनै शक्तिहरू स्वतन्त्रताका युद्धकर्मीहरू व्यक्ति हुन सक्तैनन् । अर्थात् स्वतन्त्रता र मुक्तिका नाममा आतंकवादी शैली अपनाउन सकिँदैन । कश्मीरको भोगाइको पीडा बोलेको सहजै बुझ्न सकिन्छ, मोदीको त्यो अभिव्यक्तिमा । नेपाल त्यहीं चुक्यो । सार्कको नेतृत्वको हैसियतले आतंकवादको मुद्दाको परिभाषा र व्यवहारबारे सदस्य राष्ट्रहरूको अनुमोदन खोज्नु उसको दायित्व थियो । एउटा समृद्ध अनि मूल्यमा आधारित सार्कको लागि उपयुक्त वातावरण बनाउने या कमसेकम त्यसको लागि इमानदार प्रयास गर्ने अवसर उसको काखमा आइपुगेको बुझ्नै सकेन नेपालले । अनि आतंकवादबारे स्पष्टीकरण दिनुपर्ने भूमिकामा आफूलाई सीमित गर्यो उसले । तर फेरि पनि प्रश्न उठ्छ, राजदूत रेले किन आतंकवादविरुद्ध प्रधानमन्त्रीमार्फत स्पष्ट प्रतिबद्धता खोजे ? किन नेपालका घोषित प्रतिबद्धता र व्यवहारले आश्वस्त गर्न सकेन उनलाई ? तर पक्कै पनि प्रधानमन्त्री दाहालको लागि यो सहज परिस्थिति थिएन । १० वर्ष लामो सशस्त्र विद्रोहको नेतृत्वकै बीच अमेरिकाले मात्र हैन, भारतले समेत माओवादीलाई 'आतंकवादी' घोषणा गरेको थियो । संयोग या विडम्बना कस्तो राजदूत रे पहिलोपटक माओवादीलाई आतंकवादी भन्ने भारतीय विदेशमन्त्री जसवन्त सिंहका सहयोगीको भूमिका मात्र खेलेका व्यक्ति हैनन्, राजा ज्ञानेन्द्रको ढाका अभिव्यक्तिको लगत्तै विदेश सचिव श्याम शरणको नेतृत्वमा तिनै माओवादी र नेपालका अन्य सात राजनीतिक दलहरूबीच सहकार्यमा पनि महत्त्वपूर्ण भूमिका पनि खेले उनले, सहसचिव (उत्तर) को हैसियतमा । वास्तवमा आतंकवादबारे नेपालको मान्यता अनि त्यसलाई लिएर नेपाल र भारतबीच यदाकदा उत्पन्न विवाद र अविश्वास अनि भारत र नेपालमा सशस्त्र माओवादीहरूले पुर्याएको प्रभावबारे भारत सरकारले राखेका फरकफरक धारणा र व्यवहार अहिले खुला पुस्तक बनेका छन् । राजदूत रे श्याम शरणजत्तिकै जानकार र संलग्न व्यक्ति हुन् उनीहरूसँगको 'डिलिङ' मा । नेपालमा शान्ति, प्रजातन्त्रको सुदृढीकरण, स्थायित्व र आर्थिक समृद्धिका घोषित (लिखित) लक्षसहित भारतले मध्यस्थता गरी सम्पन्न बाह्रबुँदेका सर्वाधिक महत्त्वपूर्ण नायक पुष्पकमल दाहाल नै प्रधानमन्त्री भएको बेला त्यस्तो स्पष्टता खोजिनुले भारतीय दृष्टिकोणमा समेत बाह्रबुँदे असफल भएको सन्देश बाहिर पठाएको छ । उरी घटना शान्त र समृद्ध सार्कको लागि अत्यन्त दुःखद अपशगुन हो । नेपालको दाङ ब्यारेकमा १४ वर्षअघि जस्तै यसअघि भारतको पठानकोट र अहिले उरी शैन्य शिविरमा भएका हमला गैरराज्यीय (ननस्टेट एक्टर) बाट भएको मान्ने हो भने पनि त्यस्ता शक्तिशाली समूहको आ श्रयनजिकैको भूमिमा हुन्छ भन्ने निष्कर्ष सबैले निकाल्न सक्छन् । अनि त्यस्ता 'ननस्टेट एक्टर' हरूसँग यत्रो शक्ति सञ्चय हुँदा के एउटा मुलुक (भारत) मात्र असुरक्षित होला त भोलि ? त्यस अर्थमा तिनीहरूको पहिचानसँगै उनीहरूलाई कानुनको घेरामा ल्याउने कार्यमा सबभन्दा बढी र इमानदार रूपमा जिम्मेवारी लिनुपर्ने पाकिस्तानले हैन र, आफूमाथि लागेको आरोपलाई असत्य सावित गर्न ? भारत र पाकिस्तानभित्र टेलिभिजन र सञ्चारमा युद्धलाई प्रोत्साहित गर्ने ठूलो समूह छ भन्ने आलोचना भइरहेको छ । तर युद्धविरोधी मानसिकता ती समूहभन्दा कैयन् गुणा ठूलो छ, दुवै मुलुकमा । जनसंख्याको त्यही अनुपात शान्ति चाहन्छ । र आशा गरौंजननिर्वाचित दुवैतर्फका सरकारले जनमतलाई बेवास्ता गर्ने छैनन् । नेपालले सार्ककै सन्दर्भमा या नेतृत्वको हैसियतले त्यो जनमतको अर्थ बुझ्ने र बुझाउने कोसिस गर्न सक्थ्यो । हो, आयोजकको हैसियतले पाकिस्तानले शिखर सम्मेलन सम्पन्न गर्न उपयुक्त वातावरण बनाउन महत्त्वपूर्ण भूमिका खेल्नुपर्छ, तर नेतृत्वका रूपमा नेपालको भूमिका कम हुँदैन । १२० घन्टामा तीनवटा वक्तव्य दिएर त्यो भूमिका पूरा भएको मान्नु अत्युक्तिपूर्ण दम्भ प्रदर्शनबाहेक केही हुन सक्तैन । जसरी क्षेत्रीय शान्ति सार्कको साझा सहयोग र समृद्धिको लागि आवश्यक पूर्वसर्त हो, तनाव र सम्भावित युद्ध साझा अवनतिको सूचक हो । त्यही साझा भविष्यको सम्भावना देखेरै राजा वीरेन्द्रलगायत यो क्षेत्रमा अन्य नेताहरूले सार्कको परिकल्पना गरेको केही वर्षमा त्यसलाई मूर्तरूप दिएका थिए । अस्तित्वको तीनदसकमा सार्कको अवशान या असान्दर्भिकता सावित भएमा त्यो अर्को सामूहिक असफलता हुनेछ । त्यसले भारत र पाकबीचको तनावमा कमी ल्याउने छैन, बरु बढ्ने अवस्था रहनेछ । नेपालको संविधानले अतीतमा भएका राजनीतिक उपलब्धिको लागि हिंसात्मक आन्दोलनहरूको सराहना गरेको छ । आतंकवादको विरोधलाई उसले कुनै स्थान दिएको छैन संविधानमा । बन्दुक उठाएर निशस्त्रलाई मार्नेहरू सबैले सहिद घोषणा गराएका छन् । अर्थात् माओवादी सशस्त्र विद्रोह र तराई आन्दोलनको हिंसालाई परिवर्तनको मुख्य श्रेय र त्यसको आलोचना नगरी उनीहरूलाई नेपाली राजनीतिको केन्द्रमा ल्याउन भारतले खेलेको भूमिका दुवै यहाँ विद्यमान अराजकताको कारकको रूपमा हेरिनेछ पछिसम्म । उरी आक्रमणको १७ दिन र 'सर्जिकल अपरेसन' को एक सातापछि चर्किएको युद्ध उन्मादले धमिल्याएको वातावरणमा भारतीय प्रधानमन्त्री नरेन्द्र मोदीले त्यसबारे अनधिकृत र असंयमित टिप्पणी नगर्न आफ्नै मन्त्रीहरूलाई निर्देशन दिएको समाचार, इन्डियन एक्सप्रेसले दिएको छ । दुई मुलुकबीच युद्ध भएमा एउटा पक्ष हार्ला र अर्काले जित्ला । तर युद्ध हुनु भनेको सार्क अवधारणाको हार पनि हो । अझ दक्षिण एसियाको नेतृत्वका रूपमा आफूलाई प्रस्तुत गर्दै आएको भारतको सैद्धान्तिक हार पनि मानिनेछ त्यसलाई । त्यसको प्रतिकूल असर दुई मुलुकमा सीमापारि पनि फिँजिनेछ । त्यसैले युद्ध र तनाव रोक्ने जिम्मेवारी सीमाबाट टाढाका मुलुकको हैन भन्न मिल्दैन । श्रीलंकाका प्रधानमन्त्रीले दिल्लीमा गएर युद्ध स्वीकार्य विकल्प हैन भन्न सक्दा सार्कको नेतृत्वले त्यो भन्न नसक्नु दुःखद् हो । दाहालले आतंकवादबारे नेपालको प्रतिबद्धता राजदूत रेलाई आश्वस्त गर्ने गरी व्यक्त गर्न सके कि सकेनन्, तर दाहालको चुनौती ठूलो छ त्यसबारे । उनले आफ्नै मुलुकलाई आश्वस्त गर्न बाँकी छ । आफैँ आश्वस्त नभई अरूलाई आश्वस्त गर्न सकिन्न । नेपालको संविधानले अतीतमा भएका राजनीतिक उपलब्धिको लागि हिंसात्मक आन्दोलनहरूको सराहना गरेको छ । आतंकवादको विरोधलाई उसले कुनै स्थान दिएको छैन संविधानमा । बन्दुक उठाएर निशस्त्रलाई मार्नेहरू सबैले सहिद घोषणा गराएका छन् । अर्थात् माओवादी सशस्त्र विद्रोह र तराई आन्दोलनको हिंसालाई परिवर्तनको मुख्य श्रेय र त्यसको आलोचना नगरी उनीहरूलाई नेपाली राजनीतिको केन्द्रमा ल्याउन भारतले खेलेको भूमिका दुवै यहाँ विद्यमान अराजकताको कारकको रूपमा हेरिनेछ पछिसम्म । दिल्लीबाट फर्केलगत्तै नेपालमा दाहाल र नरेन्द्र मोदीले संयुक्त रूपमा जारी गरेको वक्तव्यको विरोध हुन थालेको छ र परराष्ट्रमन्त्रीले भारतसँग अन्तर्राष्ट्रिय मञ्चमा साझा मान्यता विकास गर्न चाहेको अभिव्यक्ति दिएका छन् । तर सार्ककै आफ्नो वैधानिक भूमिका र अपेक्षित नेतृत्व भूमिका देखाउन नसकेको अवस्थामा त्यस्ता अभिव्यक्तिले केही अर्थ राख्लान् र ?"
सबैतिर राजनीतिकै प्रभाव,"नेपालमा सबैभन्दा असजिलो काम कुनै पनि पार्टीमा नलागेको मानिस खोज्नु हुनेछ । यहाँ अधिकांश मानिस कुनै न कुनै पार्टीमा आबद्ध छन् । व्यापारी, शिक्षक, पत्रकार, मजदुर, कुनै पनि पेसामा आबद्ध व्यक्ति पनि राजनीतिक पार्टीमा आबद्ध रहेको भेटिन्छ । दलमा आबद्ध हुँदा कामप्रतिको इमानदारी घट्दो रहेछ । जे गरे पनि उन्मुक्ति पाइन्छ भनेरै उनीहरू नराम्रा कामतिर बढी उद्यत् हुन्छन् । निजामती जस्तो निष्पक्ष हुनुपर्ने सेवामा पनि राजनीतिले जरो गाडेको छ । यसले गर्दा त्यहाँभित्र पनि ठूलो चलखेल हुन्छ । सरकार र मन्त्री फेरिनासाथ आफूअनुकुलका सचिव र सहसचिव ल्याउने गरिन्छ । भर्खरै मात्र सचिव, सहसचिव र उपसचिवहरूको व्यापक सरुवा भएको छ । आफूअनुकुलको व्यक्ति ल्याएपछि भनेजस्तो काम गर्न पाइयो, चलखेल गर्न पाइयो । त्यसैले त सेवाग्राही पनि कुनै न कुनै पार्टीको भएरै जाने परम्परा छ । नत्र सरकारी संस्थाबाट पाउने सुविधा प्रभावकारी हुँदैन । यो मान्छे प्रमुखमध्येका तीन पार्टीको हो भनेपछि मात्र काम तत्काल हुन्छ । सर्वसाधारण व्यक्ति जो कुनै पार्टीमा आबद्ध छैन भने उसको काममा ढिलासुस्ती र आलटाल हुन्छ । राजनीति भनेको खराब र खतरनाकमध्ये राम्रो छुट्ट्याउने कला हो । यो सर्वसाधारण जनतालाई प्रभाव पार्ने एउटा अभ्यास पनि हो । तर हरेक क्षेत्रमा राजनीति हुँदा यसले बिकराल समस्या निम्त्याउन सक्छ । हुन त यहाँ हरेक क्षेत्रमा राजनीति हाबी छ । एउटा विद्यार्थी कलेज पढ्न जान्छ तर ऊ फर्कंदा कुनै पार्टीको सदस्य भएर मात्र फर्कंदैन, त्यस पार्टीको झन्डा नै बोकेर आउँछ । एउटा व्यापारी उसको धर्म व्यापारभन्दा बढी राजनीति गर्छ । डाक्टर होस् या इन्जिनियर सबै राजनीतिमै होमिएका देखिन्छन्, पेसाभन्दा पनि । त्यसैले त कर्मचारी पनि कामभन्दा बढी राजनीतिको आड लिन खोज्छ । त्यसैले त कामप्रतिको इमानदारी र प्रभावकारितामा ह्रास आउँछ । आजभोलि सार्वजनिक यातायातमा कन्डक्टरले बढी भाडा लियो भने त्यसको प्रतिवाद गर्न पनि धेरै सोच्नुपर्छ । हरेक यातायात मजदुर पनि कुनै न कुनै पार्टीमा आबद्ध हुन्छन् । अनि प्रतिवाद गरेर के फाइदा ? सार्वजनिक यातायातमा मनपरी भाडा असुल्ने गरिन्छ, प्रतिवाद गर्न खोज्दा उल्टै धम्क्याउँछन् । झन् यतिबेला त दसैं आएको छ जति भाडा भन्दिए पनि हुन्छ । दसैं मनाउन गाउँ जानेहरू सबैभन्दा पीडित हुन्छन्, यातायात व्यवसायीबाट । हरेक वर्ष यस्तै हो, सरकार छ भनेर कसरी पत्याउने देशमा ? जहाँ विधि छैन त्यसको प्रभाव हरेक पसलमा पनि छ । पसलैपिच्छे मूल्य फरकफरक हुन्छ । तर यसको अनुगमन गर्ने र रोक्ने कसले ? एकजना शिक्षक विद्यार्थीलाई गाली गर्न पनि हिच्किच्याउँछन् । किनकि विद्यार्थी पनि कुनै न कुनै दलको सदस्य हुन्छ । हरेक क्षेत्रमा हरेक पार्टीको संगठन छ र त्यस क्षेत्रमा आबद्ध व्यक्ति आफूसम्बद्ध पार्टीको वकालत गर्छ । त्यसैले त राजनीतिले गर्दा हरेक मानिसमा दम्भ बढेको छ । यहाँ सबै नेता बन्न खोज्छन् । नियमकानुन खल्तीको एउटा कुनामा लुकाएर मनमानी गर्दै हिँड्छन् । विगतमा भोगिएको एउटा घटना छ गृहमन्त्रीले खुलेआम ट्राफिक नियमको धज्जी उडाएर बाटो काटे, यसको सामजिक सञ्जाल, पत्रपत्रिकामा विरोध भयो तर उनलाई कारबाही गर्ने कसले ? नैतिकताको आधरमा पनि उनले गल्ती स्विकार्नुपथ्र्यो तर त्यसो गरेनन् । विदेशतिर यस्तो सानो देखिने घटनाले पनि ठूलो असर गर्छ । केही देशमा त सामान्य गल्तीले पनि नेताले पद गुमाएको समाचार सुनिन्छ । तर यहाँ जनता निकै सोझा भएर हो या नेता शक्तिशाली भएर यस्तो भएको हो, सर्वसाधारणलाई थाहा हुने कुरा भएन । यस्ता थुप्रै घट्ना छन्, जहाँ नेता र पहुँचवाला व्यक्ति ठूलाठूला गल्ती गरेर पनि उन्मुक्ति पाइरहेका छन् । भ्रष्टाचार फैलिनुको कारकतत्व पनि यही हो । यहाँ ठूलालाई कानुन लाग्दैन । केही समयअघि एकजना व्यक्तिले ट्राफिक कानुन उल्लंघन गरे । ट्राफिक प्रहरीले उनलाई कारबाही गर्न खोज्दा उल्टै ठूलो स्वरले करायो, 'म को हो चिन्या छस्, म माओवादीको जिल्ला नेता हो ।' हाम्रो मुलुकमा अधिकांश मानिस कुनै न कुनै पार्टीमा आबद्ध छन् । व्यापारी, शिक्षक, पत्रकार, मजदुर, कुनै पनि पेसामा आबद्ध व्यक्ति पनि राजनीतिक पार्टीमा आबद्ध रहेको भेटिन्छ । जे गरे पनि उन्मुक्ति पाइन्छ भन्ने मान्यताले ठाउँ पाउँदा विकृति जन्मिएको हो । एकछिनमा उनले कसैलाई फोन गरे । त्यसलगत्तै माथिबाट ती ट्राफिक प्रहरीलाई फोन आयो, ती व्यक्ति मुक्त भए । यस्तो छ नेपालको कानुन । ठूलालाई चैन सानालाई ऐन यहाँ लागू हुन्छ । हरेक सरकारी संस्थान, कार्यालयमा राजनीतिक नियुक्ति गरिन्छ । यसले गर्दा राम्रा मान्छेभन्दा पनि हाम्रा मान्छेले प्राथमिकता पाउँछन् । अनि कसरी विकास हुन्छ, त्यस्ता कार्यालय र संस्थानहरूको ? विषयगत ज्ञान नै नभएको मान्छेलाई राजनीतिक आधारमा नियुक्ति दिइन्छ । आफैं कल्पना गर्नुस्, एउटा डाक्टरलाई इन्जिनियरिङ संस्थानको डीन बनाइदियो भने त्यो संस्थाको हविगत कस्तो होला ? यहाँ त सरकारी निकाय राजनीतिक पार्टीका कार्यकर्ताको खाने थलो बनेको छ । राष्ट्रिय अनुसन्धान आयोग त नेता र पार्टीका कार्यकर्ता भर्ती गर्ने अखडा नै बनेको छ । अरू देशमा यस्ता निकाय निकै प्रभावशाली र बलिया हुन्छन् तर यहाँ भने त्यस्तो छैन । नेता, मन्त्रीका केही मानिस या पार्टीका कार्यकर्ता बेरोजगार भए भने उनीहरूलाई जागिर लाउने थलो नै त्यही हो । विश्वविद्यालयदेखि खेलकुदमा समेत राजनीतिक नियुक्ति गरिन्छ । त्यसैले त देशका सार्वजनिक संस्थान डुबेर गए । कहाँसम्म भने जे गरे नि कसले के गर्न सक्छ भन्ने मानसिकताले सरकारी काम पनि निकै सुस्त हुन्छ । त्यसैले त सरकारी काम कहिले जाला घाम चरितार्थ भएको छ । भ्रष्टाचार मौलाउनुको अर्को कारण पनि राजनीति नै हो । जे गरे पनि बचिहाल्छु, सोर्सफोर्स छँदैछ भन्ने मानसिकताले यसलाई मलजल गरिरहेको छ । हो, यहाँ राजनीतिक पार्टीको आड नलिईकन एउटै ढुंगा पनि हल्लिँदैन । पढाइ सकेर जागिर पाउन पनि राजनीतिक लेबल लागेकै हुनुपर्छ । त्यसो भए जागिर पाइयो नत्र सधैं बेरोजगार । कि हलो जोत कि खाडीतिर लाग । राम्रा काम गर्ने नेता कर्मचारी यहाँ टिक्दै टिक्दैन । यहाँ कसैले राम्रो काम गर्यो भने उसको पद गुमिहाल्छ । गोकर्ण बिष्ट, लालबाबु पण्डित जस्ता नेताले केही राम्रो कामको सुरुआत गरे तर मन्त्रीमा उनीहरू दोहोरिन सकेनन् । यहाँ भ्रष्ट नेता नै बढी टिक्छन् किनकि जनतालाई पनि त्यस्तै नेता मन पर्छ । त्यसो भएपछि आफूअनुकुलको काम गर्न पाइयो । यो मानसिकता र पद्धति परिवर्तन हुन सके मात्र देश अघि बढ्न सक्छ नत्र यथास्थितिमै रुमलिइग्रेस, कोही माओवादी भने कोही अन्य दलमा आबद्ध व्यक्ति । चुनावमा पनि उनीहरू आफ्नै पार्टीका नेतालाई भोट हाल्छन्, जसले गर्दा राम्रा मानिस ओझेलमा पर्छन् । हरेक क्षेत्रमा बेथिति, भ्रष्टाचार र अराजकता मौलाएको छ । यहाँ कोही मानिसले राम्रो काम गर्न खोज्यो भने त्यसको खुट्टा तान्ने धेरै हुन्छन् । नेतामा नैतिकताको अभाव छ । हामी जनता भने सब चुपचाप सहने गर्छौं । यस्तै छ यहाँको राजनीति । देशको राजनीति यस्तो भयो भन्ने चिन्ता हैन, बस कतै सधैं यस्तै अवस्था कायम रहिरहने हो कि भन्ने चिन्ता मात्र हो ।"
दसैंमा देवीको सात्विक पूजा,"वैदिक समयदेखि नै माटो, ढुंगा, काठ वा धातुबाट निर्मित कलश स्थापना धार्मिक र सामाजिक कार्यमा गर्ने प्रचलन सनातन धर्मावलम्बीहरूमा छ । राज्यको सीमा छुट्ट्याउने क्रममा स्थायी घटको स्थापना गरेर राख्ने चलन पनि नेपाल र भारतमा देखिन्छ । काठमाडौंको केही टोलको सीमामा स्थापना गरिएका प्रस्तरका कलश यसका उदाहरण हुन् । हामीकहाँ प्रचलित चाडपर्व जात्राहरूको स्रोत धार्मिक, साहित्यिक ग्रन्थहरू एवं किंवदन्तीहरू हुन् । सनातन धर्मावलम्बीले पाठ गर्ने तीनवटा प्रमुख ग्रन्थमा श्रीमद्भागवतगीता, रामायण र दुर्गासप्तशती पर्छन् । दसैंमा घटस्थापनादेखि नै रामायण र दुर्गा सप्तशती दुवै ग्रन्थ पाठ गरिन्छ । सात सय श्लोक भएको दुर्गा सप्तशतीको बारेमा अध्ययनमनन गर्ने विद्वान्हरूले यो ग्रन्थलाई राजनीतिको मुख्य सिद्धान्त शक्ति विज्ञानको व्याख्या मानेका छन् । धर्म, अर्थ, काम र मोक्ष जस्तै सनातन धर्मावलम्बीहरूले राजनीतिक विज्ञानको ज्ञान अत्यावश्यक मानेर त्यसलाई ज्ञानवर्धक र रोचक कथाको माध्यमबाट बुझाउन दुर्गा सप्तशती रचना गरेको देखिन्छ । शक्तिको शक्ति बुझाउन, ब्रह्माण्डको सम्पूर्ण ग्रहनक्षत्रको गति देखाउन, शक्तिको उत्पत्ति र क्षय बुझाउन, चेतनशील बनाउन नै दुर्गा सप्तशतीको रचना र पाठ दसैंमा हुने गरेको हो । मार्कण्डेय पुराणअन्तर्गत पर्ने देवी महात्म्य (सप्तशती वा चण्डी) मा दुर्गा स्थापना, विसर्जन र पूजा विधिबारे वर्णन छ । सात्विक, राजसी र तामसी तीनै प्रकारले देवीको पूजा गर्ने प्रचलन घटस्थापनाकै दिन जमरा छर्केर देवीलाई आह्वान गरेर फलफूल, नैवेध, मिठाई चढाएर सात्विक पूजा गरिन्छ । राजसी पूजामा पशुबलि चढाइन्छ र तामसीमा रक्सी र बलि दुवै चढाइन्छ । नेपालमा तिनै प्रकारका देवी पूजा प्रचलनमा छन् । तर सनातन धर्मवालम्बीहरूको सम्पूर्ण ग्रन्थ अध्ययनपश्चात्को निचोड भनेको अहिंसा परमोधर्म हो । त्यसैले अबको दसैंहरूमा पशुबलि हैन स्मार्तबलिबाटै सुरु गरौँ । घिरौंला, कुविण्डो, लौका, नरिवल, वेल र उखुको प्रयोग गर्दै स्मार्त बलिद्वारा दसैंघर दैलोमा हुल्ने प्रणको आवश्यकता छ । हाम्रा विविध धार्मिक कार्यमा पितृ र देवताले प्राप्त गरून् भनेर फल, पकवान, मिष्ठान्न मसला र वस्त्रहरू चढाउने चलन छ । त्यसैलाई बलि भनिन्छ । तान्त्रिक स्मार्त र वैदिक बलिको उल्लेख मेरुतन्त्र र अन्य शास्त्रमा छ । बलि शब्दको अर्थमा केही भिन्नता भए पनि पितृ र ईश्वरलाई थरीथरीका वस्तु अर्पण गर्ने विषयमा भने एउटै छ । देवतापितृ आदिले पाऊन् वा खाऊन् भन्ने भावले पूजाको क्रममा चढाइने आमान्न, पक्वान्न, फलादि वा जीवादि वस्तु वा खाने चिजलाई बलि भनेर गरिएको परिभाषा शब्दकोशमा पाइन्छ । शक्तिसंगमतन्त्रे ग्रन्थमा पशु बलिको सट्टा अर्पण गरिने फलफूल र पकवानको उल्लेख छ । बलिका प्रतिनिधि वस्तुहरूको नाम यस प्रकार छन् । पशुपक्षीको प्रतिनिधित्व गर्ने गरेर कुभिन्डो, काँक्रो, केरा, भन्टा, तुम्बी, ऊखु, घिरौंला, मूला, तरबुजा, नरिबल सिंगो वा फुटाएर चढाउन सकिन्छ । यस ग्रन्थमा बलिको प्रतिनिधि भएका वस्तुहरूको नाम उल्लेख छ, जसमध्ये प्रमुख यस प्रकार छन् । राँगोको सट्टा कुभिन्डो, बोकाको सट्टा काँक्रो, कुखुराको सट्टा भन्टा, भेडाको सट्टा तुम्बा, मानिसको सट्टा रुख कटहर, माछाको सट्टा उखु वा केरा, गधाको सट्टामा शरण, मृगको सट्टामा घिरौंला, हात्तीको सट्टामा खीर, बिरालोको सट्टा गहत, सुँगुर वा बँदेलको सट्टा परबर, गैँडाको सट्टा शर्करावालुक, मुसाको सट्टा मूला, सारसको सट्टा तरबुजा, सुगाको सट्टा नरिवल, सबैथरी बलिको सट्टा मास खिचडी । आरम्भमा दुर्गा पूजा सैनिक कार्य थियो तर पछि धार्मिक र पूर्णरूपले पारिवारिक र सामाजिक स्वरूपमा परिवर्तित भयो । आज नेपालमा मनाइने दसैंको सामाजिक र सांस्कृतिक पक्ष प्रबल छ । यसरी प्रत्येक जनावरको बलिको सट्टा फलफूल एवं तरकारी विकल्प प्रतिनिधिको रूपमा शास्त्रमै उल्लेख छ । त्यसैले आफ्नो संकल्प पूजा पूर्ण गराउन सुगन्ध बलिको प्रारम्भ गर्नुपर्छ । पृथ्वीमा प्राणीहरूको जन्म र आजसम्मको यात्राक्रम अध्ययन गर्दा के देखिन्छ भने जो विभिन्न ढंगले योग्य छ त्यही बाँच्छ । कमजोर शरीर भएको मानिसले ढुंगा, हाड, बाँस, काठ र धातुका विभिन्न आकारका औजार हतियार बनाएर त्यसकै प्रयोगले सिकार गरेर आफ्नो दिनहरू गुजारा गर्यो । हजारौँ वर्ष मानिसले विभिन्न जनावर मारेर जीविका चलायो । कृषि गर्न थाले । पछि उसको जीवनशैलीमा परिवर्तन आयो । एकै थलोमा बसेर खान पान गर्न पाएपछि उसको सोचमा परिवर्तन र परिपक्वता आउन थाल्यो । प्राणीमा मात्रै हैन, बोटबिरुवामा पनि ज्यान छ भन्न ज्ञान हुनेबित्तिकै मानिसले आफ्नो जीवनशैलीमा खानपानद्वारा परिवर्तन ल्याउन कोसिस गर्यो । हजारौँ वर्ष लगाएर नीतिनियम, कर्मकाण्ड, खानपान, व्यायाम, ध्यान, योगादि विषयमा छलफल र प्रयोग गर्दै ग्रन्थ रचना गर्यो । त्यही क्रममा अहिंसा नै सबैभन्दा ठूलो यज्ञ, धर्म र कर्तव्य हो भनेर शिक्षा सुरु गर्यो । अहिंसा परमोधर्म (हिंसा नगर्नु नै सबैभन्दा ठूलो धर्म हो) भनेर धर्मको परिभाषा गर्न थालियो । सम्पूर्ण शास्त्रको निचोड नै परोपकार गर्नु, कसैको मन नदुखाउनु धर्म भएजस्तै मन, वचन वा कर्मले कसैलाई दुःख दिनु पाप हो भनेर बारम्बार भन्न थालियो । दसैंमा देवीको सात्विक पूजा पूजा, बलि एवं होम तीनै प्रकारले देवीलाई प्रसन्न पार्न सकिने वर्णन शास्त्रमा छ । २, ४, ८, १०, १८ र २० वटा हात भएकी देवीका विविध स्वरूपको चित्र र मूर्ति निर्माण गर्ने विधान छ । प्राचीन चित्र र मूर्ति अध्ययन गर्दा देवीको २ र १८ वटा हातकै स्वरूप पूजन बढी प्रचलित देखिन्छ । आरम्भमा दुर्गा पूजा सैनिक कार्य थियो तर पछि धार्मिक र पूर्णरूपले पारिवारिक र सामाजिक स्वरूपमा परिवर्तित भयो । आज नेपालमा मनाइने दसैंको सामाजिक र सांस्कृतिक पक्ष प्रबल छ । शारदीय एवं वसन्तकालीन दसैंमा दुर्गा र आर्यादेवीको स्तुति गरिन्छ । दुर्गा पूजाको क्रममै आठौँ र नवौँ दिनमा घरका हातहतियार र ब्यारेकको हतियार पुछपाछ पारेर तेल लगाएर पूजा गर्ने प्रचलन छ । आयुर्वेदिक महत्त्व बोकेको जमारा सिउरेर पूर्ण आयु, सम्पत्ति, शत्रुनाश, ऐश्वर्य वृद्धि, सम्मान, सौर्य, बल, सत्यवादी, विशिष्ट ज्ञान र कीर्तिको कामना गरिएको आशीर्वाद ग्रहण गरेर दसैं मनाऔँ ।"
कस्तो बडादसैँ ?,"धेरै नेपालीको मनमा समुद्रको पिँधभन्दा गहिरो गरी गडेको कुनै चाड हो बडादसैं । बालकदेखि वृद्धसम्म, घरदेखि परदेशसम्म वर्षको एकचोटि यो 'विजयादशमी' ले तरंग ल्याउँछ । सिंगो समाजमै खैलाबैला पार्छ । अहिले त लौ दसैं आयो सवारी दुर्घटनामा कतिका ज्यान जाने हो भन्ने भय हुने गरेको छ । दसैंका बेला कसैलाई सम्पत्तिको शान देखाउने धोको हुन्छ त कसैलाई आफूले पाएको मानसम्मानको । कतिले आफन्तलाई भेटेर सन्तोष मान्छन् त कतिले दुःखजिलो गरेर किन नहोस्, नयाँ चाचानाना र मीठो खानाको तिर्सना मेट्छन् । कतिले दसैंकै दिन पारेर विवाह, अन्नपास्नी आदि शुभमुहूर्त जुराउने कार्य पनि गर्छन् । आआफ्ना आशाइच्छा पूरा गर्न सबै तम्सेका हुन्छन् दसैंमा । हिन्दुहरूको उल्लासको अर्को नाउँ हो दसैं । प्रत्येक वर्षको आश्विन शुक्लपक्ष घटस्थापनाऔंसीदेखि कोजाग्रत पूर्णिमासम्म दसैंको रौनक हुन्छ । देवीभागवत्मा वर्णन गरिएअनुसार घटस्थापनाको दिनदेखि नवमीको दिनसम्म नवदुर्गा पूजा गरिन्छ । यिनमा शैलपुत्री, ब्रह्माचारिणी, चन्द्रघण्टा, कुष्माण्डा, स्कन्दमाता, कात्यायनी, कालरात्रि, महागौरी र सिद्धिदात्री यी नौ नामका नारीलार्ई देशका विभिन्न शक्तिपीठमा राँगा, बोका, हाँस, कुखुरा आदि र कुभिन्डो, घिँरौला, काँक्रा, करेला आदिसमेत नौ वस्तु काटेर पूजा गरिन्छ । घरघरै पनि नवदुर्गाको एकरूप सिंहवाहिनी भगवती, महाकाली, महासरस्वतीको पूजा पनि गरिन्छ । दशमीको दिन यिनै नवदुर्गाको शक्तिले चण्डमुण्ड, शुम्भनिशुम्भ, रक्तवीज आदि असुरलाई परास्त गरी देवताले विजय हासिल गरेको तथा अद्भुत असुर रावणमाथि विजय प्राप्त गर्न रामले नवरात्रका नौ दिनसम्म भगवती दुर्गाको आराधना गरी शक्ति सञ्चय गरेर दशमीको दिन रावणको बध गरेको उपलक्ष्यमा विजयादशमीको टीका, अक्षता, जमरा आदि लगाउने चलन गरेको बयान छ । (निर्णयसिन्धु, पृ १२९ ।) अछेता भनेको क्षत नहुने, कहिल्यै नटुक्रिने हुनाले यो लगाउने चलन रहेको पाइन्छ । रातो रङलाई पराक्रमका रूपमा लिइने हुनाले रातो अक्षता लगाउँदा सांसारिक शत्रुलाई परास्त गरिने धार्मिक धारणा छ । आआफ्ना मान्यजनबाट यस्ता श्लोक सुनाएर विजयादशमीको टीका जमरा लगाइदिँदै आशीर्वाद प्रदान गर्ने गरिन्छः 'आयुद्रोणसुते, श्रीयं दशरथे, शत्रुक्षयं राघवे । ऐश्वर्य नहुषे, गतिश्च पवने, मानश्च दुर्योधने ।। दानं सूयूसुते बलं हलधरे, सत्यंश्च कुन्ती सुते । विद्वानं विदुरे, भवन्तु भवतां कीर्तिश्च नारायणे ।।' यो श्लोकको सार हो दोर्णाचार्यको छोरा अस्वत्थामा जस्तो दीर्घजीवी हुनु, दशरथको जस्तो चन्चला श्री, रामको जस्तो शत्रु मास्ने शक्ति, राजा नहुषको जस्तो रजगज, हावाको जस्तो तेज गति, दुर्योधनको जस्तो सम्मान, पाण्डव पिता सन्तनुजस्तो सुरो, बलरामजस्तो बलवान्, युधिष्ठिरजस्तो सत्यवादी तथा विदुरजस्तो बुद्धिमानी र नारायणजस्तो कीर्तिमानी हुनु । दसैंको सन्दर्भमा आद्योपान्त केलाउन दुर्गा सप्तशती (चण्डी), देवीभागवत् महापुराणको ठेली उतार्नुपर्छ । सारमा भन्नुपर्दा शासकको विरोध गर्नेलाई प्रजातन्त्र भनिने व्यवस्थामा आतंककारी, पञ्चायती व्यवस्थामा उग्रवादी, राणाकालमा देशद्रोही भनिन्थ्यो र मध्ययुगीन सामन्ती युगमा राक्षस, दैत्य, दानव (असुर) भनेर प्रतिकार गरिन्थ्यो । एकातिर आफूलाई देववतार भन्ने तत्कालीन शासकको दमनलाई प्रतिरोध गर्दै जनता जगाएर उनीहरूको चौधै भुवन (राज) मा हलचल मच्चाइदिने शुम्भ, निशुम्भ, महिषासुरलगायत विभिन्न नामका शुरवीरहरूलाई दैत्य भनेर शत्रु सावित गरिन्छ । अर्कोतर्फ 'शिवशक्ति वाहिनी भगवती' भन्दै नवदुर्गा अवतारको बहानामा केही सक्षम, इमानदार नारीलाई षड्यन्त्रपूर्वक उद्वेलित बनाएर रणमैदानमा उतार्दै शौर्य (देव) गनिएकाहरूले असौर्य (दैत्य) मानिएकाहरूलाई मार्न लगाएको र सो दारुण जिम्मेवारी सिद्ध गर्न नवदुर्गा सफल भएको दिनलाई नै विजयादशमी मानिएको शास्त्रीय मान्यता छ । धार्मिक ग्रन्थअनुसार देव र असुरबीच सय वर्ष युद्ध भयो । देवताका नायक इन्द्रसमेत असुरको स्वामी महिषासुरबाट पराजित भएर भागे । सारा स्वर्गमा रुवावासी भयो । इन्द्र र विष्णु रुँदै ब्रह्माको वासमा गएर स्वर्गसमेत महिषासुरले कब्जा गर्न लागेको वृत्तान्त सुनाए । आफ्नै आसनसमेत हल्लिने अवस्थाको खबर पाएपछि ब्रह्मा, विष्णु र शिवको रिसले चारैतर्फ अग्निज्वाला निस्क्यो । त्यो अग्निज्वाला र सबै देवता क्रोधित भएर निस्केको तेजले एक थुप्रो शक्ति देखियो, त्यही शक्तिले नारीको रौद्ररूप लियो । तिनै नारी दुर्गा भगवतीका रूपमा प्रकट भई असुर सेनापति चिक्षुर, चामर, उद्यत्, रक्तवीजलाई पराजित गरे पनि महिषासुरलाई मार्न नसकेपछि मधुपान (मदिरापान) गरी महिषासुर बध गरिन्छ । (दुर्गा सप्तशती (चण्डी) दोस्रो र तेस्रो अध्याय पृ १११, २१६ ।) सकारात्मक पक्ष विजयादशमीले मानव हितको लागि के गर्छ वा के गर्यो ? निश्चय नै, यति महत्त्वपूर्ण मानिएको चाडका थुप्रै सकारात्मक पक्ष हुनु स्वाभाविकै हो । परदेश गएका मानिसहरू यस अवसरमा मातृभूमि सम्झेर घर आउँछन् । नाता, आफन्त, छरछिमेकसँग भेटघाट हुने अवसर मिल्छ । यसले भ्रातृभाव, मित्रभाव, सामाजिक सद्भाव, सहिष्णुताको सिर्जना र विकास गर्छ, यो एउटा सकरात्मक पक्ष हो । अर्को कुरा, मानव जाति हर्षोल्लासित हुन, हाँस्न, रमाउन, नाच्न, खेल्न, विविध किसिमले मनोरञ्जन गर्न चाहन्छन् । यो आवश्यकता हो र नैसर्गिक अधिकार पनि । यसो गर्न जान्ने भएरै मानिस सबैभन्दा उच्च प्राणी सावित भएको हो । जुन तहमा रमाउन अन्य प्राणीले जान्दैनन् । त्यसकारण रमाइलो गर्नु मानवीय आवश्यकता भएकाले चाडपर्व सिर्जना गरिएकोमा रामै्र प्रथा मान्नुपर्छ । शरद ऋतु सुन्दर मौसम हो । मकै, घैया, सामा, काउनो जस्ता नयाँ अन्नबाली भित्र्याएको बेला भएकाले रमाइलो मान्ने उत्तम याम आश्विन शुक्लपक्ष नै बन्यो । मानव जाति आआफ्नो संस्कृतिमा रम्ने गर्छन् । त्यो कति विज्ञानसम्मत छ, समग्रमा कति हितकर छ, कति घातक छ भनेर तुलना गर्नुभन्दा पनि त्यसलाई परम्पराका रूपमा थेग्न चाहन्छन् सनातनीहरू । जस्तै कोतघरमा फूलपाती, बलि चढाउनु, नगरा बजाउनु, ख्याली, सोरठी नाच, ढाल नाच, सराई (तरबार खेलाउने) नाच आदि देखाउनु र यो अवसरमा असंख्य मानिस जुटेर आनन्द लिनु, लिंगेपिङ, रोटेपिङ, जाँतेपिङ खेलेर रमाइलो गर्नु नेपालीपनको पहिचान पनि मान्न सकिन्छ । दसैंका कतिपय प्रचलन सकारात्मक पक्षमै गन्न सकिन्छ । नेपाली समाजमा केही बुद्धिजीवीले संस्कार परिवर्तनको लागि केही नयाँ कदम चाल्ने चेष्टा गरेको पाइन्छ । जस्तै दसैंका बेला संस्कृति रूपान्तरणको विषयमा बहस चलाउने, विचार, गोष्ठी राख्ने, परिवार तथा समाजबीच जीवन र जगत्बारे छलफल गर्ने, समाजमा प्रचलित सबै संस्कृति निर्माण तथा संस्कारको उत्पत्ति र विकासबारे बहस चलाउने आदि काम पनि हुँदै आएका छन् । यो सकारात्मक पाटो हो । नकारात्मक पक्ष नेपालमा मनाइने अत्यधिक चाडबाड हिन्दुधर्ममा आधारित भएकाले गम्भीरतापूर्वक हेर्ने हो भने तिनमा सामन्तवादको गन्ध आउँछ । हिन्दु धर्मअन्तर्गतका चाड हिन्दु राज्य व्यवस्थाभित्रको शक्तिशाली सांस्कृतिक साम्राज्यवाद हो भन्दा हुन्छ । विजयादशमीमा बडामानिस भनेर ठूलाका हातबाट टीका लगाउने, उनीहरूलाई भेटीकोसेली चढाउने र सभक्ति मान्नुपर्ने हुन्छ । उमेरको, योग्यताको, ज्ञानगुनको आधारमा होइन, परम्परागत मान्यताअनुसार बाहुन, पुरोहित, राजा, मुखिया आदि जाति, धर्म, वंश, ओहोदालगायतको आडमा ठूलाबडा मान्नुपर्ने प्रथा भएकाले नै सामन्ती निरंकुशतन्त्रमा आधारित छ, यो चाड । सबैभन्दा ठूला भनेका शासक हुन्, शासकले आशीर्वाद दिने भनेको कुनै पनि हालतमा उनको दासत्व स्विकार्न लगाउनु हो । अस्वीकार गर्नेलाई बध गर्नेसम्मको चेतावनी दिनु हो । त्यसैले अग्रगामी परिवर्तनकारीको लागि सधैंभरि उही शासकको आशीर्वाद समयसापेक्षित हुँदैन । गैरआर्य तथा आर्यभित्रका पनि श्रमजीवी र निरंकुश शासनविरोधीलाई असुर भनेर हत्या, हिंसा गरेर, पराजित गरेर आफ्नो विजय प्रतीकका रूपमा मनाइने यो चाड जित्ने हिन्दु शासकले त मानेमाने, तिनै पराजित श्रमजीवीसमेतले मान्नुपर्ने नीतिविधि जे छ, त्यो गम्भीर सोचनीय छ । धर्मशास्त्रकै मान्यताअनुसार भनौं भने पनि पुत्रीलाई पाप नसम्झने ब्रह्मा, आमालाई साइनो नसम्झने विष्णु, बहिनीलाई बाँकी नराख्ने महादेव, रावणकी बहिनी सुपर्णाखाको नाक काटिदिने लक्ष्मण, दोजियाकी सीतालाई वनमा खेद्ने र शूद्रले तपस्या गरेकोमा असह्य भएर सम्बुक ऋषिलाई उल्टो झुन्ड्याएर मार्ने राम जस्ता देवहरूचाहिँ धार्मिक मात्र हुने । मञ्जुरीविना सीताको ज्यानसम्म नछुने रावण, बरु हार स्विकार्न हुन्छ, नारी हत्या गर्न हुन्न भनेर दुर्गालाई तरबार प्रहार नगर्ने महिषासुर जस्ता असुरहरूचाहिँ पापी मात्र हुने कस्तो अचम्म छ । अर्को कुरा, कथित इज्जतकै लागि ऋणै गरेर पनि दसैँमा तामझाम गर्नुपर्ने बाध्यताले नेपाली समाजमा कतिका घरवास उठेका छन्, कतिले बिदेसिनुपरेको छ । ऋण पनि नपाएर पारिवारिक आकांक्षा पूरा गर्न नसक्दा कतिले त आत्महत्या गरेको पनि बर्सेनि खबर सुन्नमा आउँछ । जनताले जबर्जस्त बेहोर्नुपर्ने दसैंको यस्तो दशा कुनचाहिँ सज्जनको लागि मान्य होला ? तसर्थ, कम्तीमा पनि दसैंका नकारात्मक पक्ष केलाएर पन्छाउन आवश्यक देखिन्छ । टीका, जमरा र जाँडका निम्ति दसैंको अवसरमा खाद्यान्नको जति विनाश गरिन्छ, त्यो कदापि मनासिव हुन सक्दैन । जाँडपानी तथा अस्वस्थकर पदार्थ नखाने, खाद्यान्नको सही सदुपयोग गर्ने, लुगागहनामा सरलीकरण गरेर दसैं चाड मनाउने हो भने मात्र नेपालीले एउटा दसैँमा गर्ने खर्चबाट तीन अर्ब जोगिन्छ । सानो उदाहरण हेरौँ, बडादसैँको टीका लगाउँदा मान्यजनले आशीर्वाद दिने चलन थियो 'तिम्रो १२ भाइ छोरा, १०० भाइ नाति होऊन्, सन्तानले डाँडाकाँडा ढाकून् ।' हो, त्यतिबेला त्यो ठीक थियो । जसका भैंसी उसका वन, जसका छोरा उसका धन भनिन्थे र त्यो हुन्थ्यो पनि । 'सानो परिवार सुखी परिवार' भनेर परिवार नियोजन गर्ने जमानामा लौ आज त्यो आशीर्वाद लागोस् र सबैले १२ भाइ छोरा जन्माऊन् त कुन दशा हुन्छ ? यस्तै 'तिम्रो गतिमति राजाकै जस्तो होस्' भनिन्थ्यो । लौ त त्यही आशीष लागेर वीरेन्द्र राजपरिवारको २०५८ जेठ १९ गते भएको दरबार हत्याकाण्डको घटनाजस्तै एकैछिनमा १२ जनाको चिहान भयो भने राजाको जस्तै गति होस् भन्ने त्यो आशीष; आशीर्वाद हुन्छ कि सराप ? हाम्रो समाजमा चाडपर्वको नाउँमा उपलब्धिहीन संस्कारले घर गराउन जग खनिरहेको छ । त्यस्ता विसंगति केलाएर कुसंस्कार निस्तेज पार्दै सुसंस्कारको सिर्जना गर्ने कसले ? भारतको कलकत्ता सहरको एउटा उदाहरण हेरौँ, दसैंको अवसरमा अर्बौं रुपैयाँको त माटाको मूर्ति मात्र बन्छ । दुर्गा र महिषासुर, राम र रावणको युद्धाकारको एउटा मूर्तिको हजारौं, लाखौं रुपैयाँसम्म मूल्य पर्छ, जो पूजापछि नदीमा लगेर सेलाइन्छ । यस्ता भारतीय संस्कृति नेपालमा पनि तीव्रत्तर रूपले भित्रिँदैछ र अनेक उपलब्धिहीन संस्कारले घर गराउन जग खनिरहेको छ । तर त्यस्तो विसंगति केलाएर कुसंस्कार निस्तेज पार्दै सुसंस्कारको सिर्जना गर्ने कसले ? लालबुझक्कट भन्नेहरूले समेत समाजको गाल मेट्न हो भन्दै आफूचाहिँ कुसंस्कारको भुमरीमा टुप्पीसम्म डुब्छन्, अनि कसको पालामा होला प्रगतिशील समाजको सिर्जना ? प्रगतिशीलको मुकुन्डो लगाएर दसैंमा टीका नलगाउने तर जाँड खाएर हिलोमा मुन्टो जोत्ने, उच्च प्रगतिशील संस्कृतिको धाक लगाउने अख्तियारको आँखा छल्न जुक्ति खोज्ने, दाइजोरहित विवाह लेखेर, निमन्त्रणा पत्र बाँड्दै प्रगतिशील विवाहको ढ्वाङ रच्ने तर पछि खाली हात आएकी भन्दै स्वास्नी कुट्नेजस्ता जनविरोधी, ढोङी संस्कृति पनि भेटिन्छन् । यस्ता क्रियाकलाप प्रगतिशील होइन, अधोगतिशील भन्नैपर्ने हुन्छ । अर्को कुरा, पुरानो संस्कार भजन र नयाँ मन्चन गर्न जोरजबर्जस्ती गर्ने, डरत्रास धाकधम्की देखाउने, प्रशासनको बलमा लाद्न खोज्नेजस्ता काम ज्यादै गलत हुन् । करकापले सामाजिक संस्कार फेर्न चाहनु साम्प्रदायिक दरार पैदा गर्नु मात्र हुन्छ । सांस्कृतिक परिवर्तनको लागि चेतनामूलक प्रयत्न प्राथमिकताको विषय हो भन्ने भुल्नु मुनासिव हुँदैन । हुनुपर्ने त्यसो भए दसैं तथा चाडपर्व कसरी मान्ने भन्ने प्रश्न उठ्छ । मानव समाजको अनिवार्यताभित्र पर्ने कर्म, जन्मअघिदेखि मृत्युपछिसम्म तथा विवाह, व्रतबन्ध, मृत्युदेखि चाडबाडसम्मका सबै अवसरमा मानिने रूढिग्रस्त परम्पराको सट्टा सारा जनतालाई सुपाच्य हुने सहज, सुलभ र आत्मविश्वस्त पार्ने वैज्ञानिक विकल्प दिनुपर्ने हुन्छ । त्यसको अभाव अति नै खट्केको छ । तथापि, यो बिर्सन हुन्न लेनिनले भनेजस्तै 'पानी गन्हाउने पुरानो घडा फोर्नैपर्छ तर नयाँ घडा तयार पारेर मात्र ।' चाडपर्वको सवालमा मूलतः कुन चाडलाई आमजनताको चाड मान्ने ? नयाँ वर्ष, गणतन्त्र दिवस, अन्तर्राष्ट्रिय नारी दिवस (८ मार्च), मजदुर दिवस (१ मई), जातिभेदविरुद्धको दिवस (२१ मार्च) तथा महान् मानवहरूको जन्मदिन आदिलाई प्राथमिकताका आधारमा निर्धारण गरेर राष्ट्रिय चाड घोषणा गर्न सकिन्छ । विकल्प दिनुपर्दा राष्ट्रिय चाड कुनै एकल जाति, धर्म, वर्गले लादेको हुनु हुँदैन । सापेक्षित रूपमा विकल्पसहित सिर्जनात्मक एवं रचनात्मक किसिमले परम्परा त्याग्न जरुरी हुन्छ । एकअर्काको भावनामा चोट पुर्याएर होइन ।"
