शीर्षक,विवरण
दिल्लीसँगको दिल,"इतिहास बडो निर्मम र क्रूरजस्तो लाग्छ तर त्यसको सूक्ष्म अध्ययनबेगर वर्तमान बुझ्न सकिँदैन । त्यसैले कानुन, पत्रकारिता, कूटनीति, राजनीतिलगायतका सम्पूर्ण विधामा इतिहास नै नजिर मानिन्छ । यस्तै प्रमाण, नजिर वा दस्ताबेजलाई चेतनाको ऊर्जा मानिन्छ । सन् १६६१ मा तिब्बत भ्रमणमा गएका क्रिश्चियन (पादरी) जोन ग्रुबरले कुती प्रदेशलाई नेपालको भूमि भनेका छन् । तर सन् १७२१ मा तिब्बतमै ६ महिना बसेका इपोलितो डेजीदेरी नामका इसाई गुरुले 'कुनै बेला कुती नेपाल राजाको अधीनमा थियो, अहिले ल्हासाका राजाको अधीनमा छ' भनेको पाइन्छ । प्रताप मल्लको राज्यकालमा उनका भाइ काजी भीम मल्लको दुःखले आर्जेको त्यो क्षेत्र पच्चीस वर्षजति नेपालको नियन्त्रणमा रह्यो । तिब्बतमा त्यसबेला महेन्द्रमल्ली (मुद्रा) चल्यो । नेपालको मानसम्मान थियो । सन् १६८३ मा परलोक भएका पाँचौं दलाई लामाको कार्यकालमा त्यो क्षेत्र स्वतन्त्र भयो । इतिहास खोज्दै जाँदा दक्षिणमा गंगाजमुनासरस्वतीको संगम प्रयागसम्म नेपाल रहेको त्यहाँस्थित समुद्र गुप्तको शिलालेखमा पाइन्छ । सन् १०२५२६ तिर महमद गजनवीले भारतको सोमनाथ मन्दिर लुटेर अथाह र अमूल्य सम्पत्ति लगे । बंगालका नवाव समसुद्दीनले १४७६ सालमा पशुपतिनाथको मन्दिर र काठमाडौंका कैयन् ठाउँमा लुटपाट गरेको इतिहासमा उल्लेख छ । कत्युरवंशी अर्जुन मल्लको राज्यकालमा लखनउका नबाब हुसेन खाँले डोटीसम्म पुगेर लुटेको पाइन्छ । पहिले विद्रोही र पछि सर्वेसर्वा बनेर दिल्लीको संरक्षणमा राष्ट्र लुट्नेहरूको गवेषणा गर्दा इतिहासमा माओवादीहरूको नाम अंग्रपक्तिमा लेखिनेछ । ६४ वटा बैंक र सात हजारभन्दा बढी घर, पसल, कारखाना आदि लुटेका लडाकुमध्ये धेरैजसो आज पनि दुःखी छन् । सत्र हजारभन्दा धेरैको प्राण हरण गर्नेगराउने सरदार र सीमित व्यक्ति करोडौं रुपैयाँको चलअचल सम्पत्ति जोडेर मालिक बनेका छन् । ६० वर्ष अघिदेखि एउटै बाटोमा हिँडेका चित्रबहादुर केसी सार्वजनिक यातायातमा चढ्दा सडकमा पछारिएर इन्तु न चिन्तु भए, तर उनले हात समातेर डोर्याएका उरन्ठेउला कार्यकर्ता सहरका ठूलाठूला उद्योगपतिसरह अर्बौं रुपैयाँका मालिक छन् । विदेशीले पनि रातारात काजीलाई पाजी र पाजीलाई काजी घोषणा गरिदिए । त्यसैले सत्ता, सम्पत्ति, सुख र समृद्धि दिलाउनेहरूकै हितमा उनीहरू राजनीतिलाई डोर्याइरहेका छन् । दिल्लीसँग दिल जोडेका छन् । ब्रिटेनका फिल्डमार्सल सर फिलिप चेटउडले घतलाग्दो भाषण दिएका थिए, 'राष्ट्रको सुरक्षा, इज्जत र कल्याण सदासर्वदा पहिले आउँछ । त्यसपछि आफ्नो मातहतका मानिसहरूको सुरक्षा, इज्जत र कल्याण । तपाईंको आफ्नो सुख, सुविधा त अन्त्यमा आउँछ ।' नेपालमा दुःखी, दरिद्र, पीडित र अभावग्रस्त जनतालाई भोकैनांगै राखेर संसद्बाट हतारहतार आफ्नो तलबभत्ता र सुविधा बढाउने निर्लज्ज, स्वार्थी, अहंकारी र धनलोलुप जनप्रतिनिधिहरूलाई लज्जाको अनुभूति नै भएन । आफ्ना दलका नेतादेखि कार्यकर्तासम्मलाई राज्यकोषबाट 'लुटको धनमा फुपुको श्राद्ध' भने झैँ करोडौं रुपैयाँ वितरण गर्ने क्रम रोकिएन । त्यसैले लोकतन्त्र नामको लोभतन्त्र प्रहसन मात्र बनेको छ । प्रचण्डपथ त्यागेर पतनको पथमा अग्रसर माओवादी दिल्लीको दास बनिरहेको छ । सन् १९५९ को नोभेम्बर २८ मा स्टेटस्म्यान अंग्रेजी दैनिकमा भारतीय प्रधानमन्त्री जवाहरलाल नेहरूको विवादास्पद कथन छापियो, 'नेपाल र भूटानमाथिको हमलालाई भारतले आफैँमाथिको हमला ठान्नेछ ।' चीनका परराष्ट्रमन्त्री मार्सल चेन यीले प्रत्युत्तर दिए, 'नेपाललाई कसैले छोएमा चीन चुप लागेर बस्दैन ।' त्यसपछि नेपालबारे नेहरू धेरै बोलेनन् । कतैकतै गाउँको चौतारामा जाँडरक्सी बेच्ने सोझी केटीलाई लाहुरे केटाहरू छुट्टीमा आउँदा क्रिमपाउडर ल्याइदिन्छन् । कतिपय युवतीले त लाहुरे फर्केपछि मात्र आफू गर्भवती भएको चाल पाउँछन् । सन्तान जन्मेपछि नाता प्रमाणित गरिपाऊँ भन्दै मुद्दा चल्छ, कचहरी बस्छ । नेपालमा पनि गणतन्त्र त जन्मियो तर बाबुको टुंगो नलागेकाले संविधानको प्रस्तावनामा राजनीतिक पद्धतिबारे काइते भाषा प्रयोग गरिएको छ । त्यस्तै प्रणव मुखर्जी र नरेन्द्र मोदीले 'जसरी भए पनि संविधान संशोधन गर्नू' भन्ने आशयको 'सल्लाह' (आदेश ? ) दिएपछि भारतपरस्तहरू आज आत्मसमर्पणको कलाविहीन नाटक देखाइरहेका छन् । त्यसैले अहिलेको अवस्था राष्ट्रवादीहरूको अग्निपरीक्षा पनि हो । अमेरिकाको संविधान संसारकै सबैभन्दा सानो र संक्षिप्त मानिन्छ । त्यसको धारा ५ मा जनताका सबै वास्तविक प्रतिनिधि (तल्लो र माथिल्लो सदन) बाट दुईतिहाइले संविधान संशोधन गर्न सक्ने उल्लेख छ । दासत्व उन्मूलनको घोषणा तेह्रौँ संशोधनमार्फत गरिएको थियो भने उन्नाइसौँ संशोधनले महिलालाई मताधिकार प्रदान गरेको थियो । संविधान संशोधन गर्न सकिन्छ, तर त्यो राष्ट्रको हितमा हुनैपर्छ । यो अन्तर्राष्ट्रिय मान्यता र संविधानको मर्म पनि हो । नेपालको वर्तमान संसद् म्याद थपेर करारमा काम गरिरहेको अवस्थामा छ । माथिल्लो सदन बनेकै छैन । प्रदेशसभा (प्रान्त) पत्रपत्रिकामा मात्रै छ । तसर्थ संघीयता र संविधानको पूर्णरूपेण कार्यान्वयन नहुँदै वर्तमान संसद्ले विदेशी मालिकहरू र उनीहरूका कृतदासहरूलाई रिझाएर सत्ताको स्वाद लिइरहन संविधान संशोधन गर्न खोजेको सर्वसाधारणले समेत बुझिसकेका छन् । २०७४ साल माघ ७ गतेभित्र तीन तहको निर्वाचन गराएर छुट्टी लिन धेरैजसो दलहरू तयार देखिँदैनन् । घाटमा बसेर मुर्दा पोल्नेलाई सहरमा महामारी फैलिए पनि खुसी लागे झैँ संक्रमणकालमै मालामाल भइरहेका नेतागण र उनीहरूका सुविधाभोगी अनुयायीहरू राष्ट्र ढले पनि आफू 'अमर' हुन चाहन्छन् । जबसम्म राष्ट्रिय हित शिरोपर गर्नेहरूलाई मतदाताले नै चिन्न सक्दैनन्, तबसम्म अस्थिरता रोकिँदैन । भारतका ठूलाठूला सहरमा अबोध केटाकेटी अपहरण गरी हातखुट्टा वा आँखा नै काम नलाग्ने बनाइदिएर भीख माग्न पठाउने 'दादाहरू' अहिले पनि छन् । अपांग बनाइएका केटाकेटीलाई आधा पेट मात्र खान दिएर दादाहरू मोजमज्जा गर्छन् भन्ने खबर अखबारमा पनि बारम्बार आउने गर्छ । सिंहदरबारमा पुगेका 'राजनीतिक' दादाहरूको चरित्र ठ्याक्कै त्यस्तै छ । लाखौ जनता पानी चुहिने छाप्रोमा बसेका छन् । तुइनमा झुन्डिएर हजारौँ केटाकेटी स्कुल धाइरहेका छन् । तीनचार घन्टा हिँडेर स्कुलकलेज जानु त पहाडी जिल्लामा सामान्य मानिन्छ । एक गाग्री पानी ल्याउन दुईतीन घन्टा लाग्छ । राष्ट्रघातीको छुट्टै युनिफर्म हुँदैन । हामीभित्रै घाँसमा हरियो सर्प लुके झैँ दलका नेता, सम्पादक, लेखक, हाकिम, उद्योगपति, शिक्षाविद्, विश्लेषक वा समाज सुधारकको छद्मभेषमा राष्ट्रघातीले नेपाल आमाको मुटु कुटुकुटु खाइरहेका छन् । त्यस्तालाई समर्थन गर्नु राष्ट्रघातकै समर्थन हो । ओखती नपाएर हरेक वर्ष सयकडौं नेपाली मरिरहेका छन् । तर गरिब जनतालाई देखाएर अन्तर्राष्ट्रिय समुदायबाट हरेक वर्ष करोडौं डलर भिख मागिन्छ र त्यसको व्यापक दुरुपयोग गरिएको छ । जहाँ राज्यले नै जनताको पीडा बुझ्दैन, त्यो कसरी लोकतन्त्र हुन्छ ? जहाँ राष्ट्रलाई विदेशको प्रान्तजस्तो बनाउन खोजिँदै छ, त्यहाँ राष्ट्र कमजोर बनाउने उद्देश्यले पटकपटक संविधान संशोधन गर्न खोज्दा जनताले स्वागत गर्नुपर्ने ? विदेशीको इच्छा पूरा नगर्दा सरकार ढल्ने र ढाल्ने खेल नयाँ होइन । जब दलहरू नै राष्ट्र ढाल्ने खेलमा लाग्छन्, त्यो अपराध जनतालाई कदापि सह्य हुँदैन । 'तपाईंले हामो पल्टनसमक्ष आत्मसमर्पण गर्नुभयो भने भारतमा करोडौंको सम्पत्ति, महल र सबै सुविधा दिएर राख्छौं' भनेर नालापानी युद्धमा अमरसिंह थापालाई अंग्रेजहरूले प्रलोभन देखाउँदा उनले छाती तन्काएर भनेका थिए, 'म बाघको सन्तान हुँ, सिनो खाने स्याल नसम्झ  ।' कहाँ गयो नेपालीको त्यो स्वाभिमान ? हिन्दुस्तान मोटर्स कम्पनी (कलकत्ता) मा चौकीदार काम गर्ने दरिद्र नेपाली बाहुनका छोरा प्रधानमन्त्री भएपछि अन्ततः दिल्लीकै चौकीदार हुन पुगे । आर्थिक संकट टार्न हरेक नेपालीसँग मासिक पाँचपाँच रुपियाँ मात्र चन्दा मागे पनि करोडौं रुपैयाँ जम्मा हुन्थ्यो । विदेशीको गुलामी गर्नुपर्ने थिएन । आज सरकारको क्रियाकलाप हेर्दा हरेक नेपाली लज्जित हुनुपर्ने अवस्था छ । केही दिनअघि 'शान्ति प्रक्रियाको दस वर्ष' शीर्षकमा नेपाल ट्रान्जिसन टु पिस इन्स्टिच्युट नामक रहस्यमय संस्थाको कार्यक्रममा एकजना देशभक्त युवाले पृथ्वीनारायण शाहले नेपाल एकीकरण गरेको र त्यति ठूलो एकीकरण अभियानमा पनि जनधनको खासै क्षति नभएको प्रशंग उठाउँदा सो संस्थालाई दानापानी दिने विदेशी मालिक (राजदूत) रिसाएछन् । पृथ्वीनारायण शाहको तारिफ गर्ने संस्थालाई आर्थिक सहायता बन्द गर्ने चेतावनी दिएछन् । राष्ट्रनिर्माण, शान्ति, एकता वा पुनर्जागरण होइन, नेपालमा जात, क्षेत्र, धर्म र सम्प्रदायको आगो सल्काउन विदेशी शक्तिले चौतर्फी रूपमा हमला गरिरहेको पाइन्छ । यो मनोवैज्ञानिक युद्धमा राष्ट्रिय शक्तिहरू प्रतिरक्षात्मक (डिफेन्सिभ) मात्र देखिनु हुँदैन । छुट्टै मार्गचित्र बनाएर राष्ट्रको रक्षा गर्न सशक्त ढंगले अघि बढ्नुपर्ने खाँचो देखिएको छ । चाणक्यले भनेका छन्, 'शत्रुलाई मौका दिने, शत्रुको प्यारो हुन खोज्ने र शत्रुले घेरेको चाल नपाउने मूर्खले दुःख पाउँछ । पराजय भोग्छ ।' त्यसैले राष्ट्रघातका यावत् सूचना संग्रह गरेर स्पष्ट नीति बनाउँदै राष्ट्रिय सुरक्षाको जिम्मेवार निकाय सशक्त ढंगले उपस्थित भयो भने मात्र अस्तित्व बचाउन सक्ने देखिन्छ । होइन भने राष्ट्र धेरै वर्ष स्वतन्त्र रहन सक्ने देखिँदैन । राष्ट्रघातीको छुट्टै युनिफर्म हुँदैन । हामीभित्रै घाँसमा हरियो सर्प लुके झैँ दलका नेता, सम्पादक, लेखक, हाकिम, उद्योगपति, शिक्षाविद्, विश्लेषक वा समाज सुधारकको छद्मभेषमा राष्ट्रघातीले नेपाल आमाको मुटु कुटुकुटु खाइरहेका छन् । अरूको प्रान्त भएमा भन्सार नलाग्ने गाडी चढ्न पाइन्छ भन्ने मूर्खहरू पनि भेटिन्छन् । घरघरमा विदेशी सेना पसेर जब उनीहरूका श्रीमती, छोरी, बुहारी सबैलाई लुटेपछि गाडी चढ्ने सपना त्यसबेला चकनाचुर हुन्छ । तसर्थ, राष्ट्रलाई निर्बल, पंगु, खण्डखण्ड र लाचार बनाएर जो संविधान संशोधनबाटै नेपाललाई पराधीन बनाउन तम्तयार छन्, ती नेपाल आमाका कपुत हुन् । त्यस्तालाई समर्थन गर्नु राष्ट्रघातकै समर्थन हो । नेपाली जनता अभाव खप्न सक्छन्, अपमान सहन सक्दैनन् । सिक्किमे जनता झैँ पिँजडाको सुगा बन्न पनि सक्दैनन् । हजारौँ वर्ष अघिदेखि स्वतन्त्र यो राष्ट्र कसैको अंग बनोस् भन्ने स्वाभिमानी नेपालीहरू सोच्न पनि चाहँदैनन् । त्यसकारण राष्ट्र गम्भीर संकटमा परेको बेला सत्य कुरा बोल्नु र विदेशी हस्तक्षेपको प्रतिकार गर्दै बाह्य शक्तिका मतियार तथा हतियारलाई भुत्ते बनाउनु देशभक्त र राष्ट्रवादीहरूको पहिलो कर्तव्य हो । यसमा दल होइन, राष्ट्रको हित प्रमुख हुन्छ । तसर्थ हिजो को कहाँ थियो ? राजनीतिक विचारमा केकति मतभिन्नता रह्यो र कुन दलले के गर्यो भन्ने बिर्सेर राष्ट्र बचाउनु सम्पूर्ण नेपालीको पहिलो दायित्व हो । आजै सही निर्णय गर्न सकिएन भने विश्वमानचित्रबाट एक दिन नेपाल नै हराउन सक्छ त्यसबेला पश्चात्ताप गरेर बस्नुबाहेक कुनै उपाय बाँकी रहने छैन ।"
संविधान संशोधन कि कार्यान्वयन ?,"हामी सबैलाई थाहा छ नेपालको वर्तमान संविधान नेपालीको साना दुःखले प्राप्त भएको दस्ताबेज होइन । करिब सात दसकको राजनीतिक संघर्ष, बीसौं हजार मानिसको बलिदानी, हजारौंको कठिन संघर्ष र करिब चार पुस्ताका लाखौं मानिसको पटकपटकको आन्दोलनबाट प्राप्त भएको हो । आर्थिक रूपमा यसको प्रत्यक्ष र परोक्ष लागतको कुरा गर्ने हो भने त यसको कुनै मूल्य छैन, यसर्थ यो अमूल्य छ । यसलाई जारी गर्ने समयमा देखिएको नेपाली राजनीतिक एकता वास्तवमा विश्वमा उदाहरणीय थियो, त्यो कायम हुन सक्दा संविधानका विरोधीको आवाज स्वतः मत्थर बन्दै जाने थियो । दुर्भाग्य त्यसो हुन सकेन । कारण हामी सबैलाई थाहै छ । त्यसको परिणाम राष्ट्रले महँगो मूल्य चुकाइरहेको छ । यो संविधानले न कसैको जीवनस्तरमा कठिनाइ थपेको छ, न कसैलाई कुनै नैसर्गिक अधिकारबाट नै वञ्चित गरेको छ । यो संविधान एक सम्झौताको दस्ताबेज हो, त्यसैले यो सबै पक्षतर्फ उदार छ । बरु कतिपय सन्दर्भमा मूलधारका नागरिक जसका थुप्रै पुस्ताले देशमा पसिना र मेहनत गरे उनीहरूको अधिकारलाई कम गरेको छ, उनीहरूले विगतमा पाएको सुविधाबाट वञ्चित गरेको छ, आवश्यक परेका बेला त्यसको पनि छलफल गरौँला । यसर्थमा यो संविधानले दिन मिल्ने हदसम्म सबै कुरा दिएको छ । कर्तव्य पूरा नगर्ने र कतिपय सन्दर्भमा दीर्घकालमा राष्ट्रको अहित गर्ने काममा सरिक हुनेलाई पनि अधिकार दिएको छ । अधिकार दिने नाममा हाम्रो विकासको गतिलाई बाधक बन्नेसम्म पनि स्विकारिएको छ, त्यसैको परिणाम हो विशिष्टता हासिल गर्नुपर्ने क्षेत्रमा पनि आरक्षणको व्यवस्था । अहिले फेरि संविधान संशोधनले नेपाली राजनीतिक चर्चा पाएको छ, यसै सन्दर्भमा केही चर्चा प्रस्तुत गरिएको छ । के हो लोकतान्त्रिक संविधान ? संविधानले सकेसम्म सबैको हित गर्ने उद्देश्य राख्नुपर्छ, तर कतिपय अवस्थामा त्यसो गर्न नसक्दाको अवस्थामा त्यसले बहुजन हितायको लागि काम गरेको हुनुपर्छ । यो संविधानमा प्रश्न उठाउन चाहने नै हो भने बरु बहुमतको हितविपरीत गरिएका केही व्यवस्थाका सन्दर्भमा प्रश्न उठाउने ठाउँ छ । तर दुर्भाग्य जसले गुमाएको छ, उसले सहेको छ, जसले अतिरिक्त केही पाएको छ उसलाई बेचैन छ र संविधान नास्न उद्यत् छ । लोकतन्त्रमा सर्वसम्मत हुन नसके बहुमतको निर्णय मान्नैपर्छ, मधेसवादी दलहरूले उठाएका मुद्दाहरू गत निर्वाचनमा पराजित मुद्दा नै हुन् । हामीले जानेकै के हो भने उनीहरू पहाडबाट होइन, मधेसबाटै पराजित भएका हुन् । लोकतान्त्रिक संविधान भनेको १० प्रतिशतले बाँकी ९० प्रतिशतलाई शासन गर्ने अवश्य होइन । संविधान संशोधन र मधेसवादी दल संविधान परिर्तनशील दस्ताबेज हो, तर हामीले हेक्का राख्नुपर्ने पक्ष के हो भने यो ६६ महिनामा परिवर्तन गर्न सकिने दस्ताबेज होइन, यसर्थ यो छेपाराको रङ होइन । मधेसवादी दलले मधेसको प्रतिनिधित्व गर्नै सक्दैनन् । हो, बरु उनीहरू केही मधेसका जमिनदारहरूको मात्र प्रतिनिधित्व गर्छन् । त्यसैले पराजयको भयले निर्वाचन पर धकेल्न संशोधनको बखेडा झिकिरहेका छन् । सायद निर्वाचन जित्ने आँट हुँदो हो त त्यसैगरी आफ्ना कुरा उठाउने धैर्य गर्दा हुन् । मधेसी जनता र मधेसी दलका नेता एउटै होइनन् भन्नेमा हामीले दुविधा पाल्न आवश्यक छैन । प्रमुख तीन पार्टीले पालैपालो नेतृत्वमा भए पनि सम्भव भएसम्म संसद्मा भएका सबै पार्टीलाई समावेश गरेर तीनैवटै निर्वाचन समयमै सम्पन्न गर्न अग्रसर बन्नुपर्छ, अन्यथा लोकतन्त्रप्रतिको जनविश्वास घट्दै जानेछ । यसर्थमा संविधान संशोधन मधेसवादी दलको माग हो तर मधेसी जनताको माग हुँदै होइनन् । यो त आज होइन, दोस्रो संविधानसभाको परिणामले पनि प्रस्ट पारेकै छ । त्यसो होइन भने पनि मधेसी दलहरूले मधेसका जनताको प्रतिनिधित्व गर्दछन् भन्ने बलियो आधार हामीसँग छैन । एउटा तीतो यथार्थ के हो भने केही अपवाद छोडेर मधेसवादी नेताहरूको लोकतान्त्रिक मूल्य र मान्यताका मर्म बुझने सवालमा कमजोरी छन् । सिंगो मधेस पञ्चायतका कालरात्रिविरुद्ध क्रियाशील थियो, मधेसी जनताको ठूलो पंक्ति विभिन्न हिसाबले क्रियाशील थियो तर अहिलेका मधेसवादी यी नेताहरू (केही कांग्रेस र कम्युनिस्ट पार्टीका विभिन्न घटकमा भएकाबाहेक) को राजनीतिका ती अप्ठ्यारा दिनमा खासै भूमिका थिएन । त्यसैले उनीहरू लोकतन्त्रका योद्धाभन्दा पनि दुरुपयोगकर्ताका रूपमा परिचय बनाए । हामीले बुझ्नैपर्ने विषय के भने लोकतन्त्र ल्याउन लड्ने दल र लोकतन्त्रमा मात्र लड्ने दलको हैसियत कसरी बराबर हुन्छ ? मधेसवादी दलहरू न त जनमतबाट स्थापित हुन् न त कठिन आन्दोलनको लिगेसीबाटै स्थापित । केवल मूलधारका राजनीतिक नेतृत्वको उदारताबाट उब्जिएका कमजोरीका उपज हुन् । संघीयता गलपासो बन्ने हो ? अवश्य होइन, संघीयताले त राष्ट्रियता बलियो बनाउनुपर्छ, यो विकास मैत्री बन्नुपर्छ । त्यसको विपरीत दिशातर्फ जाने अवस्थामा त्यसको खारेजी वा त्यसलाई थाती राखेर पनि देश अगाडि बढ्नुपर्दछ । मौजुदा व्यवस्था पनि नमान्ने, थाती राख्न पनि नमान्ने हो भने संघीयता गलपासो बन्दैछ । त्यसैले संविधानको संशोधन चाहनेहरूले हिम्मत गरून् संघीयता चाहने कि नचाहने ? चाहने भए उत्तरदक्षिण प्रदेश कि पूर्वपश्चिम प्रदेश भनेर जनमत संग्रहको प्रस्ताव गरून् । होइन भने नेपालीहरू जिउँदै मातृभूमिको मलामी जान सक्दैनन् । संघीयता त्यस्तो प्रणाली बन्दैछ, जुन नेपालीको सामथ्र्यभन्दा बाहिर जाँदैछ, हाम्रो नेतृत्वको काबुभन्दा परको कुरा बन्दैछ । संघीयता जसले चाहेको हो, ऊ नै संघीयताको हुर्मत काढ्न व्यस्त छ । उनीहरूको संघीयतासम्बन्धी माग सुन्दा लाग्छ, उनीहरू नै गैरनेपालीको एजेन्डा बोकिरहेका छन् । नेपालको जैविक र भौगोलिक विविधतालाई नबुझी भूगोलका आधारमा विभाजन गर्न खोज्नु र त्यसैका लागि देशलाई वर्षौंसम्म ठप्प पार्दा फाइदा नेपाललाई छ कि अरू कसैलाई ? के यसो गर्ने नेपाली हुन सक्छन् ? के नेपालको राष्ट्रिय बेहित गर्ने नेपाली हुन सक्छन् ? नेतृत्वको सदासयता विवेकहीनतामा परिणत हाम्रो राजनीतिक नेतृत्वका सयौं गुण हुँदाहुँदै पनि केही कमजोरी देखिए । ती कमजोरी उनीहरूले गलत नियतले भन्दा पनि उनीहरूको बढी सदासयता देखाउँदा भएका हुन् । तर तिनै कमजोरी देशलाई अत्यन्त महँगा सावित भए । त्यसमध्येको सबैभन्दा ठूलो कमजोरी संघीयतालाई विनाकुनै परिपक्क गृहकार्य जस्केलाबाट छिराउनु हो । यो न गणतान्त्रिक आन्दोलनको माग थियो, न त यो अरू कुनै राष्ट्रिय आन्दोलनकै माग, न यो कुनै प्रमुख (जनमतले प्रमाणित) राजनीतिक पार्टीको नै माग । त्यत्तिकै राष्ट्रिय एजेन्डामा सामेल गर्नु हाम्रो राजनीतिक नेतृत्वको अदूरदृष्टि र विवेकहीनता नै थियो । पाँचजनाको समूहले जे माग्यो त्यसैमा सम्झौता गर्दै जाने प्रवृत्ति पनि राष्ट्रघाती कदम नै सावित भएका छन् । कतिसम्म अविवेकी काम भएका छन् भने विशेष स्वास्थ्य सेवा प्रदान गर्न आवश्यक पर्ने विशिष्ट क्षमताका विद्यार्थीको भर्नामा समेत आरक्षणको व्यवस्था गरिएको छ । व्यवस्था त्यस्तो गर्ने अनि यहाँको स्वास्थ्य सेवामा विश्वास नगरेर सानातिना उपचारमा समेत राज्यको कोष प्रत्यक्ष वा परोक्ष रूपमा प्रयोग गरेर विदेश जाने कुराको कहींकतै साइनो छ कि छैन ? यस्ता कुराले नेतृत्वको विवेकहीनता दर्शाउँछ या दर्शाउँदैन ? नेतृत्वका ३४ जनाको विवेकले जे देख्यो त्यही त लोकतन्त्र कसरी हुन्छ ? संशोधन कि कार्यान्वयन ? मधेसवादी दलहरू अन्तरिम संविधानमा भएको अधिकारका कुरा गर्दैछन् (अंगीकृत नागरिकताका सम्बन्धमा), तर यो संविधानमा त कतिपय समुदायले पचासौं वर्षदेखि प्रयोग गर्दै आएका अधिकार पनि गुमेका छन्, त्यसतर्फ पनि सम्बन्धित व्यक्तिहरूको ध्यान जाँदा के होला ? त्यसैले कसैले पनि राज्य कमजोर भएका बेला गरिएका सम्झौताका कुरा गरेर संविधान संशोधन गर्नुभन्दा यसको सफल कार्यान्वयनमा जोड दिन आवश्यक छ र यसमा सबैले इमानदार बनेर देखाउनु अपरिहार्य छ । संशोधन गर्नैपर्ने हो भने पनि यसको केही वर्ष कार्यान्वयन गरेर त्यसको अनुभवका आधारमा मात्र गर्नुपर्छ । मधेसवादी दलहरू प्रजातान्त्रिक हुन् भने उनीहरूले तीनै तहको निर्वाचनमा आफ्ना मुद्दा लिएर जाऊन् र उनीहरूले हैसियत स्थापित गरून्, हामी परिणाम स्विकार्न तयार छौं । न हाँसको चाल न कुखुराको सरकारले प्रस्ताव गरेको संशोधनको प्रस्ताव न हाँसको न कुखुराको चालजस्तो देखिन्छ । यसबाट न संशोधनको माग गर्ने मधेसवादी नेताहरू सहमतिमा आउनेछन्, न त आमजनताको भावना नै समेटेको छ । संशोधन नै गर्ने हो भने प्रदेश संख्या घटाएर वैज्ञानिक र व्यावहारिक संरचना प्रस्ताव गरोस् । संघीयतालाई विकास र विकेन्द्रीकरणको माध्यम बनाउनेतर्फ ध्यान पुर्याइयोस् । कार्यान्वयन कसरी ? अहिले संविधानको संशोधनभन्दा कार्यान्वयनमा जोड दिनुपर्ने समय हो । जसरी संविधान जारी गर्दा प्रमुख तीन पार्टी एक ठाउँमा उभिए, त्यो फेरि दोहोरिनु आवश्यक छ । यी तीन पार्टी एकै ठाउँ उभिए मात्र देश अगाडि बढ्छ र संविधानको सफल कार्यान्वयन सम्भव हुन्छ । सबैले आफ्ना कमजोरीको राष्ट्रिय एकता, स्वाभिमान र आर्थिक समृद्धिको लागि समीक्षा गर्दै एकै ठाउँमा उभिनु आवश्यक छ । सबैले नेपालको राजनीति गर्ने तर जानअन्जानमा विदेशीको पाउ मोल्ने प्रवृत्तिबाट छुट्कारा पाउनुपर्छ । बरु प्रमुख तीन पार्टीले पालैपालो नेतृत्वमा भए पनि सम्भव भएसम्म संसद्मा भएका सबै पार्टीलाई समावेश गरेर तीनैवटै निर्वाचन समयमै सम्पन्न गर्न अग्रसर बन्नुपर्छ, अन्यथा लोकतन्त्रप्रतिको जनविश्वास घट्दै जानेछ र देश वर्षौं पछि धकेलिनेछ । कुनै एक जिम्मेवार राजनीतिक पार्टीका हठका कारण देशलाई अनिर्णयको बन्दी बनाउनु हुँदैन र अनावश्यक ढिलासुस्ती पनि मान्य छैन ।"
अबको विकल्प,"जनता ! जनता !! जनता !!! सदनदेखि सडकसम्म गणतन्त्र, राजतन्त्र, धर्म निरपेक्षता, संघीयता, राज्य पुनर्संरचनादेखि मधेस, पहाड हुँदै लोकमान प्रकरणसम्म जताततै हाम्रा दल र त्यसका नेताहरू आफ्ना अभीष्ट पूरा गर्न हरपल जनता यसो भन्छन्, जनता उसो भन्छन्, त्यसैले हामी जनताका प्रतिनिधि भएकाले जनताको भलाइनिम्ति यसो र उसो गरिरहेका छौं । मतदातालाई अनुचित प्रभावमा पारेर शासन सत्तामा वैधता (खालि प्राविधिक रूपमा मात्र) प्राप्त गर्न अनेक हत्कन्डा अपनाउने अनि उनीहरूकै टाउकोमा टेकेर सत्ताबाट अनुचित लाभ लिने । वास्तवमा उनीहरूको अभीष्ट र जनताको चाहना र आवश्यकताको मेल कतै पनि खाँदैन । ठीक उल्टो दिशा दक्षिण र उत्तरजस्तो । पुनस्र्थापित प्रतिनिधिसभामा ८३ सिटको बन्डादेखि संविधानसभामा (प्राविधिक रूप) संविधान निर्माण गर्दै गर्दासम्म जनतामाझ व्यापक छलफल, विचारविमर्श गरिएनन्, कुनै पनि विषयमा लोकसम्मति लिने काम भएन । थिए त केवल प्रायोजित, सुनियोजित, सम्पादित र कपटपूर्ण केही दलका ठालुहरूको खटनपटनमा । ६ सय एकजनाको हुल केवल रमिते र तिनैका दासजस्ता देखिए । नत्र आज ९० प्रतिशतको एकल कर्तल ध्वनिले पास गरेको भनिएको संविधानको यो पेन्डुलम हालत हुने थिएन । आम नागरिकले सजिलै बुझ्ने कुरा हो । यो कार्यान्वयनको बाटोमा गइसकेको हुन्थ्यो, सामान्य केही नगन्य असहमतिबीच । आज आएर असनको चौबाटोमा फालिएको फोहोरको थुप्रोजस्तो हुने थिएन । २०४७ पछि हाम्रो राजनीतिले २६ वर्षभित्र १३ वटा प्रधानमन्त्री उत्पादन गरिसकेको छ भने यस अवधिमा लगभग २५ पटक सरकार परिवर्तन गरिएका छन् । १३ जनामध्ये आठजना प्रधानमन्त्री त जीवितै छन् । उपप्रधानमन्त्री, मन्त्री, राज्यमन्त्री र सहायकमन्त्री त कति उत्पादन भए भए, हाम्रो राजनीति कारखानाबाट । हामीकहाँ तन्नम, भ्रष्ट र प्रभावविहीन राज्य संरचनाहरूले संस्थागत रूप धारणा गर्दै गइरहेका छन् । जसको परिणाम सही रूपमा राज्य र अर्थतन्त्र सञ्चालन भइरहेको छैन । हुँदाहुँदा यस्तो अवस्थाको सिर्जना भएको छ, 'गर्नेलाई भन्दा देख्नेलाई लाज' को अवस्था आएको देखिन्छ । आज आमनागरिकमा वर्तमान राजनीति र त्यसलाई डोर्याउने पात्रहरूप्रति घृणा र वितृष्णा जागेको जाग्यै छ । यसको निदानमा लाग्नु त कता हो कता, दिनप्रतिदिन घृणा र वितृष्णा फैलाउने गतिविधिमा हाम्रा राजनीतिकर्मीहरू तल्लीन छन् । यस्तो विश्व राजनीतिमा सामरिक महत्त्वको स्थानमा अवस्थित नेपालको नेतृत्व त्यस्तो एक चिन्तनशील, राष्ट्रवादी, दूरदर्शी र विवेकी राजनेताले मात्र गर्न सक्छ । जुन कुराको हामीकहाँ जहिले पनि अभाव महसुस भई नै रह्यो, जनताको तहमा । जहिले पनि दरिद्र मानसिकताका साथ मगन्ते वा दोहोरो भूमिका खेल्ने राजनीतिक पात्र र प्रवृत्तिले समस्या समाधानभन्दा पनि झन्झन् बल्झिँदै र जटिल हुँदै गइरहेका छन् । अहिलेका मौजुदा हाम्रा नेताहरूबाट पार लगाउने आसै नगरे हुन्छ । अहिलेको विश्व राजनीति र आर्थिक पक्षको धु्रवीकरण हेर्दा विशाल दुई राष्ट्र उत्तरतिर चीन र दक्षिणमा भारतको बीचमा नेपाल छ । यस्तो भूराजनीतिक अवस्थामा अवस्थित हामी छौं । यस अर्थमा नेपाल विश्व राजनीतिको एउटा एक्टर हो नै भूअवस्थितिले गर्दा । तर हाम्रा हुस्सु र पाजी नेताहरूमा त्यो विश्व राजनीतिको एक एक्टर (व्यक्ति विशेष व्यक्तित्व निर्माण) गर्न सक्ने हैसियत र ल्याकत छैन । आज क्युबा र इजरायल राजनीतिक, आर्थिक र सांस्कृतिक पक्ष कहाँ पुग्यो हाम्रो कहाँ छ । अन्तर्राष्ट्रिय समुदाय र मञ्चमा परिपक्वतापूर्ण राजनीतिक प्रदर्शन गर्न मुख्य आधार भनेको आफ्नो देशको विदेश र परराष्ट्र नीति र त्यसको व्यवस्थित संरचनाको विकास र निर्माण नै हो । यसमा देशभित्रका दलहरू र त्यसका नेतृत्वहरूमा सर्वस्वीकार्य देखिनुपर्छ व्यवहारत । यहाँ त जसलाई जतिखेर जे मन लाग्यो त्यही गर्ने परम्परा विद्यमान छ । हाम्रो यहाँको राजनीतिक नेतृत्वले देश, काल, परिस्थितिअनुकूल चाहिने शासन प्रणाली, धर्म, संस्कार, संस्कृति र राज्य पुनर्संरचनामा नागरिकले दिएको अर्ती र सुझाव ग्रहण नगर्ने । आफ्नो पार्टी, व्यक्तिगत, र समूहगत स्वार्थलाई माथि राखी राष्ट्रिय चरित्र निर्माण गर्न नसक्नु ठूलो समस्याको कारकतत्व भएर रहेको छ । विगत दुई दसकदेखि स्थानीय निकायलाई भष्म पारिएको छ । स्थानीय तहमा दलीय भागभन्डा गरेर राज्यकोषको पैसामा नाच्ने दलीय दलाल र त्यसैको आडमा घरबार चलाउनेदेखि अकुत सम्पत्ति जोड्नेहरूको दौड छ । यसको अन्त्य, आफू र आफ्नो दलभन्दा पहिला राष्ट्र र जनता हुन् भन्ने जबसम्म हाम्रा दल र त्यसका नेतृत्वहरूले राष्ट्रिय चरित्र निर्माण गर्दैनन् तबसम्म देश र जनताले दिगो शान्ति र विकास प्राप्त गर्न सक्दैनन् । प्रधानमन्त्री बन्नेबित्तिकै विदेश यात्रामा खुट्टा उचालिहाल्ने हाम्रो नेतृत्व छ, चाहे त्यो सात समुद्रपारको भ्रमण होस् वा उत्तर र दक्षिणतिरको यात्रा होस् । भ्रमण भ्रममा मात्र सीमित हुनेछन् र भइरहेकै पनि त्यही नै हो । माओवादी सशस्त्र द्वन्द्वदेखि बाह्रबुँदे दिल्ली सम्झौतापछि २०६३ सालको पुनस्र्थापित प्रतिनिधिसभामा विनाजनअनुमोदित प्रजातन्त्रको खिल्ली उडाउँदै, ८३ सिटको भागबन्डा गर्दै, प्रजातान्त्रिक सिद्धान्तको हुर्मत लिँदै प्रजातन्त्रको जामा फुकालेर शक्ति पृथकीकरणको सिद्धान्तविपरीत बहालवाला प्रधानन्यायाधीश राज्यको कार्यकारी बनाउँदै आफू किनाराका साक्षी बसेर शासन चलाउने निकम्माहरूको गाईजात्रा पनि देखियो । अनि हामी यहाँ लोकतन्त्र, कानुनी राज्य र सुशासनका कुरा गरिराखेको छौं । सुध्रान र सुध्रिन बोली र लेखिराखेको छौं । कहाँ छ लोक कहाँ छ तन्त्र ! यिनको विवेक र मति खुल्नेवालै छैन । जति कराए चिच्याए पनि केही भइहाल्ने देखिँदैन । राज्यका प्रमुख अंग व्यवस्थापिका, कार्यपालिका र न्यायपालिका हुन् । व्यवस्थापिकालाई पंगु बनाइयो, ८३ सिटको भागबन्डा हुलेर । कार्यपालिका र न्यायपालिकाको गला एकैपटक रेटियो, श्रीमान् खिलराज रेग्मीलाई प्रयोग गरेर । स्थानीय निकाय भंग गरेको दुई दसक भइसक्यो । कर्मचारीतन्त्र अस्तवस्त पारियो, विभिन्न दलका आआफ्नै नामधारी कर्मचारी युनियन पसाएर । नाममा राष्ट्रसेवक कर्मचारी जनताको करबाट तलब खाने । उत्तरदायी जनताको सेवाप्रति होइन, तिनै दल र त्यसका मठाधीशमाथि । अनि राज्यमा सुशासन नभएर कुशासनले संस्थागत रूप धारण गर्यो । विभिन्न छिद्र र प्वाल बनाएर राष्ट्रिय सुरक्षा अंग सेनालाई पनि विवादित बनाउँदै कमजोर पार्ने काम यहाँ आन्तरिक र बाह्य दलालहरूबाट भइराखेको सेना स्वयंको निष्कर्ष छ । आशा र भरोसा गरौं राष्ट्रिय सुरक्षाको जिम्मा लिएको अंग कदाचित विचलित हुने छैन । बाँकी एउटा अर्को अनौपचारिक राज्यको चौथो अंग पत्रकारिता । के यसले पनि सही ढंगले जनतामाझ सूचना प्रवाह गरेको छ त ? यो क्षेत्र नागरिकको ऐना हो । पर्यटकको गन्तव्य पुग्न र पहिल्याउने नक्सा हो । व्यावसायिक र जनताको पत्रकारिताले त सत्य, तथ्य र निष्पक्षता जनतामा उजागर गर्ने हो । जनताका आँखा खोलिदिने हो । यसले आँखा खोल्नेभन्दा पनि दिग्भ्रमित पार्ने काम गर्यो । मुद्दा एउटै हुन्छ तर त्यसमा हाम्रा राष्ट्रिय ठूला मिडिया हाउसदेखि ससानासम्म पक्ष र विपक्षमा बाँडिएर समाचार सम्पेषण गरिरहेका हुन्छन् । एउटाले भन्छ यो अति राम्रो । त्यसलाई अर्कोले भन्छ अति खराब । यी पनि जनताको नाम मात्र दिएरै लेख्छन् र बोल्छन् । कतै मिडिया पनि चौबाटोमा रुमलिइरहेका त छैनन्, एकाधबाहेक ? विगत दुई दसकदेखि स्थानीय निकायलाई भष्म पारिएको छ । स्थानीय तहमा दलीय भागभन्डा गरेर राज्यकोषको पैसामा नाच्ने दलीय दलाल र त्यसैको आडमा घरबार चलाउनेदेखि अकुत सम्पत्ति जोड्नेहरूको दौड छ । अधिकार विकेन्द्रीकरण (प्रजातन्त्र) को नारा हाम्रा दलहरूले लगाइरहेका छन् । विकेन्द्रीकरण भएको छ केवल भ्रष्टाचारको । वडादेखि केन्द्रसम्म संस्थागत संरचनाको रूप धारण भएको छ । दलका झोले शिक्षक र कर्मचारी, चाकरी र चाप्लुसीबाहेक दलका समर्थक छैनन् भन्दा हुन्छ यो देशमा । यिनैको आड र भरोसामा हाम्रा राजनीतिक दलहरू नाची र बाँचिराखेका छन्, जनता र जनमतको नाम भजाएर । वास्तविक नागरिक यिनका पछाडि छैनन् । उनीहरूप्रति नागरिकको मोहभंग भइसकेको छ । केवल अब संगठित स्वरूप ग्रहण गर्न मात्र बाँकी हो । दसबर्से सशस्त्र द्वन्द्व, ०६२६३ को आन्दोलन, मधेस आन्दोलन, विभिन्न रूप र रंगका जातीय आन्दोलन, प्रदेश विभाजनका आन्दोलनमा जनतालाई जबर्जस्त होमेर नागरिक थकित छन् वा वाक्कदिक्क भएका छन् । राजनीतिक पार्टी र त्यसका नेतृत्वहरूको राजनीतिक व्यवहार र गतिविधिबाट नागरिक जानकार छन् । आजित छन्, केवल रमिते छन् । यो अवस्था सधैँ रहिरहँदैन । जब आम नागरिकको संगठित स्वरूप ग्रहण गर्दै सडकमा आउनेछ, त्यसबेला आज हरपल जनताको नाम जपेर जनतालाई कुनै पनि राजनीतिक निर्णयहरूमा सहभागी नगराउने ? हाकाहाकी जनतालाई बेकुफ बनाउनेहरूको के स्थिति होला ? सजिलै आकलन गर्न सकिन्छ । अब यसको एउटै विकल्प वर्तमानका मौजुदा कथित राष्ट्रवादी, साम्यवादी, समाजवादी, प्रजातन्त्रवादी, लोकतन्त्रवादी, राजतन्त्रवादीहरूको तिरस्कार, बहिष्कार गर्दै यिनका संस्थागत संरचनाहरूको समूल नष्ट नै हो । यसको नष्टविना भावी नेपालको राजनीतिक संरचना र प्रणालीको परिकल्पना वर्तमानमा गर्न सकिँदैन भन्दा अतिशयोक्ति हुँदैन कि ?"
अन्तर लियो क्रिकेटको उपाधि निर्वानालाई,काठमाडौंः राजधानीमा सम्पन्न अन्तर लियो क्रिकेट प्रतियोगिताको उपाधि लियो क्लब अफ काठमाडौं निर्वानाले जितेको छ । ललितपुरको पुल्चोक इन्जिनियरिङ कलेजको खेल मैदानमा भएको प्रतियोगिताको फाइनल खेलमा निर्वानाले लियो क्लव अफ काठमाडौं भ्यालीलाई पराजित गरेको हो । बिजेता टोलीले नगद पाँच हजार रुपैयाँ पुरस्कारसहित ट्रफी तथा प्रमाणपत्र प्राप्त गरेका छन् । प्रतियोगिताका उत्कृष्ठ खेलाडी सन्तोष बम घोषित भए ।
"एसिया कप क्रिकेटमा नेपालको दोस्रो हार, श्रीलंकासँग ८ विकेटले पराजित","काठमाडौंः ट्वान्टी ट्वान्टी महिला एसिया कप क्रिकेटमा नेपालले लगातार दोस्रो खेलमा पनि पराजय व्यहोरेको छ। थाइल्याण्डमा जारी एसिया कप क्रिकेटको दोस्रो खेलमा सोमबार नेपाल श्रीलंकासँग ८ विकेटले पराजित भयो। नेपालले दिएको २४ रनको झिनो लक्ष्य श्रीलंकाले ४ दशमलब ३ ओभरमा दुई विकेटको क्षतिमा भेट्टायो। श्रीलंकाका लागि हसिनी परेरा १७ अविजित रहँदा यशोधा मेण्डिसले ४ तथा दिलानी मनोदरा र छमारीले ११ रन जोडेका थिए। नेपालका लागि कप्तान रुविना क्षेत्री र करुणा भण्डारीले एकएक विकेट लिए। यसअघि पहिले टस हारेर व्याटिङको निम्तो पाएको नेपालले १६ दशमलब २ ओभरमा सवै विकेट गुमाउँदै मात्र २३ रन बनाएको थियो। नेपालका लागि ज्योति पाण्डेले सर्वाधिक १६ रन जोडिन्। त्यो बाहेक कुनै पनि ब्याट्सम्यानले दोहोरो अंक बनाउन सकेनन्। नेपालका सीता राणा मगरले ४ तथा कप्तान रुविना क्षेत्री १ रन बनाए। काजल श्रेष्ठ, नेरी थापा, इन्दु बर्मा, रश्मी चौलागाईँ, करुणा भण्डारी, सरिता मगर, सवनम राई र सरस्वती कुमारी खाता नै नखोली पेभिलियन फर्केका थिए। यसअघि नेपाल पहिलो खेलमा पाकिस्तानसँग ९ विकेटले पराजित भएको थियो। अब नेपालले आफ्नो तेस्रो खेलमा मंगलबार बंगलादेशसँग प्रतिस्पर्धा गर्नेछ।"
