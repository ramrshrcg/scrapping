शीर्षक,विवरण
डोनाल्ड ट्रम्पबाट त्रास कि आस ?,"अमेरिकी राष्ट्रपतिको चुनावमा डोलान्ड ट्रम्पको जित देखेर मानिसहरू धेरै त्रसित र थोरै आशातित भएको देखिन्छ । तर त्रास र आस अन्तरसम्बन्धित हुन् । बहुमत अमेरिकी जनताको मतबाट चुनिए पनि अमेरिकीहरू नै त्रसित भएका छन् । त्यही त्रासको अभिव्यक्ति उनले पदभार समाल्नुअगाडि नै अमेरिकाका ठाउँठाउँमा विरोध जुलुस र सभाहरू भइरहेका छन् । हुन त त्यस्ता आन्दोलनले उनको चुनाव र चुनाव फलमा कुनै असर पर्दैन । उनले आगामी जनवरी २० मा राष्ट्रपतिको शपथ ग्रहण गर्नेछन् र कार्यभार थाल्नेछन् । आन्दोलनकारीहरूले ट्रम्प मेरा राष्ट्रपति होइनन् भनेर नारा लगाउँदै छन् । त्यो एउटा भावनात्मक अभिव्यक्ति मात्र हो । उनको राष्ट्रपति हुनु र नहुनुसित सम्बन्धित छैन । किनभने उनी अमेरिकाको पैंतालीसौं राष्ट्रपति निर्वाचित भइसकेका छन् । आन्दोलनले एउटा कुरा दर्शाएको छ । त्यो होअमेरिकामा गैरकानुनी ढंगले बसोवास गरिरहेका आप्रवासीहरूको मनको त्रास र डर । अमेरिकाको ३० करोड जनसंख्यामा एक करोड २० लाख आप्रवासीहरू गैरकानुनी रूपमा बसेको पाइएको छ । ट्रम्पले आफ्नो प्रचारको दौरान सबै गैरकानुनी आप्रवासीहरूलाई देशनिकाला गर्ने कडा कुरा गरेका थिए । तर जनमत र आफ्नै रिपब्लिक पार्टीका नेताहरूको दबाबमा पछि तीमध्ये अपराधी क्रियाकलापमा दोषी पाइएकालाई मात्र देशनिकाला गर्न भन्न थाले । राष्ट्रपति निर्वाचनको नतिजा निस्केपछि उनी यस भनाइमा अडिएका छन् । राष्ट्रपतिले आँटे सो काम नहुने पनि होइन । यो कारबाही भएमा एक करोड बीस लाख गैरकानुनी आप्रवासीहरूमध्ये एक लाख मात्र देश निकाला गरिनेछन् । अहिलेसम्मको आँकडाअनुसार त्यति मानिस मात्र कुनै न कुनै आपराधिक कार्यमा संलग्न भएको पाइएका छन् । अपराध भन्नाले ट्राफिक नियम उल्लंघन गरेकोलाई अपराध मानिँदैन । तर आँकडामा देखिएका एक लाख सबै अपराधीहरू जेलमा छैनन् । तीमध्ये कतिपय जेलमा सजाय भोगिरहेका पाइएलान् । तर कतिपय सजाय भोगिसकेका छन् भने कतिपयमाथि कारबाही नै हुन बाँकी छ । उनीहरू अमेरिकी समाजमा फैलिएर र भिजेर बसेका छन् । जेलमा परेकालाई सोझै हवाई अड्डा लगी देशनिकाला गर्न सकिएला । तर बाहिर भएका अपराधीलाई खोजतलास गर्नु सारै कठिन काम हो । किनभने अमेरिकामा कसैलाई विनाकारण सडकमा रोकी सोधपुछ गर्नु गैरकानुनी मानिन्छ । अतः को कानुनी हो र को गैरकानुनी हो भनेर छुट्ट्याउन सकिन्न । विनाकारण अमेरिकी प्रहरीले यो कुरा छुट्ट्याउने अधिकार पाएको छैन । त्यसकारण राष्ट्रपति डोनाल्ड ट्रम्पले चाहे पनि उनको आदेशअनुसार अपराधी आप्रवासीहरूलाई देशनिकाला गर्न सकिन्न । यसको लागि सबभन्दा पहिले प्रहरीको अधिकारमा परिवर्तन ल्याउनुपर्छ । त्यस्तो परिवर्तन गर्नु अमेरिकी समाजमा साह्रै कठिन मानिन्छ । किनभने यसबाट व्यक्तिगत स्वतन्त्रता र निजी गोप्यताको सुरक्षामा खलल पुग्छ । यस प्रकारको कानुनी संशोधन गर्न अमेरिकी कंग्रेस याने व्यवस्थापिका प्रायः तयार हुँदैन । हुन त यसपालिको निर्वाचनबाट अमेरिकी कंग्रेसका दुवै सभामा रिपब्लिक पार्टीको बहुमत प्राप्त भएको छ, तर अमेरिकाको दलीय प्रथामा संसदीय प्रणालीमा जस्तै दलको नेतृत्वले ह्विप जारी गर्न पाउँदैन । व्यवस्थापिकाका हरेक सभासद्ले आफूखुसी मत दिने गर्छन् । तर अमेरिकी राष्ट्रपतिले भने कार्यकारी प्रमुखको हैसियतले केही आदेश जारी गर्न सक्छन् । यही अधिकारको प्रयोग गरेर राष्ट्रपति ट्रम्पले अपराधी आप्रवासीहरूको तलास गर्न लगाउन सक्छन् । त्यस प्रकारको तलासी अमेरिकी समाजमा नसुनिएको र नगरिएको काम हो । कसैले यस्तो काम थालिहाले भने अमेरिकी समाज नराम्रैसित खल्बलिनेछ । त्यो हदसम्म राष्ट्रपति ट्रम्प जान्छन् भन्ने निश्चित छैन । आप्रवास समस्यालाई ट्रम्पले पहिलो प्राथमिकतामा राखेका छन् । त्यसपछि उनले रोजगार र करलाई महत्त्व दिने भनेका छन् । अमेरिकामा रोजगार बढाउने र कर घटाउने विषयमा नेपाल र नेपालीको ठूलो चासो छैन । तर आप्रवासको विषयमा भने आफू पनि प्रभावित हुने हुनाले चासो नलिई सुख छैन । राष्ट्रपति ट्रम्पको कार्यकालको सुरुआतमा आप्रवाससम्बन्धी खल्बली मच्चिने देखिएकाले नेपालीहरूले पनि अमेरिकी मामिलामा ठूलो रुचि र चासो लिएका छन् । अहिलेसम्मको घोषित नीतिअनुसार अपराधमा मुछिएका नेपालीहरू देश निकालामा पर्ने सम्भावना ठूलो छ । त्यस प्रकारका नेपालीहरू कति छन् भन्ने तथ्यांक कतै फेला परेको छैन । तर अरू देशका आप्रवासीहरूको तुलनामा नगन्य भएको मानिन्छ । त्यसैले यस कदमबाट नेपालीहरू प्रायः त्रसित भएको देखिन्न । त्रसित हुनैपर्ने नेपालीहरू जति छन्, उनीहरू सबै अमेरिकामै भएकाले पनि नेपालमा त्यसको प्रभाव महसुस भएको छैन । ट्रम्पले संसारमा ठूलो त्रास फैलाएका छन् । त्यसैले अहिलेसम्म पनि उनले पद समालेपछि के गर्नेछन् भन्नेबारे कोही पनि प्रस्ट छैन । तर एउटा के प्रस्ट छ भने ट्रम्पले जति त्रास फैलाएका छन् उति नै उनी आफैं त्रसित छन् । तर डोलान्ड ट्रम्प अमेरकाको राष्ट्रपति हुने भएपछि त्यसको नेपालमा के असर पर्छ भन्ने विषयमा भने केही चर्चा भएको पाइन्छ । कति जानिफकारहरूले नेपालले पाइरहेको अमेरिकी सहयोगमा कुनै असर नपर्ने भनेका छन् भने कतिपयले नेपालीहरूको अमेरिकामा आवतजावतमा पनि कुनै असर नपर्ने देखेका छन् । हुन त ट्रम्पको निर्वाचनले संसारका अरू मुलुकहरूमा ठूलो खल्बली फैलिएको छ तर त्यसको तुलनामा नेपालमा कुनै चिन्ता देखिएको छैन न ठूलो आशा नै लिएको देखिन्छ । अमेरिकाको मुख्य सहमार्गी युरोपका देशहरू चिन्तित छन् किनभने ट्रम्पले नाटोको खर्च युरोपेली देशहरूले बेहोर्नुपर्ने विषय उठाएका छन् । ट्रम्पले रूसका नेता पुटिनको धेरै तारिफ गरेकाले पनि युरोपेलीहरू सशंकित भएका छन् । हुन त वास्तविकतामा ओर्लिएपछि ट्रम्पले रूससित कतिको सहकार्य गर्न सक्छन् भन्ने निश्चित छैन तर उनको खरो भाषा र भनाइबाट युरोपेलीहरू त्रसित भएका छन् । चीनसित लडाइँ, झगडा गर्ने कुरा नगरे पनि चीनले अमेरिकीहरूको धेरै रोजगार छिनिदिएको र व्यापारमा अमेरिकालाई धेरै हानि पुर्याएको सिकायत गरेका छन् । त्यसको समाधान कसरी गर्ने भनेर कुनै ठोस उपाय नबताए पनि ट्रम्पले यसबारेमा उथलपुथल ल्याउने विश्वास गरिएको छ । ट्रम्पले संसारमा ठूलो त्रास फैलाएका छन् । त्यसैले अहिलेसम्म पनि उनले पद समालेपछि के गर्नेछन् भन्नेबारे कोही पनि प्रस्ट छैन । तर एउटा के प्रस्ट छ भने ट्रम्पले जति त्रास फैलाएका छन् उति नै उनी आफैं त्रसित छन् । यही त्रासबाट प्रभावित भएर उनी राष्ट्रपति भएपछि कुनै पनि मुस्लिमलाई अमेरिका पस्न नदिने घोषणा गरेका थिए । यसबारेमा धेरै आलोचना भएपछि अमेरिका त छिर्न दिन्छु तर आगन्तुकको पृष्ठभूमि अत्यधिक बुझबुझार्थ गरेर मात्र छोडिदिने कुरा गरे । अमेरिकामा जेजस्तो हिंसाको घटना भए पनि सो घटना कतै आतंककारीले गराएका त होइनन् भन्ने शंका गरिन्छ र त्यसै अनुसारको छानबिन हुने गरेको छ । अमेरिकामा बन्दुक राख्ने मौलिक अधिकार संविधानले दिएकोले प्रायः नागरिकहरूले घरघरमा बन्दुक राख्ने चलन छ । त्यसैको कारणले सन्की मानिसद्वारा अथवा रिसको झोकमा हत्याहिंसाका घटना हुने गर्छन् । यस्ता घटनामा कुनै आतंककारीको संलग्नता नभए पनि शंका गरिन्छ । अमेरिकीहरूले ९ र ११ बिर्सेका छैनन् । त्यसबाट यदि कोही त्रसित छन् भने नयाँ राष्ट्रपति डोनाल्ड ट्रम्प छन् । उनको यो त्रासभित्र आस लुकेको छ । कसैले उनलाई यो त्रासबाट राहत दिन या उन्मुक्ति दिन सहयोग गर्न सके उनीबाट धेरै आस गर्न सकिन्छ । विश्वको सबभन्दा शक्तिशाली देश अमेरिका आज सबभन्दा भयभीत भएर बाँच्नुपरेको विडम्बना र वास्तविकता हो । नेपाल सानो भए पनि यस्तो भय कम गर्न र गराउन सक्ने क्षमता भएको देश हो । यस सन्दर्भमा एउटा हितोपदेशको श्लोकमा भनिएको छ संसारमा सबै दानमा सबभन्दा ठूलो दान अभयदान हो । यो जस्तो न भूमिदान, न सुवर्णदान, न गोदान, न अन्नदान नै हो । तर के गर्ने क्षमता भएर मात्र नहुने रहेछ, त्यसको लागि उतिको सक्षम सरकार र बलियो नेतृत्व हुनुपर्छ । त्यो नभएसम्म नेपाल र नेपालीले यस्तो सुनौलो अवसरबाट आस गर्ने ठाउँ रहन्न ।"
खरानीबाट उठेको एउटा कर्मवीर,"एउटा बच्चो काठमाडौंको पुरानो नेवार बस्ती मच्छिन्द्रटोलस्थित केलटोलमा १९७४ सालको मंसिर कृष्णपक्षको चिसो याममा जन्मियो । बच्चाका बाबु भाजुरत्न कंसाकार र आमा ज्ञानमाया कंसाकार केलटोलमै सामान्य दोकान गरेर बसेका थिए । सो बच्चो पाँच वर्षको उमेर हुँदा केलटोलमा आगलागी भयो । आगलागीमा भाजुरत्नका केही दाजुभाइका पसलसहित सबै सामान डढेर सखाप भयो । त्यसपछि बिरक्तिएर भाजुरत्न लागे भारतको कालिङपोङ । पाँच वर्षको बालक पनि सँगै लगियो कालिङपोङ । कालिङपोङमै स्कुले शिक्षा सक्यो त्यो बालकले र पछि कलकत्ता विश्वविद्यालयमा वाणिज्यमा स्नातक गर्यो । पछि गएर त्यो बच्चोले आफूलाई नेपालको नाम चलेका व्यापारीमा स्थापित गर्यो । उनी थिए मणिहर्ष ज्योति । मणिहर्षले स्थापना गरेको व्यापारिक घराना ज्योति समूह आज लोभलाग्दो व्यापारिक घरानाका रूपमा स्थापित छ, तर मणिहर्ष स्वयंको संघर्षको कथा भने आम न्यूनवर्गीय कुनै किसान वा गाउँलेको छोराको भन्दा फरक छैन । उद्योगपति स्वर्गीय हुलासचन्द गोल्छाले मणिहर्ष ज्योतिको स्मृतिग्रन्थमा नै उल्लेख गरेका छन् मणिहर्ष दाइलाई थाहा थियो कि नपढी हुँदैन । पढाइले नै कुनै पनि काममा सफलता हासिल गर्न मद्दत गर्छ । त्यसैले उहाँले अर्काको घरमा खाना पकाउने काम गर्नुभएर पनि आफ्नो पढाइ चालू राख्नुभयो । यो मणिहर्षले कलकत्ता विश्वविद्यालयमा स्नातक पढ्दाताकको सन्दर्भ थियो । मणिहर्षका समकालीन सबै भन्छन्, 'उनी सरल थिए ।' भुइँदेखि संघर्ष गरेर उठेका उनले अनेक तरक्की गरे । १६ वर्षको उमेरमै बाबुको सबै ऋण तिरे । उनको व्यापारिक घरानामा काम गर्नेहरू भन्छन्, 'कसैको मन नदुखाउने मणिहर्ष सधैं हँसिला देखिन्थे । आफ्नो दैलोमा आएकालाई त्यसै फिर्ता पठाउँदैनथे । सबैको मन जितेर काम गर्ने उनको बानी थियो, कामदारलाई पनि निर्देशन होइन, सल्लाह र सुझाव दिएर कामलाई सम्पन्न गर्नु उनको ध्येय हुन्थ्यो ।' मणिहर्षले ज्योति समूहलाई यहाँसम्म ल्याउनुअघि उनले उतिखेर तिब्बतको फारीको टक्सारमा निक्लेका बाइप्रोडक्टलाई कालिम्पोङ ल्याएर भाँडा बनाएर बेचेको इतिहाससम्म पुग्नुपर्ने हुन्छ । त्यहाँबाट उनी फलाम, पित्तल र तामाका टुक्रा घोडा र खच्चरमा लादेर कालिम्पोङसम्म ल्याउने गर्दथे । मणिहर्षले पछि तिब्बतमा पनि बाबुको नाममा दोकान खुलाए र त्यहींबाट आफ्नो व्यापारको ख्याति भारत, तिब्बत र नेपालसम्म पुर्याए । पछि मणि नै त्यो व्यक्ति बन्न पुगे, जसले नेपालमै पहिलोपटक फलामे डन्डी, बाल्टिन ढक, किला, काँटा, सिमेन्ट, अक्सिजन, धागो, उनको उत्पादन, प्रशोधन र बिक्रीवितरण गराए । यसबाट निर्माणलगायत अन्य सामग्रीमा विदेशी सामानको परनिर्भरता केही मात्रामा भए पनि घट्यो । कतिसम्म भने २०४५ सालमा भारतले लगाएको नाकाबन्दीको बेलामा समेत चीनबाट विभिन्न सामान नेपाल झिकाएर संकट पार लगाउन पर्याप्त कोसिस गरे उनले । मणिहर्षको बारेमा बढाइचढाई नभन्दा पनि उनी एक व्यक्ति तर अनेक व्यक्तित्व थिए । उनी सादगी जीवन जिउँथे । शुद्ध र शाकाहारी भोजन गर्थे र जीवन पनि उस्तै सरल जिउँथे । लेखक हेमचन्द्र पोखरेलले एकपटक मणिहर्षलाई भोटाहिटीबाट रत्नपार्कतर्फ आउँदै गरेको देखेछन् । दुईबीच रत्नपार्क बिसौनीमा नेवारी भाषामै कुराकानी भयो । कारण पोखरेल पनि नेवारी भाषा राम्रोसँग जान्दथे । सामान्य जुत्ता, साधारण कपडाको दौरासुरुवाल र खद्दरको कोटमा ठाँटिएका मणिहर्षलाई ठट्टा गर्दै पोखरेलले सोधेछन्, 'साहुजी, पचासौं मोटरकारको मालिक भएर यो पैदल भ्रमण किन ? ' उनले मुस्कानसाथ उत्तर दिएछन्, 'कार कति चढ्ने ? भगवान्ले बनाएका यी गोडा पनि त चलाउनुपर्छ, कार त आखिरमा बेकार हो ।' उनी बौद्धमार्गी साधक भएकाले पनि भगवान् गौतमबुद्ध प्रतिपादित ध्यान विधि 'विपश्यना' लाई नेपालमा ल्याउन उनले अहं भूमिका खेले । उनकै विशेष पहल र प्रयत्नमा बर्मेली र भारतीय मूलका विपश्यना गुरु सत्यनारायण गोयन्कालाई नेपालमा ल्याइएको थियो । अहिले काठमाडौंको बुढानीलकण्ठमा स्वदेश तथा विदेशबाट 'धर्म श्रृंग' ध्यान केन्द्रमा सयौं ध्यानमार्गी निःशुल्क ध्यान गर्न आउँछन् । यो मणिहर्षको प्रयत्नमा भएको मानव र अध्यात्म उत्थानको उत्तम प्रयास थियो । हिंसात्मक हिंसानिकट हुन्छन् । शान्त स्वभावका शान्तिमार्गीहरूसँगै भेटिन्छन् । शान्तिबाट परिवर्तन सम्भव छ भन्ने उद्यमी मणिहर्ष कलकत्तामा पढ्दा त्यतिखेर मोहनदास करमचन्द गान्धीको नेतृत्वमा चलिरहेको भारतीय स्वतन्त्रता संग्राममा समेत सामेल भए । मणिहर्षको परिवार २००७ सालमा नेपालमा फर्केको थियो । आफ्नो भाषा, भेष र संस्कृतिको माया गर्ने उनले भारतमा रहँदासमेत नेपाल भाषाको उत्थानको लागि पहल गरेका थिए । उनले नेपाल भाषाको उत्थानका लागि धर्मोदय मासिक प्रकाशनमा गरेको सहयोगलाई कुनै पनि भाषाप्रेमीले भुलेका छैनन् । उनको भाषा भेषप्रतिको लगाव कतिसम्म भने केही अपवादबाहेक उनी सधैं कमिज, सुरुवाल र कोटमै सजिएर हिँड्ने गरे । उनलाई पश्चिमा सुटपाइन्टले कहिल्यै तानेन । मणिहर्ष युगपुरुष हुन् । उनी बितेको १३ वर्ष नाघिसकेको छ । साधक, पौरखी पुरुष र स्वाभिमानी मणिहर्ष ज्योतिको 'ज्योति' लाई हामी सबैले अझ तेजिलो बनाउने प्रण गर्नुपरेको छ । भारतीय स्वतन्त्रता संग्राममा सहभागी बनेका मणिहर्षले राणाशासनकालमा नेपालबाट लखेटिएका भिक्षु र ज्ञानीजनलाई भारतमै हुँदा पनि पर्याप्त सहयोग गरे । तीमध्ये कतिपय भिक्षु २००७ सालपछिको सहज वातावरणमा नेपाल फर्किई धर्म जागरणमा लाग्न पाए । मणिहर्ष स्वतन्त्रता र लोकतन्त्रको मर्म सहज बुझ्न सक्थे । वाणिज्यमा स्नातक उनलाई खुला व्यवस्थामै अर्थतन्त्र फस्टाउँछ भन्ने राम्रोसँग थाहा थियो । सोही कारण उनले पञ्चायती व्यवस्थाविरुद्ध लागेका प्रजातन्त्रवादीलाई लुकेरै भए पनि आर्थिक सहयोग गरेका थिए । सानै उमेरमा आफ्नो परिवारको ऋण तिरेका उनले आफ्नो व्यवसाय बढाएर नेपालको ठूलो व्यापारिक घरानाका रूपमा मात्रै आफूलाई स्थापित गरेनन्, धनपति उनी उत्तिकै दानवीरका रूपमा समेत चर्चित भए । ४५ सालको भूकम्पका बेला होस् या ५० को दसकको बाढीको बेला होस्, मणिहर्ष परिवारले पीडितहरूका लागि पर्याप्त आर्थिक सहयोग गरे । धन हुनेले धनको सहयोग, मन हुनेले मनको भनिन्छ तर धनपति मणिहर्षले नेपालका सामाजिक संस्थामा आर्थिक मात्र सहयोग गरेका थिएनन्, नेपाल आँखा अस्पताल, नेत्रज्योति संघ, नेपाल कुष्ठरोग संघ, धर्मोदय सभा, लुम्बिनी विकास कोष, जनस्तरबाट बनेको नेपाल भाषा एकेडेमी जस्ता संस्थामा प्रत्यक्ष संलग्न भएर समाजसेवामा पर्याप्त योगदान दिए । मणिहर्षलाई उनका कनिष्ठहरू 'साहुबा' अथवा 'मणिहर्ष साहुबा' का नामले बोलाउँथे । नहाँसी कुरा नगर्ने साहुबा दानी त थिए नै, आफ्नो दानको दुरुपयोग नहोस् भन्नेमा सदैव सचेत । ज्योति समूहमा काम गर्ने धेरैले आज पनि उनको त्यो गुण भुलेका छैनन् । उनी माग्नेलाई पैसा दिँदैनथे बरु आफ्नो कुनै सहयोगीमार्फत भोकालाई भोजन गराउँथे । बाटो खर्च सकिएर अन्योलमा परें भन्दै उनीकहाँ धाउनेलाई उनी गाडीको टिकट काटिदिन्थे । शारीरिक रूपमा बलियो माग्ने आए त उनी त्यस्तोलाई केही नभनी उसै फर्काइदिन्थे । 'यसरी पैसा नदिँदा आत्मग्लानीले सो व्यक्तिले आफैं केही गर्ने र मागीखाने विचार परिवर्तन गर्छ' साहुबा भन्थे । यसर्थ, उनले सम्भव भएसम्म कहिले पनि माग्नेलाई हातमा पैसा थमाएर माग्ने धन्दाको प्रवद्र्धन गरेनन् । मणिहर्ष युगपुरुष हुन् । उनी बितेको आज १३ वर्ष नाघिसकेको छ । गत सालको भारतको नाकाबन्दीका कारण अहिले सर्वत्र आर्थिक, प्राविधिक र अन्य रूपमा पनि नेपाल स्वतन्त्र हुनुपर्ने बहस छेडिएको छ । यतिखेर साधक, पौरखी पुरुष र स्वाभिमानी मणिहर्ष ज्योतिको 'ज्योति' लाई हामीले अझ तेजिलो बनाउने प्रण गर्नुपरेको छ ।"
चीनको चासो र चिन्ता,"नेपाल र चीनबीचको सम्बन्धमा जति धेरै बहस वा टिप्पणी हुने गरे पनि चीनसँगको सम्बन्धमा नेपाल पक्षले पछिल्लो २५ वर्षयता त्यति धेरै गम्भीरता देखाएको पाइँदैन । जबकि पछिल्लो २५ वर्ष भनेको चिनियाँ आर्थिक विकासको इतिहासकै स्वर्ण समय मानिन्छ । चीनमा पुरानो चर्चित भनाइ छ, 'दुई देशबीचको सम्बन्ध बलियो हुनको लागि जनताजनताबीचको सम्बन्ध निकटतम हुन जरुरी छ ।' अर्थात् जनताजनताबीच नै एकअर्कालाई बुझ्ने प्रयास भएन भने देशहरूबीचको सम्बन्ध बाहिर सोचेजस्तो प्रगाढ वास्तविकतामा हुँदैन । पंक्तिकारको चीन बसाइको अनुभव पनि के हो भने नेपाल र चीनबीचको सम्बन्ध बाहिर चर्चा गरिएजति निकट पनि हुन सकेको छैन र दूरदूरी पनि होइन । विश्वको दोस्रो अर्थतन्त्र चीनको सम्बन्धमा जनस्तरको धारलाई कम आँक्नु नेपाली कूटनीतिको चरम असफलताभन्दा फरक पर्दैन । वास्तवमा चिनियाँ जनताले जति नेपाल बुझेको छ, त्यति बुझाइ नेपाली जनतामा चीनबारे छैन । जबकि नेपाली जनता कुनै पनि कुरामा चाहिनेभन्दा बढी चासो राख्ने समुदायमध्ये पर्दछन् । यसरी महाशक्तिको होडमा रहेको छिमेकी चीनसँगको सम्बन्धमा जनस्तरको पक्षलाई उच्च महत्त्व नदिएसम्म द्विदेशीय सम्बन्ध पनि सुमधुर हुन सक्दैन । झनै हामीले चर्को बोल्ने गरेको त्रिदेशीय सम्बन्धको विषय त धेरै टाढाको भयो । नेपालको आर्थिक सामाजिक क्षेत्रमा तात्विक परिवर्तन आउन नसकेकाले पनि होला, चिनियाँहरू नेपाललाई परम्परागत सम्बन्धको हिसाबले हेर्दछन् । वर्तमान अस्थिरतामा सुधार आउन नसकेकोमा चासो र चिन्ता दुवै व्यक्त गर्दछन् । नेपालमा स्थिरता र शान्ति भए त्यसले दुवै देशको सम्बन्धमा नयाँ आयाम दिन सक्ने टिप्पणी चिनियाँ बुझक्कडहरूको रहेको छ । जनकूटनीति चीनको चालू तेह्रौं पञ्चवर्षीय योजनाको सयवटा महत्त्वपूर्ण कार्यक्रममध्ये एक हो अन्य देशहरूसँगको जनपक्षीय सम्बन्ध बलियो बनाउने । त्यसको लागि चीनबारे बाहिर विश्वलाई र बाहिरी विश्वका सामाजिक तथा सांस्कृतिक पक्षबारे चिनियाँ जनतालाई जानकार गराउने भन्ने छ । त्यसको लागि जनस्तरबाटै बाहिरी विश्वसँगको सम्बन्ध बलियो बनाउने चिनियाँ उद्देश्य हो । यो चिनियाँ लक्ष्य पुरानो चिनियाँ उखान देशदेशबीचको सम्बन्ध बलियो हुन जनस्तरको सम्बन्ध बलियो हुनुपर्छ भन्ने धारबाटै प्रेरित छ । यसलाई सफल बनाउन चीन सरकार एवं यसका सम्बन्धित निकायहरूले बडो योजनाबद्ध किसिमले कार्य गरिरहेका छन् । चीनले अगाडि बढाएको एक क्षेत्र एक मार्गको अवधारणामा पनि जनस्तरको सम्बन्धले उच्च महत्त्व पाएको छ । तर विडम्बना, सधैं एक चीन नीतिको मन्त्र भट्याइरहने नेपाल सरकारले न चीनसँगको सम्बन्धबाट बहुआयामिक फाइदा लिन सकेको छ, न त जनस्तरको सम्बन्धलाई उच्च महत्त्व दिएको छ । अहिलेको नवपुँजीवादी युगमा कागजमा लेखिएका कुरा व्यावहारिकरूपमा कार्यान्वयन हुन सकेन भने त्यो महत्त्वहीन भएर जान्छ । नेपालीलाई चीन बुझ्न सक्ने र चिनियाँ जनतालाई नेपाल बुझाउन नसकिएसम्म दुई देशबीचको सम्बन्ध उही एक चीन नीति जपिरहनेमै सीमित रहनेछ । त्यसको लागि तत्काल जनस्तरको सम्बन्ध बढाउन ठोस योजनासहित कार्य गर्नु आवश्यक छ । चिनियाँ जनतासम्म पुग्ने आधारलाई नेपालको सरकारी निकायबाट मात्र नभई विभिन्न तहका सरकारी संस्थाहरू, निजी संघसस्थाहरू, नागरिक समाज, व्यवसायीलगायतबाट आदानप्रदानको आधार बलियो हुन सक्यो भने नेपालको आर्थिक सामाजिक चरणले नयाँ गन्तव्य तय गर्नेमा कुनै शंका छैन । अहिलेको दुनियाँमा अन्य देशहरूसँग जनस्तरको सम्बन्ध बलियो हुनु भनेकै त्यसले सम्बन्धित देशमा ल्याउन सक्ने आर्थिक तथा सामाजिक परिवर्तन नै हो । अन्ततोगत्वा यसले मुलुकहरूबीचको सम्बन्धमा नयाँ आधार तय गर्न सघाउ पुर्याउँछ । के भन्छन् चिनियाँ जानकार ? छिमेकी मुलुक भएको कारणले पनि होला, चिनियाँ विज्ञहरू नेपाल मामिलालाई चासोका रूपमा हेर्छन् । नेपालमा भइरहने राजनीतिक परिवर्तनहरू र त्यसले तय गर्न नसकेको राजनीतिक स्थिरताबारे चिनियाँ विज्ञहरू गहिरो चासो राख्छन् । मुख्यगरी नेपालमा अपेक्षित सुधार आउन नसक्नुको कारणबारे गहिरो चिन्ता व्यक्त गर्दै दुई देशबीचमा आवश्यक आर्थिक सहकार्य अगाडि बढ्न नसकेको निचोड उनीहरूमा देखिन्छ । केपी ओली नेतृत्वको सरकारले चीन सरकारसँग गरेका सम्झौता अग्रगामी भएको र त्यसले नेपालको आर्थिक विकासमा महत्त्वपूर्ण परिवर्तन ल्याउन सक्ने चिनियाँ विज्ञहरूको निष्कर्ष छ । बेइजिङस्थित कम्युनिकेसन युनिभर्सिटी अफ चाइनाका प्राध्यापक चेन चुनमिन चीन सरकारसँगको पछिल्लो सम्झौतालाई नेपालको वर्तमान पुष्पकमल दाहाल नेतृत्वको सरकारले अगाडि बढाउन किन आनाकानी गरेको होला भनी प्रश्न गर्छन् । नेपालको आर्थिक विकासमा दूरगामी महत्त्व राख्ने सम्झौताहरूमा अनावश्यक राजनीतिक जोडघटाउ गर्न नहुने भन्ने आशय प्राध्यापक चेनका चासो र चिन्ताबाट बुझ्न कठिन थिएन । यस्तैगरी बेइजिङ फरेन स्टडिज युनिभर्सिटीका प्राध्यापक दोङ चेन्यु जनस्तरबाटै दरिलो सम्बन्ध बन्नुपर्नेमा त्यसो हुन नसकेको बताउँछन् । नेपालको स्थिरता र विकास चीनको चाहना रहेकाले छिमेकीलाई प्राथमितामा राखेको वर्तमान चिनियाँ नेतृत्वसँग नेपालले ठोस सहकार्य गर्नुपर्ने धारणा उनी राख्छन् । यति पुरानो सम्बन्ध हुँदाहुँदै पनि सरकारी मात्र होइन, जनस्तरको सम्बन्ध पनि अझै सुझबुझपूर्ण हुन नसकेको प्राध्यापक दोङको भनाइ छ । पंक्तिकारले भेटेका अधिकांश चिनियाँ विज्ञहरूमा नयाँ स्तरको जनसम्बन्ध विकास र आर्थिक साझेदारीमा ठोस पहल हुनुपर्ने भन्ने नै धारणा रहेको पाइयो । यसले नयाँ विश्व अर्थव्यवस्था र बदलिँदो अन्तर्राष्ट्रिय संरचनामा नेपालले पनि दरिलो उपस्थिति जनाउन सक्ने धारणा चिनियाँ विज्ञहरूको थियो । नेपालले गर्नैपर्ने काम दुई आर्थिक शक्तिहरूका बीचमा रहेको नेपालले आफ्नो सार्वभौमिकताको रक्षा र नयाँ ढंगको आर्थिक विकासको लागि दुवै आर्थिक शक्तिहरूसँगको सम्बन्धलाई आफ्नो रणनीतिक उद्देश्यमा आधारित रहेर अगाडि बढाउनुपर्छ । विगतमा दुई मुलुकहरूको सम्बन्धबाट कसरी लाभ हासिल गर्ने भन्ने सम्बन्धमा धेरै कमीकमजोरी भएका छन् । जसका कारण एकातिर विशेष सम्बन्ध भन्ने सिन्को केही नभाँच्ने, अर्कोतिर एक चीन नीति भन्ने भजन मात्र गाएर बस्ने काम भयो । सम्बन्धबाट देखिने किसिमको आर्थिक सामाजिक लाभ हासिल गर्ने काम हुन सकेन । यसले गर्दा नेपाली नेतृत्वप्रति आन्तरिक रूपमा जनताको आक्रोश चुलिँदै गयो भने छिमेकी मुलुकहरूमा पनि सकारात्मक सन्देश प्रवाह हुन् सकेन । जनस्तरको सम्बन्ध बलियो नबन्दासम्म कागजमा लेखिएका सुसम्बन्धले मात्र दुई मुलुकबीचको सम्बन्धलाई दुवैको लाभमा आधारित बनाउन नसकिने अब प्रस्ट भइसकेको छ । जतिसुकै कुरा गरे पनि चीनसँगको सम्बन्ध आवश्यक मात्रामा पनि खुल्न सकेको छैन । छिमेकी मुलुक चीनको भ्रमणमा आउने नेपालीहरू चिनियाँ संस्कृति, भाषा र प्रवृत्तिबारे अन्जानै रहनु सम्बन्ध अझै दुरुस्त हुन नसकेको ज्वलन्त उदाहरण हो । दुनियाँमा कहीं पनि छिमेकी मुलुकका जनताबारे यति अन्जान कोही पनि हुँदैन । जति नेपालीहरू चीनमा आउँदा अनुभव गर्छन् । चिनियाँले नेपाल बुझेजति पनि हामीले चीन बुझेका रहेनछौं भन्ने गुनासो चीन भ्रमणमा आउने धेरै नेपालीले गर्ने गरेका छन् । छिमेकी भन्ने तर बुझ्न नचाहने प्रवृत्तिले नेपाल र नेपालीको हित गर्दैन । पुरानो चिनियाँ उखान सापटी लिएर भन्नुपर्दा अब नेपाल र चीनबीचमा जनस्तरको सम्बन्धलाई हार्दिक र उच्च आदानप्रदानमा आधारित गर्न सकिएन भने न त द्विदेशीय सम्बन्ध सुदृढ हुन्छ । न त एक चीन नीतिको मन्त्र जपले मात्र रणनीतिक फाइदा केही लिन सक्नेछौं । त्यसकारण यो सर्सर्ति हेर्दा सामान्य लाग्ने तर उच्च महत्त्वको जनस्तरको सम्बन्धलाई नेपाल सरकारले तत्काल गम्भीरतापूर्वक लिएर ठोस कदम चाल्नु जरुरी छ । निष्कर्ष चीनको नाटकीय उदयसँगै विश्व भूमण्डलीकरणको आयाम र संरचनामा पनि नयाँ परिवर्तन र धारहरू देखिन थालेको छ । पश्चिमा जगत्ले एकपक्षीय रूपमा अगाडि बढाएको भूमण्डलीयकरणको ढाँचाले सीमित मुलुकहरूबाहेक विश्वका धेरै अल्पविकसित मुलुकले लाभ हासिल गर्न सकेनन् । शान्तिपूर्ण उदय र अहस्तक्षेपकारी नीति लिएको दोस्रो आर्थिक शक्ति चीनप्रति नयाँ विकल्पका रूपमा विकासशील एवं अल्पविकसित दुवै मुलुकले आशा र अपेक्षापूर्वक चासो राखेका छन् । चीनले अगाडि बढाएको महत्त्वाकांक्षी योजनाहरू एक क्षेत्र र एक मार्ग तथा एक्काईसौं शताब्दीको सामुद्रिक रेशमी मार्गले यतिखेरको विश्व व्यवस्था एवं आर्थिक संरचनामा जबर्जस्त नयाँ तरंग एवं प्रवाह ल्याएको छ । महत्त्वपूर्ण कुरा के भने चीनले अगाडि बढाएको परिस्कृत रेशमी मार्गको अवधारणामा जनपक्षीय सम्बन्ध वृद्धि र सामाजिक तथा सांस्कृतिक सम्बन्ध विस्तारलाई नयाँ विश्व संरचना निर्माणको लागि आवश्यक भन्दै उच्च महत्त्व दिएको छ । यसबाट सबैले जित हासिल गर्न सक्ने निष्कर्ष चिनियाँ विज्ञहरूको छ । अब नेपालले एक चीन नीतिको माला मात्र जपेर बसिरहने कि जनस्तरको सम्बन्धलाई व्यापक र परिस्कृत बनाउन ठोस कदम चाल्ने ? जनस्तरको सम्बन्ध बलियो नबन्दासम्म कागजमा लेखिएका सुसम्बन्धले मात्र दुई मुलुकबीचको सम्बन्धलाई दुवैको लाभमा आधारित बनाउन नसकिने अब प्रस्ट भइसकेको छ । छिमेकी चीनसँग अब सरकार र जनस्तर दुवै किसिमबाट प्रभावकारी ढंगले खुलस्त सम्बन्ध नबन्दासम्म नेपालले केही लाभ हासिल गर्ने छैन । नेपाली नेतृत्व र सम्बन्धित पक्ष सबैले विगतबाट पाठ सिकेर चीनसँगको नयाँ आयामको सम्बन्धलाई व्यावहारिक रूपमै अघि बढाउन आवश्यक छ ।"
सेनाको मनोविज्ञान,"जिजीविषा मानिसको आधारभूत चरित्र हो । पेट भरिएर मात्र ऊ खुसी हुँदैन, किनभने मानिस पशु होइन । शिर उठाएर बाँच्न उसलाई स्वाधीन राष्ट्र चाहिन्छ । अरूको दास बन्न नचाहने करोडौं मानिस आर्थिक समृद्धि मात्र सबैथोक हो भन्ने पक्षमा छैनन् । आफ्नो राष्ट्रको बारेमा आफैँले निर्णय गरेर इतिहासप्रति सम्मान व्यक्त गर्दै वर्तमान र भविष्य सुरक्षित रहनुपर्छ भन्ने स्वाभिमानी चिन्तन संसारमै व्यापक हुँदै गएको छ । विदेशीको खटनपटनमा हिँड्न कोही तयार छैनन् । दासहरूको कुरा नगरौं, स्वतन्त्र राष्ट्रका स्वतन्त्र जनता राष्ट्रको स्पष्ट मार्गचित्र आफैँ बनाइरहेका छन् । राजनीतिशास्त्रले देशभक्तिमा आधारित राष्ट्रियताप्रतिको यही समर्पणलाई सरल अर्थमा राष्ट्रवाद भनेर परिभाषित गरेको पाइन्छ । आधुनिक नेपालको इतिहासमा पृथ्वीनारायण शाह जसरी वन्दनीय र स्तुत्य छन्, इजरायलका जनता राजा डेभिडलाई त्यसरी नै परम आदरणीय मान्छन् । इशापूर्व एक हजारमा उनले बाह्रवटा जातिबीच एकता गराएर राष्ट्र गठन गरेका थिए तर रोमनहरूको हमलाका कारण त्यो एकता र खुसी धेरै वर्ष टिक्न सकेन । रोमनहरूले इजरायलको नाम नै बदलेर 'फिलिस्तिन' भन्न थाले । सन् ६७३ मा अरबहरूले हमला गरेर इजरायल कब्जा गरे । सन् १५१७ देखि प्रथम विश्वयुद्ध (सन् १९१४१८) सम्म ब्रिटेनको नियन्त्रणमा रहेको इजरायल लामो संघर्षपछि सन् १९४८ को मे १५ मा ब्रिटेनबाट स्वतन्त्र भएर छुट्टै स्वाधीन राष्ट्र बन्न पुग्यो । 'खुकुरीको चोट अचानोलाई थाहा हुन्छ' भने झैँ विदेशीको हमला र घातप्रतिघातका विषयमा इजरायलीहरू भुक्तभोगी छन् । त्यसैले उनीहरूको राष्ट्रप्रेम जगत् प्रसिद्ध छ । विभिन्न राष्ट्रमा छरिएर बसेका इजरायलीहरू सन् १९४८ पछि धमाधम स्वदेश फर्किन थाले । सन् १९५१ सम्ममा ६ लाख ८४ हजार यहुदीहरू स्वदेश फर्किएको तथ्यांक पाइन्छ । नेपाल आएका एकजना इजरायली पत्रकारले भनेका थिए, 'कसैले इजरायलमा विदेशीले हस्तक्षेप गरोस् वा राष्ट्र टुक्रियोस् भन्यो भने राष्ट्रवादी युवक र सेना मिलेर त्यस्ता राष्ट्रघातीलाई जिउँदै खाल्डोमा पुर्छन् । छानबिन हुँदै गर्छ ।' नेपालमा पनि त्यस्तै कारबाहीको आवश्यकता देखिएको छ । राष्ट्रघात गर्नेहरू प्रधानमन्त्रीसमेत बन्ने देश सायद नेपाल मात्रै हो । राष्ट्र विलयको मार्गचित्र बनाउनेहरूलाई जनताले मात्र होइन, राष्ट्रिय सुरक्षाका अंगहरूले पनि आजसम्म सलाम ठोकिरहेका छन् । राष्ट्रवादी र राष्ट्रघातीले बराबरी आदर पाउँछन् भने त्यस्तो सलाम वा सम्मानको के अर्थ हुन्छ ? नेपाली जनताबीच यस्ता प्रश्न चर्चाको विषय बन्ने गरेको पाइन्छ । २०६३ सालको राजनीतिक उथलपुथलको मौका छोपेर तत्कालीन प्रधानमन्त्री गिरिजाप्रसाद कोइरालाको आदेशमा झन्डै ३० लाख गैरनागरिकलाई नेपाली नागरिकता बाँडिएको थियो । संविधानसभाको लागि भएको प्रथम निर्वाचनमा तीस प्रतिशतजति विदेशीको मत खसेको कुरा निर्वाचन आयोगले समेत स्वीकार गरेको छ । ६ सय ६१ जनाको घुम्ती टोली पठाएर सरकारले कांग्रेस, एमाले, माओवादीलगायतका दलहरूको सहमतिमा लाखौँ भारतीयलाई नागरिकता बाँडेका खबरहरू सञ्चारमाध्यममा बारम्बार आइरहे । तर अवैध वा गैरकानुनी ढंगबाट वितरण गरिएको नागरिकता रद्द गर्न दलहरू आज पनि तयार देखिँदैनन् । बरु अंगीकृत नागरिकता बाँड्न र त्यस्तालाई सर्वाधिकार दिन तम्सिएका छन् । केही अपवादबाहेक नक्कली (कृत्रिम) नागरिकता लिनेहरूमध्ये धेरैजना आज 'सुरक्षित' छन् । राष्ट्रिय सुरक्षाका निम्ति यस्ता व्यक्तिहरू घातक सिद्ध हुन सक्छन् । ९६ वर्ष ब्रिटेनको उपनिवेश रहेको फिजी सन् १९७० मा स्वतन्त्र भयो, तर पुनः भारतीयको हालीमुहाली सुरु भयो । भारतीय मूलका महेन्द्र चौधरी, जयनारायण, रामरक्षा, जयराम रेड्डी आदिले षड्यन्त्र गर्न थाले । सन् १९७७ मा भएको संसदीय चुनावमै भारतको प्रभाव देखियो । सन् १९८७ मा त्यहाँ विद्रोह भयो, तर प्रभाव रोकिएन । सन् १९९९ मा महेन्द्र चौधरी प्रधानमन्त्री भए । सन् २००० मा पुनः सैनिक विद्रोह भयो । रैथाने फिजीवासीहरू निरीह देखिए । किनभने अर्बौं डलरका कारखाना, चलअचल सम्पत्ति भारतीय मूलका व्यक्तिका हातमा पुग्यो । नेपाली राजनीतिमा दिल्ली धाउने प्रवृत्ति रोकिएन भने दसपन्ध्र वर्षभित्रै नेपालीहरू अल्पमतमा पर्ने खतरा देखिएको छ । त्यो बेला राष्ट्र नै विलय हुन सक्छ । 'म मरे पनि मेरो देश बाँचिरहोस्' भन्ने राजा महेन्द्रले २०१९ सालमै नेपाली नागरिकता प्रमाणपत्र नेपालीहरूलाई मात्र वितरण गर्ने प्रबन्ध नगरेको भए निजामती, जंगी, प्रहरी, उद्योग, कृषि, व्यापारलगायत सबै क्षेत्रमा भारतीयलगायत अन्य विदेशीको वर्चस्व हुने थियो । नेपाललाई फिजीकरण गर्ने कुत्सित अभिप्रायले संविधानमै संशोधन गरेर राष्ट्रका यावत् अंगमा अंगीकृतका नाममा आज लाखौँ भारतीयलाई प्रवेश गराउन ठूलो प्रयत्न भइरहेको छ । यस्तो स्थितिमा 'ठूला' भनिएका दलहरूसमेत लाचार देखिएका छन् । जनतासँग राष्ट्रवादको गफ गरे पनि को कति पानीमा छ भन्ने त महाकाली सन्धि तथा बाह्रुबुँदे समझदारीमै खुलस्त भइसकेको छ । अन्तर्राष्ट्रिय कानुनले विदेशी शक्तिलाई गुप्त सूचना, यातायात सुविधा, हतियार, सेना र आपूर्तिको सहायता गरेर आन्तरिक मामिलामा हस्तक्षेप गराउने कर्मलाई राष्ट्रद्रोह भनेको छ । अक्सफोर्ड शब्दकोशले राष्ट्रहित र राष्ट्रवादविरुद्धका क्रियाकलापलाई अराष्ट्रिय (एन्टी नेसनल) मानेको छ । यस्तै ' श्रमजीवी र मजदुरको देश हुँदैन' भन्ने कार्लमाक्र्स हुन् वा अन्तर्राष्ट्रवादको समर्थनमा राष्ट्रवादको विरोध गर्ने भ्लादिमिर लेनिन, रोजा लक्जेमवर्ग, रोहल्ला खोमेनी, तल्सतय र भजिनिया उल्फलगायतका अन्तर्राष्ट्रवादीहरू र क्षेत्रीयतावादी एवं जातिवादीहरू राष्ट्रवादविरोधी हुन् । भारतसँग 'रोटीबेटीका सम्बन्ध' भन्दै नेपाललाई कमजोर पार्ने खेलमा लागेका सीमित व्यक्तिले सम्पूर्ण तराईवासीलाई नै एक दिन भिखारी बनाउन सक्छन् । किनभने लाखौँ भारतीयहरू अंगीकृत नागरिक बनेर नेपाल पसे भने हिमाली र पहाडी क्षेत्रका जनता होइन, तराईवासी नै आतंकित हुने अवस्था आउँछ । जागिर, व्यापार, कृषि, उद्योग, स्कुल, कलेजलगायत सबै ठाउँमा भारतीयहरूको हुल बढ्यो भने शान्तिसँग बसेका जनतामा अराजकताको आगो सल्किँदै जान्छ । 'नयाँ' नेपालका नयाँ नेपालीको दुव्र्यवहार थेग्न नसकेर रैथाने नेपालीहरू सुरक्षा खोज्दै काठमाडौं, भित्री मधेस र पहाडतिर बसाइँ सर्नुपर्ने अवस्था पनि आउन सक्छ । त्यसबेला लाखौँ विदेशीलाई 'नेपाली' बनाउने केही नेताले करोडौंको सम्पत्ति पाएपछि भारततिरै गएर सुखी जीवन बिताउलान् तर अरूले के गर्ने ? तसर्थ, नेपाल भत्काउन खोजिरहेको भारतको भत्र्सना गर्न सम्पूर्ण नेपाली राष्ट्रवादीहरू सडकमै आउनुपर्ने आवश्यकता छ । सत्ता टिकाउन र सत्तामा पुग्न संविधान संशोधनको नाटक मञ्चन गर्न खोज्नेहरूलाई समयमै चिन्नुपर्ने आवश्यकता छ । संविधान त अर्को पनि बनाउन सकिन्छ, तर राष्ट्र नै क्षत्विक्षत् भयो भने पटकपटक लुगा फेरे झैँ राष्ट्र फेर्न सकिँदैन । दस वर्षमा सत्र हजार व्यक्तिको हत्या भयो । अर्बौं रुपैयाँ लुटेर केही व्यक्ति धनी भए । पूर्व आतंकवादीहरूलाई अग्रगामी, लोकतन्त्रवादी, विश्वसनीय, योग्य, सक्षम र लोकप्रिय मान्दै उनीहरूसँग सहकार्य गर्न एमाले, कांग्रेस, राप्रपा, राप्रपा नेपाल, तराईकेन्द्रित दललगायत प्रायः सबै तयार देखिए । शान्ति प्रक्रिया सम्पन्न भयो भन्दै आएका दलहरू नै अहिले खुसी छैनन् । विदेशीले युरो, डलर र भारुसँगै गणतन्त्र, धर्म निरपेक्षता र संघीयताको ठूलो भारी बोकाइदिएका छन् । भारी फ्याँकेर भाग्ने हिम्मत पनि छैन, नाक ठोकिने उकालो चढ्ने हुती पनि छैन । त्यसैले विदेशीका भरियाहरू आपसमा गन्थन गरिरहेका छन् । यही गन्थनलाई मिडियाले बैठक भन्ने गरेको छ । लाखौँ भारतीयलाई नेपालको नागरिकता दिँदा पनि नपुगेर नेपालीलाई अल्पमतमा पार्ने खेलमा लाग्दा दलहरूको तेल निस्किने अवस्था छ । विगतको अनुभवले देखाएको छ, कथंकदाचित संसद्बाटै ठूलाठूला राष्ट्रघात भए पनि टाठाबाठाहरू मौन बस्नेछन् । मौन बसेका छन् । किनभने उनीहरू आफूलाई स्वतन्त्र नेपाली होइन, कार्यकर्ता मात्र ठान्छन् । राजनीतिको उद्योगबाट सयौं नेता, कार्यकर्ता करोडौं रुपैयाँका मालिक भएका छन् । विदेशीका इच्छा आकांक्षालाई शिरोपर गरेर राष्ट्र सञ्चालन गरिएको छ । राष्ट्रिय सुरक्षामा अत्यन्त ठूलाठूला चुनौती थपिए पनि सरोकारवालाहरू गणतन्त्रकै रक्षामा मात्र समर्पित छन् । राष्ट्र बचाउने कि गणतन्त्र ? यस विषयमा जंगी, निजामती र प्रहरी शक्तिको एउटै दृष्टिकोण हुन आवश्यक छ । नेपाल प्रहरीले विगत दस वर्षमा दुई लाख अपराध भएको तथ्यांक सार्वजनिक गरेको छ । तीसचालीस लाख भारतीयले नेपाली नागरिकता पाएका छन् । राजनीतिको उद्योगबाट सयौं नेता, कार्यकर्ता करोडौं रुपैयाँका मालिक भएका छन् । विदेशीका इच्छा आकांक्षालाई शिरोपर गरेर राष्ट्र सञ्चालन गरिएको छ । राष्ट्रिय सुरक्षामा अत्यन्त ठूलाठूला चुनौती थपिए पनि सरोकारवालाहरू गणतन्त्रकै रक्षामा मात्र समर्पित छन् । राष्ट्र बचाउने कि गणतन्त्र ? यस विषयमा जंगी, निजामती र प्रहरी शक्तिको एउटै दृष्टिकोण हुने हो भने सबै राष्ट्रघातीले जेल जानुपर्ने अवस्था आउँछ । तर राष्ट्र बचाउने कि जागिर जोगाउने ? तलवजीवीहरूको चिन्ता त्यति मात्रै हो । सेनाको मनोविज्ञान भने अझै बुझ्न बाँकी छ । क्षेत्रीय, जातीय, साम्प्रदायिक र पृथकतावादी शक्तिलाई 'लोकतन्त्रवादी' देख्ने प्रेस, नागरिक समाज र कार्यकर्ता नेपालगन्जरुपैडियाबीच चल्ने टाँगाका घोडाजस्तो आँखामा दुवैतिर पट्टी (आई प्याड) लगाएर दौडेका छन् । प्रायोजित खेलका बारेमा उनीहरू बोल्न, लेख्न र अनुसन्धान गर्न चाहँदैनन् । खोज पत्रकारिताका ठेकेदारदेखि महिला अधिकार, नपुंसक अधिकार, मानव अधिकार, राजनीतिक अधिकारलगायतका क्षेत्रमा 'काम' गर्नेहरूका गतिविधि हेर्दा राष्ट्र र जनता उनीहरूको कार्य क्षेत्रमै नपरेको देखिन्छ । राष्ट्रिय एकता, स्वतन्त्रता र अखण्डता जस्ता विषय तुच्छ हुन् भन्ने ठानिएको छ । राष्ट्र डुबे पनि सिक्किममा जस्तो 'लोकतन्त्र' रहे पुग्छ भन्नेहरूका हातमा राष्ट्रको बागडोर छ । यस्तो राष्ट्र कहिलेसम्म सुरक्षित रहन्छ ? जनतालाई हेंला गर्ने गणतन्त्रको के अर्थ हुन्छ ? राष्ट्रिय एकता क्षत्विक्षत् पार्ने संघीयता किन चाहियो ? किन चाहियो धर्म निरपेक्षता ? यस्तो अवस्थामा राष्ट्रलाई अरू बर्बाद हुन नदिन जनताको कुनै भूमिका हुन्छ कि हुँदैन ? दुःखको कुरा, सबैले सम्मान गर्ने कुनै पात्र बाँकी रहेनन् राजनीतिमा । विदेशी सामान ल्याएर बेच्ने डिलर मात्र भए लिडरहरू । राष्ट्रलाई नेतृत्व गर्लान् भनेर जनताले केही भरोसा गरेका व्यक्ति पनि पतीत हुन पुगे । राष्ट्रघातीहरू आफ्नै कार्यकर्ता र मतदातासँग डराएर हिँडिरहेका छन् । नेपाली जनतालाई मात्र होइन, नेपालको हित चाहने विदेशी मित्रहरूलाई समेत चिढ्याएर दलनायकहरू राष्ट्रघातका खलनायक सावित भएका छन् । बृहत् शान्तिसम्झौतापछि पनि विदेशी लगानीमा तराईमा द्वन्द्व भयो । त्यसमा एक हजार ६ सय २६ जना 'सहिद' भए भन्दै सरकारले २०६७ साल असार ९ गते 'प्रगति विवरण' प्रस्तुत गर्यो । कृषिप्रधान राष्ट्र सहिद प्रधान हुने खतरा बढेको छ । किनभने राष्ट्र टुक्र्याउने, हिन्दुबौद्धलगायतका प्राचीन धर्मसंस्कृति मास्ने र गणतन्त्रको नाममा रणतन्त्र ल्याएर गृहयुद्ध गराउने खेलमा एनजीओ, आईएनजीओ, प्रेस, कथित नागरिक समाज र थरीथरीका कुकर्मीहरू खेताला बनेको देखिन्छ । सुडान वा अफगानिस्तान जस्तो नेपाललाई असफल राष्ट्र बनाएर भयानक युद्धमा होमेपछि मात्र दलहरूलाई पण्डित बनाएर विदेशीले यज्ञको पूर्णाहुति गर्नेछन् । 'त्वदीयं वस्तु गोविन्द ! तुभ्यमेव समर्पये ।' (तिमीले दिएको वस्तु, तिमीलाई नै समर्पण गर्दछु भगवान्) भन्दै नेतागणले गणतन्त्र पनि विदेशीलाई समर्पण गर्नेछन् । टुलुटुलु हेरेर बस्नेहरूले सायद त्यही दिनको प्रतीक्षा गरिरहेका छन् । तर सेनाले के गर्ला ? यो प्रश्न विचारणीय छ ।"
क्रिकेटर युवराज सिंहका सौतेला भाइबहिनी,एजेन्सीः क्रिकेटर युवराज सिंहकी आमा शवनम सिंह तथा पिता योगराज सिंहबीच धेरै वर्ष अघि सम्बन्ध विच्छेद भइसकेको छ । युवराज सानै हुँदा दुईबीचको सम्बन्धमा दरार उत्पन्न भएपछि सम्बन्धविच्छेद भएको हो । युवराजकी आमा शवनमसँग छुट्टिएपछि पिता योगराजले दोस्रो बिहे गरे । दोस्री पत्नीबाट योगराजका दुई सन्तान छन् । एक छोरा र एक छोरी । आमाबाबुबीचको सम्बन्ध जस्तो अवस्थामा रहेपनि युवराज भने आफ्ना सौतेला भाइबहिनीसँग नजिक छन् । भाइ विक्टर तथा बहिनी अमरजीत कौर उनीहरु दुवैसँग युवराजको नजिकको सम्बन्ध छ । युवराजका आफ्नै भाइ जोरवरसँगको सम्बन्धजस्तै आफ्नो सौतेला भाइबहिनीसँगको सम्बन्ध रहेको उनी बताउँछन् । एजेन्सी
शरणार्थीको पीडादेखि रेफ्री बन्दाको खुुसीसम्म,"बर्लिन: सिरियामा चर्किएको गृहयुुद्धले लाखौंलाई घरबारविहीनमात्र बनाएन, लाखौं मानिसलाई शरणार्थीको जीवन जिउन पनि बाध्य पारेको छ। सिरियाबाट विभिन्न बाटो हुुँदै शरणार्थीको रूपमा जर्मनी पुुग्नेको संख्या पनि लाखौं छ। तीनै लाखौं सिरियाली शरणार्थीमध्ये जर्मन पुुग्ने भाग्यमानी शरणार्थी बनेका छन, २७ वर्षीय अम्मार साहर। साहर सानैदेखि फुुटबल खेलाउने रेफ्री बन्न चाहन्थे। बाल्यकालमा देखेको सपना उनले सिरियामा नै पूरा गरे। केवल १७ वर्षको उमेरमै सिरियामा साहरले फुुटबल रेफ्रीको काम गरे । सिरियाको हामा सहरमा उनले १७ वर्षमै यू१४ राष्ट्रिय लिग खेलाएका थिए। त्यसपछि सन् २००८ देखि सन् २०१० सम्म उनले सिरियाको पहिलो, दोस्रो र तेस्रो सबै डिभिजनका खेल खेलाए। सन् २०१५ मा सिरियाको युुद्धले साहरको जीवनमा नराम्रो चोट पुुर्यायो। उनी शरणार्थीको रूपमा टर्की हुुँदै जर्मन जान बाध्य भए। शरणार्थीको रूपमा जर्मन छिर्दा साहरकी श्रीमती लोउवाना भिया सात महिनाको गर्भवती थिइन्। समुुद्री बाटोमा श्रीमतीसँगै पानीजहाजको कठिनयात्रा गर्दै जर्मन पुुगेका साहरलाई जर्मन छिर्न पनि कम्ता गाह्रो भएन। जर्मन प्रहरीले म्युुनिखमा पुुगेपछि जहाजका कतिपय शरणार्थीलाई जहाजबाट ओर्लन नै दिएन। अधिकांश शरणार्थीलाई प्रहरीले परिचयपत्र मागेर हैरानी बनायो। धेरैलाई जहाजमै फर्काइदियो। तर, साहरले प्रहरीलाई आफू म्युुनिख नभई बर्लिन जान लागेको बताएपछि उनले जर्मनको प्रवेश पाएका थिए। मैले पनि अरू शरणार्थीले जस्तै म्युुनिख जान लागेको भनेको भए गाह्रो हुुन्थ्यो । मलाई जर्मन फुुटबल संघको मुुख्यालय बर्लिनमा छ, भन्ने थाहा थियो । मैले त्यहाँ प्रहरीलाई आफू फुुटबल रेफ्री भएको बताउँदै पहिलाको फोटोसमेत देखाएपछि सहज भयो, साहरले भने । बर्लिन पुुगेपछि सोझै फुुटबल संघमा गएर उनले रेफ्री बन्ने आफ्नो चाहना सुुनाए । उनलाई संघले सुुरुमा परीक्षणको रूपमा तीनवटा खेलसमेत खेलाउन लगायो । उनले सुुरुमा खेलाएको खेल बुुन्डेसलिगका भन्दा ताल्लो श्रेणीका थिए । ती खेल खेलाएपछि जर्मन फुुटबल संघका पदाधिकारी पनि उनको क्षमताबाट प्रभावित बने । ती खेल नै मेरा लागि जीवनको अनुुपम क्षण रह्यो । मलाई तत्काल संघले रेफ्री क्याम्पमा बोलाएर बर्लिन लिगाका लागि मौका दियो । सिरियाको युुद्धबाट शिथिल बनेको म यस्तो अवसर पाएपछि निकै खुुसी भएँ । वास्तवमा यो मेरो सपना पूरा भएको अवस्था थियो, साहर भन्छन् । उनको खेल खेलाउने शैली र एक्सनले जर्मनका फोटो पत्रकारहरूलाई समेत प्रभाव पारेको छ । उनको फोटो खिच्नका लागि फोटो पत्रकार पनि लालायित हुुन्छन् । साहरले विस्तारै माथिल्लो डिभिजन वुुन्डेसलिगामा खेलाउने योजना बनाएका छन् । म विस्तारै बुुन्डेस लिगा खेलाउनका लागि तयार हुुनेछुु, जसका लागि मैले थप मेहनत गर्नुुपर्छ । त्यसका लागि म अहिले जर्मन र अंग्रेजी भाषा पनि सिकिरहेको छुु । पाँचदेखि ६ वर्षभित्र जर्मनीको नागरिकता लिएर अन्तर्राष्ट्रिय रेफ्री बन्ने सोच छ, साहरले भविष्यको योजनासहित खुुसी पोखे । सिरियामा चर्किएको गृहयुुद्धका कारण गत वर्षमात्र आठ लाख ९० हजार सिरियाली नागरिक शरणार्थीको रूपमा जर्मनी पुुगेको बताइएको छ ।"
