शीर्षक,विवरण
असफल राष्ट्रको संकेत,"विश्वको इतिहासमा कतिपय राष्ट्र हेर्दाहेर्दै विश्व मानचित्रबाट लोप भएका छन् भने कतिपय राष्ट्र टुक्राटुक्रा भएको पाइन्छ । चीन र भारतका बीचमा अवस्थित नेपाल पनि इतिहासका अनेक मोड पार गर्दै आजको अवस्थामा आइपुगेको हो । सन् १८१४ मा भएको नेपालअंग्रेज युद्धपछि नेपाली इतिहासमा एउटा ठूलो दुर्घटना भयो । अंग्रेजसँगको युद्धमा परास्त भएपछि नेपालले झन्डै ४० प्रतिशत भूभाग गुमाउनुपयो । सन् १८१६ को सुगौली सन्धि अघिसम्म टिष्टादेखि सतलज नदीसम्म फैलिएको विशाल नेपालले दक्षिणमा आजका धेरै भारतीय भूभाग ओगटेको थियो । आज मेचीमहाकालीबीचमा खुम्चिने अवस्थामा पुगेर पनि राष्ट्रियता र स्वतन्त्रताका बारेमा चिन्तित हुनुपर्ने अवस्था देखिन्छ । आधुनिक युगमा आइपुग्दा पश्चिमी समाजमा जस्तै नेपाली समाजमा पनि राष्ट्रियता र प्रजातन्त्रप्रतिको चेतनामा अभिवृद्धि भएको त छ तर राजनीति गर्ने धेरै पात्र बाहिरी शक्तिका खेलौना भएकाले हिजोभन्दा आज राष्ट्र कमजोर भएको देखिन्छ । कर्मचारीतन्त्रलगायत विभिन्न क्षेत्रमा विदेशीको ठूलो घूसपैठ देखिएको छ भने राष्ट्रलाई बलियो बनाउनेभन्दा पनि कमजोर बनाउन चाहने शक्तिहरू प्रबल हुँदै गएका छन् ।०७ सालको क्रान्तिको नेतृत्व गरेको दलदेखि लिएर आजका प्रायः सबै दल विदेशीको खटनपटनमा चलिरहेको टड्कारो देखिइएको छ । अरू क्षेत्रमा जतिसुकै राष्ट्रवादी व्यक्ति भए पनि राजनीतिको बागडोर सम्हाल्नेहरू पराधीन मानसिकताले ग्रस्त भए भने त्यो राष्ट्र विस्तारै कमजोर हुँदै जान्छ । नेपाल त्यही कारणले शिथिल र विखण्डित अवस्थामा पुग्ने हो कि भन्ने आशंका पैदा भएको छ । समाजवादी दर्शनले आर्थिक र सामाजिक हस्तक्षेपद्वारा राजनीतिको मार्गचित्र बनाउनुपर्छ भन्ने व्याख्या गरेको छ । प्रजातन्त्रका सुन्दरता र आदर्श आफैंमा पर्याप्त हुँदैनन्, त्यसका लागि चाहिन्छ, बलियो राष्ट्रवादी सरकार र प्रतिनिधिमूलक राज्यव्यवस्था । लोककल्याणकारी राज्यको अवधारणाअनुसार पुँजीवादी बाटोबाट समाजवादको बाटोमा शान्तिपूर्ण ढंगले अघि सर्ने पद्धतिको नाम नै प्रजातन्त्र हो । यसले गरिबी, असमानता, दमन र उत्पीडनबाट श्रमजीवी किसान र मजदुरलाई समेत समान अवसर प्रदान गर्दै सबैलाई नागरिक हकको अनुभूति र प्रत्याभूति दिलाउँछ । डेभिड बेन गुरियन, ओलोफ पामे, फ्रास्वा मितेराँ र विलि ब्रान्टलगायतका समाजवादी चिन्तकहरूले क्रान्तिको सपना पूरा गर्न मूलतः समानता र प्रजातन्त्रलाई नै आदर्श मानेर अघि बढ्नुपर्ने तर्क दिएका छन् । सन् १९६९ देखि १९७४ सम्म जर्मनीको चान्सलर रहेका विलि ब्रान्टले पूर्वी युरोपमा व्याप्त साम्यवादको विरोध गर्दै पूर्व र पश्चिममा विभाजित जर्मनीलाई एकीकरण गरेर प्रजातान्त्रिक समाजवादको लागि काम गरेवापत नोबेल शान्ति पुरस्कार पाए । समाजवादका विभिन्न व्याख्याताहरूले जनताको आधारभूत आवश्यकता पूरा गर्दै प्राप्त हुने स्वतन्त्रतालाई मात्र प्रजातन्त्र भन्न सकिने तर्क दिएका छन् । वास्तवमा सही प्रजातन्त्र भनेको पनि त्यही हो । तर राष्ट्रियता नै कमजोर भएको अवस्थामा त्यस्तो प्रजातन्त्र वा समाजवाद निर्जीव सुन्दरीलाई सुनका गहनाले सिगार्नु जस्तै अर्थहीन ठहरिन्छ । नेपालको पुरानो प्रजातान्त्रिक पार्टी नेपाली कांग्रेसको २०१५ सालको घोषणाापत्र पढ्दा आज पनि कतिपय वाक्यांश पार्टीका निम्ति कठोर व्यंग्य झैं लाग्छन् । प्रशासनबाट सुशासनको परिकल्पना गर्दै घोषणापत्रमा भनिएको छ, प्रशासनयन्त्रको भ्रष्टाचार एवं अदालतहरूमा व्यापक रूपमा फैलिएको घूसखोरीबाट जनता पीडित छन् । प्रशासनयन्त्र जनताको भलाइ निम्ति हो तर जनताको शोषण गर्न निम्ति यसको उपयोग भइरहेको छ । शासनभार लिनेबित्तिकै घुसखोरी र भ्रष्टाचारलाई नेपाली कांग्रेसले निर्मूल गर्नेछ ।' २०४६ सालपछि पनि झन्डै ६८ प्रतिशत कालखण्डमा शासन गरेको कांग्रेसले सुशासनको लागि केके गर्यो त भन्ने प्रश्न आज पनि अनुत्तरित छ । गत वर्ष असोज ३ गते घोषणा गरिएको संविधान अहिलेसम्म इन्तु न चिन्तु छ भने आगामी दिनहरूमा स्थानीय, प्रान्तीय र संसदीय निर्वाचन गरेर संविधानलाई क्रियाशील बनाउने कुरा सोम शर्माको कथा जस्तो भइसकेको छ । सन् १९८० नोभेम्बरमा सोसलिस्ट इन्टरनेसनलको म्याड्रिड (स्पेन) सम्मेलनमा बीपी कोइरालाले दिएको भाषणमा विदेशी सिद्धान्तका पृष्ठपोषकहरू, विदेशी शक्तिको बलमा उभिएका र तथाकथित आमूल परिवर्तनका हिमायती (कम्युनिस्ट) प्रतिक्रियावादीलाई सघाउने तत्व हुन् भनेका थिए । तर नेपाली कांग्रेस आज पनि सत्ताको लागि उग्र कम्युनिस्टहरूसँग सहकार्य गरिरहेको छ तर आफूलाई बीपीको मार्गमा हिँडेको पार्टी भन्न चुक्दैन । बीपीले २०३७ सालमा सम्पन्न राष्ट्रिय जनमतसंग्रहको परिणामलाई सहज ढंगले स्वीकार गर्नुको कारण थियो, उग्र वामपन्थीहरूले राजनीतिक अस्थिरता सिर्जना नगरून् र प्रजातान्त्रिक तथा परम्परावादी शक्तिहरूबीच रहेको सम्बन्ध नटुटोस् । २०३२ सालसम्म राजसंस्थाप्रति अन्यन्त आलोचनात्मक दृष्टिकोण राख्ने बीपीले उग्रवादी कम्युनिस्टहरूका कारण नेपालमा राजनीति अस्थिरता बढ्न सक्ने भविष्यवाणी गर्दै संवैधानिक राजतन्त्र एवं संसदीय प्रजातन्त्र मान्ने शक्तिहरूबीच एकता हुनुपर्ने तर्क गरेका थिए । तर राजतन्त्र एवं प्रजातन्त्रका समर्थकका बीचमा पर्खाल खडा गर्ने अनुदारवादी समूह तथा त्यसका अनुयायी रहेका राजदरबारका केही कर्मचारीसमेत षडयन्त्रकारीको भूमिकामा देखा परे । पाँच वर्षको चुनावी अवधिको मात्र चिन्ता गर्ने राजनीतिज्ञ र राष्ट्रको सुदूर भविष्य हेरेर काम गर्ने राजनेताका बीचमा ठूलो अन्तर हुन्छ । बीपी वास्तवमा राजनेता थिए । त्यसैले उनले जनमत संग्रहमा बहुदलीय व्यवस्था परास्त भए पनि चुनावको परिणाम स्वीकार गर्दै प्रजातान्त्रिक पद्धतिबाटै राष्ट्रियता र प्रजातन्त्रको रक्षा गर्न सकिन्छ भनेर तत्कालको नाफाघाटा हेरेनन् । बीपीको यो दूरदर्शिताले अन्ततः २०४६ सालको अन्त्यमा प्रजातान्त्रिक पद्धतिको बाटो खुल्यो र २०४७ सालको संविधान निर्माण भयो । २०४७ सालको संविधानले प्रजातन्त्रको सबै आदर्शलाई समेटेको थियो । किङ इन पार्लियामेन्ट' जस्तो ब्रिटिस मोडलबाट प्रेरित संसदीय पद्धति अंगीकार गरेर संवैधानिक राजतन्त्र एवं संसदीय प्रजातन्त्रको बाटोमा नेपाल अघि बढिरहेका बेला भारत र पश्चिमा शक्तिहरू मिलेर सो संविधान असफल बनाउन माओवादी नामको एउटा फौज खडा गरे । त्यसले नेपाललाई अस्थिरतातिर धकेल्दै गयो । ०६२६३ आन्दोलनले २०४७ सालको संविधानलाई निकम्मा' सावित गर्न खोजे पनि हालको संविधान त्योभन्दा उच्च कोटीको देखिँदैन । वर्तमान संविधान सर्प, बिच्छी, अरिंगाललगायतका विषालु जीवहरू राखिएको बाकस जस्तो भएको छ । गत वर्ष असोज ३ गते घोषणा गरिएको संविधान अहिलेसम्म इन्तु न चिन्तु छ भने आगामी दिनहरूमा स्थानीय, प्रान्तीय र संसदीय निर्वाचन गरेर संविधानलाई क्रियाशील बनाउने कुरा सोम शर्माको कथा जस्तो भइसकेको छ । कतिपय दलहरूले राष्ट्रको इतिहास र धरातलीय यथार्थ बिर्सेर उग्रवामपन्थीको भाषामा समर्थन जनाउँदै संघीयता, गणतन्त्र र धर्म निरपेक्षता जस्ता एजेन्डामा प्रवेश गरेपछि नेपाल अनिश्चितता र अस्थिरताको युगमा प्रवेश गरेको हुँदा असफल राष्ट्रतिर उन्मुख हुँदै गएको छ । धेरै राष्ट्र अस्थिरताकै कारण गृहयुद्धमा फसेका छन् भने यस्तै कारणले कैयन् राष्ट्र असफल भइसकेका छन् । धर्म, संस्कृति, परम्परा, रीतिरिवाज र प्राचीन मूल्यमान्यतालाई चुनौती दिँदै नेपालको राष्ट्रिय पहिचान नै समाप्त पार्ने खेलमा लागेका बाह्य शक्तिले हरेक दललाई सिखण्डी बनाएर राष्ट्रियता र प्रजातन्त्रमाथि आज हमला गरिरहेका छन् । यसले न राष्ट्रियता बलियो भएको छ न त प्रजातन्त्र । राष्ट्रियता र प्रजातन्त्र स्वतन्त्रतासँग गाँसिएको संवेदनशील विषय भएकाले यस्ता कुरामा कसैले पनि अपरिपक्वता देखाउनु इतिहासको अवमूल्यन र भविष्यप्रतिको ठट्टा ठहरिन्छ । धेरै देशलाई शासन गरेको ब्रिटेनले कहिल्यै पनि पराधीन नभएको नेपालको इतिहासको सम्मान गर्दै सन् १९२३ मा नेपाललाई आफूसरह स्वतन्त्र, सार्वभौमसत्ता सम्पन्न राष्ट्रको मान्यता दियो । तर त्यसअघि नै नेपालमा राजदूत (रेजिडेन्स) राखेर कूटनीतिक रूपमा नेपाल स्वाधीन हो भन्ने स्वीकार गरिसकेको थियो । यस्तै नेपालका राजालाई हिज म्याजेस्टी' सम्बोधन गर्दै ब्रिटेनले पत्राचार गर्न थालेपछि हाम्रो हैसियत विश्वका थोरै स्वाधीन राष्ट्रहरूको बराबरीमा देखिन थाल्यो । जगजाहेर छ, आज नेपाली राजनीतिमा अन्तर्राष्ट्रिय षडयन्त्र प्रबल बनेको पाइन्छ । यो अवस्था रहिरहेमा स्वाधीनता, राष्ट्रियता र प्रजातन्त्र झन् कमजोर हुने अवस्था सिर्जना हुनेछ । त्यसकारण दलहरूले राष्ट्रिय एकताको मूल मर्मअनुसार ससाना स्वार्थ परित्याग गर्नैपर्छ । पार्टीको क्षुद्र स्वार्थ हेरेर राष्ट्रिय हितको संवद्र्धन गर्न सकिँदैन । नेपाललाई असफल राष्ट्र हुनबाट बचाउन सुदृढ, दूरदर्शी र राष्ट्रवादी अभिभावकको खाँचो छ भने जनताले पनि दल वा नेताको मुख नहेरी राष्ट्रहितको लागि सही निर्णय दिनुपर्ने आवश्यकता देखिएको छ । राष्ट्र नै असफल भएको अवस्थामा कुनै दल, नेता, कार्यकर्ता वा जनता सुखी हुन सक्दैनन् । राष्ट्रलाई सर्वोपरि मानेर अघि बढेमा मात्रै नेपाललाई असफल हुनबाट बचाउन सकिन्छ । आज देखिएको अन्धकार हटाउन जनताले नै राष्ट्रिय एकताको ज्योति बाल्नुपर्छ । त्यो भनेको राष्ट्रियतालाई सर्वोच्च मान्ने उदात्त दृष्टिकोण हो ।"
नेपालभारत सम्बन्धः सुमधुर हुनुपर्ने हैन र ?,"नेपाल र भारतबीचको विद्यमान सम्बन्ध जसलाई हामी कूटनीतिक भाषामा सुमधुर' भन्छौं उदेकलाग्दो छ । एकअर्कालाई जहिले पनि शंकास्पद रूपले हेर्ने सम्बन्ध कसरी र कस्तो चिरस्थायी 'सुमधुर' हो, बुझ्न कठिन छ । केही कुरा अवश्य छ, जुन हामी लुकाउन खोजिरहेका छौं, तर सांकेतिक रूपमा विभिन्न माध्यमबाट प्रकट भइरहेका छन् । तर हामीबीच एक विशेष आकर्षण भने छँदैछ । हाम्रो तीर्थस्थल एकै छन्, संस्कृति समान छ, लिपि एकै छ, जनताबीच समान विचार छ, तर सम्बन्ध अचम्मको छ । दक्षिण एसियाली वासिन्दालाई कतिपय पश्चिमा विद्वान्हरू 'ढोंगी' पनि भन्ने गर्छन् । के हामीले भन्ने गरेको 'सुमधुर' सम्बन्ध 'ढोंग' नै हो त ? यसले कहिलेकाहीं हामीलाई खिन्न पनि बनाउँछ । किन हुन सक्दैन हामीबीच साँच्चैको सुमधुर सम्बन्ध ? केले रोकेको छ यसलाई ? हुन नहुने कुरा किन भइरहेका छन् ? मेरो पहिलो विदेश भ्रमणको बेला होटेलमा बिहानको खाना लिँदै गर्दा एकजना भारतीयले मसँग हिन्दीमा भने म तपाईंसँग बस्न सक्छु ? मैलै सोध्दै नसोधी उनले भने हेर्नुस्न, यिनीहरूसँग न कुरा मिल्छ न खानपान । आखिर तपाईंहामी त उस्तै हौं नि हैन र ? नेपालबाहिर जाँदा नेपाली, भारतीय, बंगलादेशी, पाकिस्तानी, श्रीलंकाली कोही हुँदैनन्, हुन्छन् त छिमेकी । जब तिनै व्यक्तिहरू आफ्नै समूहमा हुन्छन्, कुरा अर्कै हुन्छ, एकअर्काको कुरा काट्न सुरु भइहाल्छ । सायद यो दक्षिण एसियायीहरूको चरित्र हो, सुधार गर्नुपर्ने चरित्र । विदेशमा आफ्नै जस्तो हुनु र आफ्नो देशमा पाइला टेक्नेबित्तिकै खोइरो खन्ने हाम्रो बानी के पश्चिमाले भनेजस्तै हाम्रो जीन' मै छ त ? हामी मिल्न सक्दैनौं ? एकअर्कालाई प्रेम गर्न सक्दैनौं ? यो देश र ऊ देश होइन, दक्षिण एसियाली हामी सबै त्यस्तै छौं । भारतले सोच्छ भुटान भारतको नजिक छ, नेपालभन्दा । तर विदेशमा नेपाली, भुटानी भारतीय एकै ठाउँमा भेट भएमा भुटानी नेपालीसँग नजिक हुन्छन् र नेपालीमै वार्तालाप पनि चल्छ । मो मो र थुक्पाको मात्र नाता होइन यो । नेपालीहरू भुटानबाट किन खेदिए र भारतले त्यसको किन मौन समर्थन गर्यो, यो पनि नेपालीले बुझ्न सकेका छैनन् । तिब्बती' मूलका भुटानीहरू नेपाली मूलका भुटानीहरूभन्दा कसरी भारतको नजिक भए, यो पनि नेपालीले बुझ्न नसकेको कुरा हो । रोटीबेटी' को सम्बन्ध त्यतिबेला कता हरायो थाहा भएन । यसले गर्दा भारतका लागि नेपालीहरू भुटानीभन्दा टाढा रहेछन् भन्ने धारणा नेपालीबीच भने पक्कै विकास भएको छ । भारतका उत्तराखण्डका पूर्व मुख्यमन्त्री तथा नेपाल र भारतका प्रबुद्ध व्यक्ति समूह' का भारतीय पक्षका नेता भगत सिंह कोशियारीले समूहको काठमाडौंमा भएको पहिलो बैठकमा भनेको भारत नेपाललाई पनि भुटानजस्तै सुखी' देख्न चाहन्छ' भन्ने भनाइलाई नेपाललाई भुटान जस्तै बनाउन खोजेको' भनेर नेपालमा टीकाटिप्पणी भयो । जनसंख्याको हिसाबले नेपाल भुटानभन्दा झन्डै चालीस गुना ठूलो छ । भारत नेपालभन्दा जुन अनुपातमा ठूलो छ त्यही अनुपातमा नेपाल भुटानभन्दा ठूलो छ । नेपाल भुटान हुन सक्दैन र यस्तो भनाइ हेपाहा हो भनेर टीकाटिप्पणी पनि भयो । कहिल्यै कसैको अधीनमा नरहेको नेपालीको स्वाभिमान' ले यस्तो भनाइलाई सहजरूपले लिएको पाइँदैन । नेपाल मात्र एउटा देश हो, जसको सबै दक्षिण एसियाली देशहरूसँग सुमधुर सम्बन्ध छ । यस विषयलाई भारतले अरू छिमेकीसँग सम्बन्ध सुधार गर्न प्रयोग गर्न सक्छ, विशेष गरेर पाकिस्तानसँग । तर हाल विद्यमान शंकाको वातावरणमा यो सम्भव देखिँदैन । हामी केटौले व्यवहार देखाउँछौं । नेपाल जस्तो सानो र संक्रमणकालमा रहेको देशमा यस्तो हुनु स्वाभाविक होला तर विश्वको महाशक्ति हुने दिशातर्फ बढिरहेको देशको भनाइ र गराइ परिपक्व हुनुपर्छ । नेपाल विहार र उत्तर प्रदेशसँग सीमा जोडिएको छ भन्दैमा भारतले नेपालीलाई यी दुई प्रदेशका आँखाले हेर्नुपर्छ भन्ने पनि हुनु हुँदैन । दिल्लीले विहार उत्तर प्रदेशलाई हेर्ने दृष्टिकोण र काठमाडौंले यी प्रदेशलाई हेर्ने दृष्टिकोणमा खासै फरक रहेको छैन । नेपाललाई भारतले दिल्लीको आँखाले नै हेरोस् भन्ने चाहना नेपालीले राखेको पाइन्छ । नेपालको चीनसँगको सम्बन्ध भारतको लागि महत्वपूर्ण विषय रहने गरेको छ । जबसम्म हिमालले ठूलो पर्खालको काम गरेको थियो चीन खास विषय थिएन । द्रूत गतिमा भौतिक विकास गरिरहेको चीनका भौतिक संरचना नेपालको सीमानजिक आइरहेका छन् । सडक आइसक्यो र केही वर्षमा रेल आउँदै छ । समयको र गतिको हिसाब गर्दा दिल्ली र बेइजिङको दूरी खासै फरक नहुन सक्छ । यसको लागि हामी तयार रहनैपर्छ । तर बेरोकटोक जान आउन मिल्ने भारत र नियन्त्रित तिब्बततर्फको नाका सहजताको हिसाबले एकै हुने सम्भावना हाल देखिँदैन । नेपालमा गत वर्ष भएको नाकाबन्दीले सम्पूर्ण नेपालीले जुन कष्ट भोगे, नेपाली युवामा त्यसको गहिरो छाप परेको छ, जसको असर सजिलै मेटिने छैन । विश्व समुदायले यसलाई जसरी बुझे पनि नेपाली जनताले यसलाई भारतको अपरिपक्व कदमको रूपमा लिएका छन् । नेपालको शासन व्यवस्थामा भारतको प्रभाव रहेको कसैबाट छिपेको छैन । परोक्ष रूपमा चाप राख्नुको सट्टा भारतबाट स्पष्ट रूपमा समयमै कुरा आउन सकेको भए पक्कै पनि यसरी नकारात्मक सोचले प्र श्रय पाउने थिएन । हाम्रो तीर्थस्थल एकै छन्, संस्कृति समान छ, लिपि एकै छ, जनताबीच समान विचार छ, तर सम्बन्ध अचम्मको छ । दक्षिण एसियाली वासिन्दालाई कतिपय पश्चिमा विद्वान्हरू 'ढोंगी' पनि भन्ने गर्छन् । के हामीले भन्ने गरेको 'सुमधुर' सम्बन्ध 'ढोंग' नै हो त ? यसले कहिलेकाहीं हामीलाई खिन्न पनि बनाउँछ । किन हुन सक्दैन हामीबीच साँच्चैको सुमधुर सम्बन्ध ? केले रोकेको छ यसलाई ? नेपालमा भारतीय राजनीतिक व्यवस्थाको अनुकरण भएको छ । भारतमा नरहेको समानुपातिक प्रणाली र जातीयताको प्रावधानसमेत रहेको छ । यो प्रावधानबाट नेपालमा स्थायी सरकारको गठन हुन सम्भव देखिँदैन र अस्थिरता कायम रहने देखिन्छ । नेपालमा स्थायी सरकार नबनेसम्म नेपाल र भारतबीचको सम्बन्धमा स्थायित्व आउने सम्भावना रहँदैन । भारतमै पनि जातीय, क्षेत्रीय, भाषागत विषयहरूलाई लिएर विवाद रहिरहेको अवस्थामा तिनै कुराहरूले नेपालमा विवाद कम हुन्छ भन्ने भारतीय सोच पनि बुझ्न कठिन छ । नेपालको हालको संविधान भारतीय र पश्चिमाहरूको सोचको सम्मि श्रण भनिन्छ । सिद्धान्तमा यो राम्रो सुनिए पनि व्यवहारमा नेपाल जस्तो अल्पविकसित देशको लागि यस्तो व्यवस्था अस्थिरताको कारकतत्व हुन सक्छ । संविधान लागू भएको एक वर्षमै यस्ता संकेत देखिइसकेका छन् । नेपाल र भारतबीच सहकार्यको प्रचुर सम्भावना छ । नेपालको जलस्रोत, पर्यटन, व्यापार, उद्योगधन्दा, प्राकृतिक प्रकोप नियन्त्रण जस्ता विषयहरूमा दुवै देशले एकअर्काको सहयोगबाट ठूलो फाइदा लिन सक्छन् । यसको लागि भारतको उदार र खुला नीति हुन आवश्यक छ । चीन भौतिक विकासका कार्यमा तीव्र गतिमा अघि बढ्दै छ । यसले गर्दा चीनका सडक, रेल र विद्युत्का सञ्जालहरू नेपालको सीमासम्म केही समयमा आइपुग्नेछ । नेपालका लागि विकल्पहरू पनि थपिँदै जानेछन् । नेपालको व्यापारमा विविधता पनि थपिने सम्भावना बढ्ने नै छ । नेपाल र भारतबीच सौहार्दता र सुमधुर सम्बन्ध विकसित हुनुपर्नेमा दुईमत हुन सक्दैन । जनस्तरमा रहेको यस्तो सम्बन्ध आधिकारिक स्तरमा पनि हुनुपर्छ । आपसमा सद्भाव र आदर यसका पूर्वसर्त हुन् । कहिल्यै कसैको अधीनमा नरहेको नेपालीको स्वाभिमानलाई कायम राख्दै यस दिशामा अघि बढ्नु नेपालको हालको आवश्यकता हो । यस विषयमा नेपालले पनि छिमेकी हितलाई समेत जिम्मेवारीपूर्वक सम्बोधन गर्नुपर्ने हुन्छ । हामी सकारात्मक हुनैपर्छ । हाम्रा आउने पुस्ता अझ नजिक हुनुपर्छ । हाम्रा तीर्थस्थल, रीतिरिवाज, पौराणिक ग्रन्थहरू र भूगोलले जोडेको सम्बन्ध अदूरदर्शी र स्वार्थी अगुवाहरू' को स्वार्थमा किमार्थ बिग्रन दिनु हुँदैन । यसको लागि पनि आपसमा स्नेह र आदर भने अनिवार्य सर्त हुन् । शंकालाई विश्वासमा बदल्न भारतको उदारताको ठूलो भूमिका हुनेछ । आशा गरौं विगतका शंका र कटुता हट्नेछन् र भविष्य सुन्दर हुनेछ ।"
संविधान संशोधनमा जटिलता,"प्रमुख राजनीतिक दलका शीर्ष नेताहरूबाट औचित्यताका आधारमा संविधान संशोधन गरी मुलुकलाई निकास दिने प्रतिबद्धता व्यक्त गरिएको छ । अर्कोतर्फ मुलुकको राजनीतिक दलहरूबीच सहमति र सहकार्यको आवश्यकतासमेत महसुस गरिएको छ, यो सकारात्मक पक्ष हो । तर प्रदेशको हकमा सिमाना परिवर्तन तथा संख्या हेरफेरमा संवैधानिक जटिलता देखिएको छ । वर्तमान सरकारले समेत मधेसकेन्द्रित लगायतका दलहरूको माग सम्बोधन गर्न संविधान संशोधन अगाडि सार्दै तीन तहको संसद्को निर्वाचन अविलम्ब गर्ने कुरा गरिए पनि त्यसमा समेत संवैधानिक तथा राजनीतिक चुनौतीहरू देखिएका छन् । मधेसी मोर्चालगायतका दलहरूको माग भने प्रदेशको सिमाना तथा संख्या घटबढ संविधान संशोधनमार्फत नै हुनुपर्नेछ । नेपालको संविधान २०७२ असोज ३ मा जारी भई लागू हँुदा कायम रहेको संविधानसभा नेपालको संविधान प्रारम्भ भएपछि संक्रमणकालीन व्यवस्थालाई व्यवस्थापन गर्नसम्म भनेर व्यवस्थापिकासंसद्मा रूपान्तरण गरिएको हो । यसलाई प्रदेशको सिमाना तथा संख्या घटबढ गर्ने संवैधानिक अधिकार नेपालको संविधानको धारा ५७(४), २७४(४) र २९६(४) ले रोक्छ । प्रदेशको सिमाना र संख्या हेरफेर तथा घटबढ गर्ने संवैधानिक अधिकार केवल निर्वाचित संघीय संसद्लाई मात्र छ । रूपान्तरित व्यवस्थापिकासंसद्लाई त प्रदेशको हकमा धारा २९६(४) बमोजिम प्रदेश सभा गठन नभएसम्म अनुसूची ६ बमोजिमको विषयमा कानुन बनाउने प्रदेशसभाको अधिकारसम्म रहनेछ । यो संवैधानिक संक्रमणकालीन व्यवस्थाको बाध्यात्मक व्यवस्था हो । पहिलो त सरकारले धारा २९५ को (१) बमोजिम प्रदेशको सीमांकनसम्बन्धी विषयमा सुझाव दिन नेपाल सरकारले एक संघीय आयोग गठन गर्न सक्नेछ भन्ने संवैधानिक व्यवस्थाले आयोग गठन गर्ने वा नगर्ने विषय सरकारलाई बाध्यकारी देखिँदैन । आवश्यक भएमा मात्र गठन गर्न सक्ने संवैधानिक व्यवस्था हो । संविधानसभाले जिल्लालाई आधार बनाएर सात प्रदेश रहने गरी संविधान निर्माण गरेको देखिन्छ । उक्त प्रदेशहरूको सिमांकनको विषयमा सुझाव दिन नेपाल सरकारले एक संघीय आयोग गठन गर्न सक्नेछ भन्ने व्यवस्था छ । गठन गर्नेछ' भन्ने बाध्यात्मक व्यवस्था नभएकाले गठन गर्नेनगर्ने सरकारलाई बाध्यकारी संवैधानिक व्यवस्था देखिँदैन । मधेसकेन्द्रित मधेसी तथा थारू, मुस्लिम, जनजाति दलितलगायतका दलहरूका माग सम्बोधन गर्न उनीहरूको पनि यो संविधानमा स्वामित्व छ भन्ने महसुस गराई संविधान संशोधन अपरिहार्य छ । तर प्रदेशको सिमांकन र संख्याको हेरफेर गर्ने संवैधानिक अधिकार भने केवल संघीय संसद्लाई मात्र देखिन्छ । संविधानको धारा २७४ ले नेपालको सार्वभौमिकता, भौगोलिक अखण्डता, स्वाधीनता र जनतामा निहित सार्वभौमसत्ताको प्रतिकुल हुने गरी संविधान संशोधन गर्ने अधिकार संघीय संसद्लाई समेत रहेको देखिँदैन । यो व्यवस्था भने नेपालको भौगोलिक अवस्थितिलाई समेत मध्यनजर गरी राखिएको हुन सक्छ । यसलाई कठोर संविधानको रूपमा हेर्न सकिन्छ । तर अन्य धारालाई भने संघीय संसद्लाई प्रदेश सभाको सहमति आवश्यक नपर्ने अवस्थामा संघीय संसद्का दुवै सदनमा तत्काल कायम रहेका सम्पूर्ण सदस्य संख्याको कम्तीमा दुईतिहाइ बहुमतबाट पारित गर्नुपर्ने बाध्यात्मक व्यवस्था छ । कुनै प्रदेशको सिमाना परिवर्तन वा अनुसूची ६ मा उल्लिखित विषयसँग सम्बन्धित भएमा त्यस्तो विधेयक संघीय संसद्मा प्रस्तुत भएको तीस दिनभित्र सम्बन्धित सदनको सभामुख वा अध्यक्षले सहमतिको लागि प्रदेश सभामा पठाउनुपर्ने, त्यसरी पठाइएको विधेयक तीन महिनाभित्र सम्बन्धित प्रदेश सभाका तत्काल कायम रहेका सम्पूर्ण सदस्यहरूको बहुमतबाट स्वीकृत वा अस्वीकृत गरी त्यसको जानकारी संघीय संसद्मा पठाउनुपर्नेछ । कुनै प्रदेश सभा कायम नरहेको अवस्थामा त्यस्तो प्रदेश सभा गठन भई त्यसको पहिलो बैठक बसेको मितिले तीन महिनाभित्र स्वीकृत वा अस्वीकृत गरी पठाउनुपर्ने बाध्यात्मक व्यवस्था छ । तीन महिनाको अवधिभित्र त्यस्तो विधेयक स्वीकृत वा अस्वीकृत भएको जानकारी नदिएमा संघीय संसद्को विधेयक उत्पत्ति भएको सदनले त्यस्तो विधेयकउपरको कारबाही अगाडि बढाउन बाधा नपार्ने व्यवस्था गरिएको छ । उक्त अवधिभित्र बहुसंख्यक प्रदेश सभाले त्यस्तो विधेयक अस्वीकृत गरेको सूचना संघीय संसद्को सम्बन्धित सदनलाई दिएमा त्यस्तो विधेयक निष्क्रिय हुनेछ । प्रदेश सभाको सहमति आवश्यक नपर्ने वा बहुसंख्यक प्रदेश सभाबाट स्वीकृत भई आएको विधेयक संघीय संसद्का दुवै सदनमा तत्काल कायम रहेका सम्पूर्ण सदस्य संख्याको कम्तीमा दुईतिहाइ बहुमतबाट पारित गर्नुपर्नेछ । पारित भएको विधेयक प्रमाणीकरणको लागि राष्ट्रपतिसमक्ष पेस गरिनेछ । पेस भएको विधेयक प्राप्त भएको पन्ध्र्र दिनभित्र प्रमाणीकरण गर्नेछ र प्रमाणीकरण भएको मितिदेखि संविधान संशोधन हुने व्यवस्थाले प्रदेशको सिमाना तथा संख्याको हकमा संघीय संसद् र प्रदेश संसद्को निर्वाचन नभएसम्म संविधान संशोधन हुन सक्दैन । व्यवस्थापिकासंसद्लाई त केवल प्रदेशका कानुनसम्म बनाउन पाउने संवैधानिक अधिकार देखिन्छ । संविधानले दिएको अधिकारभन्दा बाहिर गएर प्रदेशको सिमाना तथा संख्या हेरफेर गर्ने गरी संविधान संशोधन गरियो भने त्यसलाई लोकतन्त्र, संघीयता तथा संविधानवादले चिन्दैन । त्यो संविधानमाथि गरिएको जालझेल मात्र हुनेछ । व्यवस्थापिकासंसद्लाई त केवल प्रदेशका कानुनसम्म बनाउन पाउने संवैधानिक अधिकार देखिन्छ । संविधानले दिएको अधिकारभन्दा बाहिर गएर प्रदेशको सिमाना तथा संख्या हेरफेर गर्ने गरी संविधान संशोधन गरियो भने त्यसलाई लोकतन्त्र, संघीयता तथा संविधानवादले चिन्दैन । त्यो संविधानमाथि गरिएको जालझेल मात्र हुनेछ । जुनसुकै लोकतान्त्रिक देशमा संविधानलाई मूल कानुन मानिन्छ । समय गणितीय हिसाबमा नभई ज्यामितीय हिसाबमा परिवर्तन हुने गर्छ । त्यसैले देशको जीवन गणितीय नभई ज्यामितीय रूपमा परिवर्तित हुन्छ । यसले गर्दा देशमा आर्थिक, सामाजिक र राजनीतिक अवस्थामा लगातार परिवर्तन भइरहन्छ । सामाजिक मूल्यमान्यता पनि समयसमयमा परिवर्तन भइरहँदा नयाँ समस्या सिर्जना हुन जान्छ । त्यस किसिमको समस्या समाधानको लागि संविधान नै परिवर्तन, खारेज वा संशोधन गर्नुपर्ने हुन्छ । त्यसैले यस किसिमका परिवर्तनले संविधानको मस्यौदामा अपर्याप्तता रहने, परिवर्तित विषयवस्तुले समेट्न नसक्ने हुँदा संविधानको संशोधन आवश्यक पर्छ । संशोधनको अर्थ समसामयिक सुधार हो, आमूल परिवर्तन हो । अमेरिकामा प्रत्येक संशोधन विधेयक प्रस्ताव गर्ने गरिन्छ । उक्त प्रस्तावमा प्रत्येक हाउस अफ रिप्रिजेन्टेटिभको २३ बहुमतले पारित गरेर, राज्यका २३ बहुमतको सभाद्वारा अनुमोदन गरेमा संशोधन हुने गर्छ । हालसम्म सबैजसो संशोधन छलफलबाटै भएका छन् । अनुमोदनको प्रक्रिया कहिले पनि अपनाइएको छैन । ३४ राज्यले मतदान दिएर, ३४ राज्यको संवैधानिक प्रचलनद्वारा अनुमोदन गरी संशोधन गर्ने गरिन्छ । कुनचाहिँ संशोधनको तरिका अपनाउने भन्ने कुरा कंग्रेसको स्वविवेकीय अधिकार रहन्छ । जब अनुमोदन हुन्छ, संविधानको संशोधित धारा लागू हुन्छ । अमेरिकाको २२९ वर्षको संवैधानिक इतिहासमा हजारौंपटक संविधान संशोधन गर्ने प्रयत्न गरिए पनि केवल ३० पटक कंग्रेसले औपचारिक रूपमा संविधान संशोधन गर्ने प्रस्ताव राखे पनि २९ औं पटक मात्र संविधान संशोधन भएको छ । मौलिक हकका सयौं संशोधन राज्यले अनुमोदन नगरिदिँदा त्यत्तिकै मरेर गएको अनुभव छ । त्यसैले अमेरिकी संविधान संशोधन गर्न धेरै कठिन भएको छ । अस्ट्रेलियामा पनि संविधानको संशोधन प्रक्रिया दुई प्रकारको रहेको छ । पहिलो प्रस्ताव गरेर, दोस्रो अनुमोदन गरेर । संविधान संशोधनको लागि प्रत्येक सदनको २३ बहुमतद्वारा प्रस्ताव राखेर अथवा एक सदनको पूर्ण बहुमतमध्ये दुई मत झिकेर तीन महिनासम्म त्यत्तिकै थाती राखेर प्रस्ताव गरिन्छ । त्यसपछि प्रस्तावित संशोधन प्रस्ताव अनुमोदनको लागि जनमत संग्रहमा निर्वाचनमा लगेर राज्यको बहुमतले पारित गराई गभर्नर जनरलद्वारा स्वीकृति लिई संशोधन गर्ने गरिन्छ । यो सुरु औपचारिक संशोधन मानिन्छ । कतिपय संशोधन प्रस्तावमा कमनवेल्थ सरकारले जनमत संग्रह अस्वीकार गरेपछि तुहिएर गएका पनि छन् । सन् १९०० देखि जम्मा केवल नौपटक संविधानको संशोधन भएको छ । यद्यपि ३७ वटा जनमत संग्रह संविधान संशोधनको लागि भए । कहिलेकाहीं राज्यका संसद्को बहुमत नआउँदासमेत संशोधन प्रस्ताव त्यत्तिकै टरेर गएको अवस्था छ । भारतमा भने भारतको संविधान संशोधन गर्ने पूर्ण अधिकार संसद्लाई रहेको छ । संशोधन विधेयक जुनसुकै सदनमा प्रस्तुत गरिए पनि प्रत्येक सदनमा संशोधन विधेयक सम्पूर्ण सदस्य संख्याको बहुमतले पारित गर्नुपर्ने हुन्छ । बहुमत भन्नाले कम्तीमा २३ सदस्यको उपस्थिति र मतदान भएको खण्डमा संशोधन विधेयक पारित भएको मानिन्छ । उक्त सदनमा राष्ट्रपतिको उपस्थिति र अनुमोदन गरेपछि मात्र संविधान संशोधन भएको मानिन्छ । भारतमा सन् १९४९ पछि १०१ भन्दा बढी पटक संविधान संशोधन भइसकेको छ । बेलायतमा सार्वजनिक विधेयक पारित गर्दा त्यहाँ धेरै किसिमको संसदीय चरण पार गर्नुपर्ने हुन्छ । जसमा पहिलो वाचन, दोस्रो वाचन, समितिको चरण, प्रतिवेदनको चरण र तेस्रो वाचन गरेर संविधान संशोधन हुने गर्छ । अतः विश्वको संवैधानिक अभ्यासलाई समेत हेरी २०७४ माघ ७ गतेसम्म तिनै तहका संसद्को निर्वाचन गर्नुभन्दा संविधान संशोधन गर्दै सत्ता लम्ब्याउँदै जाने सरकारको कार्यदिशा देखिन्छ । यसले गर्दा संक्रमणकालीन अवस्था अझै लम्बिँदै जाने संविधान कार्यान्वयनको महत्वपूर्ण पक्ष निर्वाचन अोझेलमा पर्दै जाने र संविधान कार्यान्वयन हुनै नसक्ने अवस्था सिर्जना हुन सक्ने देखिएकाले तीन तहको निर्वाचनको तिथि तथा मिति घोषणा गरी निर्वाचन सम्पन्न गरी संविधान संशोधन गर्नु सरकारको संविधान कार्यान्वयनको एउटा अहं सँवैधानिक एवं राजनीतिक दायित्व हो ।"
औद्योगिक व्यवसाय ऐन र अल्पदृष्टिको संसद,"संसद् पेस भएको झन्डै दुई वर्षपछि संसद्ले हालै औद्योगिक व्यवसाय ऐन पारित गरेको छ । कुनै पनि कानुन निर्माणका खास उद्देश्य हुन्छन् । यो ऐनले मूलतः उद्योगको दर्ता तथा नियमन, उद्योगको वर्गीकरण तथा पँजी बनावट, उद्योग तथा लगानी प्रवद्र्धन बोर्डको गठन तथा सञ्चालन, उद्योगले राज्यबाट पाउने छुट तथा सुविधा, एकल विन्दु सेवा, रुग्ण उद्योगको संरक्षण जस्ता उद्देश्य राखिएका छन् । यसरी नै संसद्मा सरकारले पेस गरको श्रम विधेयकमा श्रमिकको पारि श्रमिक, सुविधा, अधिकारको मात्र नभई कर्तव्य, आचरण र विवाद समाधानको विधिको व्यवस्था गर्ने, श्रम शोषणका सबै अवस्था अन्त्य गरी असल श्रम सम्बन्धको विकास गर्ने उद्देश्य उल्लेख गरिएको छ । औद्योगिक व्यवसाय ऐनमा आफ्नो उद्देश्यभन्दा बाहिर गई विद्यमान श्रम कानुन र प्रस्तावित कानुनमा स्पष्ट व्यवस्था हुँदाहुँदै वर्क परमिटको व्यवस्था, श्रमिकले हडताल गर्न नपाउने गरी प्रतिबन्ध, नो वर्क नो पेको व्यवस्था गरिएको रहेछ । यसमा श्रमिकहरूको पारिश्रमिक, सुविधा वा उनीहरूले पालना गर्नुपर्ने कर्तव्य र अनुशासन वा अधिकारको बारेमा एक शब्द कहीं उल्लेख गरिएको छैन । श्रमिकले पाउने कुरा केही नलेखी श्रमिकविरोधी एउटा प्रावधान झस्केलाबाट छिराउने कार्य भएको छ । यसले राज्यको नीतिगत तहमा भ्रष्टाचारको सम्भावना अस्वीकार गर्न सकिन्न । श्रम ऐन २०४८ जारी हुँदा यो ऐनमा वर्क परमिटको व्यवस्था थिएन । त्यसैले औद्योगिक व्यवसाय ऐन २०४९ मा यससम्बन्धी व्यवस्था गरियो । तर सर्वोच्च अदालतको विशेष इजलासले एउटा मुद्दामा श्रम ऐनमै यससम्बन्धी व्यवस्था गर्न निर्देशन दिएपछि २०५४ सालबाट श्रम ऐनमा वर्क परमिटको व्यवस्था थप भएर अहिलेसम्म कार्यान्वयनमा आएको छ । तर हालै संसद्ले पारित गरेको यस ऐनमा गरिएको वर्क परमिटको व्यवस्थासँग श्रम ऐनमा उल्लिखित व्यवस्था र नेपालले विश्व व्यापार संगठनको सदस्यता लिँदा गरेको प्रतिबद्धतासँग समेत मेल खाँदैन । यस ऐनमा नेपालमा कार्यरत विदेशीले स्वदेश फर्कंदा उनीहरूले कमाएको रकमको परिवत्र्य विदेशी मुद्रामा ७५ प्रतिशत मात्र लैजान दिने व्यवस्था गरिएको छ । हाल विभिन्न देशले पारस्परिक समानताको विषय उठाई समान व्यवहार गर्छन् । केही समयअगाडि दक्षिण कोरियाले नेपालले आफ्ना नागरिकलाई सामाजिक सुरक्षा दिएमा मात्र कोरियामा नेपालीले त्यहाँको नागरिकसरह सुविधा पाउने उल्लेख गरेको मिडियामा आएको थियो । अरू मुलुकले पनि पारस्परिकताको कुरालाई महत्व दिने गरेका छन् । हाल वैदेशिक रोजगारमा रहेका श्रमिकहरूले कमाएको पारि श्रमिकको शतप्रतिशतसम्म फिर्ता ल्याउने गरेका छन् । त्यसैले नेपालमा काम गर्ने विदेशीले पनि शतप्रतिशतसम्म परिवत्र्य विदेशी मुद्रामा लैजान दिनुपर्छ, ७५ प्रतिशत मात्र लैजान दिने गरिएमा नेपाली कार्यरत मुलुकले पनि समान व्यवस्था गर्दा नेपाललाई घाटा पुग्ने अवस्था सिर्जना हुन्छ । यसबाट केही समयभित्रै विदेशमा कार्यरत नेपालीहरूको रिमिट्यान्स भित्र्याउन समस्या भोग्नुपर्ने अवस्था सिर्जना हुन सक्छ । नेपालको संसद् ६ महिनापछिको सम्म पनि सोच्न नसक्ने रहेछ भन्ने यसले स्थापित गर्नेछ । यस ऐनमा गरिएको व्यवस्थाहरूमध्ये उद्योग व्यवसायमा् श्रमिकले हडताल गर्न नपाउने व्यवस्था सबैभन्दा बढी प्रचारमा आएको छ । विश्वव्यापी मान्यताअनुसार सामूहिक विवाद समाधानका क्रममा श्रमिकको तर्फबाट हडताल हुने गर्छ भने रोजगारदाताको तर्फबाट तालाबन्दी गर्न पाउने हुन्छ । यी दुवै कुराको परिणाम भने उद्योग केही समयसम्म बन्द हुने नै हुन्छ । तर यो ऐनले रोजगारदाताले तालाबन्दी गर्न पाउने अधिकारलाई यथावत् राखेको छ । तर श्रमिकहरूले मात्र हडताल गर्न नपाउने गरी प्रतिबन्ध लगाएको छ । संसद्ले श्रम र पुँजीको बीचमा सन्तुलन कायम गर्न नसकेको मात्र नभई पक्षपातसमेत गरेको छ । यसरी नै यो ऐनले राजनीतिक दल वा आबद्ध संगठन वा जातीय संगठन वा यस्तै उत्पात मच्चाउनेहरूबाट जति पनि हडताल गर्न पाउने छुट दिएको छ । किनकि तिनलाई हडताल गर्न वा बन्द गर्न रोक लगाइएको छैन । केवल श्रमिकले सामूहिक माग पूरा गर्न हडताल गर्न नपाउने व्यवस्था गरिएको छ । नेपालमा हुने हडतालमध्ये ६४ प्रतिशत हडतालहरू राजनीतिक दल, आबद्ध संगठनबाट हुने गरेको छ । ०६२६३ सालको आन्दोलन, त्यसपछिको नेकपा माओवादीले गरेको नागरिक सर्वोच्चताको आन्दोलन, मधेस आन्दोलन, जनजाति आन्दोलन वा यस्तै आन्दोलनमा हुने नेपाल बन्द तथा आम हडतालको हिस्सा रहेको छ । ३० प्रतिशत आन्दोलनहरू नेपाल उद्योग वाणिज्य महासंघ र मातहतका वस्तुगत संघहरूले गर्ने गरेका छन् । यातायात व्यवसायीहरूको हडताल, सिन्डिकेटविरुद्ध उद्योगीहरूको महिनौं लामो हडताल, शान्तिसुरक्षा र बिजुलीको माग गर्दै वीरगन्ज र विराटनगरको औद्योगिक करिडोरमा रोजगारदाताले हप्तौ हडताल गरेका छन् । माओवादी आन्दोलनको विरुद्धमा होस् वा राजस्वले छापा मारेको विरुद्ध वा बजार अनुगमनविरुद्धमा उद्योगीहरूले गरेको हडताल आदि नेपाली मिडियाहरूमा आएको छ । नेपालको कुल हडतालमा श्रमिकहरूको हडतालको हिस्सा केवल ६ प्रतिशतको हाराहारीमा रहेको छ । ९४ प्रतिशतको हडताललाई वैधानिकता दिन र केवल श्रमिकले माग राख्न नपाउने गरी प्रतिबन्ध लगाउने व्यवस्था किन गरियो ? यो आश्चर्यको विषय रहेको छ । औद्योगिक व्यवसाय ऐनमा श्रमिकले पाउने कुरा केही नलेखी श्रमिकविरोधी एउटा प्रावधान झस्केलाबाट छिराउने कार्य भएको छ । यसले राज्यको नीतिगत तहमा भ्रष्टाचारको सम्भावना अस्वीकार गर्न सकिन्न । यसको मतलब श्रमिकले जथाभावी हडताल गर्न पाउनुपर्छ भन्ने होइन । विश्वका विकसित मुलुकहरूले हडतालमा प्रतिबन्ध लगाएका छैनन्, तर यसलाई वैकल्पिक व्यवस्था गरी हडताल हुनै नसक्ने अवस्था सिर्जना गरेका छन् ।श्रम आयोग वा श्रम मध्यस्थता ट्राइब्युनल जस्ता संयन्त्रको विकास गरी वैकल्पिक उपचार र त्यसको कार्यान्वयन गर्ने संयन्त्रको विकासमार्फत् श्रमिक हडताललाई न्यून गर्न सकिन्छ । यसैले श्रमिकले आफ्नो माग पूरा गर्ने क्रममा कानुनी प्रक्रिया पूरा गरी हडताल गर्न पाउने व्यवस्था प्रचलित श्रम कानुनमा गरिएको छ । कानुनबमोजिम गरिने हडताललाई प्रतिबन्ध लगाउने र कानुनी र गैरकानुनी हडतालमा विभेद नहुने गर्दा वाइल्ड क्याट स्ट्राइकले प्रश्रय पाउँछ । यसले श्रम बजारमा अस्थिरता सिर्जना हुन्छ । नेपालले अनुमोदन गरेको अन्तर्राष्ट्रिय श्रम संगठनको महासन्धि नं ९८ र श्रमिकको आधारभूत महासन्धिको रूपमा रहेको महासन्धि नं ८७ ले श्रमिकहरूलाई हडताल गर्ने अधिकारको प्रत्याभूति गर्छ । ती महासन्धिको अधिकारलाई कुनै राष्ट्रिय कानुनले खोस्न सक्दैन । यसपटक मात्र होइन, शाही शासनकालमा तथा त्यसअगाडि पनि श्रमिकको हडतालको अधिकार खोस्ने प्रयास भएका थिए । त्यसबखत हडतालमा प्रतिबन्ध लगाउने गरी जारी गरेको सूचनाहरूको विरुद्धमा आईएलओमा दायर गरेका मुद्दाहरू (मुद्दा नं २१२० र २३४०) मा नेपाल सरकारले ती कानुन परिवर्तन गर्ने प्रतिबद्धता जनाएको थियो । तर त्यो प्रतिबद्धताविपरीत संसद्ले कानुन बनाउन सक्दैन । यसरी नै यो ऐनमा सुदृढ औद्योगिक सम्बन्धलाई उत्पादकत्व वृद्धिको प्रबल आधार मानी काम नगर्दाको अवधिको पारि श्रमिक दिनुपर्ने छैन । यस सम्बन्धमा श्रम तथा प्रचलित कानुनले निर्दिष्ट गरेबमोजिम हुनेछ भन्ने उल्लेख छ । जुन ऐनले श्रमिकले पाउने पारि श्रमिकको बारेमा र पारिश्रमिक कट्टा हुनेबारेमा बोल्दैन, त्यसमा यो व्यवस्था आउनु नै कपटपूर्ण रहेको छ । मैले माथि भनेझैँ नेपालको हडतालमा ९४ प्रतिशत हिस्सा ओगट्ने पक्षले गरेको गल्तीको सजाय श्रमिकले व्यहोर्नुपर्ने ? हडतालका आयोजक उद्योग वाणिज्य महासंघ स्वयं वा राजनीतिक दल वा जातीय संगठन वा तिनका नेता वा विधेयक पारित गर्ने सांसद हुनुनपर्ने ? हडतालमा रोक लगाउने हो भने ती प्रमुख हडताल गर्ने पक्षबारे ऐनमा किन कुनै व्यवस्था गरिएन । यसबाटै यो प्रावधान निहित स्वार्थ पूरा गर्ने व्यक्तिको आग्रहमा आएको हो भन्ने प्रस्ट छ । तसर्थ, राष्ट्रपतिबाट प्रमाणीकरण हुनुअगाडि नै यी व्यवस्थाहरूमा यथोचित सुधार गर्न नेपाल सरकारले ध्यान देओस् ।"
किर्गियस आठ साताका लागि निलम्बनमा,"लन्डनः खेलका क्रममा अशोभनीय व्यवहार प्रदर्शन गरेको आरोपमा एटीपीले अस्ट्रेलियन टेनिस खेलाडी निक किर्गियसलाई आठ सातासम्म कुनै पनि प्रतियोगिता खेल्न नपाउने गरी निलम्बन गरेको छ । एटीपीको उक्त निर्णयपछि २१ वर्षीय किर्गियसले अब जारी सिजनको बाँकी अवधि कोर्टबाहिर बिताउनुपर्नेछ । उनी आगामी जनवरी १५ देखि मात्र कोर्टमा फर्कन पाउनेछन् । उनले वर्षको पहिलो ग्रान्डस्लाम प्रतियोगिता अस्ट्रेलियन ओपन भने खेल्न पाउनेछन् । निलम्बनसँगै एटीपीले किर्गियसलाई थप २५ हजार अमेरिकी डलर जरिवाना तिराउने निर्णय पनि गरेको छ । पटकपटक अनुशासनसम्बन्धी विवादमा फस्दै आएका किर्गियसले हालसम्म तिरेको यो सबैभन्दा ठूलो जरिवाना हो । हालै चीनमा सम्पन्न सांघाई ओपन टेनिस प्रतियोगिताका क्रममा खेल भावना विपरीतको कार्य गरेको आरोपमा किर्गियसलाई दण्डित गरिएको हो । उक्त विषयमा छानबिन गर्न एटीपीले समिति गठन गरेको थियो । सोही समितिको प्रतिवेदनका आधारमा किर्गियसलाई निलम्बन र जरिवाना तिराउने निर्णय गरिएको बताइएको छ । सोही आरोपमा गत साता आयोजकले पनि उनलाई १६ हजार पाँच सय अमेरिकी डलर जरिवाना तिराउने निर्णय गरेको थियो । सांघाई मास्टर्सको दोस्रो चरणको खेलका क्रममा उनले आक्रामक व्यवहार प्रदर्शन गरेका थिए । त्यतिबेला उनले खेलका क्रममा अशोभनीय व्यवहार प्रदर्शन गरेको आरोपमा १० हजार, दर्शकमाथि अपशब्द प्रयोग गरेको आरोपमा पाँच हजार र खेल भावनाविपरीतको आचरण प्रदर्शन गरेको आरोपमा एक हजार पाँच सय अमेरिकी डलर जरिवाना तिराउने निर्णय गरिएको थियो । किर्गियस दोस्रो चरणको खेलमा तुलनात्मक रूपमा कमजोर जर्मन प्रतिद्वन्द्वी मिसचा जाभरेभसँग ६३, ६१ ले पराजित भएका थिए । हाल विश्व वरीयताको १४औं स्थानमा रहेका किर्गियसले कुनै कारणबिना नै अम्पायर अली निलीसँग बीचैमा खेल परित्याग गर्ने अनुमति मागेका थिए । यसैगरी उनले खेल सकिएपछि दर्शकलाई समेत अपशब्द प्रयोग गरेका थिए । उनले राम्रो खेल्न नसकेको भन्दै दर्शकले आलोचना गरेपछि किर्गियसले दर्शकलाई नै कोर्टमा आएर राम्रो खेल्न चुनौती दिएका थिए । यसैगरी खेलका क्रममा उनी आफ्ना प्रतिद्वन्द्वीविरुद्घ सर्भिस गरेर जवाफी प्रहारको प्रतीक्षा नै नगरी सीधै कोर्टबाट बाहिरिएका थिए । किर्गियसले भने आफू निकै थकित भएकाले कोर्टबाट बाहिरिएको र तनावमा आएको दाबी गर्दै आएका छन् । लगातार एकपछि अर्को प्रतियोगिता खेल्नु परेकाले म शारीरिक र मानसिक रूपमा निकै थकित थिएँ, त्यसैले मबाट त्यस्तो व्यवहार प्रदर्शन हुन गयो, उनले आफ्नो बचाउ गर्दै भनेका छन् । यसअघि पनि किर्गियसले केही प्रतियोगितामा आक्रामक व्यवहार प्रदर्शन गरेका थिए । गत वर्ष क्यानडाको मोन्ट्रियलमा खेलिएको प्रतियोगितामा पनि उनले प्रतिद्वन्द्वी स्टान वावरिन्कालाई दुव्र्यवहार गरेका थिए । उक्त व्यवहारका लागि त्यति बेला किर्गियसलाई १२ हजार पाँच सय अमेरिकी डलर जरिवाना तिराइएको थियो । त्यति बेला नै उनलाई ६ महिनासम्म खेलका क्रममा कुनै अभद्र व्यवहार गरे २५ हजार अमेरिकी डलर जरिवाना तिराउने र निश्चित अवधिका लागि खेलबाट निलम्बनसमेत गर्न सकिने चेतावनी दिइएको थियो । उनलाई ६ महिनाका लागि दिइएको चेतावनीको अवधि गत फेब्रुअरीमा सकिएको थियो ।"
इकार्डीको कप्तानी संकटमा,"मिलानः महत्वपूर्ण खेलमा पेनाल्टीमा समेत गोल गर्न चुकेपछि इन्टर मिलानमा मउरो इकार्डीको कप्तानी संकटमा परेको छ । इटालियन सिरिए फुटबलको आइतबार राति भएको खेलमा इकार्डीले पेनाल्टी प्रहारको अवसर खेर फालेपछि इन्टर मिलान काग्लिआरीसँग २१ गोलले पराजित हुन पुगेको थियो । पराजयसँगै आठ खेलबाट ११ अंकमात्रै जोड्न सकेको इन्टरतालिकाको ११ औं स्थानमा सीमित भएको छ । खेलको पहिलो हाफमै प्राप्त पेनाल्टी प्रहारको अवसरमा गोल गर्न चुकेपछि इकार्डीको व्यापक आलोचना भएको थियो । खेलको २६ औं मिनेटमा ब्रुनो आल्भेसले इकार्डीलाई पेनाल्टी बक्सभित्र लडाएपछि इन्टरले पेनाल्टी प्रहारको अवसर पाएको थियो । यद्यपि इकार्डीले पोस्टभन्दा बाहिर प्रहार गरेपछि आफ्नै मैदानमा सयौंको संख्यामा उपस्थित इन्टरका समर्थक आक्रोशित बनेका थिए । खेल अवधिभर इन्टरका समर्थकले ब्यानरसहित इकार्डीको विपक्षमा नाराबाजी गरेका थिए । पेनाल्टी प्रहारको अवसर खेर फालेपछि इन्टरका उपाध्यक्ष जेभियर जानेट्टीले पनि इकार्डीको कप्तानीको विषयमा छलफल गरिने प्रतिक्रिया दिएका छन् । इन्टरका प्रशिक्षक फ्राङ्क डी बोइरले पनि यस विषयमा छलफल हुने संकेत गरेका छन् । हामी यस विषयमा गम्भीरताका साथ छलफल गर्नेछौं', प्रशिक्षक बोइरले भनेका छन्, त्यसमा खेलाडी र हाम्रा समर्थकलाई पूर्ण सम्मान दिएर छलफल गरिनेछ ।' खेलको दोस्रो हाफ सुरु भएको १० मिनेटपछि नै जोए मारियोले इन्टरलाई १० को अग्रता दिलाएका थिए । काग्लिआरीका गोलरक्षक मार्का स्टोरारीले फर्काएको बललाई गोलमा परिणत गर्दै मारियोले टोलीलाई अगाडि बढाएका थिए । तर त्यसपछि लगातार दुई गोल व्यहोर्दै इन्टर आफ्नै मैदानमा महत्वपूर्ण तीन अंक गुमाउन बाध्य बन्यो । काग्लिआरीको जितमा फेड्रिको मेल्चिओरीको भूमिका महत्वपूर्ण रह्यो । ७१ औं मिनेटमा टोलीका लागि बराबरी गोल फर्काएका मेल्चीओरीले टोलीको विजयी गोलका लागि पनि महत्वपूर्ण भूमिका निर्वाह गरे । उनकै प्रहारलाई इन्टरका गोलरक्षक समीर हान्दानोभिचले आफ्नै पोस्टमा छिराएपछि काग्लिआरी २१ ले विजयी बनेको थियो । आठ खेलबाट १३ अंक बनाएको काग्लिआरी तालिकाको सातौं स्थानमा उक्लिएको छ । अर्को खेलमा एसी मिलानले महत्वपूर्ण जित हात पार्यो । एसी मिलानले चिएभो भेरोनालाई ३१ गोलले हरायो । एसी मिलान अंकतालिकाको तेस्रो स्थानमा उक्लिएको छ । आठ खेलपछि दोस्रो स्थानको रोमासँग समान १६ अंक बनाए पनि गोलअन्तरमा पछि परेको एसी मिलान तेस्रो स्थानमा पुगेको हो । चिएभोको मैदानमा भएको खेलको पहिलो हाफमा १० को अग्रता बनाएको एसी मिलानले दोस्रो हाफमा थप दुई गोल गर्दै जित पक्का बनाएको थियो । खेलको ४५ औं मिनेटमा जुराज कुक्काले पहिलो गोल गरे । दोस्रो हाफ सुरु भएलगत्तै एमबाये नियाङले आकर्षक गोल गर्दै एसी मिलानलाई २० ले अघि बढाएका थिए । ७६ औं मिनेटमा भाल्टर बिर्साले फ्रिकिकमार्फत गोल गर्दै चिएभोलाई खेलमा फर्काउने प्रयास गरे । तर कार्लास बाक्काको प्रहारलाई रोक्ने प्रयासमा चिएभोका डिफेन्डर डारियो डाइनेल्लीले बल आफ्नै पोस्टभित्र छिराएपछि एसी मिलानको जित ३१ ले पक्का बनेको थियो । चिएभोले यो वर्ष आफ्नो मैदानमा पराजय व्यहोरेको पहिलो पटक हो । आठ खेलबाट १३ अंक भएको चिएभो तालिकाको छैटौं स्थानमा छ ।"
नेपालको समूहमा तीन टोली,"काठमाडौः कात्तिक १७ देखि ३० गतेसम्म मलेसियामा आयोजना हुने एएफसी सोलिडारिटी कप फुटबलमा नेपाली राष्ट्रिय फुटबल टोलीले पहिलो खेल टिमोर लिस्टेसँग खेल्ने भएको छ । एसियाली फुटबल महासंघ (एएफसी) ले आइतबार सार्वजनिक गरेका खेल तालिकाअनुसार नेपालले समूहको पहिलो खेलमा बंगलादेशसँग खेल्नु पर्ने थियो । तर आइतबार नै बंगलादेशले प्रतियोगिता नखेल्ने निर्णय गरेपछि नेपालले पहिलो खेलमा टिमोर लेस्टेलाई प्रतिद्वन्द्वीका रुपमा पाएको हो । सोलिडारिटी कपमा नेपाल समूह ए' मा परेको छ । बंगलादेशले प्राविधिक कारण देखाउँदै भाग नलिने निर्णय गरेपछि समुहमा नेपालले एक खेल जितेमा सेमिफाइनल यात्रा पक्का हुनेछ । नेपालको समूहमा टिमोर लिस्टे र ब्रुनाई रहेका छन् । नेपालले समूहको पहिलो कात्तिक २० गते टिमोर लिस्टे र अन्तिम खेल कात्तिक २३ गते ब्रुनाईसँग खेल्नेछ । यसअघि नेपालकै समूहमा पाकिस्तानसमेत रहे पनि पाकिस्तानले प्राविधिक कारण देखाएर प्रतियोगितामा सहभागी नहुने निर्णय गरेको थियो । सात टोली सम्मिलित उक्त प्रतियोगिताको समूह बी' मा श्रीलंका, लाओस, मकाउ र मंगोलियाबीच प्रतिस्पर्धा हुनेछ । लिग कम नकआउटका आधारमा खेलिने उक्त प्रतियोगितामा समूहका दुई उत्कृष्ट टोली सेमिफाइनलमा प्रवेश गर्नेछन् । सेमिफाइनल खेल कात्तिक २७ र फाइनल खेल कात्तिक ३० गते खेलिनेछ । एएएफसीले एएफसी च्यालेन्ज कप आयोजना गर्न छाडेपछि त्यसैको सट्टामा यस वर्षदेखि सोलिडारिटी कप आयोजना गर्न लागेको हो । एएफसीले सन् २०१८ को विश्वकप छनोट र सन् २०१९ को एसिया कप छनोट चरणबाट बाहिरिएका टोलीलाई सोलिडारिटी कोर्समा सहभागिता जनाउन लागेको हो । विश्वकप छनोटका लागि भएको प्रारम्भिक छनोट खेलमा नेपाल भारतसँग पराजित हुँदै बाहिरिएको थियो । नेपाली टोलीले करिब आठ महिनापछि औपचारिक प्रतियोगितामा सहभागिता जनाउन लागेको हो । नेपाली टोलीले आठ महिनाअघि बंगबन्धु गोल्ड कप र भारतको गुवाहाटीमा सम्पन्न १२ औं दक्षिण एसियाली खेलकुद (साग) को उपाधि जितेको थियो । दसैंको बिदापछि नेपाली टोलीले आइतबारदेखि नै सोलिडारिटी कोर्सका लागि अभ्यास सुरु गरेको छ ।"
टेनिस र भारोत्तोलनको अन्तर्राष्ट्रिय सहभागिता,"काठमाडौः डब्लूटीए रोड टु सिंगापुरमा सहभागी हुन दुई खेलाडीसहित तीन सदस्यीय नेपाली लनटेनिस टोली सोमबार त्यसतर्फ प्रस्थान गरेको छ । अक्टोबर १७ देखि २४ तारिखसम्म आयोजना हुने उक्त प्रतियोगितामा मायांका राणाले यू १६ र इरा रावतले यू १४ उमेरसमूहको महिला सिंगल्समा प्रतिस्पर्धा गर्नेछन् । गत मे १ र २ तारिखमा भएको छनोट प्रतियोगिताबाट मायांका र इरा पहिलो स्थानमा रहँदै रोड टु सिंगापुरका लागि छनोट भएका हुन् । टोलीको प्रशिक्षकमा कृष्णराज घले रहेका छन् । मायांका र इराको स्पर्धामा उनीहरूसहित समान २०२० जना खेलाडी सहभागी रहने जानकारी प्रशिक्षक घलेले दिए । २० खेलाडीलाई चार समूहमा विभाजन गरी खेल खेलाइनेछ । समूहको शीर्ष स्थानमा रहने खेलाडी सेमिफाइनलमा प्रवेश गर्नेछन् । प्रतियोगितामा नेपालसहित सिंगापुर, अस्ट्रेलिया, चीन, चाइनिज ताइपेई, हङकङ, इन्डोनेसिया, जापान, दक्षिण कोरिया, मलेसिया, न्युजिल्यान्ड, फिलिपिन्स, श्रीलंका, थाइल्यान्ड, उज्वेकिस्तान, भियतनाम र प्यासिफिक ओसिएना क्षेत्रका खेलाडीको सहभागिता रहने बताइएको छ । टोलीलाई नेपाल ओलम्पिक कमिटीकी उपाध्यक्षसमेत रहेकी अखिल नेपाल लनटेनिस संघकी अध्यक्ष ज्योति राणाले सोमबार नै बिदाइ गरिन् । यसैगरी, आईडब्लूएफ युथ विश्व च्याम्पियनसिपमा सहभागी हुन नेपाली भारोत्तोलन टोली मंगलबार मलेसियाको पेनाङ प्रस्थान गर्ने भएको छ । प्रतियोगिताको पुरुष ६२ केजी तौलसमूहमा बाँकेका प्रकाश केसीले नेपालको चुनौती प्रस्तुत गर्नेछन् । अन्तर्राष्ट्रिय प्रतियोगिताको अनुभव बटुलिसकेका प्रकाशको स्न्याचमा ९३ केजी र क्लिन एन्ड जर्कमा एक सय २० केजी उच्च प्रदर्शन रहेको छ । नेपाली टोलीको प्रशिक्षकमा बाँकेका सकिल अहमद छन् । टोलीलाई राष्ट्रिय खेलकुद परिषद्का कोषाध्यक्ष सुरेन्द्र हमालले सोमबार बिदाइ गरे । प्रतियोगिता अक्टोबर १९ देखि २५ तारिखसम्म आयोजना हुनेछ ।"
