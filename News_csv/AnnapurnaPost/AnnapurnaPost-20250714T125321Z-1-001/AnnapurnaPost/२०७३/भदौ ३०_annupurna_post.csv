शीर्षक,विवरण
निर्देशित सरकारको पटकथा,"जसरी चेसका खेलाडीहरू खेल अवधिभरि भिन्नाभिन्नै रंग, ढंग र आकारप्रकारका गोटीहरू भिडाउँछन्, मराउँछन् र प्रयोजन सकिएपछि एउटै बट्टामा हालेर थन्काउँछन्, त्यसरी नै विदेशी शक्तिहरूले पनि प्रधानमन्त्री एवं माओवादी केन्द्रका अध्यक्ष पुष्पकमल दाहाल र पूर्व प्रधानमन्त्री एवं नेपाली कांग्रेसका सभापति शेरबहादुर देउवाको काँधमा बन्दुक थमाएर १८ हजार निर्दोष नेपालीको अकाल मृत्यु गराएर मात्र नपुगेर एमालेविरुद्धमा एक ठाउँमा उभ्याइदिएका छन् । विगतमा गिरिजाप्रचण्डबीचको आवश्यकताभन्दा बढी हेलमेल र आज दाहालदेउवाको अस्वाभाविक हिमचिम कांग्रेस र केन्द्र दुवैको वैचारिक, राजनीतिक र जनमतसमेतको हिसाबले टाट पल्टाइको उदाहरण हो । हिजो कोइराला एमालेलाई खनेको खाडलमा आफैँ परे । बरु एमाले त्यसपछि पनि फेरि उठ्न सकेको छ तर २०४८ पछिको सत्ता प्राप्ति छिनाझपटीमा अविजित मानिने कोइरालाको हालीमुहालीमा २०६५ सालको सुरुआतबाट सदाका लागि पूर्णविराम लाग्यो । ताल फुटेर आएको बाढीले महानदीको बहाब रोकिदिएजस्तै २०६४ तिर उत्कर्षमा रहेको माओवादीले एमालेको गतिमाथि अवरोध अवश्य पुर्याएको थियो । आज एमाले हिउँदमा घटेको नदी साउनभदौमा उर्लिएर आएजस्तै ६० को दसकका आन्तरिक र बाह्य शक्ति ऐंठनका अभ्यासलाई विफल तुल्याउँदै उत्कर्षमा छ । माओवादीको हालत सीमित संख्याका मन्त्री र सांसदहरूको भागमा परेको सदाबहार चाडलाई अपवादमा राख्ने हो भने पानीको हाहाकारको अकल्पनीय संकट खेप्नुपरेको फुटेको तालको जस्तो रहेको छ । लोप भएको तालमा बँचेखुचेका जलचरको जस्तो उफ्राउ र छटपटी केन्द्रका हर्ताकर्तामा देखिनु अनौठो होइन, तर एमालेसँग दूरी र दुस्मनी बढाउने कांग्रेसी रहर अचम्मको छ । कोइराला शैलीलाई निरन्तरता दिँदै एमालेविरुद्ध माओवादी उपयोग गर्ने देउवाको अदूरदर्शिता फेरि पनि कांग्रेसलाई महँगो पर्नेछ । समीकरणको फस्टाउँदो खेती कुम्ल्याउन सफल केही थान मन्त्री र लैनचौरजीवीलाई अपवादमा राख्ने हो भने निष्ठाको राजनीतिको गला रेट्ने यस प्रकारको निर्देशित राजनीतिले मूल्यमान्यतामा अडिने र राजनीतिमा जनसमर्थनको महत्तालाई सिरानीमा राख्ने कांग्रेसजनलाई उकुसमुकुस पारेको छ । यसले लोकतन्त्र कमजोर हुने, विकृति बढ्ने, संविधान कार्यान्वयनमा समस्या थपिने, चालू आर्थिक वर्षको बजेटमा रहेका जनमुखी कार्यक्रम लागू नहुने, अस्थिरता र हस्तक्षेप बढ्ने खतरा निम्त्याउँदै छ । एमालेको उदय, उत्कर्ष र जनमतप्रतिको जलन र हतासले गर्दा कठपुतली सरकारको जन्म भएको छ । विभीषण सरकारसँग न टेक्नलाई जनसमर्थनको जमिन छ न उभिनलाई स्वाभिमानको मेरुदण्ड छ । पालना गर्न प्रभुबाट भक्तलाई निश्चित राजनीतिक पटकथा प्रदान गरिएको छ, जो यस प्रकार छः देन होइन दोहन एमालेको देखासिकीलाई छोडिदिने हो भने कांग्रेस र केन्द्रको रसायन कमाउवादी हो । झापाली क्रान्तिकारीहरूले २०२८ तिर बुर्जवा शिक्षा बहिस्कार, भूमिगत राजनीति, पूर्णकालीन कार्यकर्ता, स्वावलम्बी अर्थतन्त्र, सशस्त्र संघर्षको माध्यमबाट पञ्चायतको ओठतालु नसुकाएको भए २०४६ सालको जनआन्दोलनका लागि आधार खडा हुने थिएन । कांग्रेसभन्दा दरिलो राजनीतिक दलका रूपमा तत्कालीन माले वा आजको एमालेको विकास हुनु इतिहासको माग थियो । एमाले नभएको भए बीपी र पुष्पलालले जस्तै गणेशमान सिंह, मनमोहन अधिकारी, कृष्णप्रसाद भट्टराई, गिरिजाप्रसाद कोइरालाका दिन पनि सत्ता र शक्तिको कोपभाजनमा परेरै बित्ने थिए । एमालेले यसरी पञ्चायतको तख्ता उल्टाउने तयारी थाल्दा कांगे्रसको आजको नेतृत्व धनी बाबुको पुल्पुलिएको छोराकै तहमा थियो । जनताले धेरै आशा र भरोसा गरेको दल कांग्रेस विगतका दसकमा सरकार निर्माण गर्ने र ढाल्ने मेसिनमा पतन हुनु देशको वरवादीको सुरुआत थियो । अझै पनि कांग्रेस नेतृत्व इतिहासबाट पाठ सिक्न चाहँदैन । खुरुखुरु पढ्नु, जता पनि ठिक्क पर्नु, चारैतिर चहार्नु, मनग्य नाफा कमाउनु, यसो कांग्रेसका पाका नेता पनि भेटेर सँगै फोटो खिचाउनु, कांग्रेसको चवन्नी सदस्यता पनि लिनु, सेटिङ मिलाएर विदेश पढ्न जानु, कांग्रेस बलियो भएपछि चन्दा दिएर पार्टीको टिकट किन्नु, मन्त्री भएर खर्च असुली र नाफा आर्जन गर्नुको सजिलो र फास्ट ट्र्याक भएर कांग्रेस नेतृत्वको ठूलो हिस्सा आएको छ । जनतासँग नङ र मासुको जस्तो सम्बन्ध राख्न कांगे्रसले कहिल्यै जरुरी ठानेन । अझ जनताबीच घुलमिल हुने कांग्रेसजन आन्तरिक प्रतिस्पर्धामा उठ्नै नसक्ने सिलसिला रोकिएन । दुःख गरेका कांगे्रसजन कि त दरिद्री र इमानका कारण तलै खादिएका छन् कि त बाहिरिसके । अर्जुननरसिंह केसी, केशवकुमार बुढाथोकी पञ्चायतदेखि हालसम्मको सत्ता राजनीतिमा सदाबहार रूपमा सान्दर्भिक रहनु तर सयौं दुर्गा सुवेदीहरू पाखा पर्नुलाई उदाहरण मान्न सकिन्छ । माओवादीमा त्यस्तैका दिन छन्, जसले द्वन्द्वकालमा लुटेको कालो धन र लडाकु शोषणको दौरान काम्लो ओढेर घ्यु खाने सूत्र प्रयोग गरी सहकर्मी, पार्टी, राष्ट्र र जनताका आँखामा छारो हाली गाँठीमुठी हात पारेर आफ्नो वर्ग वृद्धि गर्न सकेका छन् । निर्देशित सरकारको मुड देश निर्माण गर्नतिर छैन । सत्ताधारीलाई प्रभुले दिएको पटकथाको सार र सीमा यस्तो छसमीकरणको खेती गर, सरकारमा टाक्सिएर बस, एमालेलगायतका देशभक्तविरुद्ध रक्तहीन कोतपर्व रच, देशको दोहन गर्ने परचक्री मुद्दालाई सघाऊ र नाममिश्रित नाफा कमाऊ । त्यसैले देशका निम्ति देन दिनु छैन । बरु देशको दोहन गर्ने अवसरवादी उत्पादन गर्ने नर्सरी निमार्ण गर्नु कांगे्रसकेन्द्र गठबन्धनको प्राथमिकतामा परेको छ । सुकेको ह्यान्डपम्पमा एक लोटा पानी हालेर चाहिएजति झिकेजस्तै चुनावी खर्च देऊ, टिकट किन र फेरि नाफा कमाउको चक्रभन्दा पर सोच्ने फुर्सद र आदेश म्यादी दाहाल सरकार र भावी देउवा सरकारलाई छैन । जनमुखी होइन भारतमुखी अहिले कांगे्रस, केन्द्र, मधेसी मोर्चा र नयाँ शक्तिबीच भारत भक्तिको होड चलेको छ । फरक कति छ भने मोदीभक्तिको यो म्याराथनमा मधेसी मोर्चा र नयाँ शक्ति बढी बफादार भए पनि संसदीय अंकगणितका हिसाबले कमजोर रहेकाले थारो गाईजस्ता हुन् भने कांगे्रस र केन्द्र संसदीय अंकगणितका हिसाबले बलिया रहेकाले बेलामौकामा लात्ती हान्ने प्रकृतिका परे पनि लैनो भैंसीजस्ता हुन् । जनताको एकतालाई मजबुत पार्नु, देशलाई स्वाभिमानको मेरुदण्डमा उभ्याउँदै समृद्धि प्राप्त गर्नु, आशावादी हुनु, हैकम र हस्तक्षेपको विरोध गर्नु मोदी होइनन् ठूलो त मातृभूति हो भन्नु भनेको एमाले हुनु हो भनेर दुष्प्रचार गर्दै सत्तारुढ गठबन्धन जनता जनार्दनको सर्वोपरिता, व्यापकता र असीम भूमिका, चेतना र अजेय शक्तिसँग जिस्किँदै छ । जनजीविका होइन डिग्री खपत नेपाल सम्पन्न भए सस्ता सेवकको रूपमा जितबहादुर मगरहरू नपाइने चिन्ता भारतेली शासक वर्गमा छ । त्यसैले नेपालको सत्तामा कठपुतली थमाउनु बाध्यता बनेको छ । देशमा अस्थिरता, सत्तासीन दलमा गोलमाल, समीकरणको खेती र संस्थापनविरुद्ध वागीको निर्माण, खोजी र परिचालन भारतीय नेपाल नीतिको चुरो हो । भारत चिढिँदा सडकमा पुर्याइदेला र एमाले जनताको बलमा उठ्दा बडा कष्टले पाएको सफलता दुई दिनको घामछायाँ होला भन्ने भयले गणेशमान सिंह, कृष्णप्रसाद, जीपी र सुशील कोइरालाहरूलाई सधैँ सताइरह्यो । त्यसैले कांग्रेसले उत्कर्षकाल वा एकाधिपत्य भएको बेला पनि देशको विकास र जनताको आर्थिक स्तर उकास्न चाहेन । ०४८ र ०५६ को आम चुनावमा पाएको बहुमतलाई कांग्रेसले देश र जनताको अटल सौभाग्यको पक्षमा, दरिद्री र दुर्भाग्यको विपक्षमा प्रयोग गर्न सक्थ्यो । दरबार र दिल्ली रिझाउने, राप्रपा, सद्भावना पार्टी र साना वाम घटकलाई एमालेविरुद्ध उकास्ने सस्तो राजनीतिले पुगिहाल्ने कांग्रेसको आकलनकै कारण दूरगामी महत्त्वका भूमि सुधार, सुकुमवासी व्यवस्थापन, हलिया व्यवस्थापन, उद्योगमैत्री वातावरण, राष्ट्रिय महत्त्वका आयोजनाहरूको छनोट तथा समग्र विकास निर्माणमा ढिलासुस्तीको अन्त्य, आर्थिक वर्षको सुरुआती महिनामै बजेटको निकासा, पारदर्शिता र प्रभावकारी अनुगमन, जनताको व्यापक सहभागिता जस्ता अहं महत्त्वका मुद्दाहरू तपसिलमा परे । देशको वास्तविकता र जनताको दुःख नबुझेका केही थान डिग्रीधारीको खपतबाहेक कांगे्रससँग कुनै सपना, योजना र संकल्प छैन । आज पनि नेपालमा स्थिरता आउँदा, लगानी बढ्दा, मजदुर सुरक्षाको सुनिश्चिततासहित उद्योगमैत्री वातावरण बन्दा र हलो जोत्ने किसानले चाहिँदो खेतबारी, सहुलियत दरको ऋण तथा अन्य सेवासुविधा पाउँदा, रोजगार सृजना हँदा नेपाल दक्षिण एसियामा सुनको टुक्रा बनिहाल्छ कि भन्ने चिन्ता भारतेली शासक वर्गमा बाक्लै छ । नेपाल मात्र संसारमा यस्तो औद्योगिक हब हुने सम्भाव्यता बोकेको देश हो, जहाँबाट उत्पादित सामानले दुई अर्ब उपभोक्तासम्म सबैभन्दा चाँडो पुग्छ । कसैको बहकाउका पछि लागेर नेपालको यही उज्ज्वल पक्ष नष्ट पार्नु वर्तमान सरकारको प्राथमिकता र प्रयोजन हो । निष्कर्ष जनताले धेरै आशा र भरोसा गरेको दल कांगे्रस विगतका दसकमा सरकार निर्माण गर्ने र ढाल्ने मेसिनमा पतन हुनु देशको वरवादीको सुरुआत थियो । अझै पनि कांग्रेस नेतृत्व इतिहासबाट पाठ सिक्न चाहँदैन । खालि दिमाग भूतको घर भने झैँ मुद्दाविहीन कांग्रेस हस्तक्षेपरूपी डढेलोका लागि घाँसे मैदान बनेको छ । अग्रजजत्तिकै उत्तराधिकारी हुने भए संसारमा कुनै पनि शक्तिको पतन हुने थिएन र शब्दकोशमा पतन शब्दले स्थान पाउने थिएन । महान् विचारक र स्वप्नद्रष्टा मानिने बीपीले हिजो साथमा सत्ता नभएर पनि कांग्रेसलाई आशा र भरोसाको केन्द्रका रूपमा उभ्याएका थिए । आजको नेतृत्वले निराशा र सन्देह प्रवाह गर्दैछ । माओवादी केन्द्रलाई दोष दिनुभन्दा पनि दया गर्नुपर्ने अवस्था छ । किनकि जो निराश र हतास छ, कर्तव्यच्युत हुनु उसको पोल्टामा पर्ने गर्छ । वैद्य, विप्लव र बाबुराम बाहिरिनु र पार्टीबाटको बहिर्गमनदेखि घर फिर्तीसम्मको अस्थिरताले गर्दा रामबहादुर थापा बादलको भूमिका र भरोसा संकोचनमा परेपछि अब माओवादी केन्द्र दल कम एक नेताको कम्पनी बढी हो । अवसरवादी चलखेलमा लागेर केन्द्रले अन्तिम भोज मजाउँदै गरेकाले राम राम भन्नुको विकल्प रहेन । आफैँ महादेव उत्तानो टाङ केको देलान् वरदान भने झैँ लोपोन्मुख केन्द्रले आशा र गुनासामाथिको पहँच गुमाइसकेको छ । तसर्थ कांगे्रसलाई पतनबाट बचाउन तृणमूल कांग्रेसजनलाई उठाउनु र लैनचौरजीवीलाई थचार्नुपर्छ । किनकि देशका आन्द्राभुँडी अरूको हातमा राख्ने समस्याको दिगो व्यवस्थापन आजको आवश्यकता हो । विदुर नीतिले भन्छ, विष पिउने एक्लै मर्छ, हतियारधारीले पनि एउटालाई मात्र मार्छ तर देशको मन्त्र भंग हुँदा राष्ट्र, जनता र शासक सबैको विनाश हुन्छ ।"
काठमाडौं र गान्तोक !,"सन् १९७८ तिरको कुरा हो । आठौं एसियाली खेलकुदको समाचार संकलनका लागि 'गोरखापत्र दैनिक' बाट म र 'दि राइजिङ नेपाल' का तर्फबाट श्रीश राणा बैंकक गएका थियौं । बैंककबाट काठमाडौं समाचार पठाउन आज जस्तो सुविधा थिएन । नेपाली खेलाडी सम्मिलित खेल र खेलाडीको प्रदर्शन भएको दिन, टेलिफोनबाट समाचार टिपाइन्थ्यो । नेपाली खेलाडीले पदक जित्न पनि सकेनन् । खेलकुद १५ दिनभन्दा बढी हुन्थ्यो । भत्ता राम्रै थियो र बच्थ्यो पनि । मेरा एकजना साथी कान्ति श्रेष्ठसँग बैंककमा भेट भयो । हाम्रो खेलकुद सकिनै लागेकाले, हामी दुई बैंककबाट रेलमार्ग हुँदै मलेसिया र सिंगापुर घुम्न जाने निर्णय गर्यौं । बैककबाट सिंगापुर आतेजाते रेलको सेकेन्ड क्लास टिकट ७२ अमेरिकी डलरमा पाइयो रेल पनि सुविधाजनक । विमानबाट भन्दा सस्तो पनि । सिंगापुर पुगेर रेल स्टेसनबाट होटेल जान हामी ट्याक्सी स्टान्ड गएर चढ्यौं । सिंगापुरमा जथाभावी ट्याक्सी रोक्दैनन् । ट्याक्सी चढ्न स्ट्यान्ड नै पुग्नुपथ्र्यो । काठमाडौंमा जस्तो जहाँ हात उठायो, त्यहाँ रोक्दैनथ्यो । ट्याक्सीमा बसेर मैले एउटा बैंककमै किनेको चुइगम खान कागज खोले र मुखमा हाले । त्यसको र्यापर सानो डल्लो पारेर, नेपाली स्वभावअनुसार झ्याल खोलेर बाहिर फ्याँक्न लाग्दा ड्राइभरले मलाई सचेत गरायो त्यसरी झ्यालबाट फोहोर बाहिर फ्याँक्दा पुलिसले एक सय डलर (सिंगापुर) जरिवाना गर्छ, यहाँ राख्नोस् पछि म फोहोर फाल्ने ठाउँमा फ्याँकिदिउँला मेरो टाउको एकछिन रन्थनियो । म आफूलाई पत्रकार ठानेर बडो सभ्य ठान्थेँ, तर म त यहाँको एउटा ड्राइभरजति पनि सचेत र सभ्य रहिनछु । मलाई त्यस्तै ग्लानी भएको थियो । म एकपटक गान्तोक गएको थिएँ । पहिले जाँदाको गान्तोक हाम्रै काठमाडौं जस्तो थियो, भने अहिलेचाहिँ सिंगापुरकै हाराहारीमा पुगेछ । त्यहाँ काठमाडौं जस्तो मोटरको जाम लागेको बेला पनि सडकमा सबैले हर्न बजाउने गर्दैनन् । कसैले हर्न बजाउँदैन युरोपजस्तै काठमाडौँमा जस्तो पेटीमा पसल, कपडा, कारखाना, पार्किङ, तरकारी, फलफूलका पसल हुँदैन । कसैले जेब्राक्रसमा पैदलयात्रीलाई तर्साउँदै वेगमा सवारी हाँक्दैनन् । कसैले नियम तोड्दैन त्यसैले गान्तोक सिंगापुर भएछ जस्तो लाग्यो काठमाडौंलाई त बेथितीको सहर भनिदिए पनि हुन्छ । गान्तोकको महात्मा गान्धी रोडबाट मेरो कान्छी बहिनीको निवास 'सीआरई' करिब एक किलोमिटरको छोटो बाटो भए पनि रात परेकाले ट्याक्सीमा जाने निधो गर्यौं । हामी चारजना थियौं । ट्याक्सीले तीनजनाभन्दा बढी राख्न मानेन । मैले नेपाली पाराले ड्राइभरलाई फकाउन थालें हामी जाने नजिकै छ, भाइ म एकजना पछाडिको सिटमुन्तिर टुक्रुक्क टाउको नदेखाई बसुँला नि ? अहँ, ऊ मानेन । त्यसो भए तिमीलाई पुलिसले भेट्यो नै भने पनि तिम्रो फाइन म तिरी दिउँला नि, हुन्न ? उसले मलाई मुखभरिको जवाफ दियो । तपाईंले मेरो फाइन त तिरिदिनु होला । पाँच सय रुपैयाँ तपाईंलाई ठूला कुरा नहोला । तर यहाँ मेरो रेकर्ड बिग्रन्छ, तपाईं त गइहाल्नुहुन्छ । म त यहीँ काम गरेर खानुपर्छ । त्यसैले सिक्किमको ड्राइभरलाई तपाईंले पैसामा किन्न सक्नु हुन्न । माफ गर्नु होला ! नजिकै भएकाले हामीले दुइटा ट्याक्सी लिनुभन्दा ओरालो हिँडेरै झर्नु ठीक ठानेर चारैजना हिँड्यौं । मैले झलक्क काठमाडौंका ट्याक्सी र त्यसका चालकलाई सम्झेँ । मिटर चलाउनै नमान्ने, अनि दोब्बर पैसा तिराउन खोज्ने, अलि नजिक भएमा जाँदै नजाने । पैसा धेरै आउने भए मात्र जाने । मेरा बहिनीहरूबाट थाहा पाएँ गान्तोकमा पर्यटक होस् या कसैलाई पनि ट्याक्सीले ठग्ने त के कुरा, जान्न भने पनि पुलिसलाई भन्ने हो भने कारबाही हुन्छ । यहाँका ट्याक्सी ड्राइभर अत्यन्तै सज्जन र सहयोगी छन् । धेरै वर्षपछि हालै म गान्तोक पुगेँ । मेरा आँखाले विश्वासै गरेनन् । गान्तोक पनि यति सफा र सुग्घर हुन सक्छ ? सिंगापुरजस्तै ? यो त्यही गान्तोक हो, जहाँ म पहिले पनि आउँथें ? एमजी रोड (महात्मा गान्धी रोड) गान्तोकको मूल बजारमा तपाईंले कागजका एक टुक्रा पनि भुइँमा पाउनु हुन्न । बीचको बगैंचा पनि चिटिक्क पारेर भुइँमा चिल्ला मार्बल, कुर्सी छन्, त्यहाँ वरिपरिका पसलमा किनमेल गरेपछि तपाईं बसेर कफी, चिया खान सक्नुहुन्छ । त्यहाँ खाएका कप र कागज कहाँ जान्छन्, थाहै हुँदैन । फोहोर कतै छैन । कसैले फोहोरै फ्याँक्दैन । एकपटक काठमाडौंको पुरानो बानेश्वरको हामी स्थानीय युवाहरूको संस्थाका तर्फबाट सफाइ अभियानअन्तर्गत बानेश्वरको मूल सडकका भित्रका गल्लीमा गयौं । त्यहाँ फोहोरका डंगुर देखेर र एकछिन उभिँदा पनि नाक थुन्नुपर्ने अवस्था देखेर हामी त्यसै घिन मान्दै थियौं, तर घरपछाडिका रेलिङ (बार्दली) मा बसेर मानिसहरू खाना खाँदै गरेको देख्ता यिनले कसरी खान सकेको होला यो फोहोरी वातावरणमा जस्तो लाग्थ्यो । हामीले भन्यौं फोहोर तपाईंहरूले नै उत्पादन गरेको होला, यसलाई व्यवस्थापन गर्न सक्नु हुन्न ? ठूलो बोरामा यिनलाई हालेर बाहिर सडकछेउमा राखी मात्र दिए पनि महानगरपालिकाको फोहोर बोक्ने ट्रक आउँदा उठाएर लगिहाल्छन् । आफ्नो वातावरण स्वच्छ राख्न र रोग नलागोस् भनेर तपाईंहरू यति पनि गर्न सक्नु हुन्न ? हाम्रो कुरा सुनेर उहाँहरू एकछिन त वाल्ल पर्नुभयो र घरभित्र पस्नुभयो । सायद उहाँहरू घर भाडामा बस्नु हुन्थ्यो र घर मालिकले गर्नुपर्ने काम हो यो भन्नुहुन्थ्यो । अनि काठमाडौं कसरी सफा हुन्छ । गान्तोक सिक्किमको राजधानी भारतको पूर्वीराज्य पहिले त्यहाँ राजा थिए । भारतले ७१ को दसकमा राजालाई अपदस्थ गरी सिक्किमलाई आफ्नै प्रान्त बनायो । सिक्किमका काजीहरू मिलेर भारतलाई आफ्नो देश सुम्पे । अहिले गान्तोक जाँदा मान्छेहरू कुरा गर्छन्, के गर्ने हाम्रा नेताले भारतलाई आफ्नो देश सुम्पिहाले । लेन्डुप दोर्जेहरूको चिहानतिर हेरेर थुक्छन् सिक्किमेहरू, अहिले हामीलाई राम्रो छ, आर्थिक अवस्था पनि राम्रो छ, शान्ति, सुरक्षा पनि छ । हाम्रो गान्तोक भारतका अन्य राज्यसितको तुलनामा सुन्दरता, सफाइ र स्वच्छतामा पहिलो राज्य भएकोमा हामीलाई गर्व पनि छ । तर हाम्रो आफ्नो देश भएन, अरूको नामले चिनिनुपर्छ, हामीलाई त्यसैमा दुःख लाग्छ । मान्छेलाई अरू सबै सुविधा भए पनि आफ्नो, राष्ट्रियता, राष्ट्रिय पोसाक र हाम्रा कला, संस्कृति जोगाएर राख्नुपर्ने रहेछ भन्ने ज्ञान हामीलाई अहिले हुँदैछ । आफ्नो देश भनेको आफ्नै हो । एकजना पढेलेखेका सिक्किमे व्यक्ति भन्दै थिए भारतले जुन बेला सिक्किमलाई आँखामा छारो हालेजस्तो एउटा आफ्नै प्रकारको जनमतको माध्यमले आफ्नै सिपाहीलाई गैरसैनिक पोसाकमा भाग लिन लगाएर आफ्नो प्रान्त बनायो, सिक्किम त्यसबेला संयुक्त राष्ट्रसंघको सदस्य मात्र भइदिएको भए पनि, सायद स्थिति अर्कै हुन्थ्यो होला । अहिले तपाईंको नेपाल राष्ट्रसंघमा छ, अन्तर्राष्ट्रिय सम्बन्ध पनि राम्रो छ, नेपाललाई भारतले त्यसो गर्न कदापि सक्तैन । भारत स्वतन्त्र भएदेखि नै र प्रधानमन्त्री जवाहरलाल नेहरूको नेतृत्वमा भारतीय कांग्रेसले सत्ता सम्हालेपछि नै आफ्ना ससाना छिमेकीप्रति गिद्दे दृष्टि राखेको कुरा त इतिहासमै पढ्न पाइन्छ । त्यसबेलाको पूर्वीपाकिस्तानलाई पाकिस्तानबाट छुट्ट्याएर बंगलादेश जन्माइन्, इन्दिरा गान्धीले । भुटानसित १९४७ को सन्धि गरेर भुटानको सुरक्षा र विदेश नीतिको जिम्मा लियो भारतले । नेपाललाई पनि भारतले यो प्रस्ताव राखेको सुनिएको हो, तर राजाहरूले मानेनन् । भुटानबाहेक अहिले पनि भारतको अरू छिमेकी देशसँग सम्बन्ध राम्रो छैन भन्ने कुरा देखिएकै छ । नेपालको आन्तरिक मामलामा पनि भारतीय हस्तक्षेप बढ्न थालेको छ । चीनसित नेपालले सम्बन्ध राम्रो बनाउन चाहे भारतलाई त्यो कुरा मन पर्दैन । अहिले पनि तराईका केही नेतालाई बोकेर भारतले प्रान्तका सीमा परिवर्तन गर्न सल्लाह दिँदैछ, त्यसमा उनीहरूको निहित स्वार्थ हुन सक्छ । सिक्किमले आफ्नो ठाउँलाई स्वच्छ, हराभरा र सुन्दर बनाएर राष्ट्रिय पुरस्कार जित्न सक्छन् भने हामीले एउटा काठमाडौंलाई किन स्वच्छ र हराभरा अनि ट्राफिक र नेपालीहरूको हार्दिकता किन प्रस्तुत गर्न सक्तैनौं ? भारतले नेपाललाई कहिले नाकाबन्दी लगाएर, कहिले सीमाना मिचेर, कहिले सरकारका काममा हस्तक्षेप गरेर दुःख दिन छोडेको छैन । भारतीय दूतावासले नेपालका विभिन्न जिल्लामा स्कुल खोल्न सरकारसित सम्पर्क नै नराखी पैसा बाँड्दैछ भन्ने पनि अखबारहरूमा पढ्न पाइन्छ । नेपालको राजनीति कतै २००७ सालकै अवस्थामा फर्कन लागेको त होइन ? गान्तोकमा पनि नेपाली मूलकै मानिसको संख्या धेरै छ । तिनले आफ्नो संस्कृति, कला, भाषा, रहनसहन पनि बचाएर राखेका छन् । त्यसै पनि गान्तोकप्राकृतिक दृष्टिले नेपालजस्तो अत्यन्त सुन्दर छ । त्यसमा पनि भारतको प्रान्त भएपछि केन्द्रीय सरकारले त्यहाँको विकासको लागि धेरै खर्च गरेर सिक्किमलाई स्वच्छ, सुन्दर र शान्त बनाउन मद्दत गरेको छ । राजाको अनुपस्थिति या अभाव नदेखियोस् जनतामा भनेर केन्द्रले पैसा ओइराइदिएको छ । हरेक गाउँमा सरकारले स्कुल, बाटो, खानेपानी र स्वास्थ्य सुविधा पुर्याइदिएको छ । उद्योग र कारखाना खोल्नेलाई राजस्वमा छुट दिएर उद्योगधन्दाको विस्तार गरेको छ । अहिलेको मुख्यमन्त्री पवन चाम्लिङले गान्तोकमा पहिलोपल्ट चार धाम स्थापना गरेर नेपाली मूलका आफ्ना नागरिकको धार्मिक भावनाको पनि कदर गरेका छन् । समष्टिमा भन्दा सिक्किमको यो विकास लोभलाग्दो छ । तर दुःखको कुरा, हामी नेपाली नै हौं, सिक्किमे पनि नेपालीकै सन्तान हुन् । उनीहरूले आफ्नो ठाउँलाई स्वच्छ, हराभरा र सुन्दर बनाएर राष्ट्रिय पुरस्कार जित्न सक्छन् भने हामीले एउटा काठमाडौंलाई किन स्वच्छ र हराभरा अनि ट्राफिक र नेपालीहरूको हार्दिकता किन प्रस्तुत गर्न सक्तैनौं ? ट्राफिक जाम, बढ्दो हर्नको हल्ला र वातावरणलाई स्वच्छ बनाउन हामी किन सक्तैनौं ? पेटीमा गैरकानुनी प्रयोगलाई व्यवस्थित गर्न किन सक्तैनौं ?"
राजनीतिज्ञ मात्र जिम्मेवार हुन् ?,"सञ्चारमाध्यमका अनुसार विगतका साता नेपालको प्रशासन संयन्त्रमा दुईवटा सांकेतिक घटना भएका छन् । पहिलो, स्वास्थ्यमन्त्रीको वीर अस्पतालको निरीक्षणका क्रममा शौचालय सफा गर्न दिएको परोक्ष निर्देशन र दोस्रो, प्रधानमन्त्रीको कार्यालयमा दिउँसो तास खेल्ने कर्मचारीलाई कारबाही गर्न प्रधानमन्त्रीले दिएको भनिएको निर्देशन । यी घटनाले निजामती दिवस पनि छायामा परे । यी दुवै घटनाले आर्थिक विकास र समृद्ध नेपालको चाहना बोकेको नेपाली समाजलाई लज्जित बनाएको छ नै, यसबाट हाम्रो निजामती प्रशासकहरूको क्षमता र नियतमाथि गम्भीर प्रश्न उब्जाएको छ, हाम्रो लागि दुर्भाग्य नै हो र हामीलाई लज्जित तुल्याएको छ । यी घटनाले नेपालको प्रशासन सेवाको धज्जी उडाएका छन् । प्रणालीले काम नगरेपछिको परिणाम हो कि सानाभन्दा साना काममा पनि नीतिनिर्माता भनिनेहरू नै लाग्नुपर्ने । कुशासनको योभन्दा पराकाष्ठा के पो हुन सक्ला र ? जिम्मेवारी बहन नगरी सरकारी तलब खानु पनि अख्तियारको दुरुपयोग हो भन्ने भावना विकसित गर्न नसक्नु र अधिकृत स्तरका जिम्मेवार कर्मचारीको न्यून व्यवस्थापकीय कौशलताको परिणाम पनि हुन् यी घटना । हामी एकातर्फ देशको सम्पूर्ण बेथितिको जिम्मेवार राजनीतिज्ञलाई ठान्छौँ र अर्कोतर्फ ठूलो प्रतिस्पर्धा र संघर्षबाट सेवा प्रवेश गर्नेहरू नै आफ्नो कर्तव्यबाट भाग्ने मात्र होइन, गैरजिम्मेवार समेत बन्दै गइरहेको देखेका छौँ । सबै कर्मचारीको नियतमा शंका गर्ने कुरै होइन तर हाम्रो निजामती सेवाका हाकिमहरू किन व्यवस्थापकीय कौशलतातर्फ ध्यान दिँदैनन् वा चाहेर पनि गर्न सकेका छैनन् भन्ने कुरा एउटा गम्भीर विषय हो । घटनाका प्रकृति हेर्दा उनीहरूको लापरबाही र व्यवस्थापकीय कौशलताको अभाव हो भन्ने लाग्छ । यी दुई घटनामध्ये बढी सरोकारको विषय शौचालयको व्यवस्थापनका सन्दर्भमा देखिन्छ, जसले हाम्रो स्वास्थ मात्र होइन हामीप्रतिको हाम्रा मित्र, छिमेकी, सेवाग्राही, पर्यटक सबैको धारणा खराब बनाएका छन् । कम्तीमा केही गर्छु भन्ने भावना भएको व्यक्ति स्वास्थ्यमन्त्री भएको बेला सरकारी अस्पतालका शौचालयको सफाइको स्तरलाई एउटा मापदण्ड बनाए अरू सरकारी कार्यालयमा पनि लागू गर्न सकिन्थ्यो कि ? हामीले धेरै ठूला कुरा धेरै लामो समयदेखि गरेका छौँ, कामचाहिँ सानो भनिएको यस्तै कामबाट गर्ने हो कि ? अख्तियारको दुरुपयोग हो जिम्मेवारी बहन नगरी सरकारी तलब खानु पनि अख्तियारको दुरुपयोग हो । जो व्यक्ति जुन कामको लागि नियुक्त भएको छ, त्यो व्यक्ति र त्यसका अनुगमनकर्ताले त्यो काम फत्ते गर्नु उसको सामाजिक र कानुनी दायित्व हो । यसर्थमा सरकारी तलब खाएर सरकारी कार्यालयहरू फोहोर राख्नु पनि अख्तियारको दुरुपयोग नै हो । हाल जनमानसमा सरकारी बजेटको रकमलाई हिनामिना गर्ने वा सेवाग्राहीबाट अवैध रकम असुल गर्ने कामलाई मात्र अख्तियारको दुरुपयोग हो भन्ने मानसिकता छ । हामीले अख्तियारको दुरुपयोग के हो भन्ने कुराको पूर्ण परिभाषा जनमानसमा लैजान सक्नुपर्छ । यो कामको अगुवाइ पनि स्वाभाविक छ, निजामती सेवाका कर्णधारहरूले गरून्, हाम्रो कामना छ । अरूले त ढिलोचाँडो गर्नेछन् नै । काम नगरीकन सरकारी कोषबाट तलब खाने वा काम नगराईकन सरकारी कोषबाट तलब भुक्तान गर्ने काम अख्तियारी दुरुपयोग हो । मात्रा सानो वा ठूलो होला, तर यो आर्थिक अपराध नै हो । अझ भन्नुपर्दा, यो त्यस्तै अपराध हो, जुन अपराध कतिपय सांसदहरूले स्वकीय सचिव नराखी उनीहरूको तलब आफैं थापेका छन् । पस्ने जस्ता छैनन् शौचालय भनिन्छ मानिसको घरपरिवार कत्तिको खानदानवाला हो भन्ने कुरा उसको घरको शौचालयमा सरसफाइको स्तर हेरे पुग्छ । लामो समयसम्म निजामती प्रशासनमा संलग्न मानिसहरूको जीवनको झन्डै आधा समय कार्यालयमै बित्छ । त्यसैले कर्मचारीहरूलाई कार्यालयमा सफाइको महत्त्व घरमा जत्तिकै छ । अथवा भनौं घर मात्र सफा र राम्रो भएर कर्मचारीहरू निरोगी र रचनात्मक हुन सक्दैनन् । एकपटक शौचालय पसेपछि १५ मिनेटदेखि आधा घन्टासम्म उकउकी लाग्ने खालका शौचालय भएको कार्यालयमा बसेर कर्मचारीहरूको रचनात्मक क्षमता कसरी वृद्धि होला ? अझ बिरामीलाई निको पार्ने पवित्र उद्देश्यले बसेका हाम्रा सरकारी अस्पतालका शौचालयको अवस्थाले बिरामी निको हुनेभन्दा पनि थप बिमार बोकेर घर फर्किने अवस्था छ । हामीले प्रत्येक वर्षजसो नेपालमा पर्यटक भित्र्याउने ठूला कुरा गरेका छौं र ठूलै धनराशि खर्च गरेका छौँ । तर जब पर्यटकहरू नेपालको एकमात्र अन्तर्राष्ट्रिय विमानस्थलमा उत्रिन्छन्, उनीहरू नाक थुन्न विवश हुन्छन् । हामीलाई के थाहा छ भने पर्यटक भित्र्याउने नाममा गरेको जम्मा खर्चको एक प्रतिशतभन्दा कम मात्र बजेट पनि प्रभावकारी ढंगले खर्च गर्न सक्ने हो भने विमानस्थलपरिसर नै सफा र सुन्दर बन्ने थियो । त्यसले पर्यटक भित्र्याउन प्रभावकारी भूमिका खेल्ने थियो । धेरै ठूलो परिमाणमा राजस्व संकलन गर्ने सरकारी केन्द्रहरू जस्तै मालपोत कार्यालय, यातायात व्यवस्था कार्यालय, भन्सार कार्यालय, अध्यागमन कार्यालय आदि मात्र होइन, हाम्रा विदेशस्थित कूटनीतिक नियोगका कार्यालयहरूका शौचालयहरू पनि यो समस्याबाट ग्रसित छन् । त्यसो त, नेपालका केही निजी व्यवसाय र अस्पताललाई अपवाद ठान्ने हो भने शौचालयको व्यवस्थापन फितलो छ । पानीको अभाव, सेवाग्राहीको खराब व्यवहार जस्ता कारण पनि जिम्मेवार छन्, तर त्योभन्दा बढी फितलो व्यवस्थापन नै जिम्मेवार छ । व्यवस्थापकीय क्षमता सुधार्नैपर्छ व्यवस्थापकीय क्षमता, प्रशासनिक क्षमता र विषयगत दक्षता फरक कुरा हुन् । सबै मानिस डा भगवान् कोइराला, डा उपेन्द्र देवकोटा वा डा भोला रिजाल हुँदैनन्, जोसँग विषयगत दक्षतासँगै व्यवस्थापकीय कौशलता पनि छ । अधिकृत स्तर वा सोभन्दा माथिको जिम्मेवारी लिने प्रत्येक निजामती कर्मचारीसँग निश्चित व्यवस्थापनको योग्यता अनिवार्य हुन आवश्यक छ । यो कुरालाई निजामती सेवामा कसरी लागू गर्ने भन्ने कुरा सबैभन्दा चासोको विषय सरोकारवाला वा भनौं नीतिनिर्मातालाई बनोस् । मानव संसाधनको व्यवस्थापन, विवाद व्यवस्थापन, संकट र अभावको व्यवस्थापन कसरी गर्ने भन्ने कुराको ज्ञान भएकालाई मात्र नेतृत्वको जिम्मेवारी दिने परिपाटीको थालनी गर्नु अत्यावश्यक छ । जनअपेक्षा सेवाभावले उत्साही हसमुखी प्रशासन यो कुनै आक्षेप होइन, समग्रमा निजामती प्रशासन सेवाग्राहीमुखी छँदै छैन । नागरिकले सकेसम्म सरकारी कार्यालयमा जानै नपरे पनि हुने थियो भन्ने ठान्छन् । त्यति मात्र होइन, एउटा निजामती कर्मचारी आफ्नो कार्यालयभन्दा अर्को कार्यालयमा गएर सेवा लिन नपरोस् भन्ने नै ठान्ने स्थिति छ । ऊ पनि अर्को कार्यालयमा गएर सरकारी कर्मचारी भएको परिचय नदिएसम्म त्यो सास्ती बेहोर्न बाध्य छ । स्वास्थ्यमन्त्रीज्यू, तपाईंको कार्यकालमा कम्तीमा स्वास्थ्य मन्त्रालयका निकाय र अस्पतालहरूको सरसफाइको विस्तृत प्रोटोकल बनाई लागू गर्ने र कडा अनुगमनको व्यवस्था गर्ने प्रमुखता पाओस् । शौचालयको स्तर सुधार गर्न सकिए पनि यो ठूलो योगदान ठहरिनेछ र अन्य मन्त्रालय, निकायले पनि अनुशरण गर्ने थिए कि ? सेवानिवृत्त कर्मचारीहरू ६ महिना वा वर्ष दिनपछि आफूले काम गरेको कार्यालयबाटै लिनुपर्ने सेवा लिने अवस्था आएपछि बल्ल उसले थाहा पाउँछ कि आफूहरूले विगतमा कसरी काम गरिएको रहेछ भनेर । यो तीतो तर सत्य यथार्थ हो । कार्यालयको कर्मचारी सेवाग्राही नबोलेसम्म गम्किएर बस्छ, सेवाग्राहीले नमस्ते गरेपछि बल्लतल्ल टाउको हल्लाउँछ । सेवाग्राहीले समस्या राखेपछि सकेसम्म त्यो काम अरू कसैलाई सार्छ, नसकेपछि अन्त्यमा अनेक कष्टका साथ कामको सुरुआत गर्छ । सेवाग्राहीले चाहिनेभन्दा बढी समय, कष्ट र कतिपय सन्दर्भमा खर्च समेत गरेर सेवा लिन्छन् । हाम्रा हाकिम साबहरू वर्षैपिच्छे विदेश सयर गर्छन्, त्यहाँको प्रशासनबाट के सिकेर आउनुहुन्छ ? केही नसिक्ने हो भने राज्यकोषबाट यत्रो लगानीमा किन सयर गर्नु ? ज्ञात रहोस्, यो सयरमा हाल चर्चामा रहेको नेताहरूको औषधोपचारमा भन्दा धेरै गुणा रकम राज्यको खर्च भएको छ । यसो गर्ने कि स्वास्थ्यमन्त्रीज्यू हामीलाई थाहा छ, मन्त्रालयमा कामहरूको प्रेसर छ नै । यस्ता थुप्रै काम छन्, म त्यता जान चाहन्न । मात्र यी दुई घटनालाई प्रतिनिधि घटना मान्दै छोटो समयमै गर्न सकिने कामलाई यहाँ चर्चा गर्न चाहन्छु । तपाईंको कार्यकालमा कम्तीमा स्वास्थ्य मन्त्रालयका निकाय र अस्पतालहरूको सरसफाइको विस्तृत प्रोटोकल बनाई लागू गर्ने र कडा अनुगमनको व्यवस्था गर्ने प्रमुखता पाओस् । शौचालयको स्तर सुधार गर्न सकिए पनि यो ठूलो योगदान ठहरिनेछ र अन्य मन्त्रालय, निकायले पनि अनुशरण गर्ने थिए कि ? स्वास्थ्य मन्त्रालय नै सही, कर्मचारीहरूले कम्तीमा आफूभन्दा पाको उमेरको सेवाग्राहीलाई देख्नासाथ अभिवादन गरेर स्वागत गर्ने र कुराको सुरुआत गर्ने गरे मात्र पनि ठूलो सुधारको थालनी हुने थियो । अरू मन्त्रालयभन्दा स्वास्थ्य मन्त्रालयसँग सम्बन्धित कर्मचारी, समग्र व्यवस्थापन र सरसफाइमा फरक र नमुना बनाउनेतर्फ लाग्ने हो कि ? आफूभन्दा ठूलो र राजनीतिज्ञ मात्र जिम्मेवार र दोषी छैनन्, त्यत्तिकै वा त्योभन्दा बढी जिम्मेवारी हाम्रो पनि छ भन्ने कुराको महसुस गर्न सके मात्र पनि राम्रो कामको सुरुआत हुने थियो ।"
स्थानीय सरकार र अनुसूची ८,"नेपालको संविधान २०७२ घोषण भएको एक वर्षपछि दलहरू स्थानीय सरकारको संरचनागत सरकारलाई लिएर पिरोलिन थालेको देखिन्छ । भर्खरै नेपाली कांग्रेसले त्यही विषयमा आफ्ना जिल्लाका सभापतिहरूको भेला गरेर एउटा कर्मकाण्ड पूरा गर्यो । कर्मकाण्ड यस अर्थमा कि संविधान बनाउने क्रममा अथवा संघीयताको रेखा खिच्ने क्रममा त्यस्ता भेलाको आवश्यकता देखिएन र अहिले आएर आफ्नोअनुकूलको संख्या नआउनेजस्तो भएपछि त्यसलाई बदल्नको खातिर भेलाको दबाब चाहियो । त्यो भेलाले सातवटा प्रदेश ठीक तर प्रस्तावित ५६५ वटा स्थानीय सरकारको संख्या बेठीक भन्ने निष्कर्ष निकालेको हो भने दुवै गलत हो । गलत समस्या हल गरेर सही उत्तर आउँदैन किनभने संघीयताको नाममा सातवटा प्रदेशको नक्सा जसरी 'जेरिम्यान्डरिङ' गरेर तयार पारिएको छ र त्यही प्रविधि अब स्थानीय सरकारमा पनि अपनाउने दुस्प्रयास हुँदैछ । हुन त विभिन्न विषयहरूमा एक सय ८० डिग्री कोणीय अन्तरले भरिएको त्यो संविधानमा अनुसूची ८ मा उल्लिखित स्थानीय सरकारको अधिकार सायद सबैभन्दा राम्रो पक्ष हो, तर त्यसको उचित कार्यान्वयनको निम्ति असल संस्थाहरूको गठन र विकास हुनु आवश्यक छ । तर राजनीतिक दलहरूले हिजोको मानसिकताभन्दा बाहिर निस्कन सकिराखेको देखिँदैन । किनभने सातवटा प्रदेशको 'जेरिम्यान्डरिङ' अब विस्तारै स्थानीय सरकारको भूगोलीय नक्सामा समेत प्रभाव पार्ने सम्भावना बढ्दै गएको देखिन्छ र त्यसले संविधानप्रति थप अनिष्ठ निम्त्याउँदैन भन्न सकिँदैन । 'जेरिम्यान्डरिङ' भन्नाले कुनै पनि चुनावीय क्षेत्रजस्तै प्रदेश, जिल्ला वा नगर क्षेत्रलाई राजनीतिक दल एवं व्यक्तिविशेषहरूले आआफ्नो तजविजअनुसार कसरी बढी भोट आउन सक्छ भनेर अवैज्ञानिक रेखांकन हो । सन् १८१२ मा संयुक्त राज्य अमेरिकाका म्यासाच्युसेट्स राज्यका गर्भनर र पछि उपराष्ट्रपतिसमेत भएका एलब्रिज थोमस जेरीले सुरु गरेको 'जेरिम्यान्डरिङ' शब्दलाई अक्सफोर्ड अग्रेजी शब्दावलीले समेत अंगीकार गरेको छ । नेपालमा पहिलो चरण सातवटा प्रदेशलाई जेरिम्यान्डरिङ गर्न सफल भएका नेताहरू अब स्थानीय सरकार बनाउने आयोगलाई त्यही निर्देशन दिन उद्यत् भए । र नयाँ दुष्चक्र सिर्जना गर्दैछन् । हुन त नेपाल संघीयताको दुष्चकमा फसेको धेरै भइसक्यो भन्दा पनि हुन्छ किनभने संविधानसभा १ मा पनि जातीय मियोको दुष्चक वरिपरि घुम्यो । संविधानसभा २ ले फास्ट ट्र्याक लियो तर अहिले त्यो फास्ट ट्र्याक नै अर्को चक्रीय अभिशाप बन्दैछ । किनकि संख्या र नाममा अब कति जीउज्यान र धन जाने हो अर्को बाँकी छ भोलिका दिनहरूमा ५६५ को सट्टामा सयौं अथवा हजारौं संख्याहरू घट्नेबढ्ने खेल सुरु हुन बाँकी नै देखिन्छ । अब सोझो अर्थमा भन्नुपर्दा संख्या तोक्ने खेल आफैंमा अपजसिलो (क्रेडिटलेस) हो । तर पनि अनुसूची ८ लाई ध्यानमा राखेर भन्नुपर्दा अहिले जतिवटा निर्वाचन क्षेत्र (सांसद) छ, त्यतिवटा नै स्थानीय सरकारको व्यवस्था गर्न सक्यो भने उपयुक्त विकल्प मिल्नेछ । यसका लागि करिब १२ करोड माग्ने माननीयहरू सायद फेरि विरोध गर्नेछन् । अब साविकका २३ वटा गाविस जोडेर अथवा १०१५ हजारको नगरपालिकाले अनुसुची ८ कार्यान्वयन गर्न सक्दैनन् यदि स्थानीय स्तरमा सुशासन र आधारभूत आवश्यकतालाई ध्यानमा राखेर स्थानीय सरकारको व्यवस्था नगर्ने चाहना हो भने वर्तमानकै पुरानो बोतलमा नयाँ नगरपालिका र गाउँपालिका शब्दले भरे भइहाल्छ । हुन त अनुसूची ८ लाई एकजना कांग्रेसको नेताको विचारमा पश्चिमी जगत्ले थोपरिदिएको आशय पढ्न पाइयो, जुन दुःखलाग्दो पक्ष हो । पश्चिमी गोलर्धमा स्थानीय सरकारको व्यवस्था भएको करिब चार सय वर्षसम्मको इतिहास पाइन्छ । उदाहरणका निम्ति संयुक्त राज्य अमेरिका र संयुक्त अधिराज्यमा स्थानीय सरकार भन्नाले 'काउन्टी' र विभिन्न किसिमका नगरसहर का सरकारलाई बुझाउँछ । अमेरिकाको ५० राज्यहरूमध्ये ४८ वटा राज्यमा 'काउन्टी' को व्यवस्था छ भने लुजियाना र अलास्कामा काउन्टीलाई क्रमशः पेरिस र बोरो भनिन्छ । जे होस्, त्यहाँ जम्माजम्मी ३,१४१ वटा काउन्टी छन् भने करिब ४२ वटा स्वतन्त्र सहर अर्थात् काउन्टी प्रशासनभन्दा छुट्टैले स्थानीय जनतालाई सेवा र सुविधा पुर्याइराखेको पाइन्छ । फेरि तिनीहरूको आकार र जनघनत्व अवश्य पनि फरक हुन्छ नै । जस्तैलसएन्जालस काउन्टीमा करिब १० करोड मानिस छन् भने टेक्सास राज्यको लभिङ काउन्टीमा सयजनाभन्दा बढी मानिस छैनन् । त्यस्तै क्यालिफोर्निया राज्यको सानर्बनारडिनो काउन्टीको क्षेत्रफल करिब २० हजार वर्गमाइल छ जब कि नेपालको क्षेत्रफल करिब ५७ हजार वर्ग माइल मात्रै हो । त्यसो त, अलास्का राज्यको 'नर्थ स्लोप' बोरो काउन्टी नेपालको ३० हजार वर्ग माइलभन्दा ठूलो क्षेत्र छ तर अलि विकट हुनाले करिब १० हजारजति मानिस बसोवास गर्छन् । अब स्वतन्त्र सहरहरूमध्ये फल्स चर्च (भर्जिनिया राज्य) को जम्मा क्षेत्रफल दुई वर्ग माइल मात्रै छ, जहाँ करिब १३ हजारको जनसंख्या पाइन्छ । अमेरिकाको हरेक राज्यमा काउन्टी र नगरमहानगरसहरका आआफैं कार्य क्षेत्र शासन र सरकार हुन्छ, तर ग्रामीण क्षेत्रमा काउन्टी सरकार नै सबैथोक हो । स्म्रणीय रहोस्, अमेरिकामा कम्तीमा दुई तिहाइ भूभाग ग्रामीण क्षेत्रमा पर्छ । त्यसरी नै संयुक्त अधिराज्यमा काउन्टी परिषद् र जिल्ला परिषद् स्वतन्त्र सहर र नगरपरिषद्को व्यवस्थाअनुसार करिब ३५३ वटा स्थानीय सरकारहरू कार्यरत देखिन्छ । विगत ३० वर्षमा बेलायतमा स्थानीय जिल्ला र नगर समितिहरूलाई गाभ्दै काउन्टी परिषद्को भूमिका बढाउँदै लगिएको पाइन्छ । तसर्थ नेपालको संविधान २०७२ को अनुसूची ८ मा जेजस्तो व्यवस्था अधिकार परिकल्पना गरिएको छ, ती सबै संसारका अधिकांश विकसित एवं विकासशील देशहरूले सयौं वर्षदेखि अवलम्बन गरिराखेका छन् । त्यसका निम्ति कुन देशले कस्तो किसिमका स्थानीय संस्थाहरूको गठन विकास गर्दछ, त्यसमा निर्भर हुन्छ । तर अझै पनि नेपालका राजनीतिक दलमा ठूलाठालूहरूले स्थानीय सरकारलाई उही गाविसजस्तै आआफ्नो कठपुतली र कार्यकर्ता बिकाउने अभीष्ट राखेका हुन् भने त्यो निन्दनीय मात्रै नभए सम्पूर्ण ग्रामीण जनताप्रति अक्षम्य अपराध ठहरिनेछ । अनुसूची ८ लाई आधार मानेर भन्नुपर्दा यो संविधान छिटोभन्दा छिटो संशोधनयोग्य छ । हुन त एक वर्षअगाडि नै यो विषयमा बृहत् छलफल गरेर टुंगो लगाउनुपर्ने थियो तर फास्ट ट्र्याकमा संविधान बनाएपछि रातारात देशको कायापलट हुन्छ भन्नेहरूलाई सामान्यप्रति प्रश्न आखिर विगत एक वर्षमा मुलुकले के पायो त ? सिवाय दुई नयाँ प्रधानमन्त्री र दर्जनौं मन्त्रीहरूको ताँतीबाहेक ? यस्तो पनि आभास मिल्दैछ कि अरू १२ वर्ष अब संविधान संशोधनमा नै बित्ने सम्भावना बढ्दै गएको छ किनकि त्यसमा निहित अन्तद्र्वन्द्व र विरोधभासका बारेमा राजनीतिक वृत्तभन्दा बाहिर मानिसहरू बोल्नै छोडिसकेका छन् । तसर्थ सबैभन्दा पहिलो संशोधनको आवश्यकता भनेको संविधानमा तीन तहको राज्य व्यवस्थालाई दुई तह केन्द्रीय र स्थानीयमा सीमित राख्दा नेपाली जनतालाई कम आर्थिक भार पर्ने र तिनीहरूको भूमिका प्रभावकारी एवं किफायती हुने स्पष्ट छ । फेरि जेजसरी प्रदेशका नक्सा तयार पारिएको छ, त्यसको मूल उद्देश्य मात्र २४ जनालाई मुख्यमन्त्री बनाउने र राजनीतिक कार्यकर्ताहरूलाई रोजगार दिलाउने उद्देश्यभन्दा बढी केही भेटिँदैन । किनभने प्रदेश अब प्रदेश नभएर 'जेरिमेन्डरिङ' गरिएको एउटा राजनीतिक भूभाग मात्र हो । त्यसमा भूगोलीय नक्सा कोर्नु, मेट्नु, थप्नु र घटाउनुले जनताको विश्वास कदापि जित्दैन, बरु राजनीतिमा मौलाएको भुइँफुट्टा वर्गले जे चिताएको छ, त्यही पुग्दैछ । त्यसैले अब सातवटा बनाए पनि १४ वटा बनाए पनि प्रदेशको औचित्य छैन । अहिले संविधानमा अविलम्ब संशोधन गर्नुपर्ने दोस्रो कारण संविधानबाट गाउँपालिका नगरपालिका जिल्लासभाको अन्त्येष्टि र त्यसको स्थानमा मात्र स्थानीय सरकार मात्र रहोस् भन्ने हो । किनभने एकातिर संघीयता एवं पुनर्संरचना र स्थानीय सरकारको कुरा गर्ने अर्कोतिर साविकका गाविसनपाजिविसभन्दा बाहिर पनि जान नसक्ने दोहोरो चरित्र मापदण्डको पूर्णतया अन्त्य हुनुपर्छ र त्यसनिम्ति संविधानबाट ती सम्पूर्ण शब्द र व्यवस्था हटाउनु आवश्यक छ यदि अनुसूचि ८ जनताको निम्ति नै लेखिएको हो भने त्यसको निम्ति वर्तमानका प्रत्येक निर्वाचन क्षेत्रमा एउटा स्थानीय सरकार गठन गर्न सकिनेछ । स्थानीय सरकारमा कथित नगरपालिका छ भने त्यसको मापदण्ड कम्तीमा एक लाख जनसंख्या र आधारभूत संरचना एवं फोहोरमैलाको उचित व्यवस्थापनसहित एउटा बस्नलायकको क्षेत्र छ भने स्थानीय जनताको पूर्व स्वीकृतिले मात्र स्थानीय नगर क्षेत्र घोषणा गर्न सकिन्छ । त्यसरी नै काठमाडौं, पाटन र भक्तपुरलाई एकीकृत मापदण्डमा संरक्षण एवं विकास गर्न विशेष क्षेत्रको परिकल्पना संविधानमा राखेको भए के बिग्रिन्थ्यो ? अनि जनकपुर र लुम्बिनीजस्ता ऐतिहासिक र साँस्कृतिक धरोहरहरूको निम्ति विशेष क्षेत्र भनेर संविधानमा लेखिनुपर्ने थियो तर त्यस्तो हुन सकेन किनभने न त संविधान लेख्नेहरूले मौलिक सोच राखे न त जनताको सहभागिता स्विकारे । जब कि कहीं नभएको जात्रा हाँडीगाउँमा भनेजस्तै संविधानमा नीति उल्लेख गरेर दुनिया हँसाउने काम भएकै छ । मानौं भोलि कुनै पनि केन्द्रीय वा स्थानीय सरकारले कुनै नयाँ मौलिक नीति र कार्यक्रम ल्यायो तर त्यो संविधानमा लेखिएको नीतिभन्दा फरक पर्यो भने नयाँ नीति फ्याँकिदिने ? संविधानसभाबाट अनुमोदित संविधानअनुसार स्थानीय जनताले आफ्नो लागि आफैं योजना बनाउने नीति र कार्यक्रम तय गर्न सक्दैनन् भने त्यो संविधान कसको निम्ति बनाइएको हो ? दुःखका साथ भन्नुपर्छ देशको निम्ति समग्र ढंगले सोच्ने व्यक्तिहरूले अहिले राजनीति गरेका छैनन् र जो छन्, तिनीहरू स्वदेशभन्दा विदेशीकै सल्लाह बढी सुन्छन् । त्यसैले संविधान 'ब्रह्मको सृष्टिै' जस्तै हुन पुग्यो, जसको आगामी एकबर्से जन्मजयन्तीमा थुप्रै नयाँ विशेषणहरू सुनिने नै छ । यसै प्रसंगमा विगत एक वर्ष संविधानको विरोध गरिराखेका तराई र जनजातिका दलले अझै पनि नयाँ प्रदेशको निम्ति थप जेरिम्यान्डरिङ गर्नुभन्दा स्थानीय सरकारको काम, कर्तव्य र अधिकारहरूलाई अझ विस्तृत गरेर स्थानीय भाषा, संस्कृति एवं पहिचानको संरक्षण र उत्थान गर्न सकिन्छ भनेर नयाँ शिराबाट सोचिदिएको खण्डमा आम नेपालीका दुःखद् दिनहरू बिर्सने थिए अनुसूची ८ मा लेखिएको अधिकारलाई आधार मानेर स्वावलम्बी स्थानीय सरकारको प्रावधानले ताप्लेजुङ अथवा दार्चुलामा एउटा शिक्षक भर्ना गर्न हुम्लामा स्वास्थ्य चौकी बनाउन अथवा मनाङमा पुल निर्माण गर्न अथवा जनकपुरमा मैथिली पढाउन सिंहदरबारको परिपत्र पर्खनु पर्दैन । तर तिनैको नाम गरिने हुने राजनीतिक दुष्चक्रको खेल अब सदाको निम्ति अन्त्य हुनु जरुरी छ । विकसित मुलुकहरूमा स्थानीय सरकार भन्नाले जनतामा शासन नभएर सेवा गर्ने अनिष्ट राख्छन् । तर हामीकहाँ सेवा भन्ने तर शासन गर्ने प्रवृत्ति नै छ । जनता रैती नै छन्, चाहे जुनसुकै तन्त्रमन्त्रबाट संविधान बनोस् । संविधानसभाबाट अनुमोदित संविधानअनुसार स्थानीय जनताले आफ्नो लागि आफैं योजना बनाउने नीति र कार्यक्रम तय गर्न सक्दैनन् भने त्यो संविधान कसको निम्ति बनाइएको हो ? राजनीतिक खेती गर्ने भुइँफुट्टा वर्ग अथवा स्थानीय जनता वा सीमित नागरिक वर्गको निमित एक्काईसौं शताब्दीको पूर्वाद्र्धमा नै विश्वव्यापीकरण र विद्युतीय सञ्चारमाध्यमले गर्दा खुम्चिँदै गएको भौतिक दूरीलाई प्रत्येक स्थानीय सरकारले छिटोभन्दा छिटो अंगीकार गर्दै तिनीहरूले स्थानीय जनताको आयवृद्धिका अवसर खोज्ने र जुटाउने जिम्मेवारी वहन गर्नु आवश्यक छ, अन्यथा राष्ट्रिय स्रोत र साधन बाँड्ने संस्थाहरूको कुनै कमी छैन । नेपालमा संरचनागत परिवर्तन केवल नाम र व्यक्ति परिवर्तन मात्रै होइन, वास्तवमा अब काम, कर्तव्य, अधिकार, जिम्मेवारी र उत्तरदायित्व नलिने कुनै पनि संस्थाको औचित्य छैन तर के संविधान मा यो अवयवहरू स्पष्ट लेखिएका छन् र ? दुई तहको सरकार केन्द्रीय र स्थानीय आर्थिक सामाजिक, राजनीतिक दृष्टिले मात्रै नभएर केन्द्रमुखी राजनीति र विकासको अन्त्य एवं अर्थसामाजिक विभेद र अन्याय न्यून हँदै जाने सम्भावना धेरै हुन्छ । तर दुःखका साथ भन्नुपर्छ देशको निम्ति समग्र ढंगले सोच्ने व्यक्तिहरूले अहिले राजनीति गरेका छैनन् र जो छन्, तिनीहरू स्वदेशभन्दा विदेशीकै सल्लाह बढी सुन्छन् । त्यसैले संविधान 'ब्रह्मको सृष्टिै' जस्तै हुन पुग्यो, जसको आगामी एकबर्से जन्मजयन्तीमा थुप्रै नयाँ विशेषणहरू सुनिने नै छ ।"
फिफा बरियतामा नेपाल दुई स्थानमाथि उक्लियो,"काठमाडौंः फिफा बरियतामा नेपाल दुई स्थानमाथि उक्लिएको छ। फुटबलको सर्वोच्च निकाय विश्व फुटबल महासंघ (फिफा) ले बिहीबार सार्वजनिक गरेको बरियतामा नेपाल दुई स्थानमाथि १८६ औं स्थानमा उक्लिएको हो। नेपाल यसअघि १८८ औं स्थानमा थियो। यस्तै अफगानिस्तान १४९ औं स्थानमा रहँदा भारत चार स्थान सुधार गर्दै १४८ औं स्थानमा रहेको छ। यस्तै माल्दिभ्स ९ स्थानमाथि उक्लिदै १६५ औं , बंगलादेश १८५ औं र भुटान १८९ औं स्थानमा छ। दक्षिण एशियामा सबैभन्दा पछाडि रहेको पाकिस्तान १९४ औं स्थानमा छ भने श्रीलंका १९३ औं स्थानमा रहेको छ। विश्व बरियताको शीर्ष स्थानमा भने अर्जेन्टिना यथावत छ। दोस्रो स्थानमा बेल्जियन र तेस्रो स्थानमा विश्वविजेता जर्मनी छ। कोलम्बिया चौथो र ब्राजिल पाँचौ स्थानमा छ। युरोकप फुटबलमा राम्रो प्रदर्शन गरेको वेल्स फिफा बरियतामा १० औ स्थानमा अटाएको छ।"
नेपालका दुवै टोली पदकबाट चुके,"काठमाडौः अजरबैजानको बाकुमा जारी ४२ औं चेस ओलम्पियाडमा ११ औं चरणको खेल नेपालको पुरुष टोलीका लागि सुखद रहेन । अन्तिम दुई खेलमा पराजित हुनु नेपाली पुरुष टोलीका लागि दुर्भाग्य बन्यो । नवौं चरणको खेलपछि समूह डी को दोस्रो स्थानमा रहेर पदकको नजिक पुगेको नेपालले बाँकी दुई खेलबाट एक अंकमात्र पनि हासिल गर्न सकेको भए पदक निश्चित थियो । नेपालको पुरुष टोली बुधबार भएको अन्तिम खेलमा ९३ औं वरीयतामा आसीन इराकसँग २५१५ ले पराजित भयो । पहिलो बोर्डमा खेलेका २०९९ रेटेड केशव श्रेष्ठ २१६१ रेटेड नमिरमोहमद इस्माइलसँग पराजित भए भने दोस्रो बोर्डमा खेलेका २०३४ रेटेड सजिन महर्जन २२ रेटेड मोहमद सलाह जोजेसँग हारे । तेस्रो बोर्डमा खेलेका क्षितिज भण्डारीले २२६१ रेटेडमोहमद वसिम अराजलाई हराउँदै अन्तिम खेलमा नेपाललाई एकमात्र जित दिलाए । चौथो बोर्डमा खलेका फिडे मास्टर २०१७ रेटेड विलमलाल श्रेष्ठ भने २२३६ रेटेड अब्दुलसतार अहमदसँग बराबरीमा रोकिए । समग्रमा चेस ओलम्पियाड नेपाली पुरुष टोलीका लागि मिश्रित रहयो । नेपालले जमैका, माल्टा, जर्सी र यूएस भर्जिन इलेसलाई हरायो भने दक्षिण कोरियासँग बराबरी खेल्यो । पदक हात पार्न नसके पनि नेपालले वरीयतामा भने सुधार गरेको छ । प्रतियोगिता सुरु हुँदा एक सय २७ औं स्थानमा रहेको नेपाल प्रतियोगिताको समाप्तिपछि एक सय २० औं वरीयतामा पुगेको छ । व्यक्तिगत प्रदर्शनका हिसाबले पनि नेपालको अवस्था सन्तोषजनक रह्यो । सुजना लोहनी पहिलो महिला फिडे मास्टर बन्न सफल भइन् । उनले नवौं चरण खेलेर सात अंक हात पारिन् । अहिलेसम्म सातौं ओलम्पियाडमा सहभागी भएको नेपाली खेलाडोको यो व्यक्तिगत उच्च स्कोर पनि हो । यसअघि जर्मनीमा भएको ओलम्पियाडमा मनीष हमालले साढे ६ अंक पाएका थिए । यसैगरी युवा खेलाडी सजिन महर्जन र क्षितिज भण्डारीले क्यान्डिडेट मास्टर (सीएम) को उपाधि पाए । सजिनले १० खेलबाट साढे चार अंक जोडेर १३ रेटिङ थपे । ५२ रेटिङ जोड्न सफल भएका क्षितिजले पाँचौं चरणको खेलदेखि उत्कृष्ट प्रदर्शन गर्दै साढे पाँच अंक जोडेका थिए । फिडे मास्टर विलमलालले पनि यो प्रतियोगितामा गतिलो प्रदर्शन गरे । उनले नौ चरणमा ६ जित, एक बराबरी र दुई हारको नतिजा निकाले । उनले साढे ६ अंक जोडेर ५५ रेटिङ सुधार गरे । पूर्वनेपाल च्याम्पियन सीएम केशव श्रेष्ठका लागि भने प्रतियोगिता निराशाजनक रह्यो । प्रतियोगिता अवधिभर आफूभन्दा उच्च वरीयताका खेलाडीसँग खेलेका केशवले एकमा जित र एकमा बराबरीको नतिजा निकालेका थिए । आठ चरण खेलेका उनले १७ रेटिङ गुमाए । महिला टोलीले आफ्नो अन्तिम खेलमा आरुबासँग २२ को बराबरी खेल्यो । महिला टोली समूह ई मा छैटौं स्थानमा रह्यो । आरुबासँगको बराबरीले गर्दा नेपालले कांस्य पदक गुमायो । एक सय १४ औं स्थानमा रहेको नेपाली महिला टोली आफ्नो वरीयतामा सुधार गर्दै एक सय नवौं स्थानमा पुग्यो । सिन्दिरा जोशीले रुस्सी कटनलाई पराजित गरिन् भने सुजना लोहनीले अनेलास जाकोबलाई निरास पारिन् । अस्मिता अधिकारी मारिया डेजसँग र मोनालिसा खम्बु आमिली अरबोनासँग पराजित भए । सुजनाले ४६ रेटिङ र सिन्दिराले २९ रेटिङ सुधार गरे । प्रतियोगितामा पुरुषतर्फको उपाधि अमेरिकाले हात पार्यो । युक्रेन दोस्रो र रुस तेस्रो भए । महिलातर्फको उपाधि चीनले जित्यो । पोलान्ड दोस्रो र युक्रेन तेस्रो भए ।"
बार्सिलोनाको उत्कृष्ट पुनरागमन,"म्याड्रिडः दुई पूर्वविजेता स्पेनिस क्लब बार्सिलोना र जर्मन क्लब बायर्न म्युनिखले युरोपियन च्याम्पियन्स लिग फुटबलमा सानदार सुरुआत गरेका छन् । दुई दिनअघि घरेलु लिगमा अप्रत्याशित हार व्यहोरेको बार्सिलोनाले मंगलबार राति भएको खेलमा सेल्टिकलाई ७० गोलको फराकिलोअन्तरले हरायो । घरेलु मैदानमा उत्रिए को बार्सिलोनालाई स्कटिस लिग च्याम्पियनविरुद्ध फराकिलो अन्तरको जित दिलाउने क्रममा अर्जेन्टिनी खेलाडी लियोनल मेसीले ह्याट्रिक गरे । लुइस स्वारेजले दुई तथा आन्द्रेस इनिएस्टा र नेमारले एकएक गोल थपे । ब्राजिलियन खेलाडी नेमारले चार गोलका लागि सहयोग पनि गरे । यसअघि शनिबार राति घरेलु मैदानमै उत्रिएको बार्सिलोना गत सिजनमात्र शीर्ष डिभिजनमा बढुवा भएको आल्भेससँग १० गोलले पराजित भएका थियो । उक्त खेलमा बार्सिलोनाले पहिलो रोजाइका खेलाडीलाई दोस्रो हाफमा मात्र मैदानमा उतारेको थियो । तर सेल्टिकविरुद्ध भने बार्सिलोना सुरुदेखि नै पहिलो रोजाइका खेलाडीसहित मैदानमा ओर्लिएको थियो । खेलको तेस्रो मिनेटमै बार्सिलोनाले अग्रता लियो । मेसीले नेमारको पासमा गोल गरी बार्सिलोनालाई अगाडि बढाए । २७ औं मिनेटमा मेसीले पुनः नेमारकै पासमा गोल गर्दै टोलीको अग्रता दोब्बर बनाए । पहिलो हाफमा २० गोलले अगाडि रहेको बार्सिलोनाले दोस्रो हाफमा पाँच गोल थप्यो । ५० औं मिनेटमा नेमार आफैंले गोल गरे । इनिएस्टाले ५९ औं मिनेटमा नेमारको पासमा अर्को गोल थपे । त्यसको एक मिनेटपछि नै मेसीले स्वारेजको पासमा गोल गर्दै ह्याट्रिक पूरा गरे । त्यसपछि स्वारेजले ७५ औं र ८८ औं मिनेटमा क्रमशः नेमार र मेसीको पासमा गोल गरेका थिए । टोली १० ले पछाडि परेको अवस्थामा प्राप्त पेनाल्टी प्रहारको अवसरलाई सेल्टिकका मौसा डेम्बलले सदुपयोग गर्न सकेनन् । पाँच पटकको विजेता बार्सिलोनाले पछिल्ला आठ संस्करणमध्ये तीन पटक यो प्रतियोगिताको उपाधि जितेको छ । समूह सी मा बार्सिलोना एक खेलबाट तीन अंक जोडेर शीर्ष स्थानमा छ । समूह डी अन्तर्गतको खेलमा बायर्नले रुसको एफके रुस्तोभलाई ५० गोलले हरायो । घरेलु मैदानमा उत्रिएको बायर्नका लागि जोसुवा किमिचले दुई तथा थोमस मुलर, रोबर्ट लेवान्डोस्की र हुवाँ बर्नाटले एकएक गोल गरे । पहिलो हाफमा २० ले अगाडि रहेको बायर्नले दोस्रो हाफमा तीन गोल थप्यो । पोलिस स्ट्राइकर लेवान्डोस्कीले २८ औं मिनेटमा पेनाल्टीमार्फत गोल गरे भने मुलरले पहिलो हाफको इन्जुरी समयमा गोल थपे । किमिचले ५३ औं र ६० औं तथा बर्नाटले ९० औं मिनेटमा गोल गरेका थिए । घरेलु लिगमा लगातार पछिल्ला चार संस्करणको विजेता बनेको बायर्न युरोपियन च्याम्पियन्स लिगका पछिल्ला आठ संस्करणमा एक पटक विजेता, दुई पटक उपविजेता र तीन पटक सेमिफाइनलसम्म पुगेको छ । यसैगरी अन्य खेलमा साबिक उपविजेता एट्लेटिको म्याड्रिड र इटालीको नापोली पनि विजयी भए । डच क्लब पीएसभीको मैदानमा उत्रिएको स्पेनिस क्लब एट्लेटिको १० गोलले विजयी भयो । एट्लेटिकोका सल निगुएजले ४३ औं मिनेटमा गरेको गोल निर्णायक बन्यो । पहिलो हाफको इन्जुरी समयमा घरेलु टोलीले पेनाल्टीको अवसर पाए पनि आन्द्रेस ग्वाड्राडो चुके । समूह डी मा एक खेलबाट तीन अंक हात पारेको एट्लेटिको दोस्रो स्थानमा छ । एट्लेटिको प्रतियोगिताको पछिल्ला तीनमध्ये दुई संस्करणमा फाइनलसम्म पुगेको थियो । नापोलीले डाइनामो किभलाई उसैको मैदानमा २१ गोलले हराएको हो । आर्सनल र पेरिस सेन्ट जर्मन (पीएसजी), बेनफिका र बेसिकटास तथा बासेल र लुडोगोरेट्सबीचको खेल भने बराबरीमा सकियो ।"
मेसी विश्वकै उत्कृष्ट खेलाडी हुन्,"काठमाडौंः अर्जेन्टिना तथा बार्सिलोनाका स्टार खेलाडी लियोनल मेसी र रियल मड्रिडका स्टार खेलाडी क्रिष्टियानो रोनाल्डो को उत्कृष्ट भन्ने विषय बहसमै छ। कतिपयले मेसीलाई विश्वकै उत्कृष्ट खेलाडी मान्छन् भने कतिपयले रोनाल्डोलाई। यी दुई खेलाडीमध्ये को उत्कृष्ट भन्ने विषयमा विश्व नै विभाजित नै छ। तर, बार्सिलोनाका प्रशिक्षक लुइस इन्ड्रिकले लियोनल मेसी विश्वकै सर्वोत्कृष्ट खेलाडी भएको बताएका छन्। उनले भनेका छन्,मेसी जुुनसुकै स्थानमा पनि मैदानमा खेल्न सक्ने खेलाडी हुन्। त्यसैले उनी विश्वकै सवैभन्दा उत्कृष्ट खेलाडी हुन्। च्याम्पियन्स लिग फुटबलको समूह चरणको पहिलो खेलमा सेल्टिकलाई ७० गोल अन्तरले पराजित गर्दा मेसीले ह्याट्रिक गरेका थिए। मेसीले त्योसँगै फुटबल करियरमा ४० औं ह्याट्रिक गरे भने च्याम्पियन्स लिग फुटबलमा छैठौं ह्याट्रिक। बार्सिलोनाले सेल्टिकलाई ७० ले पराजित गरेपछि पत्रकारहरुसँग कुराकानी गर्दै प्रशिक्षक इन्ड्रिकले भने,मेसी जुनसुकै स्थानमा पनि सहजरुपमा खेल्न सक्छ। उसले आफ्नो पोजिसन आफ्नो चाहना अनुसार बदल्न सक्छ। ऊ जुनसुकै पोजिसनमा पनि राम्रो खेल्न सक्ने विश्वकै उत्कृष्ट खेलाडी हो। इन्ड्रिकले भनेका छन्,यदि ऊ नम्बर ९, ८ वा ६ को जुनसुकै पोजिसनबाट पनि खेल्यो भने पनि राम्रो खेल्न सक्छ। उसले जुन पोजिसनबाट खेल्दा पनि पास निकाल्न सक्छ।"
बाल्यकालको क्लबविरुद्ध गोल गर्दा किन रोनाल्डोले सेलिब्रेशन गर्दैनन्,"काठमाडौंः प्रायः खेलमा गोल गर्दा सधैं उत्तेजित हुँदै सेलिब्रेशन गर्छन् रियल मड्रिडका स्टार खेलाडी क्रिष्टियानो रोनाल्डो। तर, रोनाल्डोले गोल गर्दा हिजो भने फरक दृश्य देखियो। रोनाल्डोले हिजो खेलेको खेलमा गोल त गरे तर सेलिब्रेशन भने गरेनन्। तर, किन रोनाल्डोले गोलको सेलिब्रेशन गरेनन् होला त? गएराति भएको च्याम्पियन्स लिग फुटबलको समूह चरणको पहिलो खेलमा पोर्चुगलको स्पोर्टिङ लिस्वनविरुद्ध खेलको अन्तिम तिर फ्रिकिकमार्फत आकर्षक गोल गर्दै रियल मड्रिडलाई हारबाट जोगाएका थिए। तर, रोनाल्डोले गोल गर्दा सेलिब्रेशन गरेनन् किन होला? उनले अघिल्ला खेलमा गोल गर्दा सेलिब्रेशन गर्ने तरिकालाई किन अपनाएनन् होला? सामान्य हातमात्रै माथि उठाएर फ्यानलाई खुसी बनाए। तर रोनाल्डोले सेलिब्रेशन नगरेको विषय भने चासोको विषय बनेको छ। रोनाल्डो म्यानचेस्टर युनाइटेडबाट सन् २००९ मा रियल मड्रिड आउन अघि पोर्चुगलमा फुटबल खेलेको क्लब हो स्पोर्टिङ लिस्वन क्लब। स्पोर्टिङ लिस्वनविरुद्ध अहिलेसम्म खेलेका सबै खेलमा गोल गरेका छन् रोनाल्डोले। तर कुनै पनि गोल गर्दा रोनाल्डोले अहिलेसम्म खुशीले हर्षित हुँदै आफ्नो शैलीमा गोलको सेलिब्रेशन गरेका छैनन्। कारण रोनाल्डोले यही स्पोर्टिङ क्लबबाट फुटबल करियर सुरु गरेका थिए। आफूले बाल्यकालमा खेलेको र फुटबलको करियर सुरु गरेको क्लबविरुद्ध गोल गर्दा आफूले कहिल्यै पनि गोलको सेलिब्रेशन नगर्ने रोनाल्डोले बताएका छन्। रोनाल्डोले भनेका छन्,म अहिले जस्तो अवस्थामा छु। त्यो मलाई स्पोर्टिङ क्लबले नै बनाएको हो। सधै स्पोर्टिङ क्लब मेरो मुटुमा हुन्छ। त्यसैले आफ्नो पुरानो क्लबविरुद्ध गोल गर्दा मैले सेलिब्रेशन गर्न सक्दिँन। गएराति भएको खेलमा स्पोर्टिङले खेलको ४७ आैं मिनेटमा गोल गर्दै रियल मड्रिडलाई हराउनै लाग्दा रोनाल्डोले खेलको ८९ औं मिनेटमा बराबरी गोल फर्काएका थिए। त्यसपछि इन्जुरी समयमा अल्भारो मोरोटाले गोल गरेपछि रियलमड्रिडले रोनाल्डोले बाल्यकालमा खेलेको क्लबलाई २१ ले हराउन सफल भएको थियो। मैले गोल गर्दा सेलिब्रेशन गर्न सक्दिँन। म अहिले जे छु मलाई यस्तो अवस्थामा ल्याउने टोली हो। त्यसैले उनीहरुलाई मैले जहिले पनि धेरै सम्मान गर्छु र सधै मेरो मुटुमा रहन्छन्,रोनाल्डोले भनेका छन्। रोनाल्डोले आफ्नो बाल्यकालको क्लब स्पोर्टिङविरुद्ध अहिलेसम्म तीन गोल गरेका छन्। यसअघि रोनाल्डोले म्यानचेस्टर युनाइटेडबाट खेल्दा सन् २००७ मा दुई गोल गरेका थिए। ।"
