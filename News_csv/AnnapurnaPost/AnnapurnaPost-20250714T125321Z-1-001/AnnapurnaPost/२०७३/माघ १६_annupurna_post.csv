शीर्षक,विवरण
सन्दर्भः विश्व कुष्ठरोग दिवसआत्मसम्मानको रक्षा,"आज ६४ औं विश्व कुष्ठरोग दिवस । १९५४ बाट मनाउन थालिएको हो । यो दिवसको सम्बन्ध जनवरी महिनाको अन्तिम आइतबारसँग जोडिएको छ । किनकि त्यही दिन अहिंसावादी महामानव महात्मा गान्धीको मृत्यु भएको थियो । विश्वबाट कुष्ठरोग निवारण गरी कुष्ठप्रभावितप्रतिको भेदभाव हटाउनुपर्छ भन्नेमा प्रतिबद्ध थिए गान्धी । फ्रान्सका प्रसिद्ध मानवतावादी एमआर फेलोरियोले गान्धीबाट प्रभावित भई उनकै प्रेरणाबाट कुष्ठरोग दिवस मनाउन थालेका थिए । यस दिवसको अभियानको उत्प्रेरणाले विश्वभर कुष्ठरोगको निवारण, न्यूनीकरण तथा प्रभावितप्रति हुने भेदभावमा कमी हुँदै आइरहेको छ । यस वर्ष विश्व कुष्ठरोग दिवसको नारा 'समयमै कुष्ठरोगको उपचार गरौं, अपांगता हुनबाट बचौं' भन्ने रहेको छ । नेपालबाट पनि कुष्ठरोग निवारणको घोषणा गरिएको भए पनि निवारणको स्थितिबाट थप न्यूनीकरणतर्फ उन्मुख हुनु तथा कुष्ठरोगको कारण अपांगता, असहाय तथा विपन्न भएकालाई समुचित व्यवस्थापन गर्दै जानु अहिलेको चुनौती हो । विश्व स्वास्थ्य संगठनले यस रोगलाई विश्वका सबै राष्ट्रबाट प्रति दस हजार मानिसमा एकभन्दा कममा झारी निवारण गर्ने कार्यक्रम राखेकोमा पूर्णतः सफल भएको छ । नेपालमा सन् २०१६ सम्ममा एक लाख ७८ हजारभन्दा बढी कुष्ठरोग लागेका व्यक्तिले बहुऔषधि उपचार विधिबाट उपचार पूरा गरेका छन् । कुष्ठरोगको कारण हालसम्म करिब ३० हजारजना अपांग भएको अनुमान छ । यसैगरी आर्थिक वर्ष ०७२७३ सम्ममा नयाँ बिरामीको संख्या ३०५४ रहेको छ । यो संख्या प्रति दस हजारमा ०८९ हो । कुष्ठरोग समयमै पत्ता लगाई उपचार गरेमा कुरूप तथा अंगभंग हुनबाट जोगिनुका साथै रोग निको हुनेमा सन्देह छैन । कुष्ठरोग बहुऔषधी उपचार विधिबाट निको हुने रोग हो । यसको नियन्त्रण र उल्मूलनतर्फ स्वास्थ्यकर्मी, यससँग सम्बद्ध संघसंस्था, समाजसेवी क्रियाशील रहँदै आए पनि लक्ष्यमा पुग्न अझै धेरै गर्न बाँकी छ । त्यसैले यस रोगलाई हेलचक्राईंको रूपमा नहेरी कार्यक्रम विस्तार गर्दै थप प्रतिफलउन्मुख बनाउन जरुरी छ । नेपाल कुष्ठरोग निवारण संघ विगत ४७ वर्षदेखि नेपालमा कुष्ठरोग नियन्त्रण, निवारण र न्यूनीकरण अभियानमा संलग्न रहँदै आएको छ । नेपाल सरकारको सहकार्यमा असक्त, असहाय, अपांग, विपन्न कुष्ठप्रभावितको लालनपालनमा गम्भीरतापूर्वक लागिरहेको छ । यस संस्थाले आफ्नै पहलमा तीन सय कुष्ठ प्रभावित र उनीहरूका परिवारलाई समाजमा पुनस्र्थापित गराइसकेको छ । त्यसैगरी उनीहरूका बालबालिकालाई छात्रावाससहितको निःशुल्क विद्यालय शिक्षा, प्राविधिक शिक्षा र व्यावसायिक तालिम प्रदान गर्दै आइरहेको छ । यसबाहेक संघले आफ्ना चारवटै क्षेत्रीय शाखामार्फत कुष्ठप्रभावितको विस्थापन, निरोध कार्यक्रम र कुष्ठरोग न्यूनीकरण गर्न स्किन क्याम्प, सचेतनामूलक कार्यक्रम सञ्चालन गर्दै आइरहेको यहाँ स्मरणीय छ । संस्थाका कार्यक्रम दिगो बनाउन आन्तरिक स्रोत परिचालन गरी चारवटै क्षेत्रीय शाखालाई सक्षम र सक्रिय बनाई कुष्ठप्रभावित एवं तिनका परिवारलाई शिक्षाको माध्यमबाट आर्थिक रूपले सम्पन्न बनाई उनीहरूको हकअधिकार संरक्षणको लागि संघ क्रियाशील छ । अझै पनि देशका विभिन्न जिल्लामा कुष्ठरोगको प्रभाव देखिएकाले सोको नियन्त्रण र न्यूनीकरण गर्नु तथा विभिन्न भागमा रहेका विपन्न, असक्त, असहाय कुष्ठप्रभावितको लालनपालन, औषधोपचार, पुनस्र्थापना र उनीहरूका बालबालिकालाई प्राविधिक तथा उच्च शिक्षामा सहयोग गर्नुपर्ने आवश्यकता टड्कारो छ । कुष्ठप्रभावितको हीनताबोध र लघुताभासपूर्ण मनोवैज्ञानिक अवस्थामा परिवर्तन ल्याउनु आवश्यक छ । कसैले पनि आफ्नो अधिकार सुरक्षित गर्न हिच्किचाउनु हुँदैन । अतः कुष्ठप्रभावितको हकअधिकार रक्षा गर्दै यथासम्भव सहायता पुर्याउन तथा यस रोगको न्यूनीकरण र नियन्त्रण गर्न जनचेतनामूलक कार्यक्रमलाई निरन्तरता दिन संघ सबैसँग हातेमालो गर्न सदैव तयार छ । हाम्रो यो यात्रामा नेपाल सरकार, गैरसरकारी संघसंस्था विदेशी दातृ निकाय, समाजसेवी, स्थानीय दाता, बुद्धिजीवी, मानवअधिकारकर्मी, पत्रकार, राजनीतिकर्मी, शिक्षक, विद्यार्थीलगायत समस्त महानुभावसँग हामी विनम्रतापूर्वक आग्रह गर्दछौं । विश्वबाट कुष्ठरोग निर्मूल गरिए पनि अझै पूर्णरूपमा उल्मूलन हुन सकेको छैन । कुष्ठप्रभावित आर्थिक, मानसिक र शारीरिक रूपले अझै पीडित छन् । कुष्ठरोगको न्यूनीकरण तथा प्रभावितप्रतिको भेदभावको अन्त्य आजको आवश्यकता हो । चेतनामूलक कार्यक्रमको माध्ययमबाट यसको न्यूनीकरण गर्न सकिन्छ तर रोग लुकाउने र रोग लागेका व्यक्तिका परिवार पनि रुढिवाढी चिन्तनको पछि लागेर घरमा कुष्ठरोग लागेको व्यक्ति भएको बताउन नचाहने परम्पराले यसको उल्मूलनमा बाधा उत्पन्न भएको छ । आधुनिक औषधोपचारले कुष्ठरोग निको हुने भए पनि समाजमा यो रोगप्रतिको नकारात्मक धारणा, अन्धविश्वास र भ्रम अन्त्य गर्नु र उनीहरूलाई समाजमै पुनस्र्थापना गराउनु आजको चुनौती हो । कुष्ठरोग के हो ? कुष्ठरोग आँखाले देख्न नसकिने माइक्रोब्याक्टेरियम लेप्रे नामको सूक्ष्म किटाणुबाट लाग्ने रोग हो । यो रोगले खास गरेर छाला, स्नायुमा असर गर्दछ । यो प्राचीनकालदेखि नै मानिससँग परिचित भए पनि सन् १९८३ मा मात्र नर्वेका वैज्ञानिक डा जीए ह्यान्सनले कुष्ठरोग किटाणुको कारणले हुने रोग भनी पत्ता लगाएका हुन् । कुष्ठरोगका लक्षण शरीरको कुनै पनि भागमा लाटो वा फुस्रो दाग देखा पर्नु, विस्तारै उक्त दागमा रौं झरेर जानु, पसिना नआउनु र नचिलाउनु यस रोगका लक्षण हुन् । स्नायुमा असर पर्दा हातखुट्टा लगातार झमझम हुने गर्छन् । छालाको नमुनाबाट लिएको तन्तुको रस जाँच गर्दा यो रोगका किटाणु देखा पर्छन् । माथि उल्लिखित चिन्ह र लक्षणबाहेक अनुहार र कानका लोतीमा गिर्खा देखिनु, छाला चम्किलो र बाक्लो हुनु तथा आँखीभौं झरेर जानु कुष्ठरोगका लक्षण हुन् । पछि गएर हातखुट्टाका औंला लाटो तथा कमजोर भई खुम्चिँदै गएर अन्त्यमा अंगभंग पनि हुन सक्छ । यस्ता लक्षण देखापरेमा तत्काल नजिकैको स्वास्थ्य संस्थामा गई परीक्षण गराई चिकित्सकको सल्लाहबमोजिम नियमित औषधि सेवन गरेमा कुष्ठरोग पूर्णरूपमा निको हुन्छ र अंगभंग हुनबाट बच्न सकिन्छ । यस रोगको औषधी नेपालका सबै अस्पताल, प्राथमिक स्वास्थ्य केन्द्र, स्वास्थ्य चौकीमा निःशुल्क पाइन्छ । कुष्ठरोगको एक मात्रा औषधीले ९९ प्रतिशत किटाणु निष्क्रिय पार्ने भएकाले औषधी सेवन गरिसकेका बिरामीबाट यो रोग अरूलाई सर्दैन । यस्ता विषयलाई समाजमा उजागर गर्नु तथा कुष्ठप्रभावित व्यक्तिलाई समाजमा आदर सम्मानका साथ स्थापित गराउनुपर्छ । कुष्ठरोगीलाई कुनै पनि प्रकारका भेदभाव गर्नु हुँदैन । उनीहरूको हकअधिकारको संरक्षण गर्नुपर्छ भन्ने मान्यता स्थापित गर्नु यस दिवसको मूल उद्देश्य हो । कुष्ठरोग निवारण संघले विगत चार दसकदेखि स्वयं कुष्ठप्रभावित तथा असक्त, असहाय कुष्ठप्रभावितका करिब १२ सय सन्ततिलाई निःशुल्क शैक्षिक तथा व्यावसायिक तालिम कार्यक्रमको माध्ययमबाट आत्मनिर्भर बनाउन सफल भएको छ । प्रभावितका सन्ततिले स्वदेश तथा विदेशमा समेत रोजगारका अवसर प्राप्त गरी आफ्ना असक्त, अपांगता भएका बाबुआमाको हेरचाह र स्याहारसुसारमा सहयोग पुर्याउँदै आइरहेका छन् । संघले विगतमा कुष्ठरोगका कारण समाजबाट अपहेलित तथा बहिष्कृत करिब तीन सय कुष्ठप्रभावितलाई आबासको व्यवस्था गरी पुनर्बास गराएको छ । कुष्ठरोग निवारण संघ २०२६ सालमा स्थापित निस्वार्थ भावनाका स्वयंसेवी संलग्न सामाजिक संस्था हो । संघले नेपालमा कुष्ठरोग नियन्त्रण र न्यूनीकरण गर्ने अभियानमा नेपाल सरकारलाई साथ दिँदै पनि आइरहेको छ । वैदेशिक सहयोग रकम पूर्णरूपमा बन्द भएको सन्दर्भमा संस्थाले आफ्नो आन्तरिक स्रोत परिचालन गरी असक्त, असहाय, विपन्न कुष्ठप्रभावित तथा उनीहरूका बालबालिकाको निमित्त कल्याणकारी एवं शैक्षिक कार्यक्रमलाई निरन्तरता दिइरहेको छ । यस्तो पवित्र उद्देश्यले क्रियाशील संस्थाप्रति सबैको सरोकार भएमा कुष्ठप्रभावितको सेवामा सहयोग पुग्नेछ । संघको मूल लक्ष्य र उद्देश्य भनेकै नेपालमा कुष्ठरोगको नियन्त्रण र न्यूनीकरण गर्ने सरकारको अभियानलाई सहयोग पुर्याउन आवश्यक योजना बनाई त्यसको कार्यान्वयन गर्नेगराउने र असक्त, असहाय र विपन्न कुष्ठप्रभावितको कल्याणका निमित्त कार्यक्रम बनाई सहायता उपलब्ध गराउने रहेको छ । संघले यसै उद्देश्यअनुरूपका कार्यक्रमलाई निरन्तर सञ्चालन गर्दै आइरहेको छ । संघको धरान, पोखरा, नेपालगन्ज र धनगढी गरी चारवटा शाखाले पनि कुष्ठरोग नियन्त्रण, न्यूनीकरण तथा प्रभावितप्रतिको भेदभाव अन्त्यको लागि विभिन्न क्याम्पस, स्कुलहरूमा प्रशिक्षण दिनुका साथै सञ्चारमाध्यमबाट सचेतनामूलक कार्यक्रम सञ्चालन गर्दै आइरहेका छन् । त्यसैगरी प्रभावित जिल्लामा स्किन क्याम्पमार्फत कुष्ठरोगका बिरामीको पहिचान गरी उपचारमा सहजीकरण गर्दै आइरहेका छन् । तर रोग लुकाउने र रोग लागेका व्यक्तिका परिवार पनि रुढिवाढी चिन्तनको पछि लागेर घरमा कुष्ठरोग लागेको व्यक्ति भएको बताउन नचाहने परम्पराले यसको उन्मूलनमा वाधा उत्पन्न भएको छ । आधुनिक औषधोपचारले कुष्ठरोग निको हुने भए पनि समाजमा यो रोगप्रतिको नकारात्मक धारणा, अन्धविश्वास र भ्रम अन्त्य गर्नु र उनीहरूलाई समाजमै पुनस्र्थापना गराउनु आजको चुनौती हो । शैक्षिक कार्यक्रम तथा व्यावसायिक तालिमको माध्यमबाट कुष्ठप्रभावितको शारीरिक तथा आर्थिक उत्थानमा महत्त्वपूर्ण भूमिका निर्वाह गर्न सकिन्छ, साधन र स्रोतको पूर्णता हुन सकेमा । देशका कुनाकुनामा रहेका कुष्ठरोग लागेका व्यक्तिको पहिचान गरी उनीहरूको निःशुल्क उपचार र व्यवस्थापन गर्नु चुनौतीपूर्ण छ ।"
संशोधन प्रस्ताव र सहमतीय राजनीति,"राष्ट्र, राष्ट्रियता र सार्वभौमिकताको अस्तित्व एवम् बहुसंख्यक जनताको भावनामा ठेस पुग्ने गरी सरकारले संसद्मा दर्ता गराएको संविधान संशोधनको प्रस्तावप्रति अहिले जनस्तरमै तीव्र असन्तुष्टि छ । सरकारको संविधान संशोधन प्रस्तावले मुलुकलाई विखण्डनतिर धकेल्न खोजेको छ । तराई मधेसी, आदिवासी, जनजाति समुदायले उठाउँदै आएका सवालको सम्बोधन गर्न भनिएको प्रस्ताव केलाएर हर्दा यसले राष्ट्रको लागि सकारात्मक कार्य नगरी खालि राजनीतिक आवरण दिँदै नेकपा एमालेलगायतका दलहरूको प्रयासलाई तराईमधेसी, आदिवासी, जनजातिको विरोधीका रूपमा चित्रण गराउने दुस्प्रयास गरेको छ । अझै संविधान संशोधनको प्रस्तावमा उल्लिखित प्रावधानको गहिराइ नहेरी जथाभावी टिप्पणी गर्ने क्रम रहेकाले यसलाई केलाएर वास्तविकता बुझाउनु आजको आवश्यकता हो । संशोधन प्रस्तावमा प्रमुखताका साथ समावेश गरिएको राष्ट्रभाषासम्बन्धी प्रावधान जोखिमपूर्ण रहेको छ । संविधानको धारा ६ मा राष्ट्रभाषा भन्नाले नेपालमा बोलिने सबै मातृभाषाहरू राष्ट्रभाषा हुन् भनी भएको स्पष्ट व्यवस्थामा अनावश्यक थप गरी नेपाल सरकारले भाषा आयोगका सिफारिसमा सबै मातृभाषालाई संविधानको अनुसूचीमा समावेश गरिनेछ भन्न खोजिएको छ । भारतमा पनि नेपालमा जस्तै सयौँ भाषा मातृभाषाका रूपमा छन्, तर मुख्य १७ भाषालाई मात्र स्थान दिइएको छ । सबैले आआफ्नो भाषालाई राष्ट्रियरूपमा माथिल्लो स्थानमा राख्न चाहनु स्वाभाविक हो, तर कुनै भाषा कामकाजी हुनको लागि त्यसका साहित्य र सञ्चार पनि समृद्ध हुनुपर्छ । संशोधन गर्न खोजिएको अर्को धारा ७ मा संशोधन गरेर उपधारा (२) मा (क) थप गरेर भाषा आयोगको सिफारिसमा सरकारले सरकारी कामकाजको भाषा भनी निर्णय गरिएका भाषाहरूलाई संविधानको अनुसूचीमा समावेश गर्नसक्ने जनाइएको छ । धारा (६) अनुसार पहिला राष्ट्रभाषाको दर्जा दिने, त्यसपछि संविधानका अनुसूचीमा राख्ने र त्यसलाई क्रमैसित प्रदेशको सरकारी कामकाजी भाषाको रूपमा कुनै अमूक भाषा भित्र्याउन खोजिएको आभास हुन्छ । कुनै क्षेत्रमा सम्पर्क भाषाका रूपमा विकास भएको हुँदैमा त्यसलाई संविधानतः राष्ट्रिय (वा राष्ट्र) भाषाका रूपमा ग्रहण गर्नेपर्छ भन्ने छैन । यसबाट देशमा समूहसमूहका बीचमा फाटो मात्र हुन सक्छ । समाजलाई सांस्कृतिक रूपमा एकीकृत बनाउन सकिँदैन । संशोधनप्रति आपत्ति जनाउनुपर्ने अर्को कारण हो धारा ११(६) मा रहेको नागरिकतासम्बन्धी प्रावधानमा नेपाली नागरिकसँग वैवाहिक सम्बन्ध कायम गरेकी विदेशी महिलाले चाहेमा संघीय कानुनबमोजिम नेपालको अंगीकृत नागरिकता लिन सक्नेछ भन्ने व्यवस्थालाई संशोधन गरेर नेपाली नागरिकसँग वैवाहिक सम्बन्ध कायम गरेकी विदेशी महिलाले आफ्नो देशको नागरिकता त्याग्ने कारबाही चलाएपछि संघीय कानुनबमोजिम नेपालको वैवाहिक अंगीकृत नागरिकता दिन खोजिएको छ । हाल भएको 'महिलाले चाहेमा' भन्ने पदावली नै आपत्तिजनक छ । यसमा 'विदेशी महिलाले नेपालको नागरिकता लिने चाहना राखी निवेदन दिएमा संघीय कानुनबमोजिम सरकारले नेपालको अंगीकृत नागरिकता दिन सक्नेछ' हुनुपथ्र्यो । अझ थप उपधारा (६) मा 'आफ्नो देशको नागरिकता त्याग्ने कारबाही चलाएपछि संघीय कानुनबमोजिम नेपालको वैवाहिक अंगीकृत नागरिकता लिन सक्नेछ' भन्ने वाक्यांश राखी संशोधन खोज्नुले देशको सरकारभन्दा नेपालको नागरिकता चाहने विदेशी महिलाको अधिकार ठूलो देखिन्छ । त्यसमाथि आफ्नो देशको नागरिकता त्याग गर्ने कारबाही चलाउनासाथ उनलाई नेपालको नागरिकता दिइहाल्नुपर्छ भन्ने तर्क उचित छैन । कारबाही मात्र चलाउँदैमा उताको नागरिकता तत्काल त्याग भई सक्दैन । त्यसबीचमा नेपालले नागरिकता दियो भने प्रस्ट छ, दोहोरो नागरिकता हुनेछ । यो प्रावधान पारित भए, अर्को देशको नागरिकता त्याग गर्न कारबाही चलाएका तर त्याग नगरिसकेका हजारौंलाई नेपालले नागरिकता बाँडेर अन्तर्राष्ट्रियरूपमै सम्हाल्नै नसकिने भद्रगोल हुनसक्छ । नेपालको नागरिकता पाइसकेपछि अर्को देशको नागरिकता त्याग प्रक्रिया स्थगित गरे त्यसै दोहोरो नागरिकता हुनेछ । कागजी विवाह र नागरिकता त्याग गर्न लागेको झूटा कागजका चाङ नेपालका स्थानीय प्रशासनमा हुनेछन् । आफ्नी बुहारीलाई वैवाहिक अंगीकृत नागरिकता दिन कन्जुस्याईं भने गर्नु हुँदैन, तर प्रस्ट प्रावधान राख्नुपर्छ, साविकको देशको नागरिकता परित्यागको प्रमाण पेस गरेपछि मात्र नेपालले नागरिकता दिनेछ । यसबीचमा कुनै प्रकारको अस्थायी निस्सा दिनु व्यावहारिक हुन्छ । संशोधनको अर्को बुँदा हो, राष्ट्रिय सभाको गठनसम्बन्धी व्यवस्था । धारा ८६ मा राष्ट्रिय सभाको गठनअन्र्तगत राष्ट्रिय सभाएक स्थायी सदन हुने, प्रदेश सभाका सदस्य, गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुख रहेको निर्वाचकमण्डलद्वारा संघीय कानुनबमोजिम प्रदेश सभाका सदस्य, गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुखको मतको भार फरक हुने गरी प्रत्येक प्रदेशबाट कम्तीमा तीनजना महिला, एकजना दलित र एकजना अपांगता भएका व्यक्ति वा अल्पसंख्यकसहित आठजना गरी निर्वाचित ५६ जनासमेत कुल ५९ जनाको राष्ट्रिय सभाको व्यवस्था गरेको छ । यसमा सरकारले राखेको संशोधनको प्रस्तावमा प्रदेश सभाका सदस्य, गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुख रहेको निर्वाचक मण्डलद्वारा संघीय कानुनबमोजिम प्रदेश सभाका सदस्य, गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुखको मतको भार फरक हुने गरी प्रत्येक प्रदेशबाट कम्तीमा एकजना महिला, एकजना दलित र एकजना अपांगता भएका व्यक्ति वा अल्यसंख्यकसहित तीनजनाका दरले २१ र बाँकी ३५ जना प्रदेशको जनसंख्याको अनुपातमा निर्वाचित हुने गरी ५६ जना राष्ट्रिय सभामा निर्वाचित गर्न खोजिएको छ । प्रदेशबाट ३५ जना सदस्य निर्वाचन गर्दा सम्बन्धित प्रदेशको जनसंख्याको अनुपातमा १४ जना महिलासमेतको प्रतिनिधित्व हुने गरी संघीय कानुनबमोजिम निर्वाचित गरिने उल्लेख छ । वास्तवमा यो संशोधन प्रस्ताव देशको दीर्घकालीन हितमा छैन । संसारभरिका प्रजातान्त्रिक देशको अभ्यास हेर्दा राष्ट्रिय सभा (संसद्को माथिल्लो सदन) को उद्देश्य व्यवस्थापिकामा सामान्यतयाः राष्ट्रिय जीवनका विविध पक्षमा योगदान दिएका महत्त्वपूर्ण व्यक्तित्वलाई देशका नीति निर्माणका तहमा सहभागी गराउनु हो । जनसंख्याका आधारमा चुनिने तल्लो सदनमा प्रतिनिधित्वको पहुँच नभएका जाति, जनजाति वा भूगोलका प्रतिनिधि तथा प्राज्ञिक एवम् प्रविधिका ज्ञाता व्यक्तिलाई संसद्सम्म पुर्याएर राष्ट्रिय नीति निर्माणमा तिनको सहभागिता गराउन माथिल्लो सदनको गठन गरिएको हो । यस सदनको लागि हुने निर्वाचनमा राजनीतिक रूपमा विभाजित हुने स्थानीय, प्रादेशिक र राष्ट्रिय तहमा चुनिएका प्रतिनिधिको मतदाताका रूपमा सहभागिता रहन्छ । ती जनप्रतिनिधि नै जनसंख्याका आधारमा पहिल्यै चुनिएका हुनाले अब फेरि राष्ट्रिय सभाको लागि समेत जनसंख्यालाई नै आधार बनाउनुको औचित्य पुष्टि हुँदैन । कुनै भौगोलिक क्षेत्रको राजनीतिक वा शासकीय संगठन, त्यसको स्थानीय सरकार भनेको सीधै जनसंख्याका आधारमा बनाइने राज्यको एउटा एकाइ मात्र नभएर सेवाप्रदायक निकायसमेत हो । त्यसैले भूगोल र जनसंख्या दुवैलाई नहेरी, जनसंख्यालाई मात्र आधार बनाउने हो भने के मनाङदेखि मुस्ताङ, डोल्पा, हुम्ला, र मुगु सबैलाई गाभेर यी सबैको एउटा मात्र गाउँपालिका बनाउने ? कि उत्तरी भेगका जनसंख्या कम्ती भएका क्षेत्रजति सबैलाई जनप्रतिनिधिविहीन बनाउने ? कि एक नागरिकले कति किलोमिटर दूरीभित्र आफ्नो जनप्रतिनिधिलाई भेट गर्न पाउनुपर्छ भन्ने कुनै मापदण्ड बनाउने ? यो संशोधन प्रस्ताव पारित भए कुनै क्षेत्रमा जनप्रतिनिधिको भीड हुनेछ, कुनै क्षेत्र दीर्घकालीनरूपमा खाली हुनेछन् । संसद्मा विज्ञहरूको पहुँच कम्ती हुनेछ । लैंगिक, भाषिक, जातीय, धार्मिक, उमेरगत आदि सन्तुलन मिलाउन सकिँदैन । राजनीतिप्रति आमजनमानसको वितृष्णा बढ्ने भएकाले यो प्रस्ताव उपयुक्त छैन । संशोधनमा ल्याउन खोजिएको अर्को विवादास्पद र प्रदेश नम्बर ४ र ५ का जनताको भावनाविपरीतको प्रस्ताव हो प्रदेश नम्बर ४ र ५ मा पर्ने जिल्लाहरूको हेरफेरसम्बन्धी प्रस्ताव अनुसूची ४ अन्तर्गत धारा ५६ को उपधारा (३) मा प्रदेश नम्बर ४ मा गोरखा, लमजुङ, तनहुँ, कास्की, मनाङ, मुस्ताङ, पर्वत, स्याङजा, म्याग्दी, बाग्लुङ र नवलपरासी (बर्दघाट सुस्तापूर्व) को भाग रहेको छ । यसमा संशोधन प्रस्ताव ल्याई साविकको प्रदेश नम्बर ५ मा रहेका पाल्पा, गुल्मी, अर्घाखाँची र रोल्पालाई पनि मिसाइएको छ । यस्तै प्रदेश नम्बर ५ मा नवलपरासी (बर्दघाट सुस्तापश्चिम), रूपन्देही, कपिलवस्तु, दाङ, बांके र बर्दिया मात्र राखिएको छ । सरकारले ल्याएको यस संशोधनमा संविधानको धारा २७४ को प्रावधान आकर्षिक हुन्छ । 'संविधान' भनेको देश र जनताको भावना र कार्यको व्यवस्थापन हो । त्यसको लागि एक मार्गचित्र हो । जबर्जस्ती लाद्ने कामले आपसी द्वन्द्व, सरकारप्रति विमति, राजनीतिप्रति वितृष्णा उत्पन्न गर्दछ । प्रदेशमै ४ र ५ नम्बरका जनताले संशोधनको सो प्रावधानको खारेजीको माग गर्दै महिनौं दिनसम्म सडक संघर्ष गरेका छन् । सरकारको यस निर्णयप्रति सत्तारुढ दलका सांसद, नेताकार्यकर्ताहरू नै विरोधमा उत्रिएको अवस्थामा जनभावनाविपरीत यो संशोधन प्रस्ताव औचित्यहीन छ । संविधान संशोधनजस्तो गम्भीर र महत्त्वपूर्ण विषयलाई संसदीय अंकगणितको हिसाबबाट हेरिनु हुँदैन । यसमा आम जनताको भावना प्रतिबिम्बित हुनुपर्छ । यो नै लोकतन्त्रको गहना हो । सीमांकन निर्धारण गर्दा भूगोलले पनि उत्तिकै महत्त्व राख्छ । बहुमतको दम्भबाट पेलेर जान खोजिएमा त्यसले आपसी द्वन्द्व र सरकारप्रति विमति मात्रै ल्याउँदैन, राजनीतिप्रति नै वितृष्णा ल्याउन सक्छ, यो लोकतन्त्रको प्रमुख चुनौती हो । त्यसैले जनताको भावनामा कुण्ठित हुने गरी सत्ताको दाउमा मुलुकको भविष्य र जनतालाई राख्न खोज्नु गम्भीर राजनीतिक त्रुटि हुनेछ भन्ने हेक्का वर्तमान सत्ता साझेदार दलका नेताले गर्न जरुरी छ । हिजो बृहत् सहमतिमा संविधान घोषणा गरेका नेपाली कांग्रेस, एमाले र माओवादीले अब यसको कार्यान्वयनमा पनि त्यो एकता प्रदर्शन गर्नुपर्दछ । क्षणिक सत्ताको लागि मुलुकको भविष्य दाउमा लगाउने काम कसैबाट पनि हुनु मुलुकको लागि हितकर हुने छैन । सहमतीय राजनीतिका माध्यमबाट देशका सबै पक्षका माग सम्बोधन गर्नुको विकल्प छैन । डा देवकोटा राष्ट्रिय योजना आयोगका पूर्व उपाध्यक्ष र नेपाल बुद्धिजीवी परिषद्का अध्यक्ष हुन् । आचार्य त्रिविका सहप्राध्यापक र नेपाल बुद्धिजीवी परिषद्का केन्द्रीय सदस्य हुन् ।"
अस्थिरताबाट स्थिरतातिर,"लोकतन्त्रका केही आधारभूत स्तम्भ हुन्छन् । ती स्तम्भ मक्किनु या भत्किनुले लोकतन्त्रलाई नै कमजोर तुल्याउँदै जान्छन् । त्यही यत्न फेरि पनि मुलुकमा हुन, गर्न र गराउन खोजेजस्तो प्रतीत हुने गरी नेपालको राजनीति अहिलेको अवस्थामा पुगेको छ । २०४७ को संविधानको असफलता नै २०५२ देखि सुरु भएको सशस्त्र विद्रोह हुन पुगेको निष्कर्ष निकाल्ने विद्वान्हरूको अभाव नेपालमा छैन । ०४६ को आन्दोलन र त्यसपछि बनेको संविधान कार्यान्वयनमा देखिएका संगतिविसंगति नै सशस्त्र विद्रोहका कारण हुन् भन्नु अतिशयोक्ति नै हुन्छ । निश्चित रूपमा ०४७ को संविधान, ०४८ को निर्वाचन र त्यसपछि मुलुकमा सुरु भएको सत्ता संघर्ष या त्यो संविधानप्रति आफ्नो स्वार्थसँग संगत नभएको देख्ने भित्रीबाहिरी तत्त्वहरूले त्यो संविधानलाई असफल तुल्याउन चलाखीपूर्ण किसिमले सशस्त्र विद्रोहलाई रणनीतिक रूपमा उपयोग गरेको सबैले बुझ्नुपर्ने हो । दसबर्से सशस्त्र विद्रोहले त्यसबेला मागेको विषय संसदीय लोकतन्त्र पनि होइन र लोकतान्त्रिक ढाँचामा संस्थाहरूको निर्माण गर्ने चाहना पनि थिएन । यो एउटा घोर अराजक परिस्थितिको निर्माण गर्नु र भर्खरै विकसित हुँदै गएका लोकतन्त्रका केही आधार स्तम्भहरूलाई प्रहार गर्नुबाहेक केही पनि थिएन । यो विद्रोह न विजय न पराजय । बीचमै तुहियो । यसको सैद्धान्तिक आधार पनि केही थिएन र एक्काईसौं शताब्दीमा विश्वव्यापी रूपमा विकसित हुँदै आएको राजनीतिक मूल्यमान्यतासित मेल खाने प्रकृतिको पनि थिएन । यो यतिकै तुहिनु एउटा स्वाभाविक परिणतिका रूपमा नेपालको इतिहासका व्याख्याताहरूले लिनुपर्छ । सशस्त्र विद्रोहको पनि अवशान भएको र त्यसले ल्याएका परिणाम पनि विस्तारै नेपाली जनमानस र उसको चिन्तनसँग मेल नखाने प्रकृतिको भएरै हुन सक्छ, विस्तारै विद्रोहमा उठाइएका विषयहरूले अब नेपालको राजनीतिमा खासै महत्त्व राख्दैनन् । घुमिफिरी केही असजिलाहरू आत्मसात् गर्दै नेपालमा नयाँ संविधान निर्माण भयो । संविधान जारी भएको डेढ वर्ष बित्दानबित्दै फेरि संविधानले निर्माण गर्न खोजेका संस्थाहरू एकपछि अर्को गर्दै अस्थिरता खोज्ने तत्त्वहरूको हातबाट प्रवाहित हुन थाले । परिणामतः नेपाल संस्थाविहीन राजनीतिक अभ्यासमा पो जान लागेको हो कि भन्ने आशंका आम जनमानसमा प्रबल रूपमा देखिन थाल्यो । संविधानले निर्धारित गरिएको समयमा निर्वाचन हुन सक्ने कुरोको टुंगो छैन । संविधानसभाबाट रूपान्तरित भएको संसद्को आयु अब एक वर्षमात्र बाँकी छ । यसबीचमा तीनवटा निर्वाचन हुनुपर्नेछ । निर्वाचनसम्बन्धी ऐनकानुन प्रदेशहरूको विभाजन, प्रदेश र केन्द्रको सम्बन्धका बारेमा गरिने व्याख्या । प्रदेश र स्थानीय तहको सम्बन्ध आदिइत्यादिलाई स्पष्ट भाषामा यसै हुनुपर्ने भन्ने कुरो त परैको भयो । प्रदेशको सीमांकन नै कसरी गर्ने, स्थानीय तहको परिभाषा कसरी गर्ने, तदनुरूपको कानुन निर्माण कसरी गर्ने र निर्वाचन कहिले गर्ने भन्ने कुरो नै अन्योलमा पर्न थाल्यो । प्रकारान्तरले नागरिकको अधिकार आफैंमा सुनिश्चित कसरी गर्ने, त्यो नागरिक जसले आफ्नो स्थानीय तह, प्रदेश तह र केन्द्रीय तहमा आफ्नो सरकार बनाउने संविधानले सोचेको मान्यताविरुद्ध बेग्लै किसिमको व्यवस्था कहिलेसम्म कुरेर बस्ने । संविधानसभाको निर्वाचन र तत्सम्बन्धी अभ्यासबाहेक ०६२६३ को आन्दोलनपछि नागरिकले अरू कुनै अधिकारलाई सुनिश्चित रूपमा प्रत्याभूत भएको अनुभव गर्न सकेको छैन । संविधानले सम्पूर्ण नेपालीलाई समान भनेको छ, तर कसैकसैलाई त्यसभन्दा पनि बढी महत्त्व दिँदै विशिष्टता पनि तोकेको छ । यो हदसम्मको विरोधाभाष पनि नेपाली जनताका प्रतिनिधि एवं नागरिकले स्विकार्दै आएका हुन् । ०४७ को संविधानलाई अस्वीकार गर्ने या त सशस्त्र विद्रोह जमात हो या अरू कुनै निहित स्वार्थकेन्द्रित तत्त्वहरू हुन्, तिनको खोजी गर्नैपर्छ । तर यतातिर नेपालको विद्वत् जगत्को खासै ध्यान गएको देखिँदैन । सम्पूर्ण देश हिंसाबाट शान्तिको बाटोमा फर्केकोमा खुसी देखिन्छन् । तर यो शान्तिको बाटो भोलिसम्मको लोकतन्त्रको विकासक्रममा कतिसम्म सिंगो मुलुकलाई चित्त बुझाउने किसिमको हुन्छ, त्यो अझै स्पष्ट हुन सकेको छैन । नेतृत्वमा सोचप्रतिको निष्ठा, आदर्शप्रतिको प्रतिबद्धता, मुलुकसामु देखिएका संकटको पहिचान र त्यसै प्रकृतिको व्यवहार देशले खोजेको छ। यति कुरा बुझेनौं भने अस्थिरताको चाहना गर्ने जुनसुकै तत्व वा शक्ति प्रभावी भएर हामी झन्झन् असजिलो परिस्थितिमा पुग्न सक्छौं भन्ने कुराको होस् राख्नु नै अहिले मुलुकले मागेको राजनीतिक स्वार्थ हो। लोकतन्त्रका आधारभूत स्तम्भमा आवधिक निर्वाचनद्वारा हरतहको आफ्ना शासकहरू चुन्ने अधिकार नागरिकमा सुरक्षित हुनुपर्ने हो । त्यो हुनसक्छ जस्तो अहिलेको अवस्था हेर्दा देखिँदैन । कतै मुलुकले पटकपटक बेहोरेको दुर्भाग्यपूर्ण स्थिति संसद्विनाको लोकतन्त्रको रटान, नेताहरूले गर्ने त होइनन् भन्ने भयबाट जनता आक्रान्त हुनुपर्ने अवस्था छ । लोकतन्त्रको अर्को आधारभूत स्तम्भ न्यायपालिका अहिले घोर विवादको अवस्थामा छ । सरकारी जागिरमा बसेका सरकारी वकिलहरू बेन्च बहिष्कार गर्ने हदसम्म उत्रिए । स्वतन्त्र कानुनव्यवसायी पनि बेन्चमा नजाने घुर्की लगाउँछन् । संवैधानिक अंगहरू राजनीतिक भागबन्डामा नियुक्ति लिनेदिनेहरूमाझ बाँडिएको छ । संविधान जारी भएको वर्ष दिन नपुग्दै महाभियोगजस्तो सामान्यतः हुनैनपर्ने घटना मुलुकले बेहोर्नुपर्यो । दलहरू एक ठाउँमा उभिइसकेपछि जोकोही पनि महाभियोगजस्तो जघन्य अपराधमा पर्न सक्छ भन्ने उदाहरण हामीले देखिनै हाल्यौं । यसो भनेर संविधानको मर्मविपरीत गरिएको नियुक्ति आफैंमा त्रुटिपूर्ण थियो भने सर्वोच्चको फैसलाले बुझाइसकेको छ । तर यति हुँदैमा महाभियोग फिर्ता गर्नुपर्छ भन्ने कतै कसैको आग्रह छ भने त्यो पनि कम त्रुटिपूर्ण विषय होइन । नियुक्ति बदर गर्ने एउटा संस्थाको निर्णय हो भने महाभियोगको कारणलाई स्पष्ट रूपमा संसद्सामु ल्याएर त्यसलाई कार्यान्वयन गर्ने अर्को विषय हो, यसमा कुनै पनि प्रकृतिको राजनीतिक हस्तक्षेप नागरिक स्वार्थमा उपयुक्त ठहर्न सक्दैन । यसैगरी लोकतन्त्रको अपरिहार्य अर्को एउटा आधारस्तम्भ सञ्चारजगत् हो । यो पनि दलहरूको स्वार्थअनुकूल आआफ्नै ढंगले चलेको देखिन्छ । नेपालका दलहरूभन्दा परका शक्ति पनि यस मामिलामा क्रियाशील देखिन्छन् । कुनै पनि मुलुक आफ्नो स्वार्थरक्षाको लागि मिडियाको उपयोग गर्छ नै, त्यसबाट कति चोखो रहन सक्छ भन्ने कुरो सञ्चार जगत्ले बुझेन भने जनतामाझ उसले आफ्नो साख गुमाउँदै जान्छ । स्वतन्त्र सोचलाई मुखरित गर्ने उसप्रतिको विश्वास घट्नु भनेको लोकतन्त्रको आधारस्तम्भमाथि नै प्रहार हुनु हो । सर्सर्ति हेर्दा निर्वाचनको टुंगो नहुनु, जसले गर्दा व्यवस्थापिका र कार्यपालिका निर्माण गर्नमा नागरिकले आफ्नो मत जाहेर गर्न नसक्नु, न्यायपालिका विवादित हुनु, संवैधानिक अंगहरू पंगु हुनु, सामान्य अर्थतन्त्र अधोगतिमा जानु कर्मचारीतन्त्र अराजक भएर हिँड्नु यी सबै कुराले राजनीतिक स्थायित्वलाई प्रत्याभूत गर्न सक्दैनन् । परिणामतः मुलुक असफलतातिर विस्तारै धकेलिँदैछ भन्ने कुरो अब सबैले अनुभव गर्न थालेका छन् । यी सबै संस्थाका सञ्चालक भने यो दोष अरू कुनै अदृश्य शक्तिलाई देखाउनमै व्यस्त भएको आभास पाउन सकिन्छ । कार्यकारी प्रमुख जो विद्यमान संसदीय प्रक्रियाबाटै संसद्मा बहुमत सदस्यको समर्थनबाट बनेका हुन्, आफूलाई आगोको भूंग्रोमाथिको व्यक्तिका रूपमा देख्छन् । कहिले उनी आफ्नै गठबन्धनसित बाँधिएका दलहरू नै आफ्नाप्रति असहयोगी भएको सोच्छन् भने आफू जे कामको लागि कार्यकारी प्रमुख भएको हो, त्यो गर्न नसकेकोमा पनि अरूलाई नै दोष दिन्छन् । समाधानको बाटो के हो न उनले खुट्ट्याउन सकेका छन् न त निर्णायक शक्तिका रूपमा चिनिएका दलले आफूलाई समाधानउन्मुख सोचतिर गएको देख्न सक्छन् । नेपाली जनतामाझ कहिले एउटा विषयमा जनमत कहिले अर्को विषयमा जनमतका कुराको रटान गरेर संविधान त्रुटिपूर्ण भएकै हो भन्ने प्रकारान्तरको अभिव्यक्तिलाई अब होइन भन्ने अवस्था अब कसैको पनि छैन । सात प्रदेशमा सहीछाप गर्नेहरू कोही अब पाँच प्रदेशको कुरा गर्छन्, कोही आठ त कोही दस । जातिको नाममा स्वायत्त प्रदेशको कल्पना गर्नेहरू अझै पनि कुनै जातिविशेषको बाहुल्य भएको ठाउँमा पुगेर यो अमूक जातिको लागि संविधानले बेग्लै व्यवस्था गर्ने छ भन्ने बोल्न छोड्दैनन् । आफूलाई सुन्न आएको भीडले जे कुरा मन पराउँछ जस्तो लाग्छ नेताहरू त्यसैलाई लोकप्रिय अभिव्यक्तिका रूपमा लिन्छन् । म अलोकप्रिय भए पनि मुलुकको हित यसरी देखेको छु भन्ने आँट र साहस कुनै नेतामा भएको देखिँदैन । हराएको आदर्श खोजेर पाइँदैन । क्षमता नभएको सिद्धान्तले पार्टी डोरिँदैन । क्षमता नभएका व्यक्तिले नेतृत्व दिन सक्दैन । आदर्शविहीन, सिद्धान्तविहीन, नेतृत्वविहीन र नेताविहीन राजनीतिले मुलुकको समस्याको समाधान कसरी गर्ला ? शतप्रतिशत स्वीकार्य कुरो त भारतमा महात्मा गान्धीले पनि गर्न सकेनन् । त्यसैगरी दक्षिण अफ्रिकामा नेल्सन मन्डेला, अमेरिकामा मार्टिन लुथर किङ र बर्मामा आङसाङ सूची, नेपालमा बीपी कोइराला, गणेशमान सिंह र कृष्णप्रसाद भट्टराई । यिनीहरूसित एउटा आदर्श थियो र मुलुकलाई केही दिऊँ भन्नको लागि कठोर तपस्या थियो । सबै शक्तिमा त भएनन्, तर शक्तिकेन्द्रलाई दबाब दिनसक्ने आदर्शमा भने अडिग भएर बसिरहे । अहिले नेपालका सम्मुख यसरी एकपछि अर्को भत्किँदै र मक्किँदै गएको संस्थालाई फेरि सबल कसरी बनाउने, राजनीतिबाट हराएको आदर्शलाई पुनस्र्थापित कसरी गर्ने भन्ने चिन्ता नै प्रमुख हुनुपर्छ । राजनीतिक सिद्धान्तका लफ्फाजको अब त्यत्रो सान्दर्भिकता छैन । मुलुकसम्मुख देखिएका असजिलाहरू र सम्बोधन गरिनुपर्ने मुद्दाप्रति विभिन्न दलका नेतृत्वले सम्बोधन गर्ने जाँगर देखाए भने मुलुकको अवस्था धेरै बिग्रिसकेको भन्न मिल्दैन । अझै हाम्रो सुधार्ने र सुध्रिने ठाउँ बाँकी नै छन् । कुनै पनि मुलुकले राजनीतिक स्थिरताको लागि एक न एक किसिमको संक्रमणबाट गुज्रिनैपर्छ । अहिले हामी झन्डै त्यही अवस्थामा छौं । यही बेला हो नेतृत्वमा सोचप्रतिको निष्ठा, आदर्शप्रतिको प्रतिबद्धता, मुलुकसामु देखिएका संकटको पहिचान र त्यसै प्रकृतिको व्यवहार देशले खोजेको छ । यति हामीले बुझेनौं भने अस्थिरताको चाहना गर्ने जुनसुकै तत्त्व वा शक्ति प्रभावी भएर हामी झन्झन् असजिलो परिस्थितिमा पुग्न सक्छौं भन्ने कुराको होस् राख्नु नै अहिले मुलुकले मागेको राजनीतिक स्वार्थ हो ।"
ट्रम्प र परिवर्तन,"राजनीतिमा मलाई कहिल्यै खास रुचि रहेन । १२ वर्षदेखि 'सन्न्यासी' जीवनमा छु, भएजतिको चाख पनि क्रमशः तिरोहित भयो । यसपटकको अमेरिकाको निर्वाचनमा रुचि जाग्यो, रुचि जाग्नुको कारण ट्रम्प महासय उम्मेदवार हुनुले थियो । पंक्तिकारलाई लाग्यो अहिलेको विश्व जुन पद्धतिले जुन मार्गमा लम्किरहेको छ, त्यो विनाशउन्मुख हो । अन्य देशले चाहेर पनि यसलाई बदल्न सक्दैनन् । परिवर्तन अमेरिकाबाट मात्र सम्भव छ, त्यो पनि परम्परागत राजनीतिज्ञबाट सम्भव छैन । ट्रम्पको बारेमा थाहा भएपछि लाग्यो विश्वले जुन परिवर्तन चाहेको छ, त्यो ट्रम्पबाट मात्र फलिभूत हुनसक्छ । म उहाँको विजय कामना गर्न थालें, 'सोसल मिडिया' मा उहाँको पक्षमा उभिएँ । चुनाव नजिकिँदै गइरहेको थियो, झन्डै समस्त मित्रवर्गलाई उहाँको पराजय सुनिश्चित लागिरहेको थियो । ३ या ४ नोभेम्बरमा दुर्गा पोखरेलले लेखेको 'फेसबुक पोस्ट' मा अनुचित ढंगले टिप्पणी नै गरें, उहाँले त्यसलाई पचाउनुभयो, मसँग रिसाउनु भएन । पत्रकार मित्र मनोज दाहाल निर्वाचन पर्यवेक्षणका क्रममा अमेरिकामै हुनुहुन्थ्यो । चुनावको एक दिन पहिला अन्नपूर्ण पोस्ट् दैनिकमा लेख्नुभो 'ट्रम्पको लागि असम्भव' । म कृष्ण होइन, कृष्णको करोडांश जति पनि होइन, तर यो पढेर जुन खिन्नता भयो कृष्णसँग त्यसको तुलना मात्रै गरेको हुँ, अर्जुनले युद्धबाट भाग्ने कुरा गर्दा उनको पहिलो प्रतिक्रिया कस्तो थियो होला ? ट्रम्पलाई 'विजयी भवः' को आशीर्वाद दिने हैसियत मसँग थिएन । अमेरिकी मतदातालाई प्रभावित गर्नसक्ने कुनै ईश्वरीय क्षमता पनि मसँग थिएन । ट्रम्पलाई केही भन्न सक्ने हैसियत पनि थिएन । मैले आफ्नै मनलाई बुझाउनु थियो, 'फेसबुक' मा ८ नोभेम्बर बिहान ७:४३ मा लेखें । सन्दर्भ अमेरिकन चुनाव के तपार्इंलाई लाग्छ मनुष्यता, परम्परा र सनातन शैलीको कारण अडिएको एवं झांगिएको हो ? होइन, महासय तपाईं गलत हो, परिवर्तन नै त्यो शक्ति हो, जसले सारा सृष्टि थामेको छ, चलाएको छ । कृष्णले यज्ञबाट इन्द्रादिको भागमा प्रतिबन्ध नलगाएको भए मनुष्यता परम्परा निर्वहनको गत्यात्मकताले सडेर गलिसक्थ्यो । कृष्णले साहस देखाए, नयाँ मार्ग देखाए, कर्मकाण्डबाट सोझै योगमा छलांग । आजको संसार पनि फेरि एकपटक वासी र दुर्गन्धित मान्यताले जकडिएको छ । ती मान्यता जसले समस्त अर्थ गुमाइसके, मानवताको छातीमाथि बोझ बनी जमेका छन् । पंक्तिकारलाई अमेरिकाको चुनावसँग के लिनु के दिनु'कोउ नृप होइ हमै का हानी' । हिलारी क्लिन्टन सम्भ्रान्त, शान्त, धीर, गम्भीर, उत्तरदायी, एकएक पाइला पनि सोचविचार गरिहिँड्ने, पुरानो परम्पराको संरक्षण गर्ने आदि उपाधिधारी हुन सक्नुहुन्छ । तर उहाँबाट परिवर्तनको कुनै अपेक्षा गर्न सकिन्न । ट्रम्प उद्दण्ड हुनुहुन्छ, मुहफट हुनुहुन्छ, राजनीतिक संस्कारित हुनु हुन्न र यो पनि मानिलिऊँ युद्धखोर हुनुहुन्छ । धेरै कमी र कमजोरी भए पनि उहाँ परिवर्तनकामी हो । ट्रम्पको यही एक गुण हिलारीको सयौं गुणमाथि विजयी हुन्छ । परिवर्तनको संवाहक, बढी बोल्ने, दम्भी, अनुभवहीनमाथि बाजी थाप्नैपर्छ । ट्रम्पलाई मेरो शुभकामना तपाईंको जितको 'डिजाइन' कोरिसकिएको छ । अब हेर्नु मात्र यति छ, आफ्नो भनाइलाई गराइमा कत्तिको ढाल्नुहुन्छ । यति लेखेर 'पोस्ट' गरेर कृष्ण झैं निश्चिन्त भएर ट्रम्प विजयी बनेको समाचार सुन्ने प्रतीक्षामा बसें । उहाँ राष्ट्रपति निर्वाचित भएको सुनेपछि बेग्लै किसिमको आनन्द र शान्ति अनुभव गरें । ट्रम्प ४५ औं राष्ट्रपति भइसक्नुभएको छ । माथि कतै 'विश्वले जुन परिवर्तन चाहेको उल्लेख' भएको छ, राष्ट्रपति महोदय सुन्नुस् त्यो के हो । एक्काइसौं शताब्दीमा प्रवेश गरे पनि विश्वले आफ्नो आवश्यक पर्ने शक्तिको पूर्ति जसरी 'प्रिमिटिभ' ढंगले गरिरहेको छ, त्यो लज्जाजनक छैन ? तपाईंबाट प्रकृतिले पृथ्वीको दोहन गरेर निकालिने तेलको अन्त्य चाहेको छ । 'कार्दाशेव स्केल' का अनुसार हाम्रो सभ्यता अहिलेसम्म नम्बर एकमा पनि पुग्न सकेको छैन, कतै ०७२ तिर छौं । तपाईं आफ्नो कार्यकालमा यसलाई एक नम्बरमा पुर्याउन प्रयत्नशील हुनुस् । विश्वमा अब हुने परिवर्तन विज्ञान र प्रविधिबाट मात्र सम्भव छन् । पानीबाट चल्ने इन्जिनको विकासमा ध्यान दिनुहोस् । आज संसारमा बढिरहेको प्रदूषणको एउटा प्रमुख कारण मोटर गाडीको लागि प्रयुक्त हुने तेलको प्रयोग हुनु हो । नासालाई अन्य काम रोकेर यो प्रविधि विकास गर्न लगाउनु मेक्सिको रोक्ने पर्खाल लगाउनुभन्दा फलदायी हुन्छ । मेरो मान्यताअनुसार यो प्रविधि विकासको बाधक नै अमेरिकी र अरब नीति हुन् । विज्ञानले सबै कुरा 'इनर्जी' हो भनी घोषणा गरेको पचासौं वर्ष भइसक्दा पनि हवाईजहाज चलाउन पनि तेलेकै प्रयोग हुनु दुर्भाग्यजनक होइन ? राष्ट्रपति महोदय बल्ने हाइड्रोजन हो, सहायता गर्ने अक्सिजन हो । जुन उचाइमा हवाईजहाज उड्छ त्यहाँ यी दुवै तत्व उपलब्ध छन् । 'स्क्रेमजेट इन्जिन' वायुमण्डलबाटै हाइड्रोजन र अक्सिजन ग्रहण गरी के चल्न सक्दैन ? बिजुलीको लागि 'एटमिक रिएक्टर' र ठूलाठूला बाँध बनाएर पृथ्वीको स्वास्थ्यसँग कहिलेसम्म खेलाँची गर्ने ? पृथ्वी रहेसम्म सूर्य रहन्छ र यसबाट पृथ्वीलाई चाहिने जति 'इनर्जी' जति माग बढ्दै गए पनि सधैं पर्याप्त हुन्छ । मात्र नयाँ प्रविधिको खाँचो छ । 'सोलार प्यानल' को 'इफिसियन्सी' ५०६० प्रतिशतसम्म पुर्याउनु पर्यो । ब्याट्रीमा कार्बन प्रयोग गरेर त्यसको क्षमता विस्तार गर्न सकिन्छ । तेलयुगको अन्त्य नभएसम्म विश्वमा परिवर्तन आउन सक्दैन । राष्ट्रपति महोदय, मानव अधिकार, 'आईएनजीओ' र 'मिडिया' को प्रयोग गरेर तपाईंको देशले संसारभर आफ्नो दादागिरी चलाएको थियो । निर्वाचनताका तपाईंले राम्ररी नै बुझ्नुभयो होला यी कति कलुषित भइसके, यिनको 'माफियागिरी' तोड्नुहुन्छ कि यिनैलाई 'एज इट इज' प्रयोग गर्नुहुन्छ । राष्ट्रपति महोदय, यो लेखमा भनिएका सबै कुरा ५०६० सालभित्र सम्पन्न हुन्छन्, मैले तपाईंसँग आशा गरेअनुरूप तपाईंले केही नगरे पनि । तर त्यसको मूल्य अझै चुकाउनुपर्छ । परिवर्तनलाई जुन मात्राको ऊर्जा आवश्यक हुन्छ कि त्यो तपाईंजस्ता व्यक्तिको दुस्साहसले जम्मा हुन्छ कि विश्वयुद्धले नै । प्रकृतिले तपाईंलाई आफ्नो 'गेम' को 'ट्रम्प' बनाएको छ, तपाईंबाट कार्यसम्पादन नभए अन्तिम विकल्प युद्ध त छँदैछ । तपाईंसँग विनीत आग्रह छ अमेरिका नम्बर एक बनोस्नबनोस् पृथ्वीलाई नम्बर एक बनाउन उद्यत् हुनुस् । पहिलो 'एटम' बम अमेरिकाले बनायो, अब त हामी 'क्वार्क' युगमा छौं । यस प्रविधिलाई पृथ्वी र मानवताको हित संरक्षण निमित्त अघि बढाउनुस् । सुदूर आकाशगंगाको यात्रामा केही वर्ष बिराम दिएर पृथ्वीको स्वास्थ्य सुधारमा नासालाई उन्मुख गराउनुस् । आफ्नो पहिलो कार्यकालमा सबैको लागि सुलभ 'इनर्जी' शुल्करहित 'इनर्जी' दिने अठोट लिनुस् । संसारभर विज्ञान क्षेत्रमा अनुदान दिनुस्, के थाहा कुनै दिन एउटा सामान्य नेपाली युवकको प्रयासले 'टेलिमोर' कै संरचनामा परिवर्तन गरेर तपार्इंलाई दीर्घायु बनाइदेओस् ।"
यी हुन् विश्वका महंगा क्रिकेटर : कसको आम्दानी कति ?,"एजेन्सी : पछिल्लो समय बिराट कोहोलीले विश्व क्रिकेटमा पाएका सफलता र क्रिकेटको दुनियाँमा उनले पाएको चर्चालाई हेर्दा उनको नाम विश्वका महंगा क्रिकेटर सूचीको प्रथम स्थानमा पर्ने अनुमान गर्न सकिन्छ । तर, यथार्तमा भने त्यस्तो छैन् । विश्वका दश महंगा क्रिकेटरको सूचीमा विराटलाई भारतीय क्रिकेटका पूर्वकप्तान महेन्द्रसिंह धोनीले पछि पारेका छन्। भारतीय क्रिकेटका पूर्वकप्तान धोनी विश्वमा सबै भन्दा महंगा खेलाडीको रुपमा चुनिएका छन् । फोर्सले एक वर्षअघि सार्वजनिक गरेको विश्वका सबै महंगा खेलाडीको सूचीमा क्रिकेट तर्फबाट धोनी सबै भन्दा महंगा खेलाडी बनेका हुन् । मध्यक्रममा आक्रामक दायाँ हाते खेलाडीको रुपमा परिचित उनको बार्षिक कमाइ २९ मिलियन अमेरिकी डलर रहेको छ । त्यस्तै दोस्रोमा भारतीय क्रिकेटका अहिलेका कप्तान विराट परेका छन् । क्रिकेटको सबै फम्र्याटमा उत्कृष्ट खेलाडीको रुपमा रहेका कोहोलीको वार्षिक आम्दानी २५ मिलियन अमेरिकी डलर रहेको छ । तेस्रोमा जमैकाका क्रिकेटर क्रिस्टिफर हेनरी (क्रिसगेल) रहेको छन् । उनी अहिले वेष्टइन्डिजबाट राष्ट्रिय क्रिकेट खेलिरहेका छन् । क्रिकेटका सम्पूर्ण फम्र्याटमा विभिन्न किसिमका रेकर्ड राख्न सफल उनको बार्षिक आम्दानी ७५ मिलियन अमेरिकी डलर रहेको छ । विशेष रुपमा एक दिवसीय र २०२० गेममा माहिर मानिने गेललाई पछिल्लो समय गेम चेन्जरको रुपमा पनि हेर्ने गरिन्छ । चौथोमा पाकिस्तीनी राष्ट्रिय टोलीका पूर्वकप्तान साहिद खान अफ्रिदी रहेका छन् । उनी आक्रमक ब्याटिङ शैलीका साथै एक दिवसीय क्रिकेटमा कुनै समय सबैभन्दा थोरै बलमा सेन्चुरी हान्ने खेलाडीको रुपमा चिनिएका थिए । उनका वार्षिक आम्दानी ६३ मिलियन अमेरिकी डलर रहेको छ । पाँचौ स्थानमा भारतीय पूर्व क्रिकेट टोलीका सदस्य वीरेन्द्र सेवाग छन् । कुनै समय सबै भन्दा विनाशकारी ब्याटम्यानको रुपमा परिचय बनाएका उनको वार्षिक आम्दानी ५८ मिलियन अमेरिकी डलर रहेको छ । उनले टेष्ट क्रिकेटमा भारतीय क्रिकेटर मध्ये सबै भन्दा बढी रन बनाउने रेकर्ड राखेका छन् । उनले साउथ अफ्रिकाविरुद्ध टेष्ट क्रिकेटमा तीन सय १९ रन बनाएका थिए । छैठौँ स्थानमा अष्ट्रेलियन पूर्वकप्तान सेन वाट्सन रहेका छन् । उनको बार्षिक आम्दानी ५५ मिलियन अमेरिकी डलर रहेको छ । त्यस्तै, सातौँमा एबीडी भिलियर्स परेका छन् । साउथ अफ्रिकाको टेष्ट तथा एक दिवसीय क्रिकेटका कप्तान डी भिलियर्सको बार्षिक आम्दानी ५५ मिलियन अमेरिकी डलर रहेको छ । आठौ स्थानमा परेका छन् भारतीय राष्ट्रिय टोलीका पूर्वसदस्य गौतम गाम्वीर । बायाँ हाते ओपानिङ क्रिकेटरको रुपमा परिचय बनाएका गाम्बीर अहिले इन्डियन प्रिमिएर लिगमा कोलकत्ता नाइटराइडर्स क्लबका कप्तान रहेको छन् । गाम्वीरको बार्षिक आम्दानी ५ मिलियन अमेरिक डलर रहेको छ । नवौं स्थानमा भारतीय राष्ट्रिय क्रिकेट टोलीका अलराउन्डर युवराज सिंह परेका छन् । उनको बार्षिक आम्दानी ३८ मिलियन अेमेरिकी डलर रहेको छ । दशौं स्थानमा तीन ममिलियन अमेरिक डलर बार्षिक आम्दानीका साथ माइकल क्लार्क परेका छन् । उनी अष्ट्रेलियन राष्ट्रिय क्रिकेट टोलिका पूर्वकप्तान समेत हुन् ।"
दिदीलाई हराउँदै बहिनीले जितिन् उपाधि,"मेलबर्न : वर्षको पहिलो ग्रान्डस्लाम टेनिस अस्ट्रेलियन ओपनको महिला एकलतर्फको उपाधि सेरेना विलियम्सले जितेकी छन् । ३५ वर्षीया सेरनाले शनिबार भएको फाइनलमा आफ्नै दिदी भेनस विलियम्सलाई ६४, ६४ को सोझो सेटमा हराउँदै उपाधिमाथि कब्जा जमाएकी हुन् । दोस्रो वरीयतामा आसीन सेरेनाले जितेको यो कीर्तिमानी २३औं ग्रान्डस्लाम उपाधि हो । ३६ वर्षीया भेनस भने १३औं वरीयताप्राप्त खेलाडी हुन् । ग्रान्डस्लाम प्रतियोगिताको फाइनलमा ३५ वा त्योभन्दा बढी उमेरका दुई खेलाडीले उपाधिका लागि भिडन्त गरेको यो पहिलोपटक हो । सेरेनाले कीर्तिमानी रूपमा सातौंपटक अस्ट्रेलियन ओपनको एकल उपाधि जितेकी हुन् । सेरेना समकालीन खेलकुदमा ग्रान्डस्लाम प्रतियोगिताको सबैभन्दा बढी एकल उपाधि जित्ने महिला खेलाडी बनेकी छन् । उनले पूर्वजर्मन खेलाडी स्टेफी ग्राफको कीर्तिमान तोडेकी हुन् । ४७ वर्षीया ग्राफले सक्रिय खेलजीवनमा २२ वटा ग्रान्डस्लाम एकल उपाधि जितेकी थिइन् । ग्रान्डस्लाम प्रतियोगितामा सर्वाधिक एकल उपाधि जित्ने महिला खेलाडी भने अस्ट्रेलियाकी मारग्रेट स्मिथ कोर्ट हुन् । हाल ७४ वर्ष पुगिसकेकी मारग्रेटले आफ्नो समयमा २४ वटा एकल उपाधि जितेकी थिइन् । सेरेनाले सातवटा अस्ट्रेलियन ओपनका अतिरिक्त तीनपटक फ्रेन्च ओपन, सातपटक विम्बल्डन र ६ पटक यूएस ओपनको एकल उपाधि जितेकी छन् । सेरेनाले यसअघि सन् २०१५ मा अस्ट्रेलियन ओपन जितेकी थिइन् । विम्बल्डनकी भने उनी साविक विजेता हुन् । अस्ट्रेलियन ओपन जितेसँगै उनी डब्लूटीए वरीयताको पहिलो स्थानमा पनि फर्किएकी छन् । प्रतियोगिता सुरु हुनुअघि जर्मनीकी एन्जेलिक केर्बर वरीयताको पहिलो स्थानमा थिइन् । केर्बरले सेरेनाबाट नम्बर एक वरीयता खोसेकी थिइन् । सेरेना र भेनसबीच हालसम्म नौपटक ग्रान्डस्लाम प्रतियोगिताको फाइनलमा भिडन्त भएको छ, जसमा सातपटक सेरेनाले बाजी मारेकी छन् । पछिल्लो पटक सन् २००९ को विम्बल्डनको फाइनलमा यी दुई खेलाडीबीच भिडन्त भएको थियो । भेनस भने करिब साढे सात वर्षपछि कुनै पनि ठूलो प्रतियोगिताको फाइनलमा पुगेकी हुन् । फाइनलमा पराजित भएपछि भेनसले सबैभन्दा पहिले आफ्नी बहिनीलाई अँगालो हाल्दै कीर्तिमानी उपाधिका लागि बधाई दिएकी थिइन् । भेनस जारी अस्ट्रेलियन ओपनमा महिला एकलतर्फ सबैभन्दा बढी उमेरकी खेलाडी पनि हुन् । उनी अस्ट्रेलियन ओपनको फाइनलमा पुग्ने हालसम्मकै सबैभन्दा बढी उमेरकी खेलाडी पनि हुन् । भेनसले हालसम्म दुईवटा ग्रान्डस्लाम प्रतियोगिता अस्ट्रेलियन ओपन र फ्रेन्च ओपनको उपाधि जित्न सकेकी छैनन् । उनी यसपटक १४ वर्षपछि अस्ट्रेलियन ओपनको फाइनलमा पुगेकी हुन् । उनी यसअघि सन् २००३ मा अस्ट्रेलियन ओपन र सन् २००२ मा फ्रेन्च ओपनको फाइनलमा पुगेकी थिइन् । सन् २००३ को अस्ट्रेलियन ओपनको फाइनलमा भेनसलाई बहिनी सेरेनाले नै हराएकी थिइन् । भेनसले हालसम्म पाँचपटक विम्बल्डन र दुईपटक यूएस ओपनको उपाधि जितेकी छन् । उनी (भेनस) मेरो प्रेरणाकी स्रोत हुन्, उनको साथ नभएको भए म २३ वटा ग्रान्डस्लाम उपाधि जित्न सक्ने थिइनँ । मेरो हरेक सफलतामा उनको महत्वपूर्ण हात रहँदै आएको छ, धन्यवाद दिदी, उपाधि जितेपछि सेरेनाले भनिन् । पुरुष एकलतर्फको फाइनल खेल भने आइतबार स्विट्जरल्यान्डका रोजर फेडेरर र स्पेनका राफेल नाडालबीच हुनेछ ।"
रेफ्रिको गलत निर्णयले रियल बेटिससँग बराबरीमा रोकियो बार्सिलोना,काठमाडौं : लालीगा अन्तरर्गत आइतबार दिउँसो भएको बार्सिलोना र रियल बेटिसबीचको खेलमा रेफ्रीको गतल निर्णयले बार्सिलोना बराबरीमा रोकिएको छ। बार्सिलोनाले हानेको बल गोल लाइन भित्रबाट रियल बेटिसका खेलाडीले रोक्दा पनि रेफ्रीले रियल बेटिसको पक्षमा निर्णय लिदाँ बार्सिलोनाले बराबरीमा रोकिएको हो । खेल ११ गोलको बराबरीमा रोकिएको छ । खेलमा रियल बेटिसले एलेक्स एलेग्रियाको गोलको मद्तले ७५ औं मिनेटमा अग्रता लिएको थियो भने मेसीको पासमा लुइस स्वारेजले बार्षिलोनाका लागि ९० औं मिनेटमा गोल गरेर बराबरीमा खेल सकिएको हो।
