शीर्षक,विवरण
सत्र हजारको जिम्मा कसले लिने?,"संविधान जारी हुनासाथ सांसद र माओवादी पार्टी परित्याग गरेका डा बाबुराम भट्टराईले निकै ठूलो होहल्लाका बीच नयाँ शक्ति पार्टी विधिवत् घोषणा गरेका छन्। उनले लाखौंलाख रुपैयाँ खर्च गरी काठमाडौंबाट प्रकाशित सबै दैनिक पत्रिकामा विज्ञापन छापेर एक लाख मानिस उपस्थित हुने प्रचार गरेपनि उपस्थितिको संख्या हेर्दा उनको दाबी पुष्टि हुन सकेन। विभिन्न पार्टीमा रहेर काम गरिसकेका कतिपय बदनाम र गुमनाम व्यक्तिहरूको उपस्थितिले नयाँ शक्तिको पहिचानलाई नयाँपन दिन सकेन। 'पुरानै बोतलमा नयाँ रक्सी' यही सन्देश किन पनि दिइयो भने उनी आफू पार्टी संयोजक चुनिए, तर कार्यसमिति बनाउन सकेनन्। हिजोको १० वर्षे द्वन्द्वकालमा एकले अर्कोलाई मार्न हतियार उठाएकाहरूको यो भेलाले राजनीतिका प्रति जनतामा देखिएको नैराश्यतामा नयाँ आशाको रक्तसञ्चार गर्न विफल भयो। देशमा रहेका पुराना दलहरूको समकक्षमा नै अर्को एउटा दल थपिनुबाहेक नयाँपनको अनुभव हुन पाएन। आफैंले १० वर्षसम्म लडेर बनाएको पार्टी माओवादीले नेपाली जनताको इच्छा आकांक्षा अब पूरा गर्न नसक्ने हुँदा मुलुकको समृद्धिको निम्ति नयाँ शक्तिको आवश्यकता रहेको बाबुरामको भनाइलाई बौद्धिक समुदायले गम्भीरतापूर्वक लिएको देखिएन। यसमा बाबुरामभित्र रहेका केही स्वभावगत प्रवृत्ति र उनको राजनीतिक दृढ अडानको अभावलाई पनि मानिसले नबिर्सेको हुन सक्छ। विगतको १५ वर्षको उनको राजनीति हेर्दा पनि उनी कतिबेला कहाँ छलाङ मार्छन् त्यो भन्न सकिन्न। २०४७ सालको संविधानलाई प्रतिक्रियावादी बुर्जुवा संविधान भनेर सुरुमा निन्दा गरे, अनि त्यही संविधानअन्तर्गत भएको ०४८ सालको चुनावमा उनको पार्टी 'जनमोर्चा' ले भाग लिएर संसद्मा ९ सिट ल्याई तेस्रो शक्ति बन्न सफल भयो। त्यही व्यवस्थामा भाग लिएका उनले ०५२ सालमा अचानक संसदीय व्यवस्थाका विरुद्ध बन्दुक उठाए। बन्दुक उठाउनुभन्दा पहिले तत्कालिन प्रधानमन्त्री शेरबहादुर देउवालाई बुझाएको पत्रमा अन्य आन्तरिक विषयका अतिरिक्त सन् १९५० को असमान सन्धि खारिज हुनुपर्ने भन्दै भारत विस्तारवादी शक्ति हो, नेपालको स्वतन्त्रता र सार्वभौमिकतामा भारतबाट खतरा छ, त्यसकारण त्यो सन्धि खारेज हुनुपर्छ, देउवालाई बुझाएको पत्रमा उनले उल्लेख गरेका थिए। विस्तारवादी भारतले बम हानेर मार्छ भन्दै पहाडका दूरदराजका गाउँमा जनतालाई बंकर बनाउन लगाएर आफूचाहिँ त्यही विस्तारवादी भारतमा गएर १० वर्षे जनयुद्धको समयमध्ये ७८ वर्ष सपरिवार उतै बसे। जुन व्यवस्थाका विरुद्धमा बन्दुक उठाएर १७ हजार मानिस मारिए, ५० औं अर्बको भौतिक क्षति पुग्यो र मुलुक २० वर्षपछि धकेलिएको अर्थविद्हरूको निष्कर्ष छ। ०६२०६३ को आन्दोलनपछि त्यही संसदीय व्यवस्था स्वीकार गर्न बाबुरामलगायतका माओवादी नेताहरूमा अलिकति पनि आत्मग्लानी भएन। हो, मान्छेले नै गल्ती गर्छ र सुध्रन दिनु सभ्य समाजको दायित्व पनि हो। बाबुरामले अतितमा आफूबाट भएगरेको गल्ती स्वीकार गरेर अघि बढेको भए उनको नयाँ शक्तिमा नयाँपन अनुभव हुन्थ्यो। तर हिजो जे भयोगरियो त्यो पनि ठीक र आज आफूले गर्न लागेको कुरा पनि ठीक भन्ने उनको सोचाइ देखिन्छ। भारतमा भ्रष्टाचारको विरुद्धको नारा दिएर बनेको 'आप' पार्टी जति बाबुरामको नयाँ शक्ति बन्यो भने त्यो उनको निम्ति ठूलो उपलब्धि हुनेछ, तर उनको पार्टीमा प्रवेश गरेका मानिसहरूको पृष्ठभूमि हेर्दा त्यो पनि सम्भव देखिँदैन। ०६४ सालमा भएको पहिलो संविधानसभामा माओवादीलाई जनताले पहिलो शक्ति बनाए। संविधानसभाको सबभन्दा ठूलो दलको हैसियतले पहिले प्रचण्ड त्यसपछि बाबुराम प्रधानमन्त्री बने, संविधान बनाउनुको सट्टा बाबुरामले संविधानसभा नै भंग गरेर अन्तरिम संविधानले कल्पना नै नगरेको प्रधानन्यायाधीशको अध्यक्षतामा सरकार गठन गरी आफू जिम्मेवारीबाट हटे। दोस्रो संविधानसभामा माओवादी तेस्रो शक्ति बन्यो, तर पनि संविधानसभा माओवादी एजेन्डा भएकोले संविधानसभाभित्रको सबभन्दा महत्वपूर्ण समिति 'राजनीतिक संवाद समिति' को सभापति आफूले पाउनुपर्ने दाबी गरेर सभापति बने, तर ठूलो सकसबाट बनेको संविधान लागू गर्नेतर्फ क्रियाशील हुनुको सट्टा संविधानसभा र माओवादी पार्टी नै परित्याग गरे। बाबुराम र अन्य माओवादीले दाबी गरेजस्तै संविधानसभा उनीहरूको एजेन्डा थियो भने संविधान लागू गर्नतर्फ लाग्नुपथ्र्यो। भर्खर जन्मेको बच्चालाई बीच बाटोमा छोडेर भाग्ने गैरजिम्मेवार आमाजस्तै भएर भागे बाबुराम। संविधानको विषयलाई लिएर अहिले मुलुकमा जुन द्वन्द्व भइरहेछ, त्यसको समाधानतिर लाग्नुभन्दा आन्दोलनकारीलाई उक्साउने काममा बाबुराम लागेका छन्। उनीप्रति सहानुभूति राख्नेहरू नै भन्न थालेका छन् आखिरमा बाबुरामले चाहेको के हो ? सधैं अस्थिरता र द्वन्द्वमा मुलुकलाई राख्ने कि समाधानको बाटोतिर जाने आजको अहं प्रश्न हो। जनजातिदेखि मधेसीहरूको मागप्रति उनले जुन धारणा राखेका छन् त्यसले संविधान कार्यान्वयन भन्दा जटिलता थप्ने निश्चित छ। दशरथ रंगशालाको भेलामा उनले भनेका छन्, '१० वर्षको युद्धको बेला धेरै घाउचोट लागे पनि अब त्यो इतिहासलाई छोडिदिउँ।' उनले सजिलै यो कुरा राखे, के उनले भनेजस्तै लमजुङका शिक्षक मुक्तिनाथ अधिकारी, ओखलढुंगाका शिक्षक गुरु लुइँटेल, दैलेखका पत्रकार डेकेन्द्र थापा, काभ्रेका अर्जुन लामा वा उनको आफ्नै जिल्लाका नन्दप्रसाद अधिकारीले आफ्नो छोराका हत्यारा छानबिन गरियोस् भन्दै अनशनमा बसेर आफ्नो जीवन नै त्यागिदिए र उनकी पत्नी अहिले पनि अनशनमा छन्। माओवादी द्वन्द्वका बेला भएका यी र अन्य घटनाहरूको छानबिन हुनु जरुरी छ। दोषीलाई कार्बाहीको दायरामा ल्याइनुपर्छ। १० वर्षे द्वन्द्वकालमा सुरक्षा निकायबाट पनि जेजति घटना भए त्यसको जिम्मेवार पनि माओवादी नै हो। खुला प्रजातान्त्रिक पद्धतिबाट चुनिएर बनेको सरकारका विरुद्ध माओवादीले हतियार उठाएको हो। जोसुकै जनतालाई पनि मार्ने भए सुरक्षा निकायले अहिले पनि मार्ने थिए। सुरक्षा निकायबाट मारिएका निर्दोष जनताप्रति सहानुभूति हुन सक्छ तर हत्याको नैतिक जिम्मेवारी डा बाबुरामलगायतका उच्च माओवादी नेताहरूले लिनुपर्छ। उनीहरूले नै कानुनसम्मत रूपमा स्थापित सरकारलाई यस्तो अप्रिय काम गर्न वाध्य पारेको हो। भर्खर जन्मेको बच्चालाई बीच बाटोमा छोडेर भाग्ने गैरजिम्मेवार आमाजस्तै भए बाबुराम। संविधानको विषयलाई लिएर अहिले मुलुकमा जुन द्वन्द्व भइरहेछ, त्यसको समाधानतिर लाग्नुभन्दा आन्दोलनकारीलाई उक्साउने काममा उनी लागेका छन्। उनीप्रति सहानुभूति राख्नेहरू नै भन्न थालेका छन् आखिरमा बाबुरामले चाहेको के हो ? नेपालको आर्थिक समृद्धि कम्युनिस्ट डक्ट्रिनबाट होइन खुला प्रजातान्त्रिक पद्धतिबाट हुन सक्छ भन्ने निष्कर्षमा डा बाबुराम पुग्नुलाई अन्यथा मान्न खोजिएको होइन। विश्वका कतिपय देशमा पनि यस्तो परिवर्तन भएको छ। लाखौं मानिसलाई थुनेर र हत्या गरेर ७० वर्षसम्म सोभियत संघ र पूर्वी युरोपमा चलाइएको एकदलीय सर्वसत्तावाद समाप्त भएर ती देशहरूमा पनि अहिले उदार प्रजातान्त्रिक पद्धति अपनाइएको छ। ७० वर्षसम्म हुन नसकेको आर्थिक विकास १५२० वर्षमा गरेर ती देशले देखाएका छन्। हाम्रै छिमेकी भारतमा पनि विगत १५ वर्षयता भएका प्रत्येक चुनावमा कम्युनिस्ट पार्टी कमजोर हुँदै गएको छ, बाबुरामले पनि ती सबै घटनालाई हेरेर यो निर्णय गर्नुलाई अन्यथा भन्न खोजिएको होइन। गलत तरिकाले समृद्धि ल्याइएको रहेछ भने पनि त्यतिबेला जो मानिस कार्बाहीमा परे मुलुकले आर्थिक विकास गरे पनि तिनले भोग्नुपरेको पीडालाई राज्यले कालान्तरमा भए पनि सम्बोधन गर्नुपर्ने रहेछ भन्ने कुरा दक्षिण कोरियाकी वर्तमान राष्ट्रपतिले आफ्नो बाबुको पालामा भएका ज्यादतीलाई लिएर अहिले माफी मागेकी छन्। दक्षिण कोरियाको आर्थिक विकासमा उनका बाबु पार्क चुङ हिको ठूलो देन छ। पार्क चुङ हिको शासनलाई गौरवको रूपमा लिने कोरियाली थुप्रै छन्। तर जसको परिवारले त्यतिबेला क्षति व्यहोर्नुपर्यो तीप्रति न्याय गर्नु राज्यको दायित्व भएकोले आफ्ना बाबुबाट भएको ज्यादतिप्रति छोरीले अहिले माफी मागेकी छन्। हाम्रै सन्दर्भमा हेर्ने हो भने पनि बीपीले ३० को दशकतिर सशस्त्र क्रान्ति आह्वान गरे। बीपीको आह्वानबाट उत्साहित भएर कतिपय युवाले हतियार उठाए। ओखलढुंगामा धेरै मारिए पनि, तर जब राष्ट्रियतामाथि नै खतराका संकेत देखिए बीपीले सशस्त्र क्रान्तिको बाटो छोडेर राष्ट्रिय मेलमिलापको नीति अवलम्बन गरी स्वदेश फर्किए। सशस्त्र क्रान्तिको निम्ति हतियार लिएर आएका युवाहरू पक्राउ परेर ती हतियार बीपीको आह्वानबाट उत्साहित भएर क्रान्ति गर्न ल्याएको भन्ने पक्राउ परेका युवाको वयानको आधारमा बीपीलाई सोधिएको प्रश्नमा उनले स्पष्ट रूपमा भनेका थिए, 'हतियार लिएर आउने ती सबै युवालाई म चिन्दिन, तर मेरो आह्वानबाट उत्साहित भएर जजसले हतियार ल्याए त्यसको म नैतिक जिम्मेवारी लिन्छु।' (कोइरालाको अदालतमा बयान) डा बाबुरामले पनि १० वर्षे युद्धमा मारिएका १७ हजार मानिस र अर्बौंको धनसम्पत्तिको क्षति भएकोमा नैतिक जिम्मेवारी लिन्छु भनेका भए मानिसले भन्न सक्दथे बाबुराममा परिवर्तन भएछ भनेर। उनले दाबी गरेजस्तै नयाँ शक्तिप्रति मानिसको ध्यान जान सक्दथ्यो, तर त्यो नैतिक साहस र इमान्दारिता उनमा देखिएन। हरेक १० वर्षमा उनले गर्ने एउटा उट्पट्याङ कामकै अर्को रूप नयाँ शक्तिलाई मानिसले लिए भने आश्चर्य हुने छैन। १० वर्षे माओवादी द्व्रन्द्वको अर्को पाटो पनि छ, द्वन्द्वको दुवै पाटोमा रहेका व्यक्तिहरू अहिले नयाँ शक्तिमा देखिँदा आखिर माओवादी द्वन्द्व के हो ? भन्ने प्रश्न पनि त्यतिकै महत्वका साथ उठेको छ। माओवादी द्वन्द्व उत्कर्षमा पुगेको बेला म संसद्को राज्य व्यवस्था समितिको सभापति थिएँ। जहाँजहाँ माओवादीले प्रहरी चौकीमाथि आक्रमण गरे, चौकी ध्वस्त भए र प्रहरी मारिए तिनका प्रति समवेदना प्रकट गर्न र घाइतेहरूको मनोबल उच्च राख्न अस्पताल गएर मैले घाइते प्रहरीहरूसँग कुरा गरेको छु। त्यस्तो घटनामध्ये दैलेखको नौमुलेको त्यो बर्बर आक्रमणको घटना हृदयविदारक थियो। नौमुले प्रहरीचौकीमा माओवादीबाट आक्रमण भयो र चौकी ध्वस्त हुनुको साथै धेरै प्रहरी मारिए। प्रहरी चौकीनजिक घर भएको त्यही काम गर्ने एकजना प्रहरी जवानको घर प्रहरीले भाडामा लियो। त्यसको केही समयपछि त्यसमा पनि आक्रमण भयो। धेरै प्रहरी मारिए। घरधनी प्रहरी जवान र अर्को एकजना प्रहरीसँगैको अर्को आफ्नै घरमा लुक्न गए। त्यहाँ पनि माओवादीले आक्रमण गरे। माओवादीको आक्रमणबाट बच्न घरधनी प्रहरीले वृद्ध आमालाई अंगालो हालेर चिच्याउन थाले 'आमा मलाई बचाउनु होस्' घाइते छोरालाई समातेर ती वृद्धले हात जोडिन 'हजुर मेरो छोरालाई नमारिदिनुहोस्', तर माओवादीले आमाबाट थुतेर उनकै अगाडि ती प्रहरी जवानको हत्या गरे। उनीसँगै रहेको अर्का घाइते प्रहरीले त्यो दृश्य देखेपछि मरेजस्तो गरी हलचल केही नगरी लडिरहेपछि मरेछ भनेर माओवादी छोडेर गए। पछि हेलिकप्टर गयो र घाइते प्रहरीलाई काठमाडौं ल्याएर अस्पतालमा भर्ना गरियो। तिनै घाइते प्रहरी जवानले यो दर्दनाक घटना पंक्तिकारलाई सुनाएका हुन्। माओवादी द्वन्द्वकालका यस्ता धेरै घटना छन्। द्वन्द्वको क्रममा सबभन्दा बढी प्रहरी मारिए। कयौं प्रहरी जवानले जीउ जोगाउन भाग्दा तिनलाई भगौडा घोषणा गरी कार्बाही भयो। तिनै जनताका छोरालाई लड्न पठाउने र नगएमा कार्बाही गरी भगौडा घोषणा गर्ने कतिपय वरिष्ठ प्रहरी अहिले बाबुरामको पार्टीमा देखिएका छन्। आखिरमा माओवादी आन्दोलन के थियो ? के गरिब जनताका छोरा मार्न लगाएर प्रजातान्त्रिक व्यवस्था असफल पार्ने भित्री र बाहिरिया शक्तिको रणनीति माओवादी आन्दोलन थियो ? ती मारिएका १७ हजार गरिब जनताका छोराछोरीको जिम्मा कसले लिने ? १० वर्षे द्वन्द्वलाई अब इतिहासलाई छोडिदिऊँ भन्दा ती गरिब जसको छोरो मारिएर बुढेसकालमा वेसहारा हुनुपरेको छ, जसको बाबु मारिँदा छोराछोरी टुहुरा बनेका छन्। सबभन्दा ठूलो पति मारिएको पीडा बोकेर जीवन बिताउन वाध्य ती विधवा महिलालाई अब जे भयो भयो तिमीले बिर्सिदिऔं भन्दा तिनको चित्त बुझ्ला ? बाबुराम र नयाँ शक्तिमा लागेका सुरक्षा निकायका ती अधिकारीहरूको आफ्नै आदेश पालना गर्दा मारिएका जवानका टुहुरा परिवारजनप्रति कुनै जवाफदेही हुने कि नहुने? अहिले बिर्सिए पनि १० वर्षे माओवादी युद्धलाई इतिहासले बिर्सने छैन। कुनै जमानाका शक्तिशाली वादशाहहरू पनि इतिहासको अगाडि वामपुड्के देखिएका छन्। डा बाबुरामकै भनाइ मान्ने हो भने पनि माओवादी दर्शनले देशको समृद्धि ल्याउने रहेनछ। त्यसकारण नेपालको समृद्धिको बाटो खोज्नु परेको छ। आखिर २०४८ सालको चुनावपछि बनेको सरकारकै पालादेखि मुलुक समृद्धिको बाटोमा हिँड्न थालिसकेको थियो। ६ प्रतिशतभन्दा बढी आर्थिक वृद्धि त्यतिबेलै भएको हो। त्यसलाई ध्वस्त पारेर मुलुकलाई कंगाल बनाउने रणनीति कसको थियो ? बाबुरामहरूले नभने पनि इतिहासले खोज्ने छ।"
राष्ट्रवादको मारमा माथिल्लो कर्णाली,"अरुण तेस्रो बन्नै लागिसकेको थियो, ठेक्कापट्टासमेत भइसकेको थियो, तर रद्द गराइयो। कारण देखाइयो बिजुली खेर जान्छ, महँगो भयो, भ्रष्टाचार हुन्छ र विश्व बैंकले नेपालको सार्वभौमिकतामा प्रहार गर्यो। माथिल्लो कर्णालीभन्दा पनि आकर्षक मानिएको अरुण तेस्रो नेपालजस्तो मुलुकका लागि आवश्यकता एउटै कारणले थियोत्यसबाट हिउँदयाममा ८० प्रतिशत फर्म इनर्जी उत्पादन। अर्थात् हिउँदयाममा अरू हिमनदीमा पानीको प्रवाह घटे पनि अरुणमा भने उल्लेखनीय रूपमा घट्दैन। अरुण तेस्रो एउटा मात्र भनेको भए त्यो क्षेत्रका सबै आयोजना अहिलेसम्म बनिसक्थे। तर अरुण असाध्य महँगो भएको कारण देखाएर एमालेले विश्व बैंकलाई सनकका भरमा लेखिदिएको एउटा चिठी नै यसको अवसानको मुख्य कारण बन्न पुग्यो। एमालेले पछि पछुतो मान्दै विश्व बैंकलाई मनाउन निकै प्रयास गर्यो, तर सकेन। आज अरुण तेस्रोको अवसानले मुलुकको जलविद्युत् विकासलाई दैनिक १४ घन्टासम्मको लोडसेडिङको स्थितिमा धकेलिदिएको छ। पश्चिम सेती निर्माणको चर्चा चल्यो, राष्ट्रवादीहरू जुर्मुराएर उठे। तर यहाँका केही व्यक्ति र समूहको विरोधका कारण पश्चिम सेती नबनेको होइन, अरू देशका कम्पनीले बनाएको बिजुली नलिने भारतको अघोषित नीतिले १६ वर्षसम्म लाइसेन्स मात्र अड्किरह्यो। नेपालबाट निकासी हुने बिजुलीलाई प्रतियुनिट दुई भारतीय रुपैयाँ कर लगाएर बसेको भारतले नेपालबाट ऊर्जा आयात गर्दैन भन्ने ज्वलन्त उदाहरण थियो त्यो। कालीगण्डकी 'ए' को निर्माण द्रुतगतिमा भइरहेको थियो, अरुण तेस्रो खारेज गराएर राज्य नै जितें भन्नेहरूको जमातले बाधा पुर्यायो। तर त्यहाँका सचेत जनताका कारण कालीगण्डकी रोक्नेहरूले हार खाए। त्यस्तै अहिले बुढीगण्डकीको पनि चर्चा छ। आगामी वर्षको बजेटमा समेत यसले ठाउँ पाइसकेको छ। तर बुढीगण्डकीको नियन्त्रित पानी भारतले सित्तैमा लैजाने भयो, पहिले पानीको छिनोफानो गरेर मात्र आयोजना बनाउनुपर्छ भन्ने जमात पनि उत्तिकै सल्बलाएको छ। यो भनेको पनि आयोजना नबनाउनु हो। यसले के देखाएको छ भने भारतीय दूतावासमा ब्रेकफास्ट र डिनर खानेहरूलाई नै आयोजना बनाउन दिनु हुन्न भनेर राष्ट्रहितविपरीत लबिङ गरिरहेका छन्। यही राष्ट्रियताको मारमा अहिले माथिल्लो कर्णाली परेको छ। निश्चय पनि यो आयोजना नेपालले नै बनाउनुपर्थ्यो, यसमा कुनै दुविधा र विवाद थिएन। तर भारतसित गरिएको बाह्रबुँदे सहमतिपछि माथिल्लो कर्णाली र अरुण तेस्रोसहित बुढीगण्डकीको एकाएक ग्लोबल टेन्डर गरियो। विरोध त्यतिखेर हुनुपर्थ्यो। ग्लोबल टेन्डर गरिँदै गर्दा यी आयोजना नेपाल आफैले बनाउनुपर्छ भनेर कसैले आवाज उठाएन। एउटा अन्तर्राष्ट्रिय प्रतिस्पर्धा र नेपालको विधि कानुनसम्मत प्रक्रियाबाट अघि बढेर निर्माणको चरणमा आएर विरोध गरिनुको अर्थ नेपाललाई सधैं अन्धकारमै राख्नुपर्छ भन्ने हो। माथिल्लो कर्णाली बन्नुपर्छ भन्ने मान्यता बोकेकाहरूलाई भारतीय दलालको बिल्ला भिराइन्छ। माथिल्लो कर्णालीको विरोध गर्यो भने उनीहरूको नजरमा त्यो राष्ट्रवादी मानिन्छ।केही टाठाबाठाहरूले माथिल्लो कर्णालीको आयोजना विकास सम्झौतामा नभएका कुरा फलाकेर विरोधका लागि विरोध मात्र गरिरहेका छन्। उदाहरणका लागि माथिल्लो कर्णालीको विद्युत्गृह भारतमा बन्छ, यसको सुरक्षाका लागि भारतीय सेना आउँछ, एक खर्ब ४० अर्ब रुपैयाँको यो आयोजना निर्माण भएपछि चार हजार एक सय मेगावाटको कर्णाली खत्तम हुन्छ भन्ने तर्क पनि गरिएको छ। यी सबै प्रपञ्च आयोजना बन्न नदिनु मात्र होइन नेपाललाई जलविद्युत् विकासमा अघि बढ्न नदिनु पनि हो। नेपालमा जलविद्युत् उत्पादनको अथाह सम्भावना छ। ती सम्भावनाको अध्ययन नै भएको छैन। चार हजार एक सय मेगावाट पनि एउटा सम्भावना हो, तर त्यसको विस्तृत अध्ययन भएकै छैन। यो आयोजना निर्माण हुनेमा अझै शंका छ। किनभने जीएमआरले अझै पनि विद्युत् खरिद सम्झौता र वित्तीय व्यवस्थापन गर्न सकेको छैन। नेपाललाई १२ प्रतिशत सित्तैमा ऊर्जा र २७ प्रतिशत सेयर निःशुल्क दिनुपर्ने गरी सम्झौता भएको छ। सम्झौताअनुसार यो आयोजनाको हक सारा नेपालीको पनि लाग्छ। कालीगण्डकी ए निर्माण हुँदा मुलुकको कुल गार्हस्थ उत्पादनमा ६ प्रतिशतले वृद्धि भएको थियो। यति धेरै लागत पर्ने यो आयोजना निर्माण हुँदा नेपालले तीन खर्ब रुपैयाँ आम्दानी गर्छ र दुई हजार नेपालीले रोजगारी पाउँछन्। यति रकम र अवसर आर्जन गर्न उसलाई केही सहुलियत दिनु अस्वाभाविक होइन। फेरि यो आयोजनाको अवधि सकिएपछि पूर्ण रूपमा नेपालकै स्वामित्वमा आउँछ। प्रवद्र्धकलाई केही सुविधा र छुट नदिने हो भने नेपालकै लागि मात्र गर्न भनेर कोही पनि आउँदैन। यो व्यापारको सामान्य सिद्धान्त हो। हाम्रो आवाज स्वदेशका निजी कम्पनीहरूले पनि यस्तै सुविधा पाउनुपर्छ भन्नेमा मुखरित हुनुपर्थ्यो। भारतबाट प्रतियुनिट १० रुपैयाँमा बिजुली किनेर लोडसेडिङ कम गरिरहेको अवस्थामा भोलि माथिल्लो कर्णालीकै बिजुली परल मूल्यमा लिँदा सस्तो पर्न जान्छ। बहस यति मात्र हो कि हामी सधैं अन्धकारमा बसेर आयोजना भगाइरहने र ताली बजाइरहने ? नेपालको अर्थतन्त्रलाई नै चौपट पार्ने गरी गरिएका सम्झौताको यहाँ विरोध हुँदैन। खिम्तीको पीपीए गर्नेहरू कर्णालीको विरोधमा उत्रिएका छन्। उनीहरूलाई जनता मूर्ख छन् भन्ने भ्रम पर्न गएको प्रस्ट हुन्छ। प्राधिकरणलाई हालसम्म ६० अर्ब रुपैयाँ घाटा गराउने गरी सम्झौता भएका खिम्ती र भोटेकोसीको कोही विरोध गर्दैन। विद्युत् प्राधिकरणलाई तन्नम हुने गरी डलरमा पीपीए गर्न उद्यत रहेको माथिल्लो त्रिशूली १ को यहाँ विरोध हुँदैन। प्राधिकरणले प्रसारण लाइन बनाउन नसके शतप्रतिशत क्षतिपूर्ति तिर्ने सम्झौता हुँदा यी राष्ट्रवादी मौन बसिदिन्छन्। माथिल्लो कर्णालीभन्दा आकर्षक अरुण तेस्रो भारतीय सरकारी कम्पनीले लैजाँदा विरोध हुँदैन। अर्कोतर्फ, माथिल्लो कर्णाली संसद्को दुईतिहाइबाट पारित गरिनुपर्छ पनि भनिएको छ। सर्वोच्च अदालतले जलस्रोतको बाँडफाँटको विषय नभएकाले दुईतिहाइबाट पारित गरिरहनु नपर्ने फैसला गरिसकेको छ। यसमा पनि भ्रम छर्न खोजिएको छ। हाल भारतबाट वर्षको १६ अर्ब रुपैयाँ तिरेर बिजुली आयात भइरहेको छ। भारतबाट आयात हुने बिजुलीको प्रत्येक युनिटमा प्राधिकरणलाई तीन रुपैयाँ घाटा छ। हिउँदयामको ६ महिनाका लागि मात्र थप ८० मेगावाट बिजुली लिने भनिएकोमा यो वर्षको तीन महिना पनि ५० मेगावाट बिजुली आयात हुने भएको छ। अझ ८० मेगावाटको बिजुली आयात गर्न भारतलाई प्रसारण शुल्क (व्हिलिङ चार्ज) मात्र एक अर्ब रुपैयाँ तिर्नु परिरहेको छ। भारतीय बिजुली आयात गरेर लोडसेडिङ अन्त्य गर्ने सरकारी घोषणाको कोही विरोध गर्दैन। अहिले प्रणालीमा भारतीय बिजुली करिब २५० मेगावाटका दरले घुमिरहेको छ। यो बिजुली आयात नगर्ने हो भने हाम्रो लोडसेडिङ दैनिक १६ घन्टासम्म पुग्ने थियो। यही मारका कारण उसले भनेजति रकममा बिजुली आयात गर्न नेपाल बाध्य भएको हो। नेपालमा बिजुलीको जति खडेरी पर्छ भारतलाई उति नै फाइदा पुग्छ। त्यही भएर नेपालमा जलविद्युत् आयोजना नबनोस् भन्ने भारतको भित्री मनसाय यहाँका राष्ट्रवादीहरूले बुझेर पनि बुझ पचाएर बसेका छन्। कुनै आयोजना अघि बढ्न लाग्यो भने हाम्रो राष्ट्रियता जुर्मुराएर आइहाल्छ अनि विरोधमा उत्रिहाल्छौं। त्यसैको निरन्तरतास्वरुप अहिले 'कर्णाली बचाऔं' अभियान चलेको छ। भारतबाट प्रतियुनिट १० रुपैयाँमा बिजुली किनेर लोडसेडिङ कम गरिरहेको अवस्थामा भोलि माथिल्लो कर्णालीकै बिजुली परल मूल्यमा लिँदा सस्तो पर्न जान्छ। बहस यति मात्र हो कि हामी सधैं अन्धकारमा बसेर आयोजना भगाइरहने र ताली बजाइरहने ? नेपालीहरू सबै राष्ट्रवादी छन्। जलविद्युत् आयोजनाका विरोधीहरूले मात्र राष्ट्रियताको ठेक्का केका लागि लिइरहेका छन् त्यो बुझ्न जरुरी छ।"
जलवायु परिवर्तन र महिला सवाल,"मधु घिमिरे आचार्य जलवायु परिवर्तन नियमित प्राकृतिक प्रक्रिया भए पनि मानवीय क्रियाकलापका कारण हरितगृह ग्यासको उत्सर्जनमा वृद्धि भई वायुमण्डल तातिँदै जानाले पृथ्वीको तापमान वृद्धि भइरहेको छ । तापक्रमको वृद्धिसँगै तीव्र गतिमा हिमालमा हिउँ पग्लने, वर्षाको समय र मात्रामा फेरबदल भई अतिवृष्टि, अनावृष्टि र सघनवृष्टि तथा ऋतुकालमा समेत परिवर्तन आएको छ । यसबाट जलस्रोत, कृषि, वन तथा जैविक विविधता, मानव स्वास्थ्य, प्रकोप, पूर्वाधार विकास, पर्यटन तथा जीविकोपार्जनसँग सम्बन्धित विभिन्न क्षेत्रमा प्रत्यक्ष र अप्रत्यक्ष रूपमा प्रतिकूल प्रभाव परेको छ । महिला र पुरुषलाई समाज विकासका एक रथका दुई पाङ्ग्रा हुन् भनी स्वीकार गरिएको छ । दुवैले आआफ्ना परिवा र, समुदाय र समाजमा फरक भूमिका र जिम्मेवारी निर्वाह गरिरहेका हुन्छन् । उनीहरूले आफ्नो देश, समुदायभित्रको सामाजिक, सांस्कृतिक, आर्थिक र राजनीतिक जीवनमा फरक तरिकाबाट सहभागिता जनाउँछन् तथापि महिलाको स्थिति पुरुषको तुलनामा प्रायः सबै क्षेत्रमा कमजोर र विशेष व्यवस्था गर्नुपर्ने देखिन्छ । महिला र पुरुषमा शिक्षा, स्वास्थ्यको अवस्था फरकफरक हुने र नीति, कार्यक्रम र आयोजनाहरू निर्माणमा उनीहरूको भूमिका र सहभागिता पनि सोहीबमोजिम हुने हुँदा यी दुई वर्गको समग्र जीवनस्तर विश्वभरि नै फरक छ । जलवायु परिवर्तनको प्रभाव विशेष गरेर प्राकृतिक स्रोतमा आश्रित माहिला, गरिब, भौगोलिक हिसाबले भूपरिवेष्टित र पर्वतीय मुलुकहरूका बासिन्दाहरूमा बढी देखिएको छ । प्राकृतिक स्रोत वनजंगलको दिगो व्यवस्थापन गरी कार्बन सञ्चितीकरण गर्न र जलवायु परिवर्तन अनुकूलका स्थानीय सीप र प्रविधिको प्रयोगमार्फत हरितगृह ग्यासको उत्सर्जन कम गर्नमा महिलाको भूमिका महत्वपूर्ण रहेको छ । यो कुरा विभिन्न देशका राम्रा अभ्यास र अध्ययन प्रतिवेदनहरूले प्रस्ट देखाएका छन् । नेपालका ग्रामीण क्षेत्रमा बसोबास गर्ने आम समुदायहरू र विशेषगरी महिलाको जीविकोपार्जनको आधार त्यहाँ उपलब्ध वनजंगल, जैविक विविधता, जलस्रोतजस्ता प्राकृतिक साधनस्रोतहरू रहेका हुँदा जलवायु परिवर्तनको असरको कारण यस्ता प्राकृतिक साधनस्रोतको उपलब्धतामा कमी एवं विनाश भएका कारण उनीहरूको जीवनयापनमा प्रत्यक्ष प्रतिकूल असर पारेको तथ्य चुनौतीका रूपमा रहेको छ । यो विश्वव्यापी समस्यालाई सम्बोधन गर्न जलवायु परिवर्तनसम्बन्धी संयुक्त राष्ट्रसंघीय महासन्धि सन् १९९२ मा ब्राजिलको रियो द जेनेरियोमा सम्पन्न वातावरण र विकाससम्बन्धी संयुक्त राष्ट्रसंघीय सम्मेलनले पारित गर्यो । नेपालले १२ जुन १९९२ का दिन यस महासन्धिमा हस्ताक्षर गरी सन् १९९४ देखि पक्ष (सदस्य) राष्ट्र भएको हो । जलवायु परिवर्तन र महिला विषयलाई समीक्षा गर्दा संयुक्त राष्ट्रसंघका तीनवटा महासन्धिहरू जैविक विविधता महासन्धि, जलवायु परिवर्तनसम्बन्धी महासन्धि र भूमण्डलीकरणसम्बन्धी महासंघका हालसम्मका निर्णयहरूलाई लैंगिक संवेदनशीलताको हिसाबले विश्लेषण गर्दा जलवायु परिवर्तन महासन्धि अग्रस्थानमा छ । जलवायु परिवर्तन महासन्धि र लैंगिक विषय जलवायु परिवर्तनसम्बन्धी महासन्धिको प्रक्रियामा लैंगिक विषयले कहिलेदेखि प्रवेश गर्यो र यस महासन्धिअन्तर्गतका अभिसन्धिलगायत यसका संस्थागत विधानका एजेन्डाहरूविषयसूचीमा कहिलेदेखि प्राथमिकता पाउन थाल्यो भन्नेबारे सवैको चासो र उत्सुकता हुन सक्छ । तसर्थ यसबारे यहाँ संक्षिप्तमा चर्चा गर्ने प्रयास गरिएको छ । संयुक्त राष्ट्रसंघको जलवायु परिवर्तनसम्बन्धी महासन्धिमा नेपाललगायत हालसम्म एक सय ९७ सदस्य राष्ट्र आबद्ध रहेका छन् । यस महासन्धिले अंगीकार गरेका विषयहरूलाई सबै पक्ष राष्ट्रहरूले प्राथमिकताका साथ कार्यान्वयन गरी र यसको प्रगति प्रतिवेदन तयार गरी महासन्धिको सचिवालयमा पेस गर्नु प्रत्येक पक्ष राष्ट्रको कर्तव्य र दायित्व हुन आउँछ । लैंगिक समानता जलवायु परिवर्तन महासन्धिको उद्देश्य प्राप्त गर्ने एउटा अपरिहार्य पूर्वसर्त हो भन्ने सबै पक्ष राष्ट्रहरूको साझा बुझाइका कारण हालसम्म करिब ५० वटाभन्दा बढी निर्णयहरू महिला सहभागिता, सशक्तीकरण, क्षमता विकास र अनुकूलन कार्यक्रमसँग सम्बन्धित रहेका छन् । महासन्धिको सदस्य राष्ट्रहरूको विश्व सम्मेलनमध्ये सन् २००१ म मोरोक्कोको माराकेचमा सम्पन्न सातौं सम्मेलन (सीओपी ७), सन् २०१२ मा कतारको राजधानी दोहामा सम्पन्न (सीओपी १८), सन् २०१४ मा पेरुको राजधानी लिमामा सम्पन्न (सीओपी २०) र सन् २०१५ मा फ्रान्सको राजधानी पेरिसमा सम्पन्न (सीओपी २१) पेरिस सझौता, जलवायु परिवर्तन र महिला एवं लैंगिक विषयमा महत्वपूर्ण उपलब्धिका रूपमा रहेका छन् । सीओपी ७ ले महासन्धिलगायत अभिसन्धि (क्याटो प्रोटोकल) का विधानका संरचना र निर्णय प्रक्रियामा महिला सहभागिता सुनिश्चित गर्दै अझ बढाउँदै लग्ने भनी गरेको निर्णय जलवायु परिवर्तन र महिला अधिकारका क्षेत्रमा एउटा कोसेढुंगा सावित भएको छ । सीओपी १८ ले महासन्धिअन्तर्गतका विषयगत एजेन्डामा जलवायु परिवर्तन र लैंगिक विषयलाई स्थायी रूपमा राख्नुपर्ने सुनिश्चिता प्रदान गर्यो । उक्त निर्णयले सबै पक्ष राष्ट्रहरूले आआपनो प्रतिनिधिमण्डल र विधानसभामा महिला सहभागितालाई सुनिश्चिता गर्न दिशा निर्देश गर्यो । सीओपी २० ले जलवायु परिवर्तनसँग जोडिएक लैंगिकमहिलाका विषयलाई कार्यक्रम तहमा लैजाँदा देखा पर्न सक्ने समस्या र चुनौतीहरू पहिचान गरी पक्ष राष्ट्रहरूको क्षमता विकास एवं लैंगिक उत्तरदायी जलवायु परिवर्तन नीति निर्माण गर्न दिशानिर्देश गर्दै दुईवर्षे एलडब्लूपीजी पारित गर्यो । सीओपी २१ को बहुप्रतिष्ठित उपलब्धि मानिएको पेरिस सम्झौताको प्रस्तावनामा नै पक्ष राष्ट्रहरूले जलवायु परिवर्तनसँग सम्बन्धित जुनसुकै क्रियाकलापमा मानवअधिकार, लैंगिक समानतालगायत महिला सशक्तीकरणलाई प्राथमिकता दिनुपर्ने उल्लेख छ । सम्झौताको धारा ७ ले जलवायु अनुकूलन क्रियाकलापहरू पक्ष राष्ट्रहरूको आफ्नो आवश्यकतामा लैंगिक उत्तरदायी, सहभागितामूलक र पारदर्शी प्रक्रिया अवलम्बन गरी गर्नुपर्ने उल्लेख छ । धारा ११ अनुसार पक्ष राष्ट्रहरूको क्षमता विकाससम्बन्धी क्रियाकलापहरू गर्दा विगतका सिकाइहरूबाट दिशा निर्देश हुनुपर्ने, सहभागितामूलक, लैंगिक उत्तरदायी र अन्तरक्षेत्रगत विषय एवं प्रभावकारितामा केन्द्रित रहनु पर्ने उल्लेख छ । लिमा कार्ययोजनाको कार्यान्वयन अवस्था एलडब्लूपीजी कार्यान्वयन पक्षलाई समीक्षा गर्दा जलवायु परिवर्तन र महिलाका विषयमा सदस्य राष्ट्रहरूको क्षमता विकासका लागि गत वर्ष २०१५ को जुन महिना र २०१६ को मईमा जर्मनीको बोनमा आयोजना भएको यूएनएफसीसीसीमा लैंगिक उत्तरदायी समान सहभागिता तथा लैंगिक उत्तरदायी अनुकूलता विषयमा कार्यशाला गरिए । लिमा कार्ययोजनाको अर्को महत्वपूर्ण उपलब्धिका रूपमा यूएनएफसीसीसीको सचिवालयले तयार पारेको लैंगिक उत्तरदायी जलवायु परिवर्तन नीतिसम्बन्धी प्राविधिकपत्र रहेको छ । यस प्राविधिक पत्रले जलवायु परिवर्तन महासन्धि प्रक्रियामा लैंगिक मुद्दालाई प्राथमिकतका साथ प्रवेश गराउन प्रवेश विन्दुहरूको पहिचान गरेको छ । जलवायु परिवर्तनसम्बन्धी नीति, कार्यक्रम, आयोजनाको निर्माण चरणदेखि अनुगमन मूल्यांकनसम्म महिला सहभागिता सुनिश्चित गरी लैंगिक उत्तरदायी बनाउन पत्रले तोकेको छ । नेपालको अवस्था नेपाल महासन्धिको सदस्य राष्ट्र भएको करिब १६ वर्षपछि सन् २०११ मा जलवायु परिवर्तन नीति, २०६७ जारी गरी कार्यान्वयनमा ल्याएको छ । नीति निर्माण प्रक्रियाका विविध चरणमा महिलाहरूलाई अर्थपूर्ण सहभागी गराइयो वा गराइएन ? यसै भन्न सकिने स्थिति छैन । यसमा उल्लेख प्रमुख सातवटा नीति र अन्तर्गतका रणनीतिहरू हेर्दा महिला एवं लैंगिक विषयलाई समेट्ने प्रयास गरिएको देखिन्छ । महिलाहरूको सीप क्षमता, दक्षतालाई सम्मान गर्दै दिगो विकासका विविध आयाममा सार्थक सहभागिता अभिवृद्धि गराई प्राप्त लाभ तथा उपलब्धिको न्यायोचित वितरण गर्न नेपालको संविधानले पनि विशेष व्यवस्था गरेको छ । आवधिक योजनाहरूले पनि जलवायु परिवर्तन व्यवस्थापन र महिला सशक्तीकरण एवं लैंगिक समानताको विषयलाई प्राथमिकता दिई वार्षिक बजेटमार्फत विगतदेखि नै सम्बोधन गर्दै आइरहेको छ । सरकारले आर्थिक वर्ष २०६४६५ र २०६८६९ को वार्षिक बजेट कार्यक्रमबाट क्रमशः लैंगिक उत्तरदायी बजेट र जलवायु परिवर्तन उत्तरदायी बजेट प्रणालीलाई अवलम्बन गर्दै महिला विकासका विषयमा राष्ट्रिय र अन्तर्राष्ट्रिय रूपमा गरेका प्रतिबद्धताहरूलाई सम्बोधन गर्ने प्रयास गरेको छ । क्षेत्रगत मन्त्रालयहरू जस्तै वन तथा भू संरक्षण मन्त्रालय, संघीय मामिला तथा स्थानीय विकास मन्त्रालय लगायतले महिला तथा सामाजिक समावेशीकरणको मुद्दालाई सम्बोधन गर्न छुट्टै लैंगिक तथा सामाजिक समावेशीकरण रणनीति तर्जुमा गरी कार्यान्वयनमा ल्याएका छन् । कृषि विकास मन्त्रालय पनि कृषि क्षेत्रको लैंगिक तथा सामाजिक समावेशीकरण रणनीति तर्जुमाको चरणमा रहेको छ । जलवायु परिवर्तन महासन्धिको राष्ट्रिय सम्पर्क निकाय जनसंख्या तथा वातावरण मन्त्रालयले तयार गरेको जलवायु परिवर्तन र लैंगिक रणनीति स्वीकृतिको अन्तिम चरणमा छ । अबको कार्यदिशा अब बन्ने जलवायु परिवर्तनसँग सम्बन्धित नीतिगत दस्तावेजहरूजस्तै नीति, कार्यक्रम र आयोजनाहरूलाई लैंगिक उत्तरदायी बनाउन प्रत्येक नीति, आयोजना तथा कार्यक्रमहरूको लैंगिक समीक्षा गर्ने, तयारी एवं डिजाइन प्रक्रियामा महिलाको सहभागिता गराउने एवं लैंगिक क्षेत्रका विज्ञ एवं समूहहरूसँग व्यापक छलफल गर्ने, लैंगिक उत्तरदायी बजेट अवलम्बन गर्ने, कार्यान्वयन चरणमा महिलाहरूलाई सहभागी गराउने एवं कार्यान्वयनबाट प्राप्त लाभ र फाइदामा महिलाको पहँच सुनिश्चित गर्ने र महिलाहरूको सहभागितामा अनुगमन र मूल्यांकन प्रक्रिया सम्पन्न गर्ने विधि र प्रक्रिया अपनाउन उपयुक्त देखिन्छ । अन्तमा पेरिस सम्झौताको उपलब्धिका रूपमा रहेको एनडीसीको प्रतिबद्धतालाई पूरा गर्न नेपाल सरकारले एनएपी तर्जुमा गर्न गइरहेको छ । यसको तर्जुमा लैंगिक उत्तरदायी, सहभागितामूलक र पारदर्शी प्रक्रियाद्वारा गरिनु पर्दछ । जलवायु परिवर्तनसँग जोडिएका विविध आयामहरूमा राष्ट्रिय र अन्तर्राष्ट्रियस्तरमा अनुभव प्राप्त सरकारी वा गैरसरकारी निकायका प्रतिनिधिहरूसँग भएको विज्ञता र अनुभवलाई पनि यस योजना निर्माणमा सहभागी गराई लैंगिक एवं महिलाका विषयलाई प्राथमिकताका साथ समावेश गराउनु अन्तर्राष्ट्रिय दायित्वमात्र नभई राष्ट्रिय आवश्यकता पनि हो । लेखक वन तथा भूसंरक्षण मन्त्रालयका उपसचिव हुन् ।"
लोकतान्त्रिक संस्कारको निर्माण कि विनाश?,"प्रजातन्त्रवादी प्राध्यापक संघ नेपाल, लोकतान्त्रिक मूल्य, मान्यता र पद्धतिमा विश्वास राख्ने प्राज्ञहरूको साझा संस्था हो। यस संघका तीनवटा महाधिवेशन सम्पन्न भइसकेका छन्। 'थिंकट्यांक' को रूपमा विकसित गर्ने उद्देश्यले स्थापना भएको यो संस्थाले अपेक्षाअनुरुप प्राज्ञिक योगदान र प्रभाव स्थापित गर्न सकेको छैन। यसको स्थापना केवल लाभको पदमा जान खोज्नेहरूलाई सिफारिस गर्नु र आवधिक निर्वाचनका औपचारिकता पूरा गर्न मात्र भएको थिएन। वैचारिक निकटता राख्ने कांग्रेससँग कार्यक्षेत्रका आपसी सीमा र अन्तरसम्बन्धहरू परिभाषित गर्नु पथ्र्यो। त्यो पनि स्पष्ट रूपले हुन सकेको देखिँदैन। संस्थागत दृष्टिले यो संस्था चौथो महाधिवेशनको संघारमा उभिएको छ। एकपटक स्थगित गरेपछि पुनः यही महिनाको १० र ११ गते काठमाडौंमा गर्ने भनिएको छ। आधिकारिक सार्वजनिक सूचना यसका सरोकारवालाले प्राप्त गर्न सकेका छैनन्। यो महाधिवेशनका सन्दर्भमा साधारण सदस्यता र प्रतिनिधि चयनका विषयमा जे जस्ता विचार र विवाद उब्जेका छन्, लोकतान्त्रिक संस्था र संस्कार निर्माणको दृष्टिले गम्भीर र दूरगामी प्रभाव पार्ने प्रकृतिका रहेका छन्। यसको अध्ययनमा अभिरुचि राख्नेहरूका लागि संघका आन्तरिक जीवनका कथाहरू रोचक प्रकृतिका देखिन्छन्। लोकतान्त्रिक संस्था र संस्था सञ्चालन गर्ने विधि लोकतन्त्र व्यवहार, आचरण र प्रयोगबाट खारिँदै जाने व्यवस्था हो। लोकतन्त्र र लोकतान्त्रिक संस्थाभित्र विवाद, असहमति, असन्तुष्टि, विरोध र तनावहरू भैरहन्छन् तर यिनीहरूलाई व्यवस्थित गर्ने आधार संस्थाको विधान नै हो। लोकतान्त्रिक संस्थाभित्र समस्या समाधानका सम्बन्धमा आपसी छलफल र विचार विमर्श महत्वपूर्ण हुन्छ। लोकतान्त्रिक संस्थाहरूभित्र उत्पन्न हुने विवाद र असहमतिलाई अधिनायकवादीहरूले कमजोरीका रूपमा लिए पनि वास्तवमा यिनीहरू नै लोकतान्त्रिक संस्थाका अन्तरनिहित शक्तिहरू हुन्। अधिनायकवादी व्यवस्थाले निर्माण गरेका संस्थाहरूमा विरोध र असहमतिलाई कहीं ठाउँ हुँदैन। तर लोकतान्त्रिक व्यवस्थाभित्रका संस्थाहरूले भिन्न मूल्यपद्धतिमा विकास हुने अवसर पाउँछन्। यथार्थमा लोकतान्त्रिक संस्थाहरूको निर्माण र लोकतान्त्रिक मूल्य, मान्यता र प्रक्रियाअनुरुप तिनीहरूको विकास गर्नु आफैंमा सरल काम होइन। संस्था सञ्चालकमा उच्चस्तरको संयम, नैतिकता, सदभाव, सहयोग र समझदारी भएमा मात्र यस्ता मान्यताहरू संस्थाभित्र स्थापित हुन सक्छन्। स्थापित वैधानिक आधारहरूलाई पालन र कार्यान्वयन नगर्ने संस्था सञ्चालकको मानसिकताले लोकतान्त्रिक संस्थाहरू कदापि दीर्घजीवी हुन सक्दैनन्। २०४६ सालमा लोकतन्त्रको पुनस्र्थापनापछि हामीले धेरै संस्था जन्मायौं। तर संस्थाले अवलम्बन गर्नुपर्ने मूल्यपद्धति र प्रक्रियाका प्रति कहिल्यै गम्भीर भएनौं। नेपाली कांग्रेस विभाजन हुँदा पनि एकीकृत रूपमा रहेको यो संस्था आज जुन अवस्थाबाट गुज्रँदै छ, त्यसको पछाडि हामीले विकसित गर्दैै आएको मूल्यहिनताको परिणाम हो भन्दा अतिशयोक्ति नहोला। संस्थागत दृष्टिले प्रजातन्त्रवादी प्राध्यापक संघ (प्रप्रा संघ) ले तीन वटा आवधिक महाधिवेशन मात्र सम्पन्न गरेको छ। लोकतान्त्रिक संस्था र संस्कार निर्माणको सन्दर्भमा यो संस्था प्रारम्भिक चरणमै रहेको ठान्नुपर्छ। लोकतान्त्रिक संस्कारको विकास पनि सहज रूपमा हुन सक्दैन। यो संस्थाको नेत्तृत्व र त्यसका साझेदारहरूमा रहने क्षमता, आचरण, व्यवहार र मानसिकतासँग पनि अन्तर सम्बन्धित हुने विषय हो। सम्झौता र सहमति लोकतान्त्रिक संस्कृतिको सार तत्व हो। कुनै पनि संस्थामा सम्बद्ध सहभागी, नेताकार्यकर्ता सबैको मूल्यप्रतिको निष्ठाले मात्र संस्था सवल हुन सक्छ। यस दिशातर्फ हामीले कहिल्यै ध्यान दिएनौं। स्थापित नियमहरूलाई पालन गर्न हिच्किचाउने, जसरी पनि निर्वाचन परिणाम आफ्नो पक्षमा ल्याउन पवित्रअपवित्र जुनसुकै साधनहरूको पनि प्रयोग गर्ने, साझेदारहरू बीच आम सहमति नखोज्ने र आर्थिक एवं नीति निर्णयको पारदर्शिता अवलम्बन नगर्ने प्रवृत्तिका कारणले नै प्रप्रा संघलगायतका नेपाली कांग्रेसका भातृ एवं शुभेच्छुक संघसंस्थाहरूमा लोकतान्त्रिक संस्कार र संस्कृतिको विकास हुन नसकेको हो। प्रप्रा संघ आज यही प्रवृत्तिको सिकार हुन पुगेको छ। लोकतान्त्रिक प्रतिस्पर्धा लोकतान्त्रिक प्रतिस्पर्धा कुनै पनि लोकतान्त्रिक संस्थाको अनिवार्य तत्व हो। लोकतान्त्रिक संस्थाभित्र आवधिक निर्वाचनको माध्यमबाट नेतृत्वको चयन गरिन्छ। नेतृत्व चयन गर्ने निर्वाचनहरू लोकतान्त्रिक पद्धति र प्रक्रियाहरूमा आधारित हुनुपर्छ। तर सबै निर्वाचनहरू लोकतान्त्रिक हुन सक्तैनन्। अधिनायकवादीहरूले जनताको अभिमतबाट भन्दा विभिन्न नैतिक अनैतिक हतकण्डा प्रयोग गरेर संस्था वा सत्ता कब्जा गर्ने गर्दछन्। विपक्षको अस्तित्व र विचारलाई सम्मान गर्दैनन्। हामीले विकसित गर्न खोजेको पद्धति लोकतान्त्रिक हो, जहाँ लोकतन्त्रका आधारभूत मूल्य र मान्यताप्रति सबैको साझा प्रतिवद्धता रहन्छ। संस्थाका साझेदारहरूमा लोकतान्त्रिक पद्धति र प्रक्रियाप्रति विश्वास नभएमा संस्था र प्रणालीले निर्दिष्ट दिशा लिन सक्दैन। मूलभूत वैधता र लोकतान्त्रिक प्रक्रियाप्रतिको निष्ठाको अभाव सबैभन्दा घातक हुन्छ, जसले लोकतान्त्रिक प्रणाली र संस्था दुवैलाई विशृंखलित तुल्याउन सक्दछ। के प्रप्रा संघका हामी साझेदार र संस्था सञ्चालकहरू गम्भीर र संवेदनशील हुन सकेका छौं ? संघजस्तो प्राज्ञिक संस्थाका पक्षधरहरू निर्वाचनको औपचारिक स्वरुपमा भन्दा अन्तरवस्तुमा केन्द्रित हुनुपर्ने कि नपर्ने ? निर्वाचनको गहिराइ र सारलाई ग्रहण नगर्दा कयौं लोकतान्त्रिक मुलुकहरू र तिनीहरूका लोकतान्त्रिक संस्थाहरू औपचारिकतामा मात्र सीमित रहेको कसैबाट छिपेको छैन। प्रतिस्पर्धी निर्वाचनहरू स्वच्छ, स्वतन्त्र र निष्पक्ष हुन नसक्दा लोकतान्त्रिक संस्थाहरूले वैधता पाउन सक्दैनन्। निर्वाचनको सन्दर्भ उठ्ने बित्तिकै कसले मत दिन पाउने ? कसले नपाउने ? भन्ने प्रश्न ज्यादै महत्वपूर्ण हुन्छ। कुनै पनि लोकतान्त्रिक संस्थाको महाधिवेशन केवल नेतृत्व चयन गर्ने प्राविधिक विषय मात्र नभएर समग्र संगठनलाई व्यवस्थित गर्ने एक महत्वपूर्ण अवसर पनि हो। निर्वाचन प्रर्णालीका कार्यविधि र प्रक्रियाहरू प्रस्ट र पारदर्शी भएमा मात्र निर्वाचन परिणामप्रति साझेदारहरूको विश्वास र अपनत्व स्थापित हुन सक्छ। निर्वाचनकै सन्दर्भमा पारदर्शिताको प्रश्न भनेको मतदाता नामावली विधिसम्मत भएको नभएको खोज्ने र निर्वाचनसम्बन्धी सूचनाहरू प्राप्त गर्ने सूचनाको अधिकार सबै सरोकारवाला सदस्यमा रहनुपर्छ। अन्यथा त्यस्ता निर्वाचनहरू अर्थपूर्ण र पहुँच योग्य ठानिँदैनन्। लोकतान्त्रिक प्रतिस्पर्धामा कसले जित्छ र कसले हार्छ ? त्यो महत्वपूर्ण हुँदैन। त्यो त मतदाताले निर्णय गर्ने विषय हो। तर लोकतान्त्रिक संस्थाहरूका निर्वाचन कति लोकतान्त्रिक र पारदर्शी छन्, त्यो आम सरोकारको विषय हो। किनभने लोकतान्त्रिक समाजमा विद्यमान संस्थागत सञ्जालहरूको सञ्चालन पद्धतिमा लोकतन्त्रको भविष्य निर्भर हुन्छ। यस्ता संस्थाहरूको वैधता, आन्तरिक लोकतान्त्रिक अभ्यास र क्रियाशिलताले नै लोकतन्त्र संस्थागत र सबल हुने हो। प्रप्रा संघको सन्दर्भमा यो अझ महत्वपूर्ण देखिन्छ। यो संस्थाले अरूका लागि लोकतान्त्रिक अभ्यासको नमुना प्रस्तुत गर्न सक्नुपर्छ। लोकतान्त्रिक संस्थाहरूको निर्माण र लोकतान्त्रिक मूल्य, मान्यता र प्रक्रियाअनुरूप तिनीहरूको विकास गर्नु आफैंमा सरल काम होइन। संस्था सञ्चालकमा उच्चस्तरको संयम, नैतिकता, सदभाव, सहयोग र समझदारी भएमा मात्र यस्ता मान्यताहरू संस्थाभित्र स्थापित हुन सक्छन्। यसको पहिलो र दोस्रो महाधिवेशनमा निर्वाचनको स्व्च्छता र निष्पक्षताका सम्बन्धमा प्रश्न उठेन। फर्जी मतदाता बनाउने र तिनीहरूकै बलमा निर्वाचन जित्न खोज्ने प्रवृत्ति तेस्रो महाधिवेशनदेखि सुरु भएको हो। यहाँनेर गम्भीर प्रश्न उठ्छ। हामीले यस्ता अलोकतान्त्रिक एवं अवैधानिक परम्परालाई प्र श्रय दिएर लोकतन्त्रलाइ बलियो बनाएका छौं कि कमजोर ? हिजो यस्तै भएको थियो, अहिले किन नहुने भन्ने सोच लोकतान्त्रिक मूल्यका सन्दर्भमा घातक र यथास्थितिवादी सोच हो। हिजोका राम्रा कुरा लिन सकिन्छ, तर नराम्रा अभ्यासहरू परित्याग गर्नैपर्छ। तेस्रो अधिवेशनमा कुनै कमीकमजोरी रहेको भए अहिले त्यसलाई सुधार्ने र पारदर्शी तुल्याउने महत्वपूर्ण अवसर आएको छ। प्रप्रा संघको महाधिवेशन अन्य भातृ एवं शुभेच्छुक संगठनहरूका लागि पनि मार्गदर्शक हुनुपर्छ। प्राध्यापक जस्तो गरिमामय व्यक्ति समूहको संस्थामा विधानविपरीत एवं प्रप्रा संघको विचारमा सहमत नहुनेहरूको प्रतिनिधित्विको छानबिन विधानसम्मत किसिमले हुँदा नेवि संघ, तरुण दललागयतका भातृ संगठन र यहाँसम्म कि वैचारिक निकटता राख्ने कांग्रेस स्वयंका लागि पनि मार्गदर्शक बन्न सक्दछ र बन्नुपर्छ। प्रश्न पिढीको रुपान्तरणको पनि होइन, कुन उम्मेदवारले जित्ने र हार्ने पनि होइन। प्रश्न प्राज्ञहरूको प्राज्ञिक संस्थाको महाअधिवेशन विधिसम्मत हुन्छ कि हुँदैन भन्ने हो ? यसले अवलम्बन गरेका पद्धति र प्रक्रियाहरू लोकतान्त्रिक हुन सकेका छन् कि छैनन् ? यो आम चासोको विषय भएको छ। प्रजातन्त्रवादी प्राध्यापक संघभित्रको जुनसुकै समूहले चुनाव जिते पनि लोकतान्त्रिक मूल्य पद्धति र प्रक्रियाले कदापि हार्नु हुँदैन। यथार्थमा प्रप्रा संघ जस्तो लोकतान्त्रिक संस्थाका निर्वाचनहरू कुनै व्यक्ति वा समूहको अस्तित्व रक्षाका लागि गरिने निरर्थक अभ्यासहरू होइनन्। जनता, समाज, संस्था र राष्ट्रको लोकतन्त्रीकरणका लागि गरिने प्रतिस्पर्धात्मक प्रक्रिया हुन्। प्रप्रा संघभित्रका सबै सरोकारवालाको यसतर्फ ध्यान जाने कि नजाने ? संघभित्र देखिएका तनाव अहिले प्रपा संघभित्र यसका साझेदारहरू बीच महाधिवेशन कसरी सम्पन्न गर्ने भन्ने विषयमा वार्ता र संवाद भइरहेको बुझिन्छ। विशेष गरेर त्रिभुवन विश्वाविद्यालय अन्तर्गतका आंगिक क्याम्पसहरूमा प्रतिनिधि चयनमा व्यापक प्रतिस्पर्धा भएको पनि देखिन्छ। सदस्यता वितरणदेखि प्रतिनिधि चयनसम्म संस्थाको नेतृत्वमा रहनेहरूले एकलौटी गरेका सूचनाहरू प्रकाशमा आएका छन्। एक पक्षले एकलौटी रूपमा सदस्यता वितरण गर्यो। अर्को पक्षले पटक पटक माग गर्दा पनि सदस्यता प्याड पाएन। गैर प्राध्यापकहरूलाई पनि प्रतिनिधि बनाइयो। दोहोरो सदस्यताको त बाढी नै चलेको छ। एकाइका अधिवेशनहरू सकिएपछि पनि सदस्यता वितरण र प्रतिनिधि चयन गरिएका छन्। यहाँसम्मकि प्रपा संघको विचारसँग सहमत नहुनेहरू पनि प्रतिनिधि भएर आएका छन्। प्रतिनिधिहरूको नामावली सार्वजनिक गर्न पटकपटक माग गर्दा पनि त्यो सार्वजनिक गरिएको छैन। यस्ता धेरै सूचनाहरू बाहिर आएका छन्। एउटा पक्षले छानबिनको माग गरेको सुनिन्छ। अर्को पक्ष लतारेर लाने पक्षमा रहेको भनिन्छ। यदि यी सूचनाहरू सही हुन् भने यस्तो पद्धति र प्रक्रियाले प्रपा संघ एक लोकतान्त्रिक संस्थाको रूपमा कदापि विकसित हुन सक्दैन। त्यसैले संघको आसन्न महाधिवेशन लोकतान्त्रिक संस्था र संस्कार निर्माणका लागि कि विनाशका लागि भन्ने प्रश्न उठ्नु अस्वभाविक होइन। अगाडिको बाटो जापानी विद्वान इकेदाले धेरै अगाडि भनेका थिए'व्यक्तिहरूको समूह मिलेर संस्था बन्दछ। संस्थाका हरेक सदस्यहरू जतिसुकै सानो र सामान्य तहमा रहे पनि सबैको महत्व संस्थागत दृष्टिकोणले त्यतिकै महत्वपूर्ण हुन्छ। मानवनिर्मित संस्था विवादरहित कहिले हुन सक्दैन। विवाद समाधानको आधार संस्थाका साझेदारहरूका पहिचान, सम्मान, विधान र अवसरको समान वितरण हो।' विधि र प्रक्रिया मिचेर सत्ता वा संस्थामाथि नियन्त्रण राख्दा कुनै समूहलाई क्षणिक लाभ होला तर दीर्घकालसम्म त्यस्ता संस्थाहरू जीवित र क्रियाशील रहन सक्दैनन्। संस्था बन्नु ठूलो कुरा होइन। संस्था सञ्चालनको विधि र प्रक्रिया महत्वपूर्ण हो। यो कुनै पनि लोकतन्त्रवादीहरूका लागि केन्द्रीय सरोकारको विषय बन्नुपर्छ। यतातर्फ समस्त लोकतान्त्रिक प्राध्यापकहरूले ध्यान दिने कि नदिने ? त्यसैले विधानसम्मत किसिमले सदस्यता एवं प्रतिनिधिको स्वच्छ र निश्पक्ष छानबिन गरी सबै साझेदारहरू महाधिवेशनमा जुट्नुबाहेक अर्को विकल्प देखिँदैन। विधानसम्मत किसिमले मतदाताहरूको छानबिन नगरी जबर्जस्ती महाधिवेशन गर्न खोजेमा त्यसले निम्त्याउने परिणाम अरू घातक हुनसक्ने दिशातिर संघको नेतृत्व गम्भीर र संवेदनशील हुनैपर्छ। किनभने संघभित्रको एकता र संस्थागत विकास सिधै मुलुकको लोकतान्त्रिक पद्धतिको सबलीकरणसँग जोडिएको छ।"
"निराशा, कुन्ठा र आक्रोश","अहिले सबै नेपालीमा असन्तोष व्याप्त छ। असन्तोषका कारण सबैका अलगअलग छन्। यो असन्तोषले विस्तारै निराशा जन्माउँदैछ। यो निराशाको सम्बोधन गर्न नेतृत्व चुकेको त छैन, तर सम्बोधनको तरिकाले निराशा कम हुनुको साटो झन् बढ्दो छ। विस्तारै विस्तारै यो निराशा कुन्ठामा परिणत हुँदैछ। कुन्ठापछिको अर्को तह आक्रोश हो। तर परिस्थिति त्यहाँसम्म भने पुगेको छैन, र पुग्न दिइनु पनि हुँदैन। यदि आक्रोशमा पुग्न दिइयो भने अवस्था कतिसम्म डरलाग्दो हुन्छ भन्ने कुरा समकालीन विश्वका अनेकौं स्थानमा भएका विप्लवले देखाएका छन्। खोलामा धेरै पानी बगेको छ, परिस्थिति फरक भएको छ भन्ने भाषण सुन्दा नेतृत्व यो समस्यासँग परिचित भएजस्तो लाग्छ। तर व्यवहार हेर्दा निराशाको कारण पहिल्याउन सकेको देखिँदैन। सूचना र सञ्चारको क्षेत्रको अवस्था प्रतिदिन सुध्रँदैछ। अब कुनै सूचना गोप्य रहन असम्भवप्रायः छ। यस्तो अवस्थामा असन्तोषको सम्बोधन गर्ने आफू पनि अध्यावधिक हुन आवश्यक छ। जनमानसलाई गलत तथ्य, तथ्यांकको आधारमा चित्त बुझाउन सकिँदैन। आफूसामुन्ने पस्किएको कुरा कति ठीक कति बेठीक भनेर जाँच्ने अनेकौं तरिका सहज उपलब्ध छन्। सञ्चारको तीव्र विकासले विश्व र मानवको जीवन प्रणालीमा धेरै परिवर्तन आइसकेको छ। अहिले प्रौढ हुँदै गरेको पिढीले सूचना प्राप्त गर्न गर्नुपरेको अत्याधिक श्रम अहिले कल्पना गर्न पनि सकिन्न। ७० को दशकमा 'सीबी रेडियो' भनिने सीमित रेडियो सञ्चारको अनुमति प्रक्रिया सरल गरेर जनतामा ल्याउँदा संयुक्त राज्य अमेरिकाले युगान्तकारी काम गरेको थियो। केही वर्ष पहिलेको रेडियो या टिभी राख्न अनुमतिपत्र लिनुपर्ने र त्यसको सालवसाली नवीकरण गर्नुपर्ने कानुन व्यवहारतः अहिले लागू नभए पनि खारेज भएको छैन। आज हातहातमा मोबाइल र सामाजिक सञ्जालले जोडिएको युवा पुस्तालाई केहीदशक पहिलेको त्यो अवस्था ढुंगेयुगझै लाग्छ। तर समाजको नेतृत्व गरिरहेको वर्गले सञ्चारको यो सर्वसुलभताको शक्ति र असरको अनुमान गर्न नसकेको देखिन्छ। सूचना र त्यसको प्रशोधनको जिम्मा अब विद्वत वर्गको हातमा छैन। समाजका विभिन्न तहका समूह आआफ्नो ज्ञान र विवेकको आधारमा आफै अर्थ लगाउँछन्। यसका आधारमा व्यक्त गरेको प्रतिक्रिया निमेषभरमै सबैतिर प्रसार हुन्छ। नेपालको बारेमा प्रसार भइरहेका कुरामा सकारात्मक कम नै भेटिन्छ। यसले जनताले आफ्नो भविष्य अँध्यारो देख्न थालेका छन्। सबैको चेतन वा अर्धचेतनले एक युगनायक खोजी गरिरहेको छ। यसको प्रत्यक्ष लक्षण कसैले पनि अलिकति आशा जगाइदियो भने त्यसको प्रशंसामा सबै लाग्नु हो। यसरी आशा जगाउनेहरू अधिकांश मौका पाउँदा असफल हुने गरेका छन्। यो न उनीहरूको गल्ती हो न योग्यताको कमी। अब जनमानसले मेधावी खोज्दै छैन चमत्कारी माग्दैछ। त्यसैले एकएक गरेर नेतृत्व दूधको उमालजस्तो ह्वात्तै शिखरमा पुग्दै त्यही गतिमा तल झर्दै छन्। लामो समय आस्थाको केन्द्र हुन सकेका छैनन्। जति जनताको आस्था कायम राख्न समर्थकहरू बोलीको, लेखाइको सहारा लिन्छन् त्यति नै आस्था कम हुन्छ। जनता कर्मले आफूमा विश्वास जगोस् भन्ने सोचमा छन्। यसरी एकएक पात्र असफल हुँदै जाने हो भने जनताको कुन्ठा आक्रोशमा परिणत हुन्छ। त्यो आक्रोशले विप्लव जन्माउन थाल्यो भने त्यसको कुनै अनुहार हुनेछैन। नेपालमा एक अनुहारविहीन विद्रोहको पृष्ठभूभि तयार हुँदैछ। यस्तो अनुहारविहीन विद्रोहको न कुनै नेतृत्व हुन्छ, न कुनै विषेश माग। दावानल जस्तो जता सल्किन सक्यो त्यतै सल्किने गर्दछ। यसले कसैको भलो गर्दैन, मुलुकको विनाश भने पक्कै गर्छ। त्यसैले यो अवस्थातर्फ मुलुकलाई जान दिइनु हुँदैन। ०६३ को परिवर्तनमा प्रचण्डको भूमिगत नाम र गिरिजाप्रसादको अन्तर्राष्ट्रिय साखले काम गर्यो। तर छिट्टै यी नामहरू स्खलित भए, उनीहरूको नामले जनतामा कमाएको डर वा आस्थाको पुँजी सकियो। जेजस्तो भएपनि नेपालका विगतका सबै परिवर्तन अनुहारविहीन क्रान्तिका उपज थिएनन्। चाहे आदरले होस् वा डरले कुनै न कुनै अनुहार थियो। चाहे भीमसेन थापा हुन् वा जंगबहादुर एक सवल पात्रको रूपमा उदाएका थिए। सात सालमा बीपी कोइरालाप्रतिको विश्वासले काम गरेको थियो भने सत्र सालमा राजा महेन्द्र सवल थिए। चाहे समर्थक हुन् वा विरोधी सबै यी पात्रलाई सक्षम ठान्थे। उनीहरूले गरेका कामका समर्थक पनि थिए र विरोधी पनि। यस्ता कुराले केही फरक परेको थिएन किनभने उनीहरूको दृढ निश्चय थियो, विरोधीलाई दोषारोपण गर्नुभन्दा आफ्नो सोचलाई कार्यरूप दिन ध्यान दिन्थे। ०४६ सालमा अनुहार गणेशमान थिए। दुई विपरीत ध्रुवका राजनीतिक विचारधाराका दल जोड्न सफल भए। कृष्णप्रसाद भट्टराई, गिरिजाप्रसाद कोइराला, मनमोहन अधिकारी, मदन भण्डारी जस्ता व्यक्तित्वहरूमा समन्वय भयो। अनुहारविहीन आन्दोलन भएन। यस्तै ०६३ को परिवर्तनमा पनि प्रचण्डको भूमिगत नाम र गिरिजाप्रसादको अन्तर्राष्ट्रिय साखले काम गर्यो। तर छिट्टै यी नामहरू स्खलित भए, उनीहरूको नामले जनतामा कमाएको डर वा आस्थाको पुँजी सकियो। निर्णय लिन नसक्ने र निर्णय लिए पनि त्यसमा अडिग रहन नसक्ने नेतृत्वमा परिणत हुनु दुर्भाग्यपूर्ण भयो।त्यसपछि त चिठा परेजस्तो जो कोही पनि नेता हुन थाल्यो। आज शिखरमा र भोलि जमिनमा हुनेहरूको बाहुल्यता बढ्यो। जनताले मान्न नसकेको व्यक्तिलाई एकाएक नेता बनाउँदा उच्च नेताहरूले आफ्नो साख गुमाएको पत्तै पाएनन्। ठूलाठूला सपनाहरू देखाइए, जो पूरा हुन सम्भव भएन। यो सम्भव नभएको कुराका अनेकौं बहाना बनाइए। हरेक बहानाले जनतामा नैराश्यता थप्दैछ। अब कताकता सैनिक शासनको माग सुनिन थालेको छ। कतैकतै तानाशाह नै भए पनि हुन्छ भन्ने आवाज आउँदैछन्। पाखा लगाइएका राजातर्फ आशाले हेर्ने जमात पनि नभएको होइन। अनुहारविहीन विप्लवको सम्भावना रोक्नसक्ने पात्र भनेका दलहरूलगायत जनताले आशापूर्ण तरिकाले हेरेका शक्तिहरू हुन्। यदि यी विकल्प पनि भएन भने मुलुकमा पक्कै अनुहारविहीन विप्लव हुनसक्छ। मुलुक विखण्डनतर्फ जान सक्छ। नेपालको करिब पौने तीन शताब्दीमा युगनायकको आवश्यकता परेको कालखण्ड यही नै हो। यदि यो भएन र मुलुकमा अनुहारविहीन विप्लव भयो भने यी पात्रहरू त दोषी हुन्छन् नै तर समाजमा आशाको दियो बाल्न नसकेको अपराधबाट कुनैपनि आफूलाई चेतनशील ठान्ने नागरिक बच्न सक्दैन्।"
"पेनाल्टीमा चुके रोनाल्डो, पोर्चुगल अफ्ठेरोमा","काठमाडौंः युरोकप फुटबल प्रतियोगिता अन्तरगत आइतबार बिहान भएको खेलमा अस्ट्रियासँग गोलरहित बराबरी खेलेपछि पोर्चुगल अफ्ठेरोमा परेको छ । समूह एफ मा रहेको पोर्चुगल आइसल्यान्डविरद्धको पहिलो खेलमा ११ गोलको बराबरीमा रोकिएको अवस्थामा दोस्रो खेलमा जित निकाल्ने लक्ष्यका साथ मैदानमा उत्रेका थियो । तर, उसका विश्वचर्चित स्ट्राइकर क्रिस्टियानो रोनाल्डोले अस्ट्रियाविरुद्ध पनि कुनै जादु चलाउन सकेनन् । अस्ट्रियाविरुद्धको पेनाल्टी पनि उनले गोलमा परिणत गर्न सकेनन् । खेलमा अधिकांश समय बल आफ्नो नियन्त्रणमा राखेको पोर्चुगलका लागि पहिलो हाफको २९ औं मिनेटमा नानीले प्रहार गरेको बल पोस्टमा लाग्दै फर्केको थियो । दोस्रो हाफको ७९ औं मिनेटमा अस्ट्रियाको पोस्ट्मा आफैंलाई लडाएपछि पाएको पेनाल्टी पोस्ट् लाग्दै फर्किएको थियो । फर्किएको बललाई रोनाल्डोले नै प्रहार गरे पनि पोस्ट्माथिबाट बाहिरियो । पहिलो खेलमा आइसल्यान्डले अन्तिम समयमा गोल गरेर खुसी मनाउँदा रिसाएका रोनाल्डोले अस्ट्रियाविरुद्ध पनि जित निकाल्न नसकेपछि पोर्चुगललाई अन्तिम १६ मा पुग्न समूहको शीर्ष स्थानमा रहेको हंगेरीविरुद्ध जित निकाल्नै पर्ने बाध्यता छ । दुई खेलमा बराबरी खेलेर २ अंक जोडेको पोर्चुगलले अब समूह चरणको अन्तिम खेलमा हंगेरीविरुद्ध खेल्नुपर्ने छ । अस्ट्रियालाई हराएको हंगेरीले आइसल्यान्डसँग बराबरी खेलेको थियो । हंगेरी चार अंकसहित शीर्षस्थानमा रहेको छ भने आइसल्यान्ड र पोर्चुगलको समान दुई अंक छ । अस्ट्रियाले भने एक अंकमात्रै जोडेको छ ।"
मेक्सिकोको पोस्ट्मा चिलीको सात गोल,काठमाडौंः कोपा अमेरिका फुटबल प्रतियोगिता अन्तरगत आज बिहान भएको खेलमा साविक विजेता चिलीले मेक्सिकोमाथि गोलवर्षा गरेको छ । सेमिफाइनलका लागि भएको भिडन्तमा चिलीका लागि एड्युवार्डो भार्गस एक्लैले ह्याट्रिकसहित चार गोल गरे । एड्सन पुचको गोलमा १६ औं मिनेटमा अग्रता लिएको चिलीले पहिलो हाफमा दुई गोल गर्न सफल भयो । पहिलो हाफको ४४ औं मिनेटमा एलेक्सिस सान्चेजको पासमा एड्युआर्डो भार्गसले अग्रता दोब्बर बनाउन सफल भए । पहिलो हाफमा दुई गोल गरेको चिलीले दोस्रो हाफमा अरु पाँच गोल गर्यो । उसका लागि खेलको ४९ औं मिनेटमा अट्र्युरो भिदालको पासमा सान्चेजले गोल गर्दै अग्रता तेब्बर बनाए । तीन गोलको अग्रता लिएको अवस्थामा चिलीका लागि पहिलो गोल गरेका भार्गसले खेलको ५२ औं मिनेटमा गोल गर्दै अग्रता ४० मा पुर्याए । उनी त्यतिमै रोकिनेवाला थिएनन् । खेलको ५७ औं मिनेटमा भार्गसले व्यक्तिगत प्रयासमा अर्को गोल गर्दै ह्याट्रिक पुरा गरे भने चिलीले ५० को अग्रता लियो । पाँच गोल खाइसकेको अवस्थामा तितरबितर भइसकेको मेक्सिकोमाथि फेरि भार्गसले गोलको पींडा थपिदिए । उनले खेलको ७४ औं मिनेटमा गोल गर्दै चिलीलाई ६० को अग्रता दिलाए । चिली त्यतिमै रोकिएन । दुई देशबीचको खेल प्रतिस्पर्धात्मक हुने विश्लेषकहरुको अनुमानलाई गलत सावित गरेको चिलीका लागि ८७ औं मिनेटमा एड्सन पुचले अर्को गोल थप्दै चिलीलाई ७० को फराकिलो जित दिलाए । मेक्सिकोलाई स्तब्ध बनाउँदै सेमिफाइनलमा पुगेको चिलीको भिडन्त अब कोलम्बियासँग हुनेछ । कोलम्बिया पेनाल्टी सुटआउटमा पेरुलाई हराउँदै सेमिफाइनलमा पुगेको हो । आजै बिहान भएको अर्को खेलमा अर्जेन्टिनाले भेनेजुएलामाथि ४१ जित निकाल्दै आयोजक अमेरिकासँगको सेमिफाइनल भिडन्त पक्का गरिसकेको छ ।
अर्जेन्टिना कोपा अमेरिकाको सेमिफाइनलमा,काठमाडौंः भेनेजुएलालाई सजिलै पराजित गर्दै अर्जेन्टिना अमेरिकामा जारी कोपा अमेरिका फुटबल प्रतियोगिताको सेमिफाइनलमा पुगेको छ । कप्तान लियोनेल मेसीलाई शुरुबाटै उतारेको अर्जेन्टिनाले भेनेजुएलालाई ४१ गोलको फराकिलो अन्तरले पराजित गर्दै सेमिफाइनल यात्रा तय गरेको हो । अर्जेन्टिनाको सहज जितका क्रममा कप्तान मेसीले लामो भली पासलाई सदुपयोग गर्दै गोन्जालो हिगुइनले खेलको आठौं मिनेटमा उत्कृष्ट गोल गर्दै अग्रता दिलाए । त्यसपछि खेलको २८ औं मिनेटमा भेनेजुएलाको डिफेन्स लाइन अगाडि बढेको अवस्थामा हिगुइनले नै अर्को गोल थप्दै २० को अग्रता दिलाए । पहिलो हाफको ४४ औं मिनेटमा पाएको पेनाल्टीमा चुक्दा भेनेजुएलाले गोल गर्ने अवसर चुकायो । लुइस सृेइजसले हानेको पेनाल्टी अर्जेन्टिनाका किपर सर्जियो रोमारियोको हातमा पुगेको थियो । पहिलो हाफमा २० को अग्रता लिएको अर्जेन्टिनाले दोस्रो हाफमा दुई गोल थप्यो । खेलको ६० औं मिनेटमा निकोलस गाइटनले मिलाएको उत्कृष्ट पासलाई सदुपयोग गर्दै मेसीले जाली चुमाए । त्यसपछि काउन्टर एट्याकका क्रममा भेनेजुएलाका रोनडोनले खेलको ७० मिनेटमा गोल गरे । अलेजेन्ड्रोले दिएको पासलाई सदुपयोग गर्दै उनले हानेको हेडबल पोस्टबारमा ठोक्किँदै जाली चुम्न पुगेको थियो । भेनेजुएलाले अग्रता छोट्याएको एक मिनेट नबित्दै ६७ औं मिनेटमा मैदान छिरेका एरिक लमेलाले मेसीको पासमा गोल गरे । अर्जेन्टिनाले अब फाइनल यात्रा तय गर्नका लागि आयोजक अमेरिकासँग प्रतिस्पर्धा गर्नु पर्ने भएको छ । अर्को सेमिफाइनल भिडन्त चिली र मेक्सिकोको खेलमा बिजेता हुने टीमले कोलम्बियासँग गर्नेछ ।
