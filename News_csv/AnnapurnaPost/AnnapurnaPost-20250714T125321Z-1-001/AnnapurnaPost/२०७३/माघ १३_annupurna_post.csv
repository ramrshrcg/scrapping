शीर्षक,विवरण
भारतीय नीतिमा परिवर्तन ?,"नेपाल सम्बन्धमा भारतीय नीतिमा परिवर्तन भएका संकेत देखा परेका छन् । भारतले सन् १९५० मा नेपाल भारत मैत्री सन्धि गरेर दुवै सार्वभौम र स्वतन्त्र मुलुक हुन् र वाङडुङमा भएको पञ्चशील सिद्धान्तअनुसार नै परराष्ट्र नीति सञ्चालन गरिआएको भनेको छ । नेपाल र भारतबीच सरकारी र जनतास्तरमा दुवै पक्षबीच भएका सरकारी सन्धिसम्झौता र जनताको पारिवारिक, सामाजिक, धार्मिक, सुरक्षा कारणले एकअर्काबीच सदैव घनिष्ट सम्बन्ध कायम रहेको पाइएको छ । नेपाल र भारतको भौगोलिक र प्राकृतिक कारणले पनि एकअर्काबीच राम्रो सम्बन्ध कायम गर्नुपर्ने बाध्यता छ । साथी बदल्न सकिन्छ तर छिमेकी बदल्न सकिँदैन । छिमेकीहरूबीच राम्रो सम्बन्ध कायम गर्नमा दुवै पक्षको सहयोग महत्त्वपूर्ण मानिन्छ । एक हातले ताली बज्दैन र ताली बजाउन दुई हातको आवश्यकता परेजस्तै सम्बन्ध सौहार्दपूर्ण बनाउनमा दुवै देशको बराबर योगदान मानिन्छ । नेपालीमा भारत ठूलो देश भएकाले हेप्छ भन्ने मनोवैज्ञानिक त्रास र भारतीयमा उसका छिमेकीमध्ये सबैभन्दा मन मिल्ने नेपाल नै भएकाले उसको हितमा गर्ने कार्यलाई नेपालीले स्वतः मानिहाल्छन् भन्ने पूर्वधारणाले बेलाबखतमा सम्बन्धमा तनाव आउने गरेको छ । भारतीय जनमानसमा भारतले नेपाललाई भौतिक र अन्य सहयोग गर्दा पनि किन नेपालमा भारतविरुद्ध जनमत तयार भएको छ ? कहीं नेपालको मनोभावना नबुझी गरेको सहयोगमा तेस्रो पक्षले खेल्ने मौका त पाएको छैन ? यो सबै समीक्षा गरी नरेन्द्र मोदीको नेतृत्वमा गठित सरकारले विगतमा राजीवसोनिया गान्धीको पालादेखिको नेपाल नीतिमा पुनरावलोकन गरेको छ । नेपालको भारतसँग तीनतिर पूर्व, पश्चिम र दक्षिणबाट घेरिएको छ । चीनसँग उत्तरतर्फ सिमाना जोडिएको छ । नेपालजस्तै मंगोलिया पनि भूपरिवेष्ठित राष्ट्र भएको र नेपाल भारतबाट तीनतिरबाट घेरिएजस्तै मंगोलिया तीनतिर चीनबाट घेरिएर रहेको छ । उत्तरतर्फ रूससँग सीमा जोडिएको छ । भारतले नेपालमा सीमा अवरोध गरेजस्तै चीनले पनि मंगोलियामा सीमा अवरोध गरेको पाइएको छ । नेपालले समयमै समस्या समाधान नगरेर जनतालाई अनावश्यक दुःख दिएको पाइएको छ भने मंगोलियाले यथार्थ स्वीकार गरेर तत्काल समस्या समाधान गरेको पाइएको छ । दलाई लामाको भ्रमणले देखा परेको समस्यामा मंगोलिया सरकारले चीनसँग दलाई लामालाई आफ्नो देशमा फेरि प्रवेश गर्न नदिने वाचा गरेको छ । 'चीनले उक्त प्रतिबद्धताको स्वागत गर्दै हामीलाई आशा छ मंगोलियाले यो घटनाबाट शिक्षा लिनेछ, चीनको कोर इन्टरेस्टलाई सम्मान गर्नेछ, आफ्नो प्रतिबद्धता पूरा गर्नेछ र चीन र मंगोलिया सम्बन्ध सुधारका निम्ति कदम उठाउनेछ ।' भारतले मंगोलियालाई उपलब्ध गराउने भनेको एक अर्ब डलरको सहयोग आश्वासनमा सीमित रहेको अवस्थामा चीनले तत्काल तीन अर्ब डलरको ऋण सहयोग उपलब्ध गराएको छ । भारतको पनि नेपाल सम्बन्धमा यही नीति रहेको छ । छिमेकीका सम्बन्धमा भारत र चीनको नीतिमा समानता देखिएको छ । विश्वका अन्य ठूला राष्ट्रका छिमेकीसँगको सम्बन्ध पनि यस्तै रहेको पाइएको छ । छिमेकीसँगको सम्बन्ध द्विपक्षीय वार्ताको आधारमै सबैले आफ्नो सार्वभौमसत्ता र राष्ट्रिय स्वार्थको जगेर्ना गरिरहेका छन् । जब दुई छिमेकीबीच तेस्रो पक्षको प्रवेश गराइन्छ तब नाका अवरोध नाकाबन्दी र अन्य मनेमालिन्य र तनाव भएको नेपाल, मंगोलिया तथा संयुक्त राज्य अमेरिकाको छिमेकी राष्ट्रसँगको बेलाबखतमा देखिने तनावले देखाएको छ । भारतीय नीतिमा परिवर्तनका निम्न संकेत देखिएका छन्ः १ आन्तरिक मामिलामा हस्तक्षेप गर्न कसैलाई अधिकार छैनः नेपाल भारत दुवै सार्वभौम राष्ट्र भएकाले एकअर्कामाथि हस्तक्षेप गर्न नमिल्ने दुवै देशका सांसदहरूले व्यक्त गरेका छन् । मिडिया फर बोर्डर हारमोनी भारतले पर्सा (वीरगन्ज) को सीमावर्ती भारतीय सहर सिक्टामा आयोजना गरेको अन्तरक्रिया कार्यक्रममा नेपाल तथा भारतका सांसदहरूले दुवै देशबीच प्राचीन तथा रोटीबेटीको सम्बन्ध रहेकाले एकअर्कालाई सल्लाहसुझाव दिए पनि देशको आन्तरिक मामिलामा हस्तक्षेप गर्न नमिल्ने बताएका हुन् । भारतले नेपालसँग सीमा जोडिएका उत्तरप्रदेश, बिहार, उत्तराखण्ड, पश्चिम बंगाल र सिक्किम राज्यहरू र नेपालबीचको सम्पर्क सुदृढ गर्ने बनाउने केन्द्रीय नीति बनाएको छ । यसले नेपालीहरूमा भारत सम्बन्धमा देखिएको मनोवैज्ञानिक त्रास र शंका हटाई नेपालीको मनोभावनाअनुसार समझदारी कार्य सुरु भएको छ । २ नेपालमा लोडसेडिङ हटाउन बिजुली आपूर्तिः भारतको बिहार यूपीमा बिजुलीको अभाव भएर लोडसेडिङ गरिरहेको अवस्थामा त्यहाँको बिजुली कटौती गरेर नेपालमा बिजुली आपूर्ति गरिरहेको छ । नेपालमा उत्पादित बिजुलीको उचित व्यवस्थापन गरेर कुलमान घिसिङले गरेको व्यवस्थापन प्रयासमा सहयोग पुगेको छ । काठमाडौंलगायत लोडसेडिङ हटेका क्षेत्रका वासिन्दा पुनः लोडसेडिङ फर्केको हेर्न र सुन्न पनि चाहँदैनन् । ३ पेट्रोलियम पदार्थको नियमित आपूर्तिः भारतको बिहार यूपीमा पेट्रोलियम पदार्थको बेलाबेलामा अभाव र मूल्यवृद्वि भएको छ । नेपालमा नियमित आपूर्ति भइरहेको छ । मूल्यको हिसाबले बीरगन्जभन्दा रक्सौलमा प्रतिलिटर २० रुपैयाँ महँगो रहेको छ । नेपालमा आएको पेट्रोलियम पदार्थ भारत गइरहेको छ । गर्नुनपर्ने लोडसेडिङ गरेर नेपालीलाई दुःख दिएजस्तै चाहिनेभन्दा बढी पेट्रोलियम पदार्थ आयात गरेको देखाएर सम्बन्धित निकायले ब्रह्मलुट गरिरहेको अनुमान छ । ४ अरुण तेस्रोका स्थानीयलाई रोजगार र पर्याप्त मुआब्जाः अरुण तेस्रोको जग्गा अधिग्रहणमा भारतीय सतलज विद्युत् कम्पनीले जिल्ला कार्यालयले तोकेको मुआब्जामा ६५ प्रतिशतभन्दा बढी थप गरेर स्थानीयलाई वितरण गरेको छ । स्थानीय प्रभावित क्षेत्रका जनतालाई खुसी बनाएर प्रोजेक्ट चाँडै सम्पन्न गराउने लक्ष्य देखिएको छ । त्यस्तै प्रोजेक्ट निर्माण अवधिमा स्थानीयलाई रोजगार उपलब्ध गराएपछि प्रोजेक्ट र भारत सरकारको विरोधमा संलग्नहरूको स्थानीयले नै प्रतिकार गर्नेछन् । ५ सिके राउत र उपेन्द्र यादव जस्ता मधेसी नेताहरूको भारतीय दूतावास र भारतमा प्रवेशमा रोक लगाएर भारतले समर्थन गरेको भनेर हल्ला गर्नेको मुख थुनिन गएको छ । त्यस्तै भारतीय राजदूतको नेताहरूलाई देखिने गरेर भेट्ने दौडमा पनि कमी आएको छ । पृथ्वी जयन्ती तथा राष्ट्रिय एकता दिवसको उपलक्ष्यमा राप्रपाले आयोजना गरेको स्वागत समारोहमा भारतीय राजदूत रणजित रेको उपस्थिति र नेपालगन्ज आँखा अस्पतालको समारोहमा उनको भनाइ 'यतिबेला विकासले तीव्र गति लिनुपर्नेछ । हामी नेपाललाई विकासको गतिमा साथै लिएर जान चाहन्छौं । नेपालको सदैव उन्नति र प्रगति र अखण्ड नेपाल रहिरहोस् भन्ने चाहन्छौं' लाई हेर्दा यसलाई सकारात्मक संकेतका रूपमा लिन सकिन्छ । ६ नेपाली सेनाबारे प्रायोजित हल्लाको खण्डनः नेपाली सैनिकहरू संयुक्त राष्ट्रसंघीय शान्तिसेनामा भारतीय सैनिक मातहत जाने प्रायोजित हल्ला तत्काल नेपाल सरकार, नेपाली सेना र भारतीय दूतावासले खण्डन गरेर दुई देशको बीचमा असमझदारी गराउन खोज्नेलाई कडा जबाफ दिइएको छ । त्यस्तै नेपाल चीन सैन्य अभ्यासले नेपाल भारत सैनिक सम्बन्ध प्रभाव पार्न नसक्ने भनी भारतीय विदेश मन्त्रालयद्वारा आयोजित मध्यावधि समीक्षा पत्रकार सम्मेलनमा विदेश राज्यमन्त्री भीके सिंहले नेपाल भारत सैनिक सम्बन्धलाई तेस्रो देशको नजरबाट हेर्न आवश्यक नभएको बताए । नयाँ भारतीय सेनाध्यक्षको चाँडै नेपाल आगमनले पनि नेपाल भारत सैन्य सम्बन्ध अझ प्रगाढ हुने विश्वास गरिएको छ । ७ लोकमान नाटकको पटाक्षेपः लोकमान प्रकरणमा भारतलाई मुछ्ने प्रयास पनि ब्याकफायर भएको छ । कम्बल ओढेर घिउ खानेहरू जनताबीच उदांगो भइसकेका छन् । यो नाटकको पनि सर्वोच्च अदालतको फैसलाले पटाक्षेप भएको छ । सर्वोच्चको फैसलाले चार वर्षअघि उच्चस्तरीय राजनीतिक परिषद्को सहमतिमा संवैधानिक परिषद्ले लोकमानलाई गरेको नियुक्ति बदर गरेको छ । उक्त फैसलाले लोकमानलाई जत्तिकै उच्चस्तरीय राजनीतिक समिति, संवैधानिक परिषद् र राष्ट्रपतिबाट भएको नियुक्ति कार्यलाई त्यत्तिकै जिम्मेवार मानिएको छ । ८ भारतीय गोरखाको सुविधान भारतीय सैनिकसरहः भारतले नेपालमा रहेका भारतीय गोरखाको पेन्सन, स्वास्थ्योपचारलगायत अन्य सुविधामा वृद्वि गरेर भारतीय सैनिकसरह बनाएको छ । नेपालमा विगतमा भारतीय सहायता मिसन हुँदाको भारतीय सैनिक छात्रावास जहाँ भारतीय गोरखा सैनिकका छोरा पढ्थेलाई पुनः चालू गर्नको लागि प्रारम्भिक छलफल सुरु गरेको छ । भारतीय सहायता मिसन भारतीय सहयोग मिसनमा परिवर्तन गरेपछि कटौती भएका यस्ता अन्य गौरखा सैनिकले पाउने सुविधा पुनः ब्युँताउन अध्ययन सुरु भएको छ । ९ नेपालमा धर्म निरपेक्ष र गणतन्त्रका सम्बन्धमा पनि २०७२ असोजमा संविधान जारी हुनुअगाडि प्रमुख राजनीतिक दलका नेताहरूलाई दिल्लीमा दिएकै सुझावलाई कार्यान्वयन गर्नमा जोड दिइरहेको अनुमान छ । हितैषी र शुभचिन्तकहरूले गर्ने यो कार्यलाई कार्यान्वयन गर्नुनगर्नु नेपाली जनता र स्वाभिमानी तथा राष्ट्रवादी नेताहरूको काम हो । १० नेपालमा रहेको भारतीय नोटको सम्बन्धमा पनि भारतमा काम गरेर नेपाल ल्याएको, तीर्थयात्रा, ओषधोपचारजस्ता कार्यको लागि साटेको भारु प्रमाणको आधारमा र बढीमा २५ हजारसम्मको नोट साट्ने व्यवस्था मिलाउन भारत सरकार लागेको खबर पनि सञ्चारमाध्यममा आइरहेको छ । ११ भारतले कमला, बागमती र लालबकैया नदीमा तटबन्ध निर्माणको बक्यौता अनुदान ६२ करोड रुपैयाँ दिएको छ । डेढ वर्षअघि सम्पन्न कामको भुक्तानीको लागि नेपाल सरकारले भारतलाई पटकपटक ताकेता गर्दै आएको थियो । पछिल्लो समय प्रधानमन्त्री, परराष्ट्रमन्त्रीलगायत अन्य उच्चस्तरीय भ्रमणमा नेपाल पक्षले उक्त रकमबारे कुरा राख्दै आएकोमा अहिले निकासा भएको छ । १२ भारतले सार्क सेटेलाइटमा नेपाललाई ठाउँ दिएर नेपालको छुट्टै स्याटालाइटको लागि गर्न लागेको ठूलो रकम जोगिन गएको छ । त्यस्तै विराटनगर र बर्दिबाससम्म रेलवे लाइनको विस्तार र अन्य भारतले कार्यान्वयन गर्ने योजनहरूको निर्माणमा पनि तोकिएकै समयमा सम्पन्न गर्न लागेको छ । गत वर्ष नेपाल आएका टुरिस्टहरूमा भारतीयको संख्या पहिलो स्थानमा रहेको छ । १२ अखण्डतामा भारतको सम्मानः 'भारतले नेपाल टुक्र्याउने षड्यन्त्र रचेको र त्यसमा सीके राउतलगायत तराईका २५ वटा भूमिगत संगठनको समर्थन रहेको भन्ने सूचना' का सन्दर्भमा प्रधानमन्त्री पुष्पकमल दाहालले भारतका प्रधानमन्त्री स्तरमै अनौपचारिक वार्ता भएको र भारतले नेपालको सार्वभौमसत्ता र भौगोलिक अखण्डताप्रति सम्मान जनाएको सरकारमधेसी मोर्चाको बैठकमा जानकारी दिनुभएको छ । यस्तै भारतीय सत्तारुढ दल भाजपाका पूर्व अध्यक्ष मुरलीमोहन जोशीले नेपाल सदैव अखण्ड रहिरहोस् भन्ने भारतको दृढ इच्छा रहेको बताएका छन् । तमलोपा अध्यक्ष महन्थ ठाकुरले हामी भारत गयौं भने हामीलाई मधेसी भन्छन्, नेपाली भन्दैनन् । काठमाडौ आयौं भने पनि मधेसी भन्छन्, नेपाली भन्दैनन् । त्यसैले हाम्रो पहिचान नै मधेसी हो भन्ने गुनासो गर्नुभएको छ । त्यसको स्थायी समाधान भनेको अब मधेसी मात्र नभनी नेपाली मधेसी भन्नुपर्ने र मधेसी मोर्चाले पनि नेपाली मधेसी मोर्चा भन्नु रहेको छ । नेपालको लागि अहिलेको समय विकास निर्माणको लागि महत्त्वपूर्ण रहेको छ । नेपालको राजनीतिक स्थायित्व र विकास तथा समृद्विमा दुवै छिमेकी राष्ट्र चीन र भारतको समान धारणा रहेको छ । दुवै राष्ट्र खर्बौं रुपैयाँको बजेट नेपालको लागि छुट्ट्याएर बसेका छन् । यसको सदुपयोगको लागि नेपालले पनि छिमेकी नीतिमा पुनरावलोकन गरी यथार्थपरक बनाउने बेला आएको छ । सधैं अरूको टाउकोमा दोष हालेर पानीमाथिको ओभानो रहिरहन सकिँदैन । सञ्चारमा भएको पहुँचले आम जनता चेतनशील र जागृत भइसकेका छन् । पूरा हुन नसक्ने र गर्न नसकिने बोक्रे आश्वासनमा नअल्मलिएर यो बहुमूल्य समयको उपयोग गर्न सबैलाई सद्बुद्वि आओस्, शुभकामना !"
तराईमधेस विकासको अचुक विकल्प,"नेपालको करिब दुई दर्जन राष्ट्रिय गौरवका आयोजनाहरूमध्ये एक रहेको हुलाकी राजमार्गले तराईमधेसका सबै जिल्लाको यातायात प्रणाली सुदृढ गर्ने लक्ष्य लिएको छ । हुलाकी राजमार्गको मात्रै निर्माण पूरा गर्न सकिए तराईमधेसमा विकास प्रक्रियाले नयाँ गति लिनेछ, त्यहाँको विकासका अन्य आयामहरूलाई फराकिलो बनाउनेछ र राज्यसत्तासँग जोडिएका असन्तुष्टिहरूको समूल समाधानमा सहयोग पुग्नेछ । छिमेकी मुलुक भारतले तराईमधेसको समृद्धिको लागि यो मार्ग निर्माणको लागि सहयोग गर्ने २७ वर्षअघि घोषणा गरेको थियो । २०४७ सालमा तत्कालीन भारतीय प्रधानमन्त्री चन्द्रशेखरले गरेको घोषणाको १४ वर्षपछि २०६१ सालमा द्विपक्षीय सम्झौता भएको थियो । १७९२ किमि लामो यो राजमार्गको पूर्वपश्चिम ९७५ किमि रहेको छ भने हुलाकीलाई मध्यविन्दु मानेर ८१७ किमि उत्तरदक्षिण जोड्ने ३० वटा सडकहरूको स्तरोन्नति रहनेछ । बहुचर्चित र बहुप्रतीक्षित यो राजमार्ग करिब ६७ किमि मात्रै सम्पन्न हुनुले नेपालको विकासको गतिलाई प्रक्षेपित गर्दछ । तराईमधेसमा आर्थिक, सामाजिक र सांस्कृतिक रूपान्तरण गर्न कृषि, व्यापार, उद्योग र पर्यटन क्षेत्रमा विशेष योगदान पुर्याउन सक्ने बहुप्रतीक्षित यो राजमार्ग निर्माणमा देखिएको ढिलाइले आम नेपाली र विशेषतः तराईमधेसका बासिन्दा चिन्तित छन् । भारतले पूर्व प्रतिबद्धता र सम्झौताबमोजिम काम नगर्नुले यो आयोजनाले गति लिन नसकेको हो । मूलतः राजनीतिक आन्दोलन, अस्थिरता, कुशासन र स्रोतसाधनको संयोजन अभावले नेपालको विकास प्रयासले ठोस आकार ग्रहण गर्न सकेन । खासगरी राणाकालीन समयदेखि चिठीपत्र ओसारपसारको लागि मधेसको बस्ती हुँदै पूर्वमेचीदेखि पश्चिम महाकालीसम्म हुलाकीहरूले हिँड्ने गरेको बाटो नै हुलाकी राजमार्गको अवधारणाको रूपमा विकास भएको हो । हुलाकी एउटा पोस्ट्बाट अर्को पोस्ट् छिटो पुग्न सकिने गरी सीधा बाटो नक्सांकन हुने क्रममा यो सडक अस्तित्वमा आएको हो । यसलाई पदम रोडको रूपमा पनि चिनिन्छ, सम्भवतः राणा प्रधानमन्त्री पद्मशमशेरको नाम र कुनै न कुनै हिसाबले कर्मसँग सम्बन्धित छ । दसकौंसम्म मधेसबासीको लागि यो हुलाकी सडक नै उपयुक्त र अनुकुल सडक मार्ग थियो । पूर्वपश्चिम भारतीय सीमाभन्दा औसत तीन किमि उत्तर रहेको यो राजमार्गले भारतीय सीमावर्ती नागरिकसँगको सम्बन्ध, सीमासम्म केन्द्रीय राज्यसत्ताको प्रत्यक्ष प्रभाव र समग्र मधेसको सन्तुलित विकासमा ठोस योगदान पुर्याउनेछ । खासगरी किसानहरूलाई आफ्नो उत्पादन जिल्ला सदरमुकाम र स्थानीय बजारमा पुर्याउन सहयोगी थिए । त्यति मात्रै होइन, उत्तरतर्फ राजधानी काठमाडौं र पहाडी मुख्य बजारहरू एवम् सीमावर्ती भारतीय बजारहरूसँग तराईमधेसलाई जोड्न पनि यो सडक सञ्जालले काम गरेको थियो र बृहत्तर सम्भावनाका साथ राजमार्गको छिटो पूर्णताको पर्खाइमा यहाँका बासिन्दा छन् । वास्तवमा तराईमधेसका अधिकांश सदरमुकाम र मुख्य बजारहरू हुँदै तराईमधेसलाई बीचबाट छिचोल्ने हुँदा यो राजमार्गले विकासका अन्य कार्यक्रमहरूमा पनि सघाउ पुर्याउने निश्चित छ । हुलाकी राजमार्ग निर्माण गर्न २०६१ सालमा दुई सरकारबीच लिंक रोड स्तरोन्नतिको लागि प्रारम्भिक सर्वेक्षण सम्झौता भएको थियो र २०६३ सालमा सडक निर्माणको लागि डिटेल इन्जिनियरिङ डिजाइन सम्झौता गरेको थियो । सम्झौताअनुसार १४४० किमि सडकको डिजाइन, सुपरिवेक्षण र निर्माण गरी तीन चरणमा काम सम्पन्न गर्ने र सोको लागत भारत सरकारले बेहोर्नेछ । जग्गा अधिग्रहण खर्च नेपालले नै बेहोर्ने गरी सन् २०१० मा पहिलो चरणमा दुइटा हुलाकी राजमार्ग र १७ वटा सहायक मार्गहरू गरी ६०७ किमि सडक निर्माण गर्ने खर्च भारतले बेहोर्ने सहमति भएको थियो । समझदारीअनुसार राजमार्गमा रहेका १४९ पुलहरूमध्ये पहिलो चरणमा ६५ र दोस्रो चरणमा ८४ पुलहरूको निर्माण नेपाल सरकारले गर्नेछ, जसमध्ये पहिलो चरणमा ३६ र दोस्रोमा नौ गरी ४५ पुलहरू निर्माण भइसकेका छन् । पहिलो चरणको २६ र दोस्रोको ३२ गरी ५८ पुलहरू निर्माणाधीन अवस्थामा छन् र चालू वर्षमा १८ पुलहरूको टेन्डर लाग्दैछ । पहिलो चरणको निर्माण कार्यले अपेक्षित गति लिन नसकिरहेको परिवेशमा बाँकी चरणका कामहरूसँगै यो राजमार्गले कहिले पूर्णता पाउने ? तराईमधेसबासीहरूको प्रमुख चासोको विषय बनेको छ । संसदीय विकास समितिको प्रतिवेदनअनुसार हालसम्म ६७८४ किमिका दुइटा सडकहरू लम्की, टीकापुर र धनगढी सती सडकको स्तरोन्नति भएको छ । पहिलो चरणको ५९ किमिको वीरगन्ज ठोरी, १६ किमिको सतीभजनी धनगढी कैलाली खण्ड, ३९ किमि बाराको तामागढी सिम्रौनगढ सडक र २७ किमिको मोरङको कानेपोखरी रंगेली, १७२९ किमिको सप्तरी कल्याणपुर सुवर्णपुर सडक खण्ड, ३४ किमिको दाङको लमही कोइलावास सडक, २७२० किमिको जलेश्वर हर्दी सडक र २६९० किमि माईस्थान गौशाला सडक खण्डहरू बाँकी छन् । त्यस्तै जनकपुर भिट्टामोड (१८७५ किमि), नवलपुर मलंगवा (२६५९), जितपुर तौलिहवा (२०८०), भुरीगाउँगुलरिया मुर्तिया (३६), नेपालगन्ज बघौडा (४४), चारआली केचना (४०), जनकपुर कपटौल चिनकौरिया (२१), जनकपुर यदुकोहा (१७), मानमत कलैया मटिअर्वा (२७), वीरेन्द्रनगर यदुकोहा महिनापुर (३२५०), नयाँ रोड मधुवनी (४०३१), बरियारपुर पटेर्वा आरुवा (१५९८) र भद्रपुर राजगढ (२०) सडक खण्ड ठेक्का प्रक्रियामा रहेका छन् । पहिलो चरणका यी सडकहरूको निर्माण प्रक्रिया अघि बढे पनि स्रोतको सन्दर्भमा अझै अन्योल छ । करिब १३ अर्ब रुपैयाँ लाग्ने अनुमान रहेकोमा आठ अर्ब रुपैयाँ विनियोजन प्रक्रियामा रहेको र बाँकी पाँच अर्ब रुपैयाँ व्यवस्था गर्नुपर्ने देखिन्छ । मुलुककै पुरानो र विशेषतः तराईमधेसको विकासको मेरुदण्डको रूपमा रहेको हुलाकी राजमार्ग निर्माण प्रक्रियालाई बेरोकटोक पूरा गर्नेतर्फ राज्य र सम्बद्ध निकाय केन्द्रित हुन जरुरी छ । हुलाकी राजमार्गको पहिलो चरणको पूर्णतासँगै दोस्रो चरणको ११५२ किमि सडकको बजेट सुनिश्चितता जरुरी छ । यो चरणको कार्यको डीपीआर तयार गरी आन्तरिक स्रोतबाट पूरा गर्नेतर्फ जोड दिनुपर्दछ । बजेटको व्यवस्थासँगै अन्य समस्याहरूको शीघ्र समाधान र सहकार्यको लागि सम्बद्ध मन्त्रालय र कार्यालयहरूबीच आवश्यक समन्वय जरुरी छ । मुलुककै पुरानो र विशेषतः तराईमधेसको विकासको मेरुदण्डको रूपमा रहेको हुलाकी राजमार्ग निर्माण प्रक्रियालाई बेरोकटोक पूरा गर्नेतर्फ राज्य र सम्बद्ध निकाय केन्द्रित हुन जरुरी छ । मधेसको पहिचान र अधिकारका लागि लडिरहेका छौं भन्नेहरूले पनि यी आयोजना समयमै पूरा गर्न सम्बन्धित ठाउँमा दबाब दिनुपर्दछ । विकास नागरिकको नैसर्गिक अधिकार हो र यसको संरक्षण र संवद्र्धनको लागि सरकार गम्भीर हुनुपर्दछ । पूर्ववर्ती ओली सरकारले प्रस्तुत गरेको जिल्ला सदरमुकामकेन्द्रित तराईमधेस विकास विशेष कार्यक्रम हुलाकी राजमार्ग निर्माणमा सहयोगी हुन सक्छ । यो राजमार्गको निर्माणले उत्तरतर्फ जीर्ण रूपमा रहेको महेन्द्र राजमार्गको भारलाई कम गर्न पनि सहयोग पुग्नेछ । त्यस्तै पूर्वपश्चिम रेलवे, दोस्रो अन्तर्राष्ट्रिय विमानस्थल, तराई काठमाडौं द्रूतमार्ग, स्थानीय सडक एवम् विकासका अन्य क्षेत्रहरूलाई व्यवस्थित रूपमा अघि बढाउन पनि हुलाकी राजमार्ग अचुक विकल्पको रूपमा उपस्थित छ ।"
उच्च शिक्षामा क्रान्ति कहिले ?,"अमेरिकास्थित एप्पल कम्पनीले उत्पादन चीनमा गर्छ । अमेरिकाकै कतिपय अन्य कम्पनीका दूरभाष ग्राहक सेवाहरू भारतबाट सञ्चालित छन् । पश्चिमी देशका कतिपय कम्पनीहरूले भारतमै बस्ने भारतका सफ्टवेयर व्यवसायीहरूलाई ठूलो संख्यामा रोजगार दिएका छन् । जापानका कार निर्माताले मेक्सिकोमा कार निर्माण गरेर अमेरिकामा बेच्छन् । भूमण्डलीकरणले उद्योगीहरूलाई बाहिरी स्रोतबाट सस्तो मूल्यको श्रम खोज्न सजिलो भएको छ । भारत र चीनको भन्दा पनि सस्तो हाम्रो श्रम बजारको अन्तर्राष्ट्रिय बजारमा उपयोग गर्ने अल्पकालीन वा दीर्घकालीन योजना हाम्रो प्राथमिकतामा छैनन् । बिजुली र कृषिजन्य वस्तुहरूको आयात गरेर जलस्रोतको धनी र कृषिप्रधान देश भन्ने नारा हामीले पाठ्यपुस्तकमा सीमित गरेका छौं । विद्यार्थीहरूको राजनीतिमा उपयोग गरिएको, सत्ता भए शिक्षा त्यसै हुन्छ त्यसैले यो शिक्षा निरर्थक हो भनिएको, शिक्षकलाई कुटेको, मारेको, विद्यालय बन्द गरेको, कक्षा कोठामा आगो ठुसेको, ससाना नानीहरूलाई जुलुस नारामा लगाएको लामो इतिहास नै छ । राहदानी नेपालको बोकेर हाम्रा विद्वान्हरूले भारतमा गई नेपालीलाई नै भोकभोकै मार्न नाकाबन्दी लम्ब्याउन अनुरोध गर्नु तर भारतको सञ्चारमाध्यममा गई ठीकबेठीकको बहस गर्न सक्ने एउटा विद्वान् नहुनु, स्नातकहरूले जाति, धर्म र वर्णको नारा लगाउनु हाम्रो शिक्षाको सफलताका मापक होइनन् । नकारात्मक नाराले सकारात्मक परिणाम दिँदैनन् । आर्थिक उन्नतिको लागि स्नातकहरूले विश्वको ज्ञानबजारको वृद्धिले शिक्षामा गरेको सुधारको मागअनुसारको शिक्षा, तालिम पाउन जरुरी हुन्छ नत्र संसारमा सत्ता परिवर्तनमा सीमित भएको क्रान्तिले विकृति ल्याएका थुप्रै उदाहरण छन् । केही समय पहिले विदेश यात्राको सिलसिलामा त्रिभुवन अन्तर्राष्ट्रिय विमानस्थलको टर्मिनल भवनबाहिरै 'वैदेशिक रोजगारको लागि' भन्ने संकेत देखेर लाइनमा बसे । भित्र गएपछि एउटा कर्मचारीले झपारेको शैलीमा यताबाट किन आएको, अर्को बाटो जानुस् भन्यो । बाहिरिए र अर्को बाटोबाट भित्र पसे, जसमा भीडभाड थिएन । पछि थाहा भयो, 'वैदेशिक रोजगारको लागि' भन्ने संकेत केवल शारीरिक परि श्रम बेच्न तेस्रो मुलुकमा जानेहरूका लागि रहेछ, उनीहरूलाई भवन बाहिरैबाट अलग गरिँदो रहेछ । अन्य मुलुकमा वैदेशिक रोजगार गर्नेहरू सीधै टर्मिनलभित्र जान्छन्, सामान्य यात्रुसरह । अध्यागमनका केही प्रक्रिया होलान्, तर यी श्रमिकहरूलाई सम्मानित तरिकाले प्रश्न सोधिन्न । यी श्रमजीवीहरू प्रबासमा अत्यन्त डरलाग्दो र न्यूनतम मानवाधिकारभित्र पनि नपर्ने प्रवृत्तिको काम गरिरहेका छन् । उनीहरूलाई विमानमा र खाडीका विमानस्थलका शौचालयसम्ममा पनि विभेद गरिएको प्रत्यक्ष देखिएको छ, जो उनले प्राप्त गरेको शिक्षासँग सम्बन्धित छ । हाम्रो विमानस्थलमा हुने बहुसंख्यक यात्रुहरू यिनै हुन्, यिनीहरूमा स्नातक गरेका पनि थुप्रै छन् । देशको एक मात्र प्रमुख द्वार भनेको देशको ऐना हो, त्यसैले यो भेदभाव र दुव्र्यवहार हाम्रो सभ्यताको र यसको जननी शिक्षाको स्तरको मापक हो । शिक्षामा गुणस्तरीय सुधारको लागि वर्तमान राजनीतिक निराशावादी छ किनकि सबभन्दा शिक्षित, विद्यावारिधिले दीक्षित विद्वान्ले नै विकल्प नदिईकनै यो बुर्जुवा शिक्षाको काम छैन भन्दै हिँडेका छन्, बाँकीले त्यति पनि जानेका छैनन् । नागरिक समाजका केही बौद्धिक प्राज्ञ अगुवाहरूको अग्र सक्रियता यसमा अति आवश्यक छ । शिक्षाविद्हरूले योजना बनाउँदा निटक भविष्यको आन्तरिक र बाह्य बजारमा चाहिने जनशक्तिको आवश्यकतालाई मध्यनजर गर्नुपर्छ । अर्थविद्हरूले चीन छिट्टै संसारको सबभन्दा ठूलो अर्थतन्त्र हुने र भारत तेस्रो, चौथो हुने अनुमान गरिसकेका छन् । भारत र चीनको आर्थिक वृद्धिदर उच्च छ । त्यसैले आगामी वर्षहरूमा तिनीहरूको बजारमा दक्ष जनशक्तिको खाँचो हुनेछ । हाम्रो सस्तो श्रम मूल्यले गर्दा चीन र भारतले बाहिरी स्रोतलाई ठेक्का दिने वा बाहिरी स्रोतको उपयोग गर्ने स्थितिको हामीले पूर्ण उपयोग गर्न सक्नुपर्छ अथवा हामीले उनीहरूलाई आकर्षित गर्न सक्नुपर्छ । केही वर्षअघि भारतको पश्चिम बंगालमा टाटा कम्पनीले नानो कार उत्पादन गर्ने कारखाना खोल्ने तयारी गर्दा त्यहाँकी मुख्यमन्त्री ममता बेनर्जीले किसान र मजदुर भनेर अनेक विवाद गरिन् र अन्त्यमा गुजरातका तत्कालीन मुख्यमन्त्री नरेन्द्र मोदीले सहयोग गर्ने भनेर त्यो कारखाना उतै लगे । फाइदा कसलाई भयो ? श्रम मूल्यले वस्तुको मूल्य निर्धारण गर्छ । त्यसैले त्यस्ता अवसरहरू नेपालमा ल्याउन सके श्रमिक, उद्यमी, उपभोक्ता सबैको हित हुन्छ । शैक्षिक संस्थानहरूमा विद्यार्थीहरूको चापले व्यवस्थापनमा कठिनाइ छ, तर बजारमा आवश्यक भएको जनशक्ति पनि हामीले आयात गर्नुपरेको छ । जलस्रोतको धनी भएर पनि यहाँ बिजुलीको उपभोग महँगो हुनुको कारण जलस्रोतमा विदेशी जनशक्तिको भर परेर हो । सडक, टनेल, पुल बनाउन विदेशी नै चाहिन्छ । पश्चिम सेती र बूढीगण्डकी समाचारमा छन्, हामीसँग स्रोत, प्रविधि छैन । ठीकै छ, तर पर्याप्त जनशक्ति छ त ? अति विकसित मुलुकहरूका यन्त्रवेत्ता वा व्यवस्थापकलाई अल्पविकसित मुलुकमा रोजगार दिने उद्यम सेवाग्राहीको लागि महँगो हुन्छ । मेडिकल कलेजको चाप थामिनसक्नु छ तर नेतालाई ज्वरो आए जापानमा निदान र अमेरिकामा उपचार गरिन्छ, हाम्रो स्तरीयता नभएर । हामीसँग एउटा सामान्य शल्यक्रिया गर्न ५०६० लाख रुपैयाँ खर्च गर्न सक्ने क्षमताको सरकार छ, त्यो सुविधा दिन सक्ने दक्षता छैन । कृषिप्रधान देशमा तिहारमा चाहिने फूलका माला, अन्य कृषिजन्य वस्तु र दूध पनि आयात गरिन्छ । के हामी सानो भएर हो ? दक्ष जनशक्ति उत्पादन गर्न हामी शैक्षिक रूपले सक्षम हुनुपर्छ, यसको लागि सिमाना वाधक हुँदैन । रिओ ओलम्पिकमा जनसंख्यामा दोस्रो ठूलो देश भारतले केवल दुई पदक प्राप्त गर्यो । हालै भएको साग प्रतियोगितामा भारतविरुद्ध प्रकाश बुढाथोकीको खुला प्रहार र नवयुग श्रेष्ठको हवाई प्रहार हामीले बिर्सेका छैनौं । यी दुई उदाहरण काफी छन्, सफलताको लागि । कौशलता र निपुणता चाहिन्छ, सानोठूलो होइन । व्यावसायिकताको विकास, शैक्षिक कौशलतामा सुधार र बजार अभिमुखी शिक्षाको लागि हाम्रो सानोपना वाधक छैन । समस्या के हो त ? हाम्रो उच्च शिक्षाको पाठ्यक्रम अन्तर्राष्ट्रिय मान्यताभन्दा कमसल भएको होइन । विभिन्न फलामका ढोका पार गरेर पुगिने उच्च शिक्षामा कुल नामांकन प्रतिशत करिब १५५ (स्रोतः युनेस्को) मात्र छ । यहींबाट दीक्षित नेपालीहरू संसारका प्रतिष्ठित अध्ययन संस्थानहरूमा अध्यापनअनुसन्धानरत छन् । कतिपयका शोधकृतिले वैज्ञानिक जगतमा ख्याति कमाएको छ, कतिपयले एकस्व अधिकार प्राप्त शोध दर्ता गरेका छन् । यहाँका स्नातकहरू हार्वर्डसम्म छन् । अध्ययनअध्यापनमा विकसित मुलुकमा रहेको प्रबासी नेपालीहरूको संख्या तुलनात्मक रूपले उल्लेख्य छ । त्यसैले विद्यार्थीहरूको गुणस्तरता पनि समस्या होइन । हामीले उपयुक्त विधिको प्रयोग गर्न नसकेको हो । राजनीतिक क्रान्तिको होहल्लामा रमाएर हामीले प्राज्ञिक उत्तमता वा विशिष्टताको विकास र विस्तार गर्न नसकेको हो । सिर्जनशीलता र गहन सोचको लागि ज्ञानको स्मरणमा भन्दा ज्ञानको ग्रहणमा जोड दिने शिक्षा बनाउन नसकेको हो । नवप्रवर्तक प्रणाली, गुणस्तरीयता र कौशलपूर्ण शिक्षाको लागि हाम्रो बहस पर्याप्त नभएको हो । प्राध्यापकहरूलाई उनीहरूको पेसामा आकर्षण गर्ने विभिन्न सुविधा नभएकाले अन्वेषण र शोधको अनुभव भएका विज्ञहरूको कमी भएको हो । सुधारको लागि तगारा छन् । तर केही यस्ता समस्या छन्, जसको उपेक्षा गरे, सुधार नगरे छिमेकीको पछिपछि पनि हिँड्न सकिन्न । उच्च शिक्षाले युवा विद्यार्थीलाई विकसित देशबाट प्रविधिको स्थानान्तरण र वैज्ञानिक क्षमता विकास गर्ने अवसर प्रदान गर्न सक्नुपर्छ । त्यसको लागि उनीहरूलाई अनुसन्धानोन्मुख शिक्षामा प्रेरित गर्नु जरुरी हुन्छ । सहकार्यको लागि शैक्षिक विश्वव्यापीकरण, विज्ञविज्ञबीचको अन्तर्राष्ट्रिय सञ्चार सञ्जाल, स्नातकहरूलाई बदलिँदो विश्वसँग सम्पर्क र समस्त शिक्षामा बजारअनुकुलको सुधारको लागि शिक्षा शोधमूलक हुन आवश्यक छ । शोध शिक्षणको समपूरक पनि मानिन्छ । त्यसैले प्राध्यापकहरूलाई आफ्नो पेसामा उत्प्रेरित गर्न शोध अनुदानको व्यवस्था गर्ने, बाह्य अनुदानको लागि तालिम दिने, गरेको शोधको शिक्षणमा श्रेयता दिने, उनीहरूलाई मिनिबसमा झुन्डिनुपर्ने अवस्था अन्त्य गर्ने र पेसाप्रति आकर्षण बढाउने अन्य उपाय अपनाउने नीति बनाउन ढिलाइ भइसक्यो । शैक्षिक उत्कृष्टताको विकास र विस्तार गर्न प्राप्त गरेको ज्ञानलाई प्रयोगमा ल्याउन, बहुआयामिक ढंगले विबषयको ज्ञानको व्याख्यान दिन पनि शोधकार्य नै सहायक हुन्छ । शोधकार्यमार्फत प्राज्ञहरूका बीचमा अन्तर्राष्ट्रिय सञ्चार, सहकार्य हुन्छ र एउटा सञ्जाल बन्छ, जसको भौगोलिक सीमा हुँदैन । देशलाई अफ्ठ्यारो परेको बेला प्रयोग गर्ने यो एउटा प्रभावशाली हतियार पनि हो । इजरायललाई अरबहरूले केही गर्न नसकेको किन हो ? अन्तर्राष्ट्रिय क्षेत्रमा सञ्जाल बनाएको हाम्रो प्राज्ञिक जगत् भएको भए नाकाबन्दीलाई यो नाकाबन्दी नै होइन, यो त छिमेकीले गरेको सहयोग हो भन्नुपर्ने थिएन । प्राज्ञिक क्षेत्रको उपेक्षा भएकोले बौद्धिक राजनीति हुन सकेन । भारतीय एसडी मुनीले हाम्रा सञ्चार सञ्जालमा अन्तर्वार्ता दिँदा हाम्रा विद्वान्हरूले उनीहरूकै भूमिमा उनीहरूकै सञ्चारमाध्यमको प्रयोग गरेर उनीहरूलाई नै कश्मीर र असमको ऐना देखाउन सकेनन् । रञ्जित रेले हाम्रै सञ्चारमाध्यमको प्रयोग गरेर कति प्रचारबाजी गरे नाकाबन्दीको तर हामी निरिह भएर वा दंग परेर हेरिरह्यौं, किन ? राष्ट्रको ठूलो लगानी भएका हाम्रा स्नातकहरू प्रबासिएका छन् । सरकारी खर्चमा पढेका चिकित्सक, यन्त्रवेत्ता वा अन्य पेसाकर्मीहरू बिदेसिनु देशको लागि क्षति हो । सानो हुनुको फाइदा पनि छ । प्रबासमा रहेको नेपालको प्राज्ञिक जगत् नेपालको शैक्षिक क्रन्तिको लागि पर्याप्त छ । यस्तै प्रबासीहरूको एउटा समूहले देशभित्रका विज्ञसँगको सहकार्यमा गत जेठ महिनामा काठमाडौंमा एउटा गणित विज्ञान विषयमा अन्तर्राष्ट्रिय स्तरको सम्मेलन गरेको थियो, जसमा अमेरिका, युरोप, जापान, कोरिया, भारतलगायतका देशका ख्यातिप्राप्त अन्वेषक, शोधकर्ता र विद्यार्थीहरूको उपस्थिति थियो । एक सयभन्दा बढी शोधकर्ताहरूले आआफ्नो शोधपत्र प्रस्तुत गरेको उक्त सम्मेलनमा सीमित स्रोत, साधन र वृत्ति हुँदाहुँदै नेपालका युवा शोधकर्ताहरूको उपस्थिति व्यापक रूपले प्रशंसा गरिएको थियो । सम्मेलनले उक्त विषयमा एउटा विश्वव्यापी अनुसन्धान सञ्जाल निर्माण गर्नुका साथै वैज्ञानिक जगत्मा नेपाल सानो छैन भन्ने सन्देश दिएको छ । सामथ्र्य भएका कति नेपाली युवा वृत्ति विकासको, उत्प्रेरणाको वा शोधदर्शकको अभावमा पछि परेका छन् । भएकै विश्वविद्यालयका विभागहरू, प्रध्यापकहरू, स्रोत र साधनमार्फत शोधको प्रोत्साहनको सुरुआत गर्न सजिलै सकिन्छ । शोधहरू खर्चिला पनि छन्, तर विश्वमा गरिब देशको लागि थुप्रै अनुदान पनि छन् । उच्च शैक्षिक मनोबल नभएका र आफ्नो राजनीतिक थलोको रूपमा विश्वविद्यालयको गरिमामा आँच आउने राजनीति गर्ने प्राध्यापकहरूलाई निस्तेज गर्न पनि शोध एउटा दह्रो मापदण्ड हो । पदोन्नतिको लागि मात्रै शोधको प्रयोग भइरहेको व्यवस्थाले ग्रन्थ चोरी निम्त्याउँछ । यो संवेदनशील मुद्दा हो, वैज्ञानिक जगत्मा यो ठूलो बेइज्जती हो, रोग लाग्नुभन्दा पहिल्यै निदान गरेको राम्रो । देशमै भएका योग्यलाई अवसर दिएर, प्रबासी नेपालीहरूले प्रबासमा आर्जेको ज्ञानको उपयोग गरेर, उनीहरूसँग दूरस्थ शिक्षणमार्फत सहकार्य गरेर, उनीहरूमार्फत अनुसन्धानात्मक कार्यशालाको आयोजना गरेर, संयुक्त शोधकार्य गरेर एउटा ठूलो सहयोगी सञ्जाल त नेपालीहरूकै बन्छ । हार्वर्डमा काम गर्नेको सामथ्र्य नेपालबाटै प्रयोग गर्न सकिन्छ, उनले उतै बसेको नेपालको लागि पनि हितकर हुन्छ । शोधकलाई अन्तर्राष्ट्रिय सम्मेलनमा सहभागी गराउन आन्तरिक अनुदान र प्रतिभा पलायन रोक्न विद्यार्थीहरूलाई वृत्ति व्यवस्था भने चाहिन्छ । यो आजको आजै फल दिने लगानी होइन, त्यसैले यो सामान्य जनचासोको विषय होइन, तर रटेर बलियो शिक्षाको जग बस्दैन । नेपालमा शिक्षाप्रति लोभिएका राजनीतिज्ञहरू देखिएका छैनन् । विश्वविद्यालयहरू राजनीतिक भागबन्डाको सिकार भएकाले त्यहाँ सक्षम नेतृत्व आइहाले पनि त्यसले स्वतन्त्र निर्णय गर्न सक्दैन । शिक्षाको गुणस्तर वृद्धि गर्ने क्रान्ति देशको सानो बौद्धिक, प्राज्ञिक समुदायले गर्ने हो । यो समुदाय जतासुकै अत्यन्तै अल्पसंख्यक हुन्छ तर आशा गर्ने समुदाय पनि यही हो, जस्तो डा गोविन्द केसीको आन्दोलन । डा स्वर्णिम वाग्लेका शब्दमा भन्दा नियत, संस्कार र क्षमता चाहिन्छ । त्यै भएको सानो पनि बौद्धिक समुदाय छ भने शैक्षिक क्रान्ति कहिले गर्ने ? भट्ट टेनेसी स्टेट युनिभर्सिटीका एसोसिएट प्रोफेसर हुन् ।"
पहिले सीमा सुल्झाऊ,"छिमेकी मुलुकहरू चीन र भारतसँगका हाम्रा सीमाका आआफ्नै विशेषता अनि समस्या छन् । प्रायः चर्चा सामाजिक, सांस्कृतिक, राजनीतिक र राजनीतिक सम्बन्ध बढी नै रहेको भारतसँगको सीमालाई लिएर गरिन्छ । तर नेपाल राज्यको भूराजनीतिक अवस्थितिको बोधगम्य विवेचना दुवैतर्फका सीमामाथि व्यापक दृष्टि नपुर्याईकन हुन सक्दैन । चीनको स्वशासित क्षेत्र तिब्बतसँगको अति विकट हिमाली सीमा क्षेत्रले संसारमै सौन्दर्यका कारण नाम कमाएको छ । सौन्दर्यसँगै टाँसिएको भौगोलिक दुरुहताका आफनै मर्महरू छन् । यसका भूराजनीतिक आयाम पनि छन् । जति पनि अर्थ हिमालसँग जोडेर लगाउन सकिन्छ, ती सबै द्विपक्षीय सम्बन्धमा आउँछन् । द्विपक्षीय मात्र होइन, सारा दक्षिण एसियालाई प्रभावित पार्ने अस्तित्व सीमारूपी हिमशृंखलासँग छ । चर्चित भारतीय नेता बल्लभभाइ पटेलले हिमशृंखलासम्म भारतको सीमा हुनुपर्छ भनेर नेपालको स्वतन्त्र अस्तित्व बिर्सेको प्रसंग कुनै अनाशय भूल होइन । त्यो तत्कालीन क्षेत्रीय राजनीतिक मनोविज्ञानको कुनै कुनामा लुकेको भाव नै हो । जसको लक्षणाहरू यदाकदा प्रकट भइ नै रहेका छन् । भलै त्यता नजाऊँ । यति मात्र बुझौं, अबको युगमा कुनै मुलुक हत्तपत्त भौगोलिक अस्तित्व नै गुम्ने अवस्थामा पुग्दैन, कम्तीमा त्यहाँका जनताले आफ्नो सार्वभौमिकतालाई माया गरेसम्म । यति महत्त्वपूर्ण नेपालचीन सीमा क्षेत्रका पनि विविध समस्या छन् । यो खुला सीमा होइन । त्यसैले नियन्त्रण र कानुनी कारबाहीका घटना भइरहनु स्वाभाविक हो । तिब्बतभित्रका केही ऐतिहासिक समस्याको असर नेपाल हुँदै बगेर अन्यत्र जाने हो । तिब्बतीहरू विकटतम सीमा पार गरेर नेपाल छिर्ने र यहाँको बाटो हुँदै शरणार्थीका रूपमा भारत तथा अन्य देश जाने परिपाटी छ । चीनले नेपालसँगको सुरक्षा सरोकारलाई करिबकरिब तिब्बती शरणार्थी र सीमा वारपारका विषयमा मात्रै सीमित गरेको छ । विभिन्न मौकामा नेपाल सरकार आफ्ना खाले गतिविधि गर्न खोज्ने तिब्बती शरणार्थीमाथि बल प्रयोग गर्नुपर्ने अवस्थामा पुग्छ । यसमा संसारका विभिन्न शक्ति मुलुकहरूको समेत सरोकार देखिन्छ । चीन यतिबेला संसारको शीर्ष आर्थिक, सामरिक तथा जनसांख्यिक शक्ति बनिरहेका बेला विश्व राजनीति तथा व्यापारमा उसका प्रतिद्वन्द्वीहरूको लाम ठूलै छ । यस्तो अवस्थामा क्षेत्रीय भूराजनीतिक विषयहरूमाथि अनेक चासो र भूमिका रहनु स्वाभाविक हो । नेपाल र चीन दुवैले सीमा नियमनलाई उच्च ध्यान दिए पनि अन्तरदेशीय गैरकानुनी कार्य रोकिन सकेको छैन । नेपालतर्फ सुन, बन्यजन्तु एवम् तिब्बततर्फ रक्तचन्दन अनि साइटिस प्रतिबन्धित बहुमूल्य वस्तुहरू चोरीपैठारी र तस्करी भइरहेका छन् । नेपाल र चीनबीच भइरहने द्विपक्षीय संयन्त्रका संवादहरूमा यी समस्याबारे निरन्तर विमर्श हुने गर्छ । नेपालले एक चीन नीतिमा बसेर निर्वाह गर्नुपर्ने दायित्वहरूबाट त स्याबासी नै पाइरहेको अवस्था छ । यसबीच पनि चीनले नेपालसँगको कूटनीतिमा पछिल्ला वर्ष अगाडि बढाएको 'डायनामिज्म' अर्थपूर्ण छ । संक्रमणग्रस्त नेपाली राजनीतिसँग जोडिने आफ्ना सुरक्षा स्वार्थलाई चीनले अन्य शक्तिकेन्द्रहरूलाई समेत चिन्तामा पार्ने किसिमले सम्बोधन गर्न थालेको छ । यो सबै विषय अन्ततः सीमा व्यवस्थापनसँगै गएर मिसिने हो । अब भारततर्फको सीमाको कुरा गरौं । सामान्यतया नेपाल भारत सीमा पूर्णतः खुला हो । पूर्ण खुला भएरै यो ह्वांङ र झिरझिरा छ । त्यो कसीमा रोटीबेटीको सम्बन्धलाई निरपेक्ष ढंगले हेर्नेहरू पनि छन् । तर बृहतर र यथार्थवादी दृष्टिकोणबाट हेर्दा यस्तो सीमा नेपालजस्तो देशलाई किञ्चित उपयोगी हुन सक्दैन । दैनन्दिनी चलाउन दुईचार पोका उताबाट यता ल्याउने मेसोलाई यहाँ प्रायः मुख्य एजेन्डा बनाउने गरिन्छ । मलखाद आयातको विषयलाई अति ठूलो मामिला बनाइन्छ । उपभोग्य सामग्रीको नियमित तस्करीमा संलग्न संगठित समूह र तीसँग जोडिएर पालिने राजनीतिक पक्ष सीमालाई कुनै पनि किसिमले व्यवस्थित गर्ने विषयको विरुद्धमा उत्रन हौसिन्छ । खासमा नेपाली जनताले आफ्नो जीवनस्तरमा तात्विक अन्तर पार्ने फाइदा यस्तो अव्यवस्थित र खुला सीमाबाट पटक्कै पाएका छैनन् । के धान, चामल, दालको जोहो आफ्नै जमिनमा फलाएर गर्दा हुँदैन ? राज्य सिंगै लागेमा कृषकलाई मनग्गे बाँड्न पुग्ने मलखाद उत्पादन गर्ने संयन्त्र बनाउन कति वर्ष लाग्छ ? आजको युगमा प्रविधिको स्थानान्तरण कुनचाहिँ आइतबार हो ? यी प्रश्नहरूको उत्तर खोज्नेभन्दा पनि नियमनले सिंगो राष्ट्रिय जनजीवन नै अपांग बन्छ, सकिँदैन भनेर रटान लगाउने गरिन्छ । नेपाल राजनीतिमा त्यस्तो इच्छाशक्ति अझै पलाइसकेको छैन, जसले त्यस्तो अनावश्यक रटान खारेज गरोस् । नेपाली राजनीतिले आफ्नो घेरा बलियो पारेर भौगोलिक अवस्थितिको फाइदा उठाउने सोच र चेष्टा गर्न भ्याएकै छैन । यतिबेला संसारमा आर्थिक समृद्धिको माध्यमबाट यथावत् सबै सम्बन्धका पहलुहरू बलियो हुँदै जाने अवस्था छ । वास्तवमा खुला सीमा बराबर विकसित र सुसंस्कृत मुलुकहरूबीच मात्र उपयोगी हुनसक्ने प्रमाणित भइसकेको छ । ब्रेक्जिटको निर्णय बेलायती जनताले लिएको एक वर्ष पनि पुगेको छैन । पूरै युरोप यतिखेर अब आपसका सम्बन्धहरूलाई पुनर्विश्लेषण गर्नेतर्फ अग्रसर भइसकेको छ । नेपाल र भारतले चाहिँ सीमा विषयलाई जस्ताको जस्तै राख्नुपर्छ भनेर बस्नु भनेको दुवैका लागि दीर्घकालीन रूपले घातक हुने देखिन्छ । नेपाली राजनीतिमा एउटा कुरा बुझ पचाइएको अवस्थामा रहेको छ । खासगरी सीमा सुरक्षाजन्य कमजोरीका कारण भारतलाई अप्ठेरो परेको भन्ने गुनासोलाई दिल्लीले नियमित एजेन्डा बनाउने गरेको छ । दिल्लीले जाली नोट, लागूऔषध एवम् हतियार, विस्फोटक पदार्थ र आपराधिक गिरोहको मुभमेन्टलाई सधैं नेपाली पक्षको कमजोरीबाट उत्पन्न भएका समस्याका रूपमा चित्रण गर्दै आएको छ । के यो साँचो हो ? राष्ट्रसंघका कठिनतम पिसकिपिङ मिसनहरूमा गएर नेपालीहरू सुरक्षा व्यवस्था मिलाउन नसक्ने, आफ्नै देशको सीमा भने सुरक्षा गर्न नसक्ने भन्ने हुन्छ र ? नेपाल सुरक्षा व्यवस्थापनमा वास्तवमै नालायक हो भन्ने अर्थ लाग्ने परिवेश उसै खडा भएको हो कि खडा गराइएको हो ? यो प्रश्नमा यतिबेला गम्भीर रूपले मनन गर्नुपर्ने भएको छ । अब के त दुईचार पैसाको नाफाघाटालाई ठूलो कुरा बनाइराख्ने कि मुलुकको समग्र चरित्र निर्माण र भविष्यसँग जोडिएको विषयलाई यथोचित कोर्समा लैजाने ? आफ्नो घरको चार दिवारी बलियो, दुरुस्त नराखी कस्तो गोप्यता, मौलिकताको कल्पना गर्ने हामी ? के सीमा क्षेत्र वा निकट बसोवास गर्ने मानिसले पनि यो विषयालाई गम्भीरतापूर्वक लिनु पर्दैन र ? राष्ट्र राम्रो बनाउन यसप्रतिको वफादारी निर्वाह गर्ने क्रममा कतिपय बानी परेका विषयहरूलाई त्याग्न सक्नुपर्छ । आदत जस्तै । नभएदेखि परनिर्भरताको निर्वाहले जीवनस्तर, सोचस्तर र भविष्यसमेत तदर्थ वा अधोगतिमा जाने हुन्छ । नेपाली राजनीतिमा प्रजातन्त्रोत्तरकालमा पनि दीर्घकालीन सोच, योजना र दूरदर्शितायुक्त राजनीतिक अभ्यास भइरहेको छैन । यो दुर्भाग्य नै हो । नभएदेखि नेपाल आफ्नो किसिमको स्थिर राजनीति र समृद्धिको बाटोमा अघि बढ्न यति ढिलाइ हुने थिएन । नेपालसँग के छैन र ? यहाँ केही कुराको कमी छैन । समुद्रसँग नजोडिए पनि विश्वका दुई ठूला बजारबीचको पुल बन्न सक्छ यो देश । आखिर संसार यतिखेर व्यापारिक स्वार्थमा जोडिएको छ । युद्धहरू खासमा व्यापारकै निहुँमा भइरहेका छन्, स्रोतमाथिको हानथापका कारण । नेपाली राजनीतिले आफ्नो घेरा बलियो पारेर भौगोलिक अवस्थितिको फाइदा उठाउने सोच र चेष्टा गर्न भ्याएकै छैन । यतिबेला संसारमा आर्थिक समृद्धिको माध्यमबाट यथावत् सबै सम्बन्धका पहलुहरू बलियो हुँदै जाने अवस्था छ । हामी भारत र चीनसँगको सामान्य मामिला मिलाउन सकिरहेका छैनौं । तर हेर्दामा मित्रवत् कमै देखिने चीन र भारतबीचको व्यापार एवम् त्यसबाट फस्टाउँदै गएको समझदारीको कूटनीतितर्फ एकपटक ध्यान दिऊँ त । दलाई लामा भारतको शरणमा बस्दै आएका छन् । दोस्रो विश्वयुद्धयता दुईचोटि लडिसकेका यी मुलुकबीच व्यापारिक सम्बन्धको सघनतामा त्यो राजनीतिक विषयले प्रभाव पार्न छोडेको छ । यस विषयको भूराजनीतिक फाइदा उठाउनचाहिँ भारतसमेत बेलामौकामा पछि पर्दैन । बोधगयामा दलाई लामाको धार्मिक सभामा गएर हालै मात्र भारतीय मुख्यमन्त्रीले सम्बोधन गरे, धन्यवाद दिए । त्यहीबेलाचाहिँ हाम्रो सरकारले गृह मन्त्रालयस्तरीय निर्णयबाट भारतीय विमानहरूमा एयर मार्सल राख्न दिने निर्णय गर्यो । भारतीय विमानको उड्डयन सुरक्षा प्रोटोकल उनीहरूको तजबिजको विषय हो । त्यसको लागि सिंहदरबारभित्र सही टाँचा किन गरिरहनुपर्यो ? यस्तो बेतुक निर्णय गरी कसलाई रिझाउने काममा हामी अल्झिरहन सुहाउँदैन । हामीले त खास महत्त्वका मुद्दाहरूलाई सम्बोधन गर्नुपर्छ । सबैभन्दा पहिले सीमा नियमन गर ।"
एनओसीमा तालाबन्दी जारी रहने,"काठमाडौः सर्वोच्च अदालतबाट वैधानिक ठहरिएको रुक्मशमशेर राणा नेतृत्वको टोलीले आफूहरूले पद बहाली गर्ने वातावरण सिर्जना नभएसम्म सातदोबाटोस्थित नेपाल ओलम्पिक कमिटी (एनओसी) को कार्यालयमा गरेको तालाबन्दी जारी रहने जनाएको छ । उनीहरूले बुधबार युवा तथा खेलकुदमन्त्री दलजित श्रीपालीलाई समेत अदालतको निर्णयअनुसार आफूहरूको पदबहाली नहुँदासम्म तालाबन्दी जारी रहने जानकारी गराएका छन् । हामी अदालतको निर्णयपछि गृह मन्त्रालय र जिल्ला प्रशासनको आदेश लिएर पदबहाली गर्न एनओसी कार्यालय पुग्दा अवरोध भयो', अदालतबाट मान्यताप्राप्त समितिका उपाध्यक्ष किशोरबहादुर सिंहले भने, अदालतको निर्णयको विरुद्धमा गएर कसैसँग सम्झौता गर्ने कुरा आउँदैन । अदालतको निर्णय कार्यान्वयन हुनै पर्छ । त्यो नभएसम्म तालाबन्दी जारी नै रहन्छ । हामीले मन्त्रीज्यूलाई पनि सोही कुरा जानकारी गराएका छौं ।' सर्वोच्च अदालतले ६ वर्षअघि वैधानिकताको विषयमा गरेको निर्णयलाई लागू गर्न पहिलो पटक गृह मन्त्रालय र त्यसअन्तर्गत ललितपुर जिल्ला प्रशासन कार्यालयले प्रक्रिया अघि बढाउँदा एनओसी विवाद अहिले चुलीमा पुगेको छ । सर्वोञ्च अदालतको फैसला कार्यान्वयन निर्देशनालयको ताकेतापछि अघिल्लो महिना गृह मन्त्रालयले निर्णय कार्यान्वयन गराउने निर्देशनसहित ललितपुर जिल्ला प्रशासनलाई आदेश दिएको थियो । सोही पत्रपछि ललितपुर जिल्ला प्रशासनले सोमबार रुक्म नेतृत्वको टोलीलाई बोलाई सुरक्षा व्यवस्थाको प्रत्याभूतिसहित पदबहाली गर्न भनेको थियो । तर, अदालतको सोही निर्णयसँगै अवैधानिक ठहरिएको जीवनराम श्रेष्ठ नेतृत्वको टोलीले अवरोध गरेपछि उनीहरूले पदबहाली गर्न पाएका छैनन् । सोही विषयले मंगलबार एनओसी कार्यालय दिनभर तनावग्रस्त बनेको थियो । सोही विषयलाई लिएर दुवै समूहले बुधबार खेलकुदमन्त्री श्रीपालीलाई भेटेका थिए । दुवै टोलीले मन्त्रीसँग आआफ्नो कुरा राखेका थिए । हामीले मन्त्रीज्यूसँग आफ्नो कुरा राख्यौं', अन्तर्राष्ट्रिय मान्यताप्राप्त एनओसीका अध्यक्ष जीवनरामले भने, मन्त्रीज्यूले विवादलाई यो अवस्थामा राख्न हुन्न भन्नुभएको छ ।'"
खेलकुदको समस्या समाधान हुन्छ: मन्त्री श्रीपाइली,"काठमाडौँ: युवा तथा खेलकुदमन्त्री दलजीत श्रीपाइलीले खेलकुद क्षेत्रभित्रका समस्या निरुपण गर्न आफू लागिपरेको बताएका छन्। व्यवथापिकासंसद्, महिला, बालबालिका, ज्येष्ठ नागरिक तथा समाज कल्याण समितिको आज बसेको बैठकमा उहाँले ओलम्पिक कमिटीको विवादलाई सुल्झाइ १३ औँ दक्षिण एसियाली खेलकुद ९साग० प्रतियोगिता नेपालमा नै सञ्चालन गर्ने बताए। मन्त्री श्रीपाइलीले ओलम्पिक कमिटीको विषयमा सर्वोच्च अदालतले जे फैसला गरेको छ त्यही मान्य हुन्छ भन्दै खेल क्षेत्रलाई व्यवस्थित गर्नका लागि स्पोटर्स अस्पताल, खेलकुद विश्वविद्यालय निर्माण गर्ने कार्यको तयारी भइरहेको बताए। त्यस्तै बैठककी सभापति रञ्जुकुमारी झाले देशको महत्वपूर्ण पहिचान खेलकुद भएकाले यसभित्र भएका समस्यालाई तत्काल समाधान गर्न सम्बन्धित निकायलाई निर्देशन दिए। त्यस्तै सांसद राजेन्द्र पाण्डले सङ्घीय संरचनालाई व्यवस्थापन गरी प्रत्येक प्रदेशमा खेलकुद गतिविधि गर्नुपर्ने उल्लेख गर्दै संविधान कार्यान्वयन गर्नका लागि पनि खेलकुद गतिविधि गर्दा विकास क्षेत्र नभनी प्रदेश भन्नुपर्ने विचार व्यक्त गरे। सांसद आशा कोइरालाले अन्तर्राष्ट्रियस्तरमा नेपाललाई चिनाउने उपयुक्त माध्यम खेलकुद भएकाले खेलकुदभित्र भएका समस्यालाई तत्काल समाधान गरी अगाडि बढ्नुपर्ने आवश्यकता औल्याए। सांसद रत्नदेवी गुरुङले महिला सशक्तीकरणका लागि खेलकुद क्षेत्रमा महिला खेलाडीको सहभागिता बढाउनुपर्नेमा जोड दिए। राष्ट्रिय खेलकुद परिषद्का सदस्य सचिव केशवकुमार विष्टले नेपालमा हुने भनिएको १३ औँ सागमा २६ खेल समावेश गर्ने बताउँदै पाँच खेल पोखरामा र बाँकी २१ खेल काठमाडौँमा गर्ने प्रस्ताव राखेको जानकारी दिए। मन्त्रालयले समयमा नै बजेट निकासा नगर्दा भरखरै सम्पन्न सातौँ राष्ट्रिय खेलकुद प्रतियोगितामा केही कमीकमजोरी भएको हुँदा १३ औँ सागको तीव्र तयारीका लागि पनि समयमा नै रकम निकासा गर्न उनले माग गरे। ओलम्पिक कमिटीको विवादका विषयमा सदस्य सचिव विष्टले जीवनराम श्रेष्ठ अध्यक्ष रहेको ओलम्पिक कमिटी राखेपमा आबद्ध भएको हुँदा राखेपले श्रेष्ठलाई नै मान्यता दिँदै उहाँको रोहबरमा काम गर्दै आएको बताए। यता सर्वोच्च अदालतले रुक्मशमशेर राणा अध्यक्ष रहेको ओलम्पिक कमिटीका पक्षमा फैसला गरेको थियो । रासस"
सहारा फाइनलमा,"पोखराः विभागीय टोली त्रिभुवन आर्मी क्लबलाई टाइब्रेकरमा ४३ गोलअन्तरले पराजित गर्दै आयोजक सहारा क्लब १५औं आहा रारा गोल्ड कप फुटबल प्रतियोगिताको फाइनलमा प्रवेश गरेको छ । पोखरा रंगशालामा बुधबार गोलरक्षक सुजित गुरुङले उत्कृष्ट प्रदर्शन गर्दै आयोजक सहारालाई उपाधि नजिक पुर्याएका हुन् । सहारा जारी प्रतियोगितामा लगातार दोस्रो पटक टाइब्रेकरमा भाग्यशाली ठहरिएको हो । क्वार्टरफाइनलमा पनि सहारा युनाइटेड सिक्किमलाई टाइब्रेकरमै पराजित गर्दै अघि बढेको थियो । निर्धारित ९० र त्यसपछि थप गरिएको ३० मिनेटको समयमा पनि दुवै टोलीबाट कुनै गोल हुन नसकेपछि टाइब्रेकरमार्फत निर्णय लिइएको हो । टाइब्रेकरमा सहाराका लागि सुशन गुरुङ, शिव सुवेदी, प्रदीप गुरुङ र उत्तम गुरुङले गोल गरेका थिए । लक्ष्मण जीसीको प्रहारलाई आर्मीका गोलरक्षक विकेश कुथुले बचाएका थिए । आर्मीका लागि जितेन्द्र कार्की, सन्तोष तामाङ र दीपकुमार लामाले गोल गरे । दीपक गुरुङको प्रहार क्रसबारभन्दा माथिबाट बाहिरिएको थियो । त्यसपछि निर्णायक प्रहार गर्न आएका आर्मीका गोलकिपर विकेशलाई रोक्दै सहाराका गोलकिपर सुजितले टोलीलाई अन्तिम दुईमा प्रवेश गराएका हुन् । खेलमा सहाराले सुरुवातबाटै रक्षात्मक खेलेको थियो । अन्ततः उसको रक्षात्मक रणनीति सफल पनि भयो । भरत खवास, नवयुग श्रेष्ठ, टेकबहादुर बुढाथोकीजस्ता चर्चित खेलाडीले भरिएको आर्मीलाई अन्तिमसम्म रोक्दै टाइब्रेकरमार्फत सहारा फाइनलमा पुग्न सफल भयो । आर्मीले खेलमा केही राम्रा अवसर सिर्जना गरे पनि गोल गर्न भने असफल बन्यो । आर्मीका दीपक गुरुङले खेलको २९औं मिनेटमा २० यार्ड दुरीबाट गरेको सशक्त प्रहारलाई सहाराका गोलरक्षक सुजितले रोकिदिए । सहारा खेलको अन्तिम समयमा भने १० जनामा सीमित हुन पुगेको थियो । उसका विदेशी खेलाडी बबी ओगोलाले रातो कार्ड मैदान छाडेका थिए । खेलपछि सहाराका प्रशिक्षक किरण श्रेष्ठले रणनीति सफल भएको प्रतिक्रिया दिए । आर्मी निक्कै बलियो टोली हो । त्यसैले हामीले जोखिम मोल्न चाहेनौं', प्रशिक्षक श्रेष्ठले भने, हाम्रो रणनीतिमा हामी सफल पनि बन्यौ ।' उनले जितको जस गोलकिपर सजित गुरुङलाई दिए । आर्मीका प्रशिक्षक नवीन न्यौपानेले प्राप्त अवसर सदुपयोग गर्न नसक्दा पराजित हुनु परेको बताए । विपक्षी टोलीले सुरुवातबाटै रक्षात्मक खेलेको थियो । त्यसैले हामीले आक्रामक खेल्दै उनीहरूलाई दबाबमा राख्ने अवसर पाएका थियौं', प्रशिक्षक न्यौपानेले भने, हामीले केही राम्रा अवसर पनि पाएका थियौं । तर सदुपयोग गर्न नसक्दा पराजित हुन पुग्यौं ।' हालसम्म तीन पटक फाइनलमा पुगे पनि आर्मीले हालसम्म उपाधि जित्न सकेको छैन । सहाराले उपाधिका लागि संकटा वा लक्ष्मी हुन्डाई मनाङ मस्र्याङ्दीमध्ये एकसँग प्रतिस्पर्धा गर्नेछ । मनाङ र संकटा बिहीबार प्रतिस्पर्धा गर्दै छन् ।"
