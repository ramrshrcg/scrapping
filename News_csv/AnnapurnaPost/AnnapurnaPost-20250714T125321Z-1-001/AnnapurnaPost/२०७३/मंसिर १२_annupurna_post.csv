शीर्षक,विवरण
सहकारी सामाजिक उत्तरदायित्व,"मानव स्वभाव र परापूर्वकालदेखि नै सभ्यताको विकासक्रममा रहेको मेलमिलाप, सहकार्य र सहसम्बन्धको अन्योन्याश्रित अभ्यासले सहकारीलाई आजको स्वरूपमा उठाएको छ । मेला, पर्म, धर्मभकारी, वस्तु र सेवाको विनिमय सहकारीको प्रारूप थियो । समाज आदिम साम्यवादी अर्थव्यवस्थाबाट नयाँ युगमा प्रवेश गरिरहँदा क्रमशः उत्पादन र वितरणमा स्वामित्व र प्रभाव स्थापित हँदै भयो । मानव समुदायबीच सम्पत्ति, विनिमय र उत्पादन सम्बन्धले अस्तित्व र आकार ग्रहण गर्यो । शक्ति, प्रभाव, सुरक्षा र सामथ्र्यताका लागि परिवार, समाज, समुदाय र राष्ट्रियताको क्रमशः विकास भयो । पुँजी, व्यवसाय, श्रम र शोषणका स्वरूप र तरिका विकास भए । राजनीतिमा साम्राज्यवादको प्रभुत्वमा मात्रै नभएर उद्योग, व्यवसाय, पुँजी र मुनाफामा पनि समकालीन विश्वमा बेलायतले महत्त्वपूर्ण सफलता र प्रभुत्व स्थापित गर्न सफल भयो । यो विकास र सफलताले सकारात्मक मात्रै नभएर नकारात्मकता पनि पैदा गर्दै गयो । विशेषतः श्रम शोषण, कालोबजारी र गुणस्तरहीनताको चरम कुप्रभावमा नागरिक परे । परिणामतः बेलायतको रोचडेलमा मजदुरहरूले सन् १८४४ मा उपभोक्ता सहकारी संस्था स्थापनापछि सामूहिक लाभमा आधारित नयाँ व्यावसायिक स्वरूपको उदय भयो । आज सहकारी विश्वकै एक सर्वाधिक लोकप्रिय र ठूलो आर्थिक सामाजिक सञ्जालको रूपमा परिभाषित भएको छ । नेपालमा सहकारी नेपालमा सहकारी अभियानको झन्डै ६ दसक लामो इतिहास बनेको छ । २०१३ सालमा चित्तवनमा बखान सहकारीको स्थापनापछि अभियानको संगठित विकासको आरम्भ भएको हो । नेपालको राज्यव्यवस्थासँगै सहकारी अभियान पनि अस्थिर, अविकसित र समस्याग्रस्त बनेको थियो । २०४६०४७ को राजनीतिक परिवर्तनपछि अभियानले नयाँ गति पायो । विशेषतः नेपाली सहकारीको क्षेत्रको असफल इतिहास, विश्व अभ्यास र भावी सम्भावनाको आधारमा सहकारी ऐन २०४८ आएपछि अभियानले गति लिन सफल भयो । अझ ०६२६३ को शान्तिपूर्ण जनक्रान्तिले सहकारीलाई एउटा तीव्र गतिशील आयामको रूपमा स्थापित गर्यो । यतिखेर नेपाली समाजमा सहकारी एक लोकप्रिय सामाजिक र व्यावसायिक अभियानको रूपमा स्थापित छ । ३३ हजार सहकारीमा झन्डै आधा करोड नागरिकको सहभागिता, कुल ग्राहस्थ उत्पादनमा ५, वित्तीय क्षेत्रमा २० प्रतिशत, प्रत्यक्ष रोजगारमा झन्डै ६० हजार, परोक्ष र स्वरोजगारमा झन्डै आठ लाखको सहभागिता अनि आर्थिक कारोबार करिब पाँच खर्बको तथ्यांकले यसको प्रभावशालिता स्थापित गरेको छ । ६ दसक त्यसमा पनि यस दसकमा सहकारी समाज र नागरिक समुदायबीच अभिन्न आर्थिक, सामाजिक र सांस्कृतिक रूपान्तरणको आयाम बनेको छ । विकास योजनाहरू, सरकारी नीति तथा कार्यक्रमहरूले सार्वजनिक, निजी र सहकारी क्षेत्रको तीनखम्बे अर्थनीतिमार्फत विकासलाई तीव्र बनाउने संकल्प र प्रतिबद्धता छन् । नेपालको संविधान २०७२ ले पनि सहकारी क्षेत्रलाई उच्च प्राथमिकता दिएको छ । सहकारी नेपाली समाज विशेषतः ग्रामीण समुदायको एकता र समृद्धिको आधारको रूपमा परिभाषित भइरहेको छ । गाउँमा पहिलो र सहरमा वैकल्पिक वित्तीय कारोबारको रोजाइ सहकारी बनेको छ । यो सफलतासँगै अनेक विकृति, चुनौती र जोखिम सहकारी क्षेत्रमा देखा परिरहेका छन् । सहकारीमा सिद्धान्त, मूल्य, मान्यता र आदर्शहरूको परिपालना प्रभावकारी हुन सकिरहेको छैन । समुदायमा आधारित उत्पादनकेन्द्रित, सुशासित र अनुशासित व्यवसाय हुनुपर्ने सहकारीमा गम्भीर खालका समस्या देखा परेका छन् । राज्यले संवैधानिक रूपमा पर्याप्त सम्बोधन गरे पनि कानुन कार्यान्वयन र नियमन क्षेत्रमा प्रभावकारी भूमिका प्रदर्शन गर्न सकिरहेको छैन । सामाजिक व्यवसाय र उत्तरदायित्व सहकारी के हो, व्यवसाय हो कि होइन भन्ने विषयमा एकमत पाइँदैन । सहकारी व्यवसाय हो तर यो अरूभन्दा पृथक र मौलिक छ । सहकारीमा स्वामित्व, नियन्त्रण, अधिकार, कारोबार, मुनाफाको स्तर र वितरण, कार्यक्षेत्र, समुदायप्रतिको जिम्मेवारी आदिमा अन्य व्यवसायको तुलनामा फरक छ । सहकारीमा स्वामित्व समुदायकै हुन्छ अर्थात् प्रवेश र बहिर्गमन खुला हुन्छ । सहकारीले सदस्य र समुदायको हितलाई प्राथमिकतामा राखी सदस्य र समुदायलाई उत्पादन, बिक्री वितरण र सेवाको माध्यमबाट सहयोग गर्नुपर्छ । सहकारीले घाटा, उधारो र मुख हेरेर वा सेवामा विभेद गरेर कारोबार गर्दैन । सहकारीले सदस्य र समुदायको सेवालाई प्राथमिकतामा राख्दै कमाएको मुनाफा जति भए पनि सदस्यहरूलाई उनीहरूको लगानीको १५ प्रतिशतभन्दा बढी लाभांश वितरण गर्न पाउँदैन । जति मुनाफा कमाए पनि बाँकी संस्थाको हुन्छ । संस्थागत र क्षमता विकासको लागि छुट्ट्याइएको र केही परिभाषित कोषबाहेक जगेडा र सबै कोष संस्थाकै अक्षयकोष हुन्छ । जुन कोषले संस्था र सदस्य हँदै अन्ततः समुदायकै लाभको लागि काम गरिरहेको हुन्छ । संस्था ठूलो, समृद्ध र व्यवस्थित हुनु भनेको त्यहाँको समाजको अग्रगति सुनिश्चित हुनु हो । यसले बजारमा धेरै कारोबार र प्रभाव राख्न नसके पनि मूल्य नियन्त्रण र गुणस्तर प्रवद्र्धनको लागि काम गरिरहेको हुन्छ । सहकारीले सदस्यहरूसँग व्यावसायिक कारोबारको कुरा मात्रै गर्दैन । उनीहरूको चेतना, जीवन र समृद्धिको सपना देखाउने र त्यसतर्फ क्रियाशील बनाउने कार्यसमेत गर्दछ । त्यसैले सहकारी सामाजिक व्यवसाय हो, जसले न्यून प्रतिफलमा आफ्ना सदस्य र समुदायको हितलाई सर्वोपरि राखी उत्पादन र वितरण गर्दछ । सामाजिक उत्तरदायित्व समाजप्रतिको जिम्मेवारी हो । समाजको सकारात्मक भूमिका र स्वीकारविना कुनै पनि व्यवसाय वा संगठनले आफ्ना क्रियाकलापको प्रभावकारी सम्पादन गर्न सक्दैन । व्यक्तिगत रूपमै पनि सामाजिक उत्तरदायित्व अनिवार्य र गम्भरी बन्दै गइरहेको परिवेशमा व्यवसायहरूको निम्ति एक खालको बाध्यकारी कर्तव्य बनेको छ । व्यवसायलाई नैतिकवान् बनाउने र सरोकारवालाहरूप्रतिको दायित्वलाई यथोचित निर्वाह गर्ने विषयसमेत सामाजिक उत्तरदायित्व हो । व्यवसायले सम्बन्धित सरोकारवालाहरूहित समूहप्रतिको विशिष्ट जिम्मेवारी आत्मसात गर्नुपर्दछ । व्यवसायमा लगानीकर्ता, ग्राहक, कर्मचारी, सरकार, समुदाय, आपूर्तिकर्ता, बजार, वातावरण आदि जोडिएको हुन्छ । व्यवसायको सिर्जना, वृद्धि र विकासमा उनीहरूको आआफ्नै मौलिक र सापेक्षिक भूमिका रहन्छ । उनीहरूको भूमिकाको आधारमा व्यवसायले दिने र दिनुपर्ने प्रतिफल नै सामाजिक उत्तरदायित्व हो । खासगरी सहकारीले सिर्जना गरेको चेतना, बचतमार्फत पुँजी निर्माण, उद्यमशलीता प्रवद्र्धन, रचनात्मक क्रियाकलाप एवं सामाजिक न्याय क्षेत्रमा योगदान नै सामाजिक उत्तरदायित्व हो । कुनै पनि व्यवसाय वा निकाय हुनुको नाताले समाजबाट प्राप्त अवसरहरूको सदुपयोगबापत सामाजिक हितको पक्षमा क्रियाशील हुन सामाजिक उत्तरदायित्वले प्रेरित गर्दछ । सामाजिक व्यवसायको परिपूरक सामाजिक उत्तरदायित्वको अवधारणा नयाँ स्वरूपमा विकास भएको छ । सामाजिक उत्तरदायित्वको सन्दर्भमा सहकारी क्षेत्र सबैभन्दा अघि छ । सहकारीका सबै सिद्धान्त र मूल्यमान्यता सामाजिक जिम्मेवारीसँग जोडिएका छन् । एकका लागि सबै र सबैका लागि एक' भन्ने मूल मन्त्रले सहकारीलाई समाज र परिवर्तनसँग गाँसेको छ । सहकारीमा नैतिकता, आचरण र कर्तव्यको मात्रा बढी हुन्छ । आर्थिक समृद्धि, सामाजिक एकता र न्यायसहितको बृहत्तर विकासको लागि सहकारीको पुँजी, संगठन र सम्भावना सदुपयोग गर्ने गरी अघि बढ्न सके सहकारीमा काम गर्ने प्रेरणा जाग्नेछ । त्यसैले सामाजिक उत्तरदायित्वमा उनीहरू एक होइन, धेरै कदम अघि छन् ।नेपालमा सहकारीहरूले सामाजिक उत्तरदायित्वका अभ्यास विभिन्न स्वरूपमा अघि बढाइरहेका छन् । समुदायलाई सचेत, संगठित र एकताबद्ध बनाउने, वित्तीय सन्दर्भमा साक्षरता र उद्यमशीलता प्रवद्र्धन साथै गरिबी न्यूनीकरण र स्वरोजगार सिर्जना सामाजिक उत्तरदायित्वका प्राथमिक उद्देश्यहरू हुन् । उनीहरूले आधारभूत तहमा आर्थिक, सामाजिक र व्यावसायिक चेतनाहरू विस्तारित गरेका छन् । सहकारीहरूले सदस्यहरूको संलग्नता, शिक्षा तथा तालिम, वित्तीय साक्षरता र उद्यमशीलता परिचालन र अपेक्षित प्रतिफलको व्यवस्थापन गरिरहेका छन् । सामाजिक रूपमा पछि परेका र पारिएका महिला, दलित, आदिवासी जनजाति, सीमान्तकृत र अल्पसंख्यक समुदाय र आर्थिक रूपले विपन्न, गरिब समुदायलाई आर्थिक सामाजिक मूल प्रवाहमा ल्याउन सहकारीको भूमिका प्रभावकारी बनेको छ । व्यक्तिको चेतनास्तर, बचत, पुँजी र उद्यमको विकाससँगै समुदाय र समाजको पुँजी निर्माणमा सहकारीको भूमिका महत्त्वपूर्ण छ र बहुआयामिक रूपमा दिगो विकास र समृद्धिको पक्षमा सहकारीहरूले प्रभावकारी ढंगबाट काम गरिरहेका छन् । सहकारीले सामाजिक अग्रगति, विकास निर्माण र सामाजिक न्याय क्षेत्रमा काम गरिरहेका छन् । रचनात्मक क्रियाकलाप, सामाजिक सम्मान र सुरक्षा क्षेत्रमा आम रूपले काम गरिरहेका छन् । स्वास्थ्य शिविर, रक्तदान, अंगदान, सरसफाइ, छात्रवृत्ति, पुरस्कार, सम्मान आदि रचनात्मक क्रियाकलाप सहकारीले सम्पादन गरिरहेका छन् । यिनै क्रियाकलापले स्थानीय तहमा सामाजिक र गैरसरकारी संस्थाको भूमिकामा सहकारीहरू स्थापित भएका छन् । त्यस्तै सामाजिक न्याय क्षेत्रमा सामाजिक विकृति, बेथिति र हिंसाका घटना न्यूनीकरणको लागि सहकारीहरूले अभियान चलाएका छन् । महिला, बालबालिका, दलित र अन्यायमा परेका व्यक्ति र समूहहरूका पक्षमा उनीहरूले संगठित कदम अघि बढाइरहेका छन् । ज्येष्ठ नागरिक, मृतकका परिवार, सुत्केरी, अपांगहरूलाई राहत, नियमित सहयोग र भत्ता आदिको व्यवस्था गरेर सामाजिक सुरक्षामा सहकारीले काम गरेका छन् । मानवअधिकार क्षेत्रमा, सामाजिक एकता र सम्मीलनको पक्षमा र सामुदायिक हितको सन्दर्भमा पनि कतिपय सहकारीको ध्यान पुगेको पाइन्छ । विपत्ति र संकटमा परेका नागरिकलाई विभिन्न सहयोग गरेर नियमित जीवनमा ल्याउन खेलेका भूमिका प्रशस्तै छन् । पछिल्लो समयमा भूकम्प र बाढिपहिरो जस्ता प्राकृतिक विपत्तिमा उद्धार, राहत र पुनस्र्थापनामा सहकारीले काम गरेका छन् । बाटोघाटो, सिँचाइ, सार्वजनिक तथा सामुदायिक घर निर्माणलगायत क्रियाकलापमार्फत सामाजिक निर्माणमा सघाइरहेका छन् । अबको कार्यभार प्रथमतः सहकारीलाई सुशासित, जोखिमरहित र गुणस्तीय सेवामा प्रभावकारी रूपमा अघि बढाउनुपर्दछ । सहकारीलाई सामाजिक उत्तरदायित्वप्रति सचेत, जिम्मेवार र क्रियाशील बनाउनुपर्दछ । उनीहरूले नियमित रूपमा सामाजिक क्रियाकलापमा सरिक गराउन नीति, कार्यक्रम र बजेटको व्यवस्था गर्नुपर्दछ । सामाजिक उत्तरदायित्वका क्रियाकलापका लागि सदस्य र सरोकारवालाहरूको सहभागितामा योजना तर्जुमा, सम्पादनपछि प्रभाव मूल्यांकन, सामाजिक परीक्षण तथा सार्वजनिक सुनुवाइलाई जोड्न सकिए सामाजिक उत्तरदायित्व थप प्रभावकारी र अभियानको थप सफलता सुनिश्चित गर्न सकिन्छ । सहकारीहरूको सामाजिक उत्तरदायित्व बहनको लागि कानुनी रूपमा नै सम्बोधन, उक्त क्षेत्रमा गरेको खर्चको आधारमा करछुट, पुँजीगत र क्षमता विकासको लागि अनुदान र अन्य नीतिगत संरक्षण र सहकार्यको प्रत्याभूत हुनुपर्दछ । सहकारीहरूले सामाजिक उत्तरदायित्व बहन गरिरहँदा आफूहरू विशुद्ध गैरसरकारी वा सामाजिक संस्था, स्थानीय निकाय वा सरकारी कार्यालय होइनन् भन्ने कुरा पनि आत्मसात गर्नुपर्दछ । गरिबी न्यूनीकरण, सामाजिक सुरक्षा र मानवीय विकासमा राज्यले सहकारीमार्फत काम गर्ने संरचना र कार्यविधि निर्माण गरी प्रभावकारी रूपमा कार्यान्वयन गर्नुपर्दछ । सहकारीको जिम्मेवारी र सामाजिक उत्तरदायित्वका सन्दर्भमा सबै सहकारीकर्मीहरूले बुझ्नु र बुझाउनुपर्दछ । सहकारीका राम्रा कामको प्रवद्र्धन, विकृति र जोखिम न्यूनीकरण एवं प्रभावकारी अनुगमनको कानुनी व्यवस्था र संयन्त्र विकास गरेर सामाजिक उत्तरदायित्वमैत्री बनाउन सहयोग पुग्नेछ । आर्थिक समृद्धि, सामाजिक एकता र न्यायसहितको बृहत्तर विकासको लागि सहकारीको पुँजी, संगठन र सम्भावना सदुपयोग गर्ने गरी अघि बढ्न सके सहकारीमा काम गर्ने प्रेरणा जाग्नेछ ।"
यसकारण बन्दैन पञ्चेश्वर,"महाकाली सन्धिपछि तत्कालीन जलस्रोतमन्त्री पशुपति शमशेर जबराले भनेका थिए, 'अब सूर्य पश्चिमबाट उदाउँछ र पातपातमा बत्ती बल्छ ।' महाकाली सन्धिकै विषयलाई लिएर पञ्चेश्वरको आधा बिजुली भारतले नकिने के गर्ने भन्ने प्रश्नमा एमालेका तत्कालीन महासचिव माधव नेपालले भने, 'भारतले बिजुली नलिए स्याटलाइटबाट अर्को देशलाई निर्यात गर्छौ ।' २०५२ साल माघ २९ गते महाकाली सन्धि भएपछि मुलुकका जिम्मेवार नेताहरूबाट आएका अभिव्यक्ति अहिले पनि स्मरणयोग्य छन् । सन्धि भएको यतिका वर्ष बितिसक्दा पनि ६ महिनाभित्र विस्तृत परियोजना प्रतिवेदन (डीपीआर) बन्न सकेन । महाकाली सन्धिअनुसार पानी आधा, आधा र नदी साझा हो । सन्धिअनुसार नेपालको भागमा ३५८ क्युमेक (घनमिटर) पानी पाउनुपर्छ । नेपाललाई आफ्नो ९३ हजार हेक्टर क्षेत्रको लागि १२८ क्युमेक पानी भए पुग्छ र बाँकी १३० क्युमेक पानीको मूल्य भारतले दिनुपर्छ भन्ने भनाइ रहँदै आएको छ । भारतीले नेपाली पक्षको यो कुरा मानिरहेको छैन । उसले उपभोग्य उपभोगको रूपमा तल्लो शारदामा लिइरहेको पानीबाहेक अरू आधा हो भन्दै आइरहेको छ । भारतले ३२६ क्युमेक पानी बोक्न सक्ने नहर बनाएको छ र उक्त नहरबाट हाल २४८ क्युमेक पानी लिइरहेको छ । जबकि नेपालले महाकालीबाट हाल १० क्युमेक पानी पाइरहेको छ । सन्धिको धारा १(३)क अनुसार भारतले नदी पर्यवरणीय पद्धति (इको सिस्टम) कायम राख्न तथा शारदा बाँधभन्दा तल महाकाली नदीमा कम्तीमा १० घनमिटर प्रतिसेकेन्ड (३५० क्युसेक) पानी प्रवाह कायम राख्नुपर्छ । यस हिसाबले उसले नेपालको हकसरह ३५८ क्युमेक पानी प्राप्त गर्नुपर्नेमा तल्लो शारदा नहर पहिलेदेखि उपभोग गरिरहेको (कन्जमटिभ युज) भन्दै नेपाललाई जम्मा २२ प्रतिशत मात्र नियन्त्रित पानी पाउने गरी पञ्चेश्वरको डीपीआर प्रस्ताव गरेको छ । सन्धिमा सन्धि भएको आठ वर्षभित्र पञ्चेश्वर बहुउेश्यीय आयोजना निर्माण पूरा गरिसक्ने उल्लेख छ । तर झन्डै २१ वर्षको अवधिमा पञ्चेश्वरको डीपीआर बन्न नसक्नुको मुख्य जड नै यही 'कन्जमटिभ युज' को विवाद नमिलेर हो । महाकाली सन्धिमा कहींकतै पनि तल्लो शारदाको कुरा उल्लेख छैन । सन्धिमै नभएको र सन्धिको मर्म नदी साझा र पानी आधाको सिद्धान्तलाई नेपालले उठाउँदै आएको छ र सन्धिअनुसारको आफ्नो हक सुरक्षित गर्न नेपालले सक्दो प्रयत्न गर्दै आएको छ । महाकाली सन्धि हुँदा एमाले फुटेको थियो, तर यो सन्धि लागू गर्ने र यसको मर्मअनुसार चल्ने हो भने पञ्चेश्वर नबन्दा नेपाललाई धेरै हिसाबले घाटा परिरहेको छ । भारतले डीपीआरमा यस्तै विवाद झिकिरहनुको अर्थ हो नेपालको सहमति नहुनु । नेपालको सहमति त्यतिखेरसम्म हुँदैन जबसम्म भारतले सन्धिको मर्मअनुसार नेपाललाई पानी दिँदैन । यही कारण ऊ डीपीआरमा नेपालले अर्घेलो गर्यो भन्दै उल्टो कुरो गरिरहेको छ । किनभने डीपीआर नबने पनि उसले पानी उपयोग गरिरहेकै छ । नेपालले जम्मा एक हजार क्युसेक (२८३५ घनमिटर प्रतिसेकेन्ड) मात्र पाइरहेको छ । महाकालीपारिका चाँदनी र दोधारालाई सन्धिले दिने भनेर बोलेको कुरालाई समेत भारतले वास्ता गरिरहेको छैन । नेपालको पूर्व सहमति नलिईकन टनकपुर बाँधको पूर्वी एफलक्स बन्ड निर्माण गर्न चाहिने २९ हेक्टर भूमि उपयोग गरेको भारतले आपूले हडपेको जमिनलाई अन्तर्राष्ट्रिय वैधता दिनको लागि मात्र सन्धि गरेको प्रतीत हुन्छ । सन्धि भएयता त्यसको कार्यान्वयनमा भारत कहिल्यै गम्भीर बनेन । पञ्चेश्वर नबन्दा नेपाललाई प्राप्त हुने बिजुली, सिँचाइ र बाढी नियन्त्रण जस्ता पक्षबाट ठूलो घाटा परिरहेको छ । एक असल छिमेकीले गर्ने व्यवहार उसले गरिरहेको छैन । अर्कोतर्फ टनकपुर ब्यारेजबाट नेपालले पाउने पानी हेडरेगुलेटर (पानी सञ्चालन गर्ने) कति उचाइमा राख्ने भन्ने विवाद वर्षौंसम्म नेपालभित्रै रह्यो । हामीले २४१५ र २४५ मध्ये एउटा विकल्प छनोट गर्न वर्षौंसम्म लगायौं । यो उचाइलाई राष्ट्रियतासँग पनि जोड्यौं, जसको फाइदा भारतले लियो । २४५ मिटरबाट पानी झार्दा बालुवाको समस्या कम हुने एउटा भनाइ रह्यो भने यो उचाइबाट पानी लिँदा भारतले नियन्त्रित पानी दिन भोलि विवाद गर्ने सम्भावना औंल्याइयो । २४१५ मिटरबाट लिँदा पानी आउने ग्यारेन्टीजस्तै देखाइयो तर बालुवा धेरै आउने भनियो । यसरी यस्ता कुरामा वर्षौंसम्म विवाद रहँदा टनकपुर ब्यारेजबाट नेपालले पाउनुपर्ने अहिलेसम्म पाएको छैन । भारतले यो मुद्दा छिनोफानो नगरी पानी कसरी दिने भन्ने प्रश्न उठाउने मौका हामीले नै दियौं । नेपालको पूर्व सहमति नलिईकन टनकपुर बाँधको पूर्वी एफलक्स बन्ड निर्माण गर्न चाहिने २९ हेक्टर भूमि उपयोग गरेको भारतले आफूले हडपेको जमिनलाई अन्तर्राष्ट्रिय वैधता दिनको लागि मात्र सन्धि गरेको प्रतित हुन्छ । सन्धि भएयता त्यसको कार्यान्वयनमा भारत कहिल्यै गम्भीर बनेन । नेपालले आफूले पाउने पानी सबै उपयोग गर्न सक्दैन, त्यसको बदलामा पञ्चेश्वर परियोजनाको संरचनामा लाग्ने लागतमा समायोजन गरिनुपर्ने अडान राख्दै आएको छ । भारतले उपयोग गर्ने धेरै पानी (थप १३० क्युमेक) को पैसा नमागीकन पञ्चेश्वर संरचनामा नेपालले कुल लागतको जम्मा २० प्रतिशत मात्र लगानी गर्ने माग गर्दै आएको छ । हरेक वर्षको लागि उक्त १३० क्युमेक पानीको मूल्य मागेको होइन, संरचना बनाउँदा लाग्ने खर्चमा समायोजनको लागि अनुरोध गर्दै आएको हो । यसमा पनि भारतले सहमति जनाएको छ । अर्कोतर्फ, नेपालले पानी र बिजुलीमा आधाआधा हक कायम भए पनि लाभ र लागतको आधारमा लगानी गर्ने सिद्धान्तअन्तर्गत नेपालले भन्दा भारतले धेरै लगानी गर्नुपर्ने हुन्छ (डा प्रकाशचन्द्र लोहनी) । यसरी महाकाली सन्धिअन्तर्गत नेपाली भूभाग उपयोग गरेर बनेको संरचनाबाट नेपालले जम्मा सात करोड युनिट (१२ देखि १६ मेगावाट) बिजुली र एक हजार क्युसेक पानी मात्र पाइरहेको छ । यीबाहेक सन्धिमा उल्लिखित प्रावधान र व्यवस्थाहरूलाई भारतले उपेक्षा गर्दै आइरहेको छ । सन्धि गर्ने बेला देखाइएका सपनाहरूले अहिले आएर खोले खाएका छन् । पानी आधा भनेर लेख्ने तर व्यवहार अर्को बहाना झिक्ने भारतको यो पुरानो बानीमा मोदी सरकारमा आउँदासमेत उस्तै छ । नेपालले जबसम्म आधा पानी पाउँदैन, तबसम्म पञ्चेश्वरको डीपीआर बन्ने अवस्था रहँदैन । तीन अर्ब डलर लाग्ने अनुमान गरिएको पञ्चेश्वरमा भारतले पानीको बढी उपयोग गर्ने हुँदा ११ डलर मात्र बेहोरे पुग्ने आवाज त्यतिबेलै उठेको थियो । नेपालको हिस्सामा परेको पानी कर्णाली आसपाससम्मका कमान्ड एरिया विस्तार गर्दासमेत उपयोग नहुने अवस्थालाई मध्यनजर गर्दै त्यसबाट भारतलाई बढी फाइदा हुने आधारमा यसो भनिएको थियो । त्यो विवाद कायमै रहेका बेला उसले पछिल्लोपटक भारतीय सरकारी परामर्शदाता बापकोसले बनाएको डीपीआरको मस्यौदामा समेत त्यही पुनरावृत्ति हुनु दुःखद भएको छ र पञ्चेश्वर अझै सपनामै सीमित हुने शंकालाई थप मलजल गरिरहेको छ । भारतलाई नेपालको बिजुलीभन्दा पनि पानी चाहिएको छ । भारतमा ठूला बाँध बाँध्ने ठाउँ नभएकाले नेपालबाट बगेको पानीलाई नेपालमै थुनेर नियन्त्रित गर्ने र यसबाट बर्खायाममा बाढी नियन्त्रण तथा हिउँदमा सिँचाइमा उपयोग गर्ने उसको पुरानो नीतिअनुसार सीमा क्षेत्रमा बाँध बन्छन् र डुबान नेपालमा हुँदै आएको छ । नेपाली भूभाग डुबानमा परेको मूल्यप्रति ऊ सधैं उदासीन रहँदै आएको छ । द्विपक्षीय जलस्रोतका मामिलामा नेपालले आफ्नो हकहित रक्षाको लागि गरेको प्रयत्न प्रशंसनीय छ । कोसी र गण्डक निर्माणका बेलामा जस्तो दक्ष प्राविधिक जनशक्तिको अभावको फाइदा उसले उठाउन पाएको छैन । अर्थात् नेपालको हितका खातिर हाम्रा प्राविधिकहरू पनि सक्षम र योग्य छन्, यो सकारात्मक कुरा हो । तर सन्धिको मर्मअनुसार व्यवहार नगर्ने भारतीय प्रवृत्तिमा जुनसुकै सरकार आए पनि परिवर्तन नआउनु विडम्बना हो ।"
प्रचण्ड !! 'पन्जाब'को गठनपछि खालिस्तान उदयको तथ्य हेक्का राख,"भारतको संविधान निर्माणका थुप्रै कुरा नेपालको संविधान निर्माणको लागि अनुशरणीय हुने थिए । स्वतन्त्रता लगत्तैपछि देशको विभाजन र ५६४ रजौटाहरूले छुट्टै स्वाधीन अधिराज्यको घोषणा गरिरहेको अवस्थामा भारतलाई संविधान निर्माण गर्न र कार्यान्वयन गर्न सजिलो थिएन । मुस्लिम लिगका नेता जिन्हाले 'धार्मिकसांस्कृतिक समूह' को जनसंख्याका आधारमा राज्यको पुनर्गठनको माग गरेका थिए । सिन्ध, पन्जाब, बंगाल, आसाम र उत्तरपूर्वी राज्यहरूसहित एउटा अलग राज्यको माग गरिरहेका थिए जिन्हा । जसरी नेपालमा मधेसको माग भइरहेको छ, त्यसरी नै जिन्हा मुस्लिम धर्म र संस्कृतिको आधारमा राज्यको माग गरिरहेका थिए । जसरी नेपालमा मधेसमा छुट्टै राज्यको माग भइरहेको छ, त्यसरी नै जिन्हा मुस्लिम धर्म र संस्कृतिको आधारमा छुट्टै राज्यको माग गरिरहेका थिए । सन् १९४७ को सुरुमा भाइस राय माउण्टवेटले भारतीय कांग्रेस र मुस्लिम लिगका नेताहरूको सिमलामा बैठक आयोजना गरे । जिन्हाले उक्त माग दोहोर्याए । कांग्रेसका तर्फबाट मैलाना आजाद, बल्लभ भाइ पटेल र जवाहरलाल नेहरू उपस्थित थिए । जिन्हाले 'मजहव' का आधारमा भारतको विभाजन गर्न माग राखे र रजौटाहरूलाई समेत स्वाधीनता दिनुपर्ने माग राखे । बल्लभ भाइ पटेलले यस बैठकको औचित्यतामाथि प्रश्न उठाएपछि बैठक सकियो । अब भारतको विभाजन अनिश्चित थियो । २० प्रतिशत भूभाग गुमाई भारतलाई जोगाउने रणनीति लिन नेहरू र पटेल बाध्य भए । धर्मका आधारमा जब भारतको विभाजन भयो दक्षिण एसियामा भाषा, जात र क्षेत्रका आधारमा राज्य पुनर्गठनको मागको बीउ रोपियो । सन् १९७१ मा जब बंगलादेश विभाजित भयो, त्यसको पृष्ठभूमिमा बंगलादेशमा भएको अत्याचार, अन्याय र शोषण थियो । पाकिस्तानी सेनाको बर्बरता थियो । यसबाट स्थापित भयो 'एउटै धर्म, भाषा, जाति वा संस्कृति राज्यको गठनको आधार होइन रहेछ' । एउटै धर्मका मानिस 'एउटै' मान्यताका हुँदा हुन् त बंगलादेशले पाकिस्तानबाट अलग्गिनुपर्ने थिएन होला । त्यसैले एउटै मधेसमा बस्ने मानिस 'एउटै' हुन् भन्ने मान्यता पनि निरर्थक हो भन्ने कुरा भारतको विभाजनले देखाइसकेको छ । जिन्हाको एउटै धार्मिक मान्यता भएका मानिसहरूको 'भूगोल' जवाहरलाल, मौलाना, पटेल, वाजपेई कसैलाई मान्य थिएन भने 'एउटै मधेस' लाई एउटा प्रान्त बनाउने मागलाई भारतको नैतिक समर्थत कसरी प्राप्त हुन्छ होला ? पाकिस्तान त बन्यो । तब भाषाका नाममा तथा इतिहासका नाम प्रान्तको माग हुन थाल्यो । त्यस मान्यतालाई ग्रहण गर्दा '५६४' रजौटालाई प्रान्तको मान्यता दिनुपर्ने बाध्यता भारतलाई थियो । भारतको संविधानसभाले त्यसलाई मानेन । कारण एउटै थियो, 'ससाना प्रान्त आर्थिक विकासको दृष्टिकोणले सक्षम हुन सक्तैनन् ।' भारतीय राज्य पुनर्गठनको योजनाले ससाना प्रान्तलाई समस्यामूलक देख्या भन्ने, नेपालमा ससाना जातीय राज्यको अस्तित्व कसरी सम्भव हुन्छ ? के वर्तमान भारतीय सरकार त्यसताकाको उसको यस सिद्धान्तप्रति असहमत छ अहिले ? साना प्रान्तको पक्षमा अहिलेको भारतीय सरकार छ भने 'दार्जिलिङ जसको भाषा भिन्न छ, त्यो अलग प्रान्त हुन किन सकिरहेको छैन ? के भारतीय मापदण्डमा दोहोरोपन छैन ? छ भने हुनु हुँदैन । भारतको पछिपछि हिँडिरहेका नेतालाई आफ्नो इतिहास बताइदिनुपर्छ । जुनडिसेम्बर १९४८ मा गठित एसक दर कमिसनले भारतमा भाषाका आधारमा राज्यको पुनर्गठन हुन सक्तैन भन्ने सिफारिस गर्यो । यसलाई मानिसले विरोध गरे । तर पनि भारतमा रजौटाहरूका ५६४ र अरू पनि प्रान्त गठन गर्न सम्भव थिएन । त्यसैले जवाहरलाल नेहरू र बल्लभ भाइ पटेलले जोडदार विरोध गर्दै ससाना भाषिक राज्य गठन गर्न इन्कार गरे । उनीहरूले दर कमिसनको सिफारिसलाई स्वीकार गरे । दर कमिसनको सिफारिसमा भनियो, 'भाषिक आधारमा राज्यको गठन हुनु हुँदैन । राज्यको पुनर्गठन प्रशासकीय सुगमता र सहजताका आधारमा मात्र हुनुपर्छ ।' डिसेम्बर १९४८ देखि अप्रिल १९४९ जभीपी (जहार, बल्लभ र पट्टा सीतारामैया) कमिटीले काम गर्यो । यस समितिले शक्तिशाली केन्द्रीय सरकारको वकालत मात्र गरेन, यसले थोरै प्रान्तहरूको अवधारणाको वकालत गर्यो । यसले पनि दर कमिसनको 'प्रशासकीय सुगमता र सहजता' को सिद्धान्तलाई आत्मसात गर्यो र संविधानसभाले पनि यही सिद्धान्तलाई ग्रहण गर्यो । अम्बेडकरले 'समूहका आधारमा राज्यको गठन गर्ने सिद्धान्तको तीव्र विरोध गरे । उनले व्यक्तिको अधिकारलाई प्राथमिकता दिए' । तत्कालीन परिस्थितिमा 'भाषिक' आधारमा पुनर्गठनलाई मान्यता दिँदा भारतको स्थायित्व र सुरक्षामा प्रतिकूल अवस्था सिर्जना हुने मान्यतालाई संविधानसभाले ग्रहण गर्यो । सन् १९५३ मा फजल अली कमिसन गठन भयो । यस आयोगले विस्तृत अध्ययन गर्यो । यसले लाखौं मानिससँग छलफल गर्यो । अन्त्यमा यसले राज्य पुनर्गठनका चारवटा आधार तोक्यो । ती थिए (१) राष्ट्रिय एकता र राष्ट्रिय सुरक्षा राज्य पुनर्गठनको मुख्य आधार हुन् । तिनीहरूलाई कुनै हालतमा नजरअन्दाज गर्न मिल्दैन । (२) भाषिक तथा सांस्कृतिक (जातीय) एकरूपता राज्यको पुनर्गठन गर्दा ध्यान दिनुपर्ने एउटा आधार हो तर त्यो मात्र आधार होइन । (३) आर्थिक, वित्तीय तथा प्रशासनिक सुगमता अर्को अनिवार्य आधार हो । (४) योजना निर्माण तथा जनकल्याणका कार्यहरूको सहजता र सुगमता राज्य पुनर्गठनका अरू आधार हुन् । यस सिफारिसकै आधारमा भारतमा राज्य पुनर्गठन गरियो र अहिले पनि यिनै आधारमा राज्यको पुनर्गठन हुने गर्छ । भारतको व्यवस्थापिकाले कुनै नयाँ राज्यलाई मान्यता दिँदा यस्तै आधार ग्रहण गर्दछ । नेपालको संविधान निर्माण गर्दा यिनै मान्यतालाई नमानी वर्तमान संविधानलाई अस्वीकार गर्नु कुन अर्थमा लोकतान्त्रिक दृष्टिकोण हुन जान्छ ? संविधानको विरोध गर्नेहरूले भारतको फजल अलि कमिसनको प्रतिवेदन पढ्न पाउने व्यवस्था सरकारले गरिदिए राम्रो हुन्छ । भाषिक र सांस्कृतिक आधारमा राज्यको पुनर्गठन गर्ने हो भने भारतले बंगाल, त्रिपुरा र आसामलाई किन एउटै प्रान्त बनाएन ? भाषाका आधारमा गर्ने हो भने सिक्किम र दार्जिलिङ किन एउटै प्रान्त भएनन् ? विहार र उत्तर प्रदेश किन एउटै प्रान्त भएनन् ? किनभने भारतीय सरकारको राज्य पुनर्गठन आधार प्रशासनिक सुविधासँग जोडिएको छ । त्यसो हो भने 'के नेपालले यही आधार ग्रहण गर्दा भेदभाव गरेको हुन जान्छ ? ' हो, नेपाली नेताहरू यी तर्कहरू उठान सक्तैनन् । उनीहरूलाई माथि उल्लिखित कमिसनहरूको सिफारिसका बारेमा थाहा पनि छैन होला । संविधान निर्माण गर्दा विज्ञहरूलाई भारतको संविधानसभाले जस्तै छलफलका अवसरहरू दिएको भए यस्ता छलफलहरू विषद् रूपमा छलफलमा आउने थिए । बेलायती शासकहरू भारतमा भाँडभैलो मच्चाइरहेका थिए । उनीहरू भारतलाई विभाजन गर्न चाहन्थे । त्यसैले भारतको संविधानसभामा यसको प्रतिकारका रूपमा एउटा व्यवस्था गरियो, त्यो हो धारा ५१, जसले भारतको विदेश नीति पञ्चशीलका सिद्धान्तमा आधारित, अरू देशको आन्तरिक मामिलामा हस्तक्षेप नगर्ने नीतिका रूपमा घोषित भयो । अतः भारतको संविधानको धारा ५१ अनुसार भारतले अरू देशको आन्तरिक मामिलामा हस्तक्षेप नगर्ने नीतिअनुरूप नेपालको राज्य पुनर्गठनका विषयमा सल्लाह दिने अवस्था नै उठ्दैन अन्यथा बेलायतले भारतलाई विभाजन गर्न खेलेको नाजायज कार्यलाई नेपालीहरूले कसरी विरोध गर्ने होला ! भारतमा भाषिक तथा सांस्कृतिक आधारमा राज्यको पुनर्गठन गर्ने त्रुटिपूर्ण नीति सन् १९१७ को भारतीय कांग्रेसको पहिलो राष्ट्रिय सम्मेलनले पारित गरेको निर्णयमा आधारित थियो, जसको जालोमा स्वतन्त्र भारतको सरकार फस्यो । नेपालको अवस्था पनि यस्तै हो । क्रान्तिलाई जनसमर्थन प्राप्त गर्नको लागि एमाओवादीले उठाएको जातीय राज्यको जालोमा एमाओवादी आफैँ फस्यो अहिले । महात्मा गान्धी पनि सुरुमा भाषिक राज्यका समर्थक थिए । तर पन्जाब, आन्ध्र प्रदेश, बम्बै, महाराष्ट्र र मद्रासका घटनाले गान्धीको पनि चेत खुल्यो । त्यसैले गान्धीले पनि यस मान्यतालाई त्यागिदिए । अर्थात् भाषिक तथा सांस्कतिक आधारमा गरिने राज्यको पुनर्गठनबाट भारतले गम्भीर विखण्डनको अवस्था बेहोर्नुपर्नेछ भन्नेमा महात्मा गान्धी, मौलाना आजाद, सरदार बल्लभभाइ पटेल र जवाहरलाल नहरूको एउटै मान्यता बन्यो । सन् १९२० को नागपुर कांग्रेस पछाडि भाषिक आधारमा राज्य पुनर्गठन गर्ने प्रतिबद्धतालाई व्यवहारमा कार्यान्वयन गरियो र नेपालमा माओवादीले दसबर्से द्वन्द्वकालमा जातीय क्षेत्रहरू खडा गरी पार्टीका संगठनहरू निर्माण गरेजस्तै भारतमा कांग्रेसले पनि आफ्ना कमिटीहरूको निर्माण भाषिक प्रान्तका आधारमा गर्यो । पछिल्ला समयमा पटेल, नेहरू, गान्धी, अम्बेडकर जस्ता नेताहरूका विचार उनीहरूका आत्मकथाहरूमा पढ्दा सबैले यसरी भाषिक प्रान्तहरूको गठन गर्ने कार्यले नै भारतको विखण्डनको बीउ रोप्यो भन्ने महसुस गरेको अभिव्यक्ति पाइन्छ । भाषिक प्रान्तको गठन गर्ने कार्य भारतीयहरूलाई समूहमा विभाजित हुन प्रेरणा दिने कार्य थियो । त्यही बिरुवालाई, अर्थात् 'समूहकृत' गरी अधिकार प्रदान गर्ने र राज्य निर्माण गर्ने कार्यले नै 'पाकिस्तान र हिन्दुस्तान' को अवधारणा विकास भयो । भारत हिन्दी बोल्न हिन्दुस्तानी र उर्दु बोल्ने पाकिस्तानी खेमामा विभाजित भयो । यो घटना एकीकृत भारतको लागि स्वतन्त्रताको घोषणाताकाको संक्रमणकालका लागि एउटा दुर्भाग्य थियो । यही घटनाले दक्षिणपश्चिम भारतका जनताले भाषाका आधारमा राज्य पुनर्गठनको माग राखे । अर्थात् भारतको विभाजनको बीउ भारतीय कांग्रेसको सन् १९१७ को अधिवेशन र सन् १९२० को नागपुर अधिवेशनबाट रोपिएको थियो, जुन नक्कल माओवादीले उसको दसबर्से क्रान्तिको समयमा गर्यो । सन् १९३७ मा नेहरूले भाषिक आधारमा राज्यको गठन गर्ने मान्यता दोहोर्याए । यसको कारण थियो ब्रिटिस उपनिवेशविरुद्धको आन्दोलनलाई जनताको समर्थन प्राप्त गर्नु । तर सन् १९४७ सम्म आइपुग्दा 'जनताको व्यापक समर्थन प्राप्तिको लागि रोपिएको भाषिक प्रान्तको बिरुवाले मद्रास, आन्ध्रमा, तेलंगाना, गुजरात र महाराष्ट्रमा विद्रोह, आन्दोलन, हिंसाको रुख बन्ने अवस्था प्राप्त गरिसकेको थियो । यसै पृष्ठभूमिमा ५६४ वटा रजौटाहरू स्वतन्त्रता वा प्रान्तको हैसियत माग्न थालिसकेका थिए । नेहरूले थाहा पाए त्यसताका जनसमर्थनको लागि रचिएका गलत रणनीतिले स्वतन्त्रतापछिको भारत विखण्डनको चुनौतीबाट घेरिएको थियो । त्यसैकारण सन् १९४७ मा सरदार बल्लभभाइ पटेलको सहयोग र सल्लाहमा नेहरूले आफ्नो भाषिक प्रान्तको अडान परिवर्तन गरे । यस निर्णयमा सी गोपालाचारी पनि सहमत थिए । सरदार पटेलले संविधानसभाभित्र कांग्रेसको पुरानो भाषिक प्रान्तको अवधारणा बदल्न ठूलो संघर्ष गरे । नेहरूले गान्धीलाई पनि भाषिक प्रान्तको अवधारणा गलत थियो भनी सहमत गराए । त्यसले जेभीपी (जहार, बल्लभ, पट्ट सीतारामैया) कमिटीले भाषाको आधारमा राज्यको पुनर्गठन गर्ने प्रक्रिया कम्तीमा १० वर्ष रोक्यो । नेपालको वर्तमान अवस्था पनि यस्तै खतरनाक छ । जारी गरिएको संविधान कार्यान्वयन नगरेर, प्रधानमन्त्री संशोधनको सहमति जुटाउने नाममा आफूलाई विवादास्पद बनाउने मात्र होइन, राष्ट्रमा पुनः आन्दोलनको राँको लगाउने प्रयास गर्दैछन् । उनले नेहरूले १० वर्ष राज्यको पुनर्गठन रोकेजस्तै, संविधान कार्यान्वयनमा लागि पाँच वर्षको लागि संविधान संशोधनको प्रक्रिया रोक्नुपर्छ । भारतीय नेताले सन् १९४७ ताका गरेका कार्यहरू र तिनीहरूबाट नेपालले पाठ सिक्नुपर्छ । भारतले सल्लाह दिँदा उसलाई उसकै इतिहास दोहोर्याई दिनुपर्छ । सन् १९४७ मा भारतले लोकतन्त्रको स्थायित्व र राष्ट्रिय सुरक्षाको लागि भाषिक आधारमा राज्यको पुनर्गठन गर्ने कार्यलाई १० वर्षको लागि रोक्ने कार्य जायज थियो भने लोकतन्त्रको स्थायित्व र नेपालको राष्ट्रिय एकताको लागि नेपालले पनि त्यस्तै कदम लिनु अवान्छित हुँदैन । जातीय र क्षेत्रीय राज्यको माग गर्नेहरूलाई भारतको इतिहास पढ्न जानुहोस् भनी सल्लाह दिनुपर्छ । भारतमा मूलतः तीनवटा भाषिक आन्दोलनहरू उठे । पहिलो हो, पन्जाबको आन्दोलन । सिखहरूले आफ्नो बाहुल्य देखाई पश्चिमी पन्जाबमा छुट्टै राज्यको माग राखे । अकाली दलको गठन भयो । मास्टर तारा सिंहले छुट्टै सिख राज्यको माग गरे । सम्पूर्ण पन्जाबमा ८८ प्रतिशत हिन्दु थिए । पश्चिमी पन्जाबमा ५० प्रतिशत सिख थिए । यसकै आधारमा छुट्टै राज्य माग गरिएको थियो । तारा सिंहको दाबी थियो हिन्दु बाहुल्य पन्जाबी भाषा र संस्कृतिको लागि खतरा थियो । चेन्नाईलाई मद्रासमा राखियो, आन्ध्रमा लगिएन । आन्ध्रबाट तेलंगाना छुट्टियो । बम्बैलाई महाराष्ट्रमा राखी गुजरात छुट्याइयो । यस क्रममा हजारौं मानिस मारिए । भारत ससाना प्रान्तमा विभाजित हुने क्रम जारी छ । यी आन्दोलनले भारतको विखण्डनका रेखा कोरेको महसुस गरी अब उप्रान्त कडाइका साथ भाषा र संस्कृतिका आधारमा राज्यको गठन नगर्ने भारतीय सरकारले निर्णय गर्यो । यस आन्दोलनलाई मान्यता दिन भारतीय कांग्रेसले चाहेन । तब अहिले मधेसमा कतिपयले उठाइरहे जस्तै 'पन्जाब स्वतन्त्रता' को नारा तारा सिंहले लगायो । उसलाई पक्राउ गरी जेल हाल्ने कार्य कांग्रेस सरकारले गर्यो । तारा सिंहलाई धनी र माथिल्ला जातका जाटहरूको समर्थन थियो । तल्ला जातका जाटहरूले उसलाई समर्थन गर्दैनथे । यही यथार्थ नेपालको मधेसको हो । मधेसी नेपालीको करिब पाँच प्रतिशत प्रतिनिधित्व गर्ने मधेसी ब्राह्मण, राजपुत, कायस्थ, भूमिहार र यादवहरूले 'मधेसी' को लागि मधेसको माग गरिरहेका छन् । पन्जाबलाई विभाजन गर्न भारतले चाहेन, गरेन । सिख सम्प्रदाय र भाषाका नाममा राज्यको गठन गर्न भारतीय सरकार तयार भएन । सन् १९६६ मा इन्दिरा गान्धीले पन्जाब र हरियाणालाई दुई प्रान्तमा विभाजित गरिन् । परिणामस्वरूप पञ्जाबमा खालिस्तानको माग भयो । त्यसैले इन्दिरा गान्धीको ज्यान पनि लियो । भारतले यस तथ्यलाई बुझेको छ भने उसले नेपालको आन्तरिक मामिलाबाट हात झिक्नुपर्छ । प्रचण्डजीले पनि 'पन्जाब' को गठनपछि खालिस्तानको उदय भएको तथ्य हेक्का राख्नुपर्छ । अर्को आन्दोलन हो तेल्गु भाषाप्रान्त आन्दोलन । मद्रास प्रान्तबाट तेल्गुभाषी अलग राज्य बनाउन चाहन्थे । कांग्रेसले त्यसो गर्न मानेन । त्यसै रिसले टी प्रकाशमले कांग्रेसबाट राजीनामा दिए । सन् १९५२ मा श्रीरामालुले आमरण अनसन गरे । तर पनि सरकारले टेरेन । ५७ दिनमा उनी मरे । ठूलो संख्यामा मानिसहरू प्रहरीको कारबाहीमा मारिए । कांग्रेसको प्रख्याति समाप्त भयो तर पनि नेहरू झुकेनन् । अन्त्यमा आन्ध्र प्रदेशको गठन भयो । तर चेन्नाईलाई मद्रासमा राखियो आन्ध्रमा लगिएन । पछि आन्ध्रबाट तेलंगाना छुट्टियो । भारत ससाना प्रान्तमा विभाजित हुने क्रम जारी छ । बम्बै आन्दोलनको अर्को केन्द्र थियो । बम्बैलाई गुजरात र महाराष्ट्र आफ्नो बनाउन चाहन्थे । पछि बम्बैलाई महाराष्ट्रमा राखी गुजरात छुट्याइयो । तर हजारौं मानिसहरू मारिए । यी आन्दोलनले भारतको विखण्डनका रेखा कोरेको महसुस गरी अब उप्रान्त कडाइका साथ भाषा र संस्कृतिका आधारमा राज्यको गठन नगर्ने निर्णय भारतीय सरकारले फजल अली कमिसनको प्रतिवेदनका आधारमा गर्यो । यस कमिसनमा केएम पानीकर र एचएन कुन्जुरु सदस्य थिए । यस प्रतिवेदनले अब उप्रान्त राज्यको पुनर्गठनको लागि चारवटा आधारहरू दियो । त्यसकै आधारमा 'राज्य पुनर्गठन ऐन १९५६' संसद्ले पारित गर्यो । प्रधानमन्त्री प्रचण्डले मधेसी दलसँग यसै ऐनमा आधारित भई छलफल गर्नु उचित होला । जुन कुरा 'रोटी बेटीको' सम्बन्ध भएको भारतमा स्वीकार गरिएको छैन, नेपालले कसरी गर्न मिल्ला र ?"
कुलिनको प्रतिस्पर्धा,"भारतको गोवामा एउटा कार्यक्रममा भाग लिन पुगेका कांग्रेसका सभापति शेरबहादुर देउवाले देखेका र भेटेका विषयलाई लिएर नेपालमा उत्रिनेबित्तिकै 'हावादारी कुरा लेखिदियो' भन्दै पत्रपत्रिकालाई दोष दिए । उता उनकै पार्टीका अन्य पदाधिकारीले सभापति देउवाको गोवाको भेटघाटलाई लिएर विज्ञप्ति जारी गरी असन्तोष व्यक्त गर्यो । यस विषयमाको हावादारी भयो भन्दा पनि झूटोको खेती कति संस्थागत भएछ, चिन्ताको विषय मात्रै रहेन । विदेश रहँदा एउटा अनुहार, स्वदेशमा रहँदा अर्को अनुहार । सत्तामा पुग्दा एउटा आकृति र विपक्षमा रहँदा अर्को । जनतामा पुग्दा दयनीय मुखौडा र पदमा पुगेपछि दानवीय दिमाग । अहिले प्रायः सबैथरी राजनीतिक दल र तिनका नेताको असली आकृति त्यही नै हो दोहोरो मापदण्ड । 'द इकोनोमिस्ट' पत्रिकाका वासिंटन कार्यालयका प्रमुख डेभिट रेनेले विगत २० वर्षमा चारवटा महाद्वीपका चुनावी माहोल अवलोकन गरेपछि लेखेछन्, 'राजनीति गर्नेहरू प्रायः सबै चीजहरूको नक्कल गर्न सक्छन् ।' डेभिट रेनेले नेपालको राजनीति कति ख्याल राख्छन्, थाहा भएन, परन्तु नेपाली जनताले तिनको निक्र्योल बुझेको वर्षौं भइसकेको छ । खासगरी विगत १० वर्षमा सक्कलीभन्दा नक्कली अनुहारको बिगबिगीले राष्ट्रियता, प्रजातन्त्र र संविधान सबै अवयव हावादारी लाग्न थालेको छ किनभने तिनीहरूको विगत र वर्तमान एवं राष्ट्रमा विद्यमान सूचकांकहरूले त्यही प्रमाणित गर्दैछ । विश्वेश्वरप्रसाद कोइरालाले भनेजस्तै राष्ट्रियता खोज्न आफ्नै देशको माटो समातेर अन्तर्मनको आवाज सुन्न गरेको आह्वानलाई प्रायः सत्ता राजनीति गरिराख्ने कांग्रेसका कुलिनहरूका निम्ति राष्ट्रियता पनि औँसी र पूर्णिमाजस्तो भइराखेको छ । जब सत्तामा हँुदैन तब भूकम्पपीडितप्रति ठूलै सहानुभूति दर्शाउने माननीयहरू जब सत्तामा पुग्छन् तब आफ्नै तलब खर्च बढाएर जनताप्रतिको आफ्नो माया र सद्भाव राम्र्रै देखाएका छन् । जनताप्रति जिम्मेवार थिए र छन् भने एकपटक सोचून्, भूकम्पले उठीबास लगाएका घरपरिवारले विगत २० महिनासम्म कसरी जीवन गुजारिराखेका छन् ? तिनका बालबालिकाको पठनपाठन कसरी भइराखेको छ ? ती क्षेत्रका जनताको स्वास्थ्यस्थिति कस्तो छ ? जे जसले विगत २० महिनामा ५० हजारजति रकम पाए तिनले कसरी घर बनाउने जबकि माननीयहरूको महिनावारी खान्की नै ५० हजारले नपुगेर तिनै जनताका कर भार बढाउन पुगे ? कस्तो राष्ट्रियताको वकालत गर्दै हुनुहुन्छ जनता बलियो कि नेता ? आफ्ना निर्बल र निरीह जनता चुसेर राष्ट्रियता कहिल्यै मोटाउँदैन तर कुलिन राजनीति गर्नेहरू त्यसैलाई ठूलो राष्ट्रियता भन्दै कुर्लन्छन् । हुन त राजनीति गर्नेहरूले आफूलाई सधैँ उच्च वर्गको र अमूल्य ठान्छन् तर सर्वसाधारणको जीवन मूल्य खासै नभएको यथार्थ विगत २० वर्षमा स्थापित गरेका छन् किनभने अहिले राजनीति गर्नेहरूलाई राज्यले पाल्नुपर्छ भने राज्यलाई जनताले पाल्नुपर्छ । त्यसैले राजनीति गर्नेहरूले जति ब्रह्मलुट गरे पनि जनताले तिर्नुपर्छ । अहिलेको नेपाल 'जर्ज ओर्वेल' ले 'एनिमल फार्म' मा वर्णन गरेजस्तै 'सबै जनावर बराबर हुन् तर केही जनावर अरूभन्दा खास समान हुन्' को यथार्थ चित्रण हो, चाहे जुनसुकै वादीका होऊन् । तिनै कुलिनहरूको स्वार्थमा राष्ट्रियता, प्रजातन्त्र र संविधान निसृतः हुने गर्दछ । त्यसैले नेपाली राष्ट्रियताका आधारहरू क्षयीकरण भइसकेका छन् । आवेग क्षणिक हुन्छ तर भावना नै चोट पुर्याउने काम कथित नेताहरू नै गर्दछन्, न कि जनता । कांग्रेस, माओवादी र एमालेले विगत १० वर्षदेखि गरी खाएको राज्यव्यवस्था 'कुलिन लोकतन्त्र' हो जसमा जनताको अधिकार भनेको सिर्फ भोट मात्रै दिने हो, बाँकी सबै तजबिज उपल्लो वर्गमा निर्णय गरिन्छ । त्यसैले संविधान पनि 'कुलिन संविधान' को परिधिबाट जारी गरिएको थियो । फलस्वरूप आज राज्य प्रशासनिक संयन्त्र र संस्थाहरू जनताप्रतिको उत्तरदायी अथवा जवाफदेहीताको सट्टामा नेता अथवा दलप्रतिको वफादारीलाई संस्थागत गर्ने प्रयत्न भइराखेको पाइन्छ । कांग्रेसमा प्रजातन्त्रिक मूल्य र मान्यता ह्रास भएको बीसौं वर्ष भइसकेको छ । त्यसैले आजको नेपालमा प्रत्येक वर्ष सत्ता परिवर्तन भइराख्छ, पालैपालो सबैजना कुलिन बन्ने प्रतिस्पर्धामा छन्, तर सत्ता, स्रोत र साधनहरूमा पहुँच नहुने सामान्य नागरिक झन् दरिद्र बन्दैछन् । देशका विश्वविद्यालयलगायत राष्ट्रिय संस्थाहरू दलीय पक्षघातले पीडित छन् । किनभने विधिको राज्यमा कुनै पनि दल वा कुनै पनि नेता विश्वास गर्दछन् भन्ने कुनै सामान्य आधार नै छैन । सबैथरी व्यक्तिको शासन चाहन्छन् र राष्ट्रिय सम्पत्ति र स्रोतमाथि आफ्नै पेवा ठान्छन् । त्यसलाई जनताको निम्ति गरिने राजनीति भनिँदैन । व्यक्तिको शासनको सबैभन्दा पछिल्लो उदाहरण अख्तियार दुरुपयोग आयोग हो, जसको भ्रष्टाचार लगाउने विधि कहिल्यै पारदर्शी भएनन् न त ती जनताप्रति जवाफदेही भएको कुनै आधार प्रस्तुत गर्न सके । अमूक व्यक्तिलाई अमूक उद्देश्य पूर्ति गर्न कुलिनहरूले गरेको कार्यलाई जनताले सधैं ताली पिट्नुपर्छ भन्ने छैन । के नेपाली राजनीतिमा नेपाली कांग्रेसका चारजनाबाहेक अरू कसैले भ्रष्टाचार गरेका छैनन् ? विधिको शासन भएको भए यो सही उत्तर पाउने अपेक्षा गर्न सकिन्छ । अब कुलिनतन्त्रको अर्को पाटोले संविधान र संघीयता आफैं दलदलमा फसेको छ । दलका कुलिनहरूले उर्दी फरमान जारी गर्छन् फलानो प्रदेश काट्न पाइँदैन, स्थानीय सरकारको संख्या यति बनाउने भए तिमीहरूको दस्ताबेज चाहिँदैन । कस्तो लोकतन्त्रको अभ्यास हो यो जहाँ कुलिनले जे चाहन्छन् त्यहीअनुसार सबैले हिसाबकिताब मिलाउनुपर्ने ? जनताको भूमिका शून्य भएको तन्त्र, प्रजातन्त्र वा लोकतन्त्र होइन, त्यसैले अहिले नेपाल राजनीतिका कुलिनहरू सत्ता र शक्तिका अन्य कुलिनहरूसँगै मिलेर चलाएको 'कुलिनतन्त्र' मात्रै हो, जहाँ जनतालाई यदाकदा 'गणेश' को भूमिका देखाइन्छ । राजनीति गर्नेहरूले जनताका निम्ति निःस्वार्थ सेवा गरिराखेका छन् भन्ने यथार्थमा विश्वासको संकट मौलाउँदै गएपछिको एउटा ज्वलन्त दृष्टान्त भर्खरैको अमेरिकन राष्ट्रपति चुनावले पनि इंगित गर्दछ । समकालीन कुलिन राजनीतिका एकएक पारखीहरूलाई पछि पार्दै चुनाव जित्न सफल, निर्वाचित राष्ट्रपति डोनाल्ड ट्रम्पलाई मत दिने करोडौं जनता मूर्ख हुन् र ? राजनीति गर्नेहरूले आफ्नो धरातल बिर्संदै गएपछि अनपेक्षित परिणाम देख्न र भोग्न पाइन्छ र नेपालमा पनि त्यस्तै परिदृश्यहरू अवश्यम्भावी बन्दै गएको छ । वामपन्थीहरूले पुरानो सामान्तवाद उन्मूलन गरेको दाबी गरे पनि स्वयं नयाँ कुलिनतन्त्रमा परिणत भएको यथार्थ स्विकार्न गाह्रो मान्छन् भने उता भुइँफुट्टाको कब्जामा रहेको नेपाली कांग्रेसमा प्रजातन्त्रिक मूल्य र मान्यता ह्रास भएको बीसौं वर्ष भइसकेको छ । त्यसैले आजको नेपालमा प्रत्येक वर्ष सत्ता परिवर्तन भइराख्छ, पालैपालो सबैजना कुलिन बन्ने प्रतिस्पर्धामा छन्, तर सत्ता, स्रोत र साधनहरूमा पहुँच नहुने सामान्य नागरिक झन् दरिद्र बन्दैछन् । सरकारी तथ्यांकले त्यही प्रमाणित गर्छ, कुनै हावादारी तर्क होइन । नेता झूट तर सच्चा राजनीति कदापि हुन सक्दैन ।"
फ्राङ्क रिवेरी सन् २०१८ सम्म वार्यन म्युनिखमै रहने,"काठमाडौंः फ्राङ्क रिवेरीले वार्यन म्युनिखसँग नयाँ सम्झौता गरेका छन्। विङ्गर रिवेरीले वार्यन म्युनिखसँग आइतबार थप दुई वर्षको नयाँ सम्झौता गरेका हुन्। ३३ वर्षीय रिवेरी अब सन् २०१८ सम्म वार्यन म्युनिखमै रहनेछन्। सम्झौतापछि रिवेरीले वार्यनबाट थप दुर्इ वर्ष खेल्न पाएकोमा आफू खुशी भएको बताएका छन्। उनले भनेका छन्,फुटबलका लागि यो महान क्लब हो। यो शहर आफ्नै घर जस्तो भइसकेको छ। रिवेरीको यो सिजनको अन्तिममा वार्यन म्युनिखसँगको सम्झौता सकिँदै थियो। रिवेरी मार्सिल्लीबाट सन् २००७ मा वार्यनसँग आबद्ध भएका हुन्। रिवेरीले अहिलेसम्म ६ वटा बुन्डेसलिगा र एक पटक च्याम्पियन्स लिग फुटबलको उपाधि जितेका छन्। वार्यनबाट रिवेरीले सवै खाले १८ वटा उपाधि जितेका छन्।"
बार्सिलोना मसँग मात्रै भर परेको छैनः मेसी,"काठमाडौंः बार्सिलोना ला लिगा फुटबलको अघिल्लो खेलमा मालागासँग गोलरहित बराबरीमा रोकिँदा लियोनल मेसीलाई टोलीमा थिएनन्। तर, त्यसपछि भएको च्याम्पियन्स लिग फुटबलको समूह चरणको खेलमा सेल्टिकविरुद्ध मेसीलाई मैदान उतारियो र त्यो खेलमा दुई गोल गर्दै मेसी खेलमा फर्किए। च्याम्पियन्स लिग फुटबलको उक्त खेलपछि सेल्टिकका प्रशिक्षक ब्रेन्डन रोजर्सले मेसी टोलीमा हुँदा बार्सिलोनाले खेल आफ्नो पक्षमा पार्न सक्ने बताएका थिए। तर, मेसी भने उनको भनाइमा सहमत छैनन्। मेसीले बार्सिलोना आफूसँग मात्रै भर नपरेको बताउँछन्। उनले आफ्नो अनुपस्थितिमा पनि बार्सिलोना जित निकाल्न सफल हुने बताए। उनले भने,म टोलीमा नहुँदा पनि बार्सिलोना जितका लागि संघर्ष गर्दैन्। बार्सिलोना ममा मात्रै भर परेको छैन र पर्दैन पनि, २९ वर्षीय मेसीले बार्सिलोनामा आयोजित एक कार्यक्रममा भने,म विश्वैकै उत्कृष्ट टिममा छु। बार्सिलोना एउटा खेलाडीमा भर पर्दैन।"
रोनाल्डो पुरानै लयमा फर्किएः जिदान,"काठमाडौंः रियल मड्रिडका प्रशिक्षक जिनेदिन जिदानले स्टार खेलाडी क्रिष्टियानो रोनाल्डो आफ्नो पुरानो लयमा फर्किएको बताएका छन्। ला लिगा अन्तर्गत स्पोटिङ गिजोनविरुद्ध दुई गोल गर्दै रियल मड्रिडलाई कठिन जित दिलाएका रोनाल्डो अहिले फर्ममा आएको जिदानले बताएका हुन्। चोटमुक्त भएर मैदान फर्किदा सुरुमा गोल गर्न नसकेपनि रोनाल्डो अहिले आफ्नो पुरानो लयमा फर्किएको जिदानले बताए। रोनाल्डो भनेको हो यही हो। जसले जुनसुकै खेलमा जतिबेला पनि गोल गर्न सक्छ, जिदानले भने,कहिलेकाहीँ उसले गोल गर्न नसक्दा मान्छेहरु रोनाल्डोले राम्रोसँग खेलेन भन्ने गर्छन्। क्रिष्टियानो रोनाल्डोले ला लिगाका पछिल्ला दुई खेलमा पाँच गोल गरेका छन्। युरो कप २०१६ को फाइनल खेलमा घाइते भएका रोनाल्डो चोटमुक्त हुँदै खेलमा फर्किएपनि रोनाल्डोले गोल गर्न नसकेको भन्दै आलोचना भइरहेको थियो। रोनाल्डोले ला लिगा फुटबलमा यो सिजन १० गोल गर्न सफल भए। रोनाल्डोपछि बार्सिलोनाका लियोनल मेसी र लुइस स्वारेजले ८८ गोल गरेका छन्।"
नेपाली फुटबलमा म्याच फिक्सिङ र अनिल गुरुङको खेल अनुभव,"काठमाडौं: उनी यतिबेला चुपचाप छन् । एकपछि अर्का परिवर्तनले नसोचेको समय हेरिरहेका छन्, हिँडिरेहका छन् । लाग्छ, उनीप्रति दुनियाँको चासो छैन । तर उनी एक कुनामा बसेर तमाम परिवर्तन नियालिरहेका छन्, अचम्मित मान्दै, वास्तविकतालाई स्वीकार गर्दै । सन् २०१५ को अक्टोबरको एक दिन अनिल गुरुङ राष्ट्रिय लिगको खेल खेलेर घरमा 'फ्रेस' हुँदै थिए । उनी आबद्ध मनाङ मस्र्यांङ्दी क्लबका एक खेलाडीले फोन गरेर तत्काल टेलिभिजनमा आइरहेको ब्रेकिङ न्युज हेर्न भने । हतारिँदै टेलिभिजन खोले । टेलिभिजनमा आइरहेको ब्रेकिङ न्युज थियो, खेल मिलेमतोको आरोपमा राष्ट्रिय फुटबल टोलीका कप्तान सागर थापासहित पाँचजना पक्राउ । त्यसमा राष्ट्रिय टोलीका अन्य दुई सदस्य पनि थिए । 'एकाएक सन्नाटा छायो, दिमागले केही सोच्नै सकेन' अनिल भन्छन् । त्यसको दुई महिनापछि नेपालले भारतको केरलामा दक्षिण एसियाली फुटबल महासंघ (साफ) च्याम्पियनसिप खेल्यो । सागरमाथिको आरोपपछि अनिल राष्ट्रिय टोलीको कप्तान नियुक्त भए । तर साफ च्याम्पियनसिपमा दुवै खेलमा पराजित हुँदै नेपाल समूहगत चरणबाटै बाहिरियो । 'बिर्सनलायक त्यो अर्को क्षण थियो । हामीले सुखद नतिजा निकालेर नेपाली फुटबलमा त्यतिबेला लागेको दाग बिर्साउन चुक्यौं । बरु अझ हाम्रो चोट बढ्यो', उनले भने । अन्तर्राष्ट्रिय प्रतियोगितामा नेपालको उपाधि दाबेदारी रहने प्रतियोगिता हो, साफ च्याम्पियनसिप । अघिल्ला लगातार दुई संस्करणमा नेपाल सेमिफाइनल पुगेको थियो । साफ च्याम्पियनसिप खेलेर फर्किएलगत्तै नेपालले बंगलादेशमा बंगबन्धु गोल्डकप खेल्न जाने तय भयो । दक्षिण एसियाली खेलकुद नजिकिरहेकाले त्यसलाई लक्षित गर्दै यू२३ खेलाडीलाई प्राथमिकता दिइयो । त्यसमा एन्फा एकेडेमीका पूर्वखेलाडीको बाहुल्य रह्यो । टोलीमा अनिललाई समावेश गरिएन । विराज महर्जनले टोलीको कप्तान गरे । 'मैलेमात्र होइन धेरैले यो प्रतियोगितामा नेपाली टोलीबाट अपेक्षा गरेको थिएन', अनिल भन्छन् । तर नेपाली युवा टोलीले सनसनीपूर्ण प्रदर्शन गर्दै उपाधि जित्यो । 'त्यतिबेला हामी हेटौंडामा प्रतियोगिता खेलिरहेका थियौं । नेपाली टोली फाइनल पुग्यो भन्ने समाचार नै हामीलाई अचम्मित बनाउन पर्याप्त थियो । टोलीमा प्रायः युवा भाइहरू थिए । उपाधि नै जित्लान् भन्ने सोचेको थिइनँ', अनिलले थपे । नेपाली टोलीले २३ वर्षपछि सिनियर अन्तर्राष्ट्रिय प्रतियोगिता जितेको दिन थियो त्यो । त्यसको एक महिनापछि दक्षिण एसियाली खेलकुद (साग) आयोजना हुँदै थियो । साग फुटबलका लागि नेपाली टोलीमा बंगबन्धु जित्दा टोलीमा रहेका प्रायः खेलाडीले निरन्तरता पाए । हुन त अनिलले यो प्रतियोगितामा खेल्ने अपेक्षा पनि गरेका थिएनन् । अन्ततः नेपालले सागमा पनि स्वर्ण जित्यो । नेपाली फुटबल टोलीले २३ वर्षपछि साग फुटबलमा स्वर्ण पदक जित्यो । 'नेपाली फुटबल एकाएक पूरै डाइभर्ट भयो । लगातारको असफलता, खेल मिलेमतो प्रकरण र साफको कमजोर प्रदर्शनपछि नेपाली फुटबलले तत्काल यो दिशा लेला भन्ने अनुमान गर्ने ठाउँ थिएन' अनिल भन्छन् । गत महिना नेपालले मलेसियामा एएफसी सोलिडारिटी कप खेल्यो । नेपालले प्रतियोगिताको उपाधि पनि जित्यो । त्यतिमात्र होइन, नेपालले लगातार जितेको यो तेस्रो प्रतियोगिता थियो । नेपाली फुटबलको सफलताको दायराले दक्षिण एसियाबाट एसिया पूरै छोयो पनि । 'राष्ट्रिय टोलीका लागि उपाधि जित्ने सपना पूरा भएकाले खुसी हुने धेरै कारण थिए । प्रतियोगितामा सहभागी टोली त्यति बलिया नभए पनि एएफसीको प्रतियोगिता जित्नु सामान्य उपलब्धि होइन' अनिल भन्छन् । यस प्रतियोगिताका लागि नेपाली टोलीको अफिसियल कप्तान अनिल नै थिए । तर अनिलले एउटै खेलमा पनि टोलीको कप्तानी गर्ने अवसर पाएनन् । उनले अधिकांश समय बेन्चमै बिताउनुपर्यो । 'मलाई गर्व छ मेरो युवा पुस्ताप्रति । सिनियर खेलाडी भएको हिसाबले यसको हिस्सा बन्न पाउनु वर्णन गर्न नसकिने कुरा रहेछ', उनले भने । अनिल सिनियर वर्तमान राष्ट्रिय टोलीका सबैभन्दा पुराना सदस्य हुन् । सन् २००७ मा उनले सिनियर राष्ट्रिय टोलीमा डेब्यु गर्दा एउटा पुस्ता सिनियर टोलीबाट बिदा हुने तरखरमा थियो जसले राष्ट्रिय टोलीबाट उपाधिको स्वाद चाख्न सकेन । गत बंगबन्धु गोल्डकपले धेरै पुराना खेलाडीलाई राष्ट्रिय टोलीबाट बिदा गर्यो । तर अनिल अटाइरहेका छन् । अन्य केही पुराना खेलाडीले पहिलो रोजाइमा ठाउँ पाउन छाडेका छन् । अहिले राष्ट्रिय टोलीबाट खेलिरहेका अन्य अनुभवी विराज महर्जन, भरत खवास, किरण चेम्जोङलगायत अनिलभन्दा करिब एक वर्षपछि मात्र सिनियर राष्ट्रिय टोलीमा आएका हुन् । युवा खेलाडीले बंगबन्धुको उपाधि जितेपछि त्यही टोलीमा भएका प्रायः खेलाडीले राष्ट्रिय टोलीमा लगातार निरन्तरता पाइरहेका छन् । समय यस्तो आएको छ कि अनिल अनुभवी खेलाडी हुन्, कप्तान हुन् तर वैकल्पिक खेलाडीका रूपमा पनि मैदान उत्रने अवसर पाउन छाडेका छन् । 'मलाई लागेको थिएन, यति चाँडै म लगातार बेन्चमै बस्नुपर्छ', अनिल अचम्म मान्छन् । सोलिडारिटी कप जितेर नेपाली टोली स्वदेश फर्किएपछि अनिललाई भेट्न म सातदोबाटोस्थित एन्फा कन्प्लेक्समा पुगेको थिएँ । कम बोल्ने स्वभावका अनिल एन्फा कन्प्लेक्सको एस्ट्रो टर्फ मैदानको एक छेउमा बसेर गफिरहँदा यसपटक उनी निकै बोल्ने 'मुड'मा देखिए । बंगबन्धु गोल्डकपले नेपाली फुटबलमा व्यापक परिवर्तन ल्याइदियो । युवा खेलाडीले नेपाली फुटबलमा सास भरे, इतिहास रचे । सन् २०१५ को अगस्टमा नेपालमै भएको साफ यू१९ च्याम्पियनसिपदेखि नै नेपालको सफलताको बाटो कोरिन थालेको हो । पहिलो पटक आयोजित उक्त प्रतियोगिता नेपालले जित्यो । बंगबन्धु गोल्डकपका लागि घोषित २३ सदस्यीय नेपाली टोलीमा धेरै खेलाडी यू१९ राष्ट्रिय टोलीकै थिए । सामुन्ने आइरहेको दक्षिण एसियाली खेलकुद (साग) लाई लक्षित गरी बंगबन्धुका लागि टोली पठाइएको थियो । 'युवा टोलीमा जोस थियो । उनीहरूले मेहनत गरे, टोलीमा एकता देखाए । उनीहरूले सबै कुरा बिर्सिएर खेले, सबै कुरा बिर्साइदिए', अनिल भन्छन् । लगातारकै सफलताका कारण नेपाली फुटबल यतिबेला चर्चामा छ । एकताका नेपाली फुटबलले सफलता हात नपार्दा अनिल भने चर्चामा थिए । सन् २००९ मा उनी इङ्लिस क्लब चेल्सीमा ट्रायल दिन जाने नेपाली फुटबलर उनी नै हुन् । तर चेल्सीमा उनले अवसर पाएनन्, स्थानीय क्लबमा चार महिना प्रशिक्षण गरे । त्यसपछि उनी भारतमा आएर आई लिग खेले । तीन वर्ष सिलोङ लाजोङबाट खेल्दा उनले कुल ६३ लाख रुपैयाँ लिएका थिए । लगत्तै उनले मनाङ मस्र्यांङ्दी क्लबबाट मासिक एक लाख रुपैयाँभन्दा बढी पारिश्रमिक लिएर खेले । यसबीचमा उनले मैदानभित्र सधैं अनुशासित र प्रतिभावान् खेलाडीका रूपमा आफूलाई स्थापित गरे, साथमा टिमवर्कमा विश्वास गर्ने खेलाडी पनि । उनी मैदानभित्र प्रायः 'सेल्फिसलेस' देखिए । ' युरोपियन क्लबमा हाम्रो सम्भावना कम छ । हामीले त्यहाँका स्थानीय क्लबमा प्रशिक्षण गरेर एसियाका मलेसिया, थाइल्यान्ड, भारतलगायत देशका लिगमा खेल्नुपर्छ' उनी भन्छन् । अनिलले घरेलु फुटबलमा मनाङका लागि प्रायः सबै सफलता हात पारेका छन् । पोखराको सहारा एकेडेमीमा दुई वर्ष रहेर सन् २००४ मा सहिद स्मारक ए डिभिजन लिग क्लब ब्रिगेड ब्वाइजमा आबद्ध भएका उनी थ्रीस्टार क्लब हुँदै सन् २००६ मा मनाङ पुगे । उक्त सिजन उनले मनाङका लागि लिगमा ३२ गोल गर्दै प्रतियोगिताकै सर्वाधिक गोलकर्ता बने । त्यसयता उनको रफ्तार तीव्र बेगमा बढ्यो । राष्ट्रिय टोलीबाट उनले हालसम्म नौ गोल गरेका छन् । प्रधानमन्त्री कप आमन्त्रण अन्तर्राष्ट्रिय प्रतियोगितामा नेपाल रातोले फाइनलमा श्रीलंकालाई हराउँदा अनिलले गोल गरेका थिए । उनी टोलीमा रहेका बेला नेपाल एएफसी च्यालेन्जकपमा छनोट भयो भने दुई पटक साफ च्याम्पियनसिपको सेमिफाइनल पुग्यो । अनिल गत बंगबन्धु अघि नेपाली टोली लगातार असफल हुनु दुर्भाग्यपूर्ण मान्छन् । ' यसअघिको टोलीले पनि राम्रो फुटबल खेल्थ्यो । बलिया टोलीसँग धेरै खेलेकाले नतिजा हाम्रो पक्षमा देखिएन । सन् २०१३ मा साफ च्याम्पियनसिप खेलेको नेपाली टोली निकै राम्रो थियो' उनी भन्छन् । नेपालमै आयोजना भएको सन् २०१३ को साफ च्याम्पियनसिपमा नेपाल सेमिफाइनलमा अफगानिस्तानसँग पराजित भएको थियो । अनिललाई लागेको थियो, नेपालले उपाधि जित्ने त्योभन्दा राम्रो अवसर अब पाउने छैन । राष्ट्रिय टोलीबाट खेल्न थालेयता सबैभन्दा धेरै दुःखी भएका थिए, त्यतिबेला । 'घरेलु मैदानमा खेलिरहेका थियौं, टोली उत्कृष्ट लयमा थियो, तालमेल देखिन्थ्यो', अनिल दुःखी हुनुका निकै कारण थिए । अनिलको विचारमा, त्यतिबेला नेपालले कम्तीमा एउटामात्र उपाधि जित्न सकेको भए, अन्य धेरै जित्नै सम्भावना हुने थियो । उनको दाबी छ, एउटा उपाधि जितेपछि आत्मविश्वास बढ्ने थियो । सोच्ने स्तर नै फरक हुने थियो । तर तीन वर्षपछि उनी अन्तर्राष्ट्रिय उपाधि जित्ने भाग्यमानी खेलाडी बन्न सफल भए । तर यो उपलब्धि चरम प्रतिकूलताबीच थियो । सम्पूर्ण नेपाली फुटबल जगत् खेल मिलेमतोको प्रकरणले निराश थियो । फुटबल खेलाडीहरू खुलेर बोल्न सक्ने अवस्था थिएन । खेलाडी पक्राउपछि अनिललाई यति धेरै फोन आयो कि उनले 'सेभ' नभएको नम्बरको फोन नै उठाएनन् । 'कसैलाई म राष्ट्रिय टोलीको खेलाडी हुँ भन्न पनि धेरै कुरा सोच्नुपर्ने अवस्था थियो', अनिल भन्छन् । उनले एउटा तीतो अनुभव पनि सुनाए । राष्ट्रिय लिगको अन्त्यतिर मनाङले गोदावरीमा टोलीलाई राखेको थियो । बिहानीपख मनाङका खेलाडी बाटोमा हिँडिरहेका थिए । नजिकैको चिया पसलबाट उनले कसैको आवाज सुने, यिनीहरू पनि यस्तै त हुने हुन् नि । ' चिया पसलमा फिक्सिङकै कुरा चलिरहेको रहेछ । हामीतिर हेर्दै एक अर्धबैंसेले त्यसोभन्दा निकै दुःख लागेको थियो', अनिलले सुनाए । उनलाई लाग्छ, नेपाली फुटबल टोलीले ट्रयाक समातेको छ, जसले निकै लामो यात्रा तय गर्न सक्छ । 'हरेक खेलाडी र टोलीको क्लिक हुने टाइम हुन्छ, त्यतिबेला क्लिक भयो भने माथि पुगिरहन्छ । नेपाली राष्ट्रिय टोलीको अहिलेको यो पुस्ताले त्यही गरिरहेको छ' , अनिल भन्छन् । युवा टोली र 'टिम सेट' भएकाले अबको केही वर्ष राष्ट्रिय टोलीमा यिनै खेलाडीको दबदबा रहने निश्चित छ । तर, नेपाली टोलीले गर्न अझै धेरै बाँकी छ । अन्तर्राष्ट्रिय उपाधि जिते पनि नेपालले आफ्नोस्तर देखाउने समय आउन बाँकी नै रहेको भनी समीक्षा गर्नेको पनि कमी छैन । हुन पनि नेपालले आफूभन्दा बलिया टोलीलाई हराएर अन्तर्राष्ट्रिय सफलता हात पार्न सकेको छैन । 'यो एउटा सुरुवात हो र यसलाई कायम राख्नुपर्छ । यत्तिमै सीमित हुनु हुँदैन', अनिल भन्छन्, 'त्यसका लागि अझ राम्रा टोलीसँग नियमितरूपमा अभ्यास खेल्नुपर्छ । राष्ट्रिय टोलीको प्रशिक्षणलाई थप मजबुत बनाउनुपर्छ ।' नेपाली फुटबलमा घरेलु लिग नभएको लामो समय भइसकेको छ । विभागीय क्लबका बाहेक अन्य खेलाडीसँग क्लबको अनुबन्धन छैन । अनिल, घरेलु लिग तत्काल सुरु नभए राष्ट्रिय टोलीका खेलाडीलाई समेत जोगाउन गाह्रो हुने बताउँछन् । 'खेलाडीलाई बचाउने र फुलाउने नै क्लबले हो । घरेलु लिग नभई यो सम्भव छैन । खेलाडीलाई नाम र इज्जतले मात्र हुन्न । उनीहरूको आर्थिक पक्ष सबल हुनैपर्छ । अनि हामी कति समय यी २०, २२ खेलाडीमा निर्भर भएर बस्ने । नयाँ खेलाडी उत्पादन गर्नु पर्दैन ?' , उनको प्रश्न छ । अनिल अब एउटा सुखद नतिजाको पर्खाइमा छन् , उनलाई लागोस्, मेरा लागि राष्ट्रिय टोलीबाट सन्न्यास लिने उत्तम अवसर यही नै हो । ०००"
