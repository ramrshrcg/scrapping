शीर्षक,विवरण
नेताहरू हो 'माधवी' नाटक हेर !,"गोविन्दबहादुर गोठाले नाटक घर सिल्पी थिएटर बत्तीसपुतलीमा 'माधवी' नाटक चलिरहेछ । गएको आइतबार यो नाटक हेरिसकेपछि आँखै रोकिएन र सोमबार पनि हेर्न गयौँ । कलाकारहरू छक्कै परे, तपाईंले त हिजो नै नाटक हेर्नुभएको होइन र ? मैले भनेँ, हो । आइतबारको शो हेरेर धित मरेन र आज पनि टिकट काटेर हेर्न आएँ । पौराणिक कथामा आधारित यस्तो प्रभावशाली नाटक यसअघि हेरेकै थिइन ! कथा पुरानो तर कलाकार जति सबै नयाँ पुस्ताका !! अझ भनौँ, प्रायः कलेज पढिरहेका विद्यार्थीद्वारा मञ्चित नाटक !!! माधवी महाभारतकी त्यस्ती पात्र हुन्, जसको बारेमा सुविख्यात लेखक मदनमणि दीक्षितले उपन्यास नै लेखे र मदन पुरस्कार हात पारे । दीक्षितलाई नल र दमयन्ती होइन, माधवी जस्ती महान् पात्रको बारेमा लेख्नुस् भनेर करिब तीन दसकअघि सुझाएका थिए, राप्रउ पोखरेलले । माधवी लेखिएको पच्चीस वर्ष पुगेको अवसरमा रूसी साँस्कृतिक केन्द्रमा आयोजित कार्यक्रममा दीक्षितले यो रहस्य उद्घाटित गरेका थिए । राप्रउले एक भेटमा भने, माधवी लेख्नुभयो भने समाजशास्त्रीय हिसाबले तपाईं धेरै कुरा भन्न सक्नुहुन्छ भनेर मैले 'मास्टर साहेब' लाई सुझाएको हूँ । उहाँ मेरा तर्कसँग सहमत हुनुभयो । माधवी उपन्यास लेख्नुभयो र उहाँ यही उपन्यासले अमर बन्नुभयो, पोखरेलले पुराना कुरा स्मरण गरे । तर शिल्पी थिएटरमा मञ्चन भइरहेको माधवी दीक्षितले होइन, प्रख्यात भारतीय लेखक भीष्म साहनीले लेखेको नाटक हो । जसको नेपालीमा अनुवाद, नाटकको परिकल्पना र निर्देशन युवा प्रतिभा टंक चौलागाईले गरेका हुन् । सोमबार, नाटक प्रदर्शनी सुरुआत गर्दै चौलागाईले सार्वजनिक रूपमा भने, आज नाटकका मूल लेखक साहनीको १०१औँ जन्मोत्सव परेको छ । भारतभर साहनीको जन्मजयन्ती मनाइँदै छ, नेपालमा हामी नाटक प्रदर्शन गरिरहेछौँ ! माधवी नाटक हेरिरहँदा र हेरिसकेपछि मलाई लागिरह्यो, पूर्वीय सभ्यता र संस्कृतिमा हामी कति धनी रहेछौँ ? यही नै हाम्रो धरोहर हो । विश्वमै प्राचीन र पुरातात्विक मानिन्छ, पूर्वीय सभ्यता । यही सभ्यताले नै हाम्रो सिंगो समाज र विश्वलाई नै गतिशील बनाइरहेको छ । महाभारतको मूल कथा पाण्डवकौरव गाथा हो । यसमा अन्य सयौँ कथा गाँसिएका छन्, जसलाई सबैले पढेका हुँदैनौँ । कुरोलाई नलुकाई भन्ने हो भने महाभारतको हाम्रो ज्ञान टीभी सिरियलबाट भएको हो किनभने महाभारत धेरैले पढेका हुँदैनन् । त्यसैले टीभीले माधवीलगायत धेरै कथाहरूको चर्चा पनि गरेन र त्यो गरेर साध्य पनि छैन किनभने महाभारत एकदमै ठूलो ग्रन्थ हो । पूर्वीय सभ्यताका सूचना र जानकारी, कथा र तथ्यांकका यतिधेरै पाटा छन्, तिनलाई पर्घेलेर अगाडि बढ्ने हो भने हाम्रो सभ्यता र संस्कृति यति अपहेलित, बेवास्ता र हिफाजत नगरिरहेको अवस्थामा रहने नै थिएन । हाम्रो सभ्यताभित्रको संस्कार, संस्कृति, दर्शन, मूल्यमान्यता र पुरातात्विक बिम्बहरूको जगेर्ना र त्यसको व्याख्या एकदमै जरुरी पनि छ । हामी अहिले त्यस्तो सँघारमा छौँ, हामीले गति लिन सके विश्व समुदायका अगाडि हामी समृद्ध र आकर्षित रूपमा स्थापित हुन सक्छौँ । संसारभरले हेर्ने, सुखानुभूति गर्ने डेस्टिनेसन बन्न सक्छ, हाम्रो मुलुक र पूरै दक्षिण एसिया । माधवी नाटक हेर्दा र हेरिसकेपछि पनि मनमा लागिरह्यो, हामी यही 'क्रसरोड' मा छौँ । हामी हाम्रो रैथाने ज्ञान र प्रयोगलाई विश्लेषण र अध्ययन गरी व्यावहारिक रूपमा समाजलाई अधिकतम लाभ हुने गरी नीति, योजना र कार्यक्रम बनाएर अघि बढ्न सक्छौँ । यो काम गर्न जरुरी पनि छ । नाटकभित्र के छ ? डेढ घन्टा मात्र मञ्चन गरिएको माधवी नाटकभित्र राजा ययातीसँग विश्वामित्र ऋषिका चेला गालब आठ सय अश्वमेधी घोडा दानको रूपमा माग्छन् । तर राजपाठ छोडेर आ श्रममा बसिरहेका राजाले आफूसँग घोडा नभएकाले त्यसको बदलामा छोरी नै दान दिन्छन् । छोरी किनभने, माधवीसँग चक्रवर्ती राजा जन्माउन सक्ने क्षमता हुन्छ । त्यही क्षमता प्रयोग गरेर त्यस्ता घोडा भएका राजासँग गालबले घोडा संकलन गरेर आफ्ना गुरुलाई गुरुदक्षिणा दिन सक्नेछन् ।बाबुछोरीबीचको कर्तव्यलाई दानको कारण बनाइएको छ । दानस्वरूप पाएकी माधवीलाई लिएर गालब घोडा खोज्न निस्कन्छन् । यात्रामा दुईबीच प्रेम अंकुरित हुन्छ । चक्रवर्ती छोरो जन्माउने आशा कताकता राखे पनि गालब गुरुऋणबाट मुक्त हुने लगावमै रहन्छ । जिम्मेवारीबाट मुक्त भएपछि दुवै सँगै रहने अभिलाशा प्रकट गर्छन् । चक्रवर्ती पुत्रका लागि लालायित एकपछि अर्को गर्दै तीनवटा राजाका वीर्य धारण गरी माधवीले छोरा पाइदिन्छिन् । सन्तान पाइसकेपछि पनि कुमारी बनिरहने शक्ति हुन्छ माधवीमा । तर संसारमा अश्वमेधी घोडा तीन राजासँग दुईदुई सयका दरले जम्मा ६ सय वटा मात्र रहेछन् । गालबको गुरुदक्षिणा निम्ति दुई सय घोडा पुग्दैनन् । गालबको प्रेममा आसक्त माधवीले अक्किल निकाल्छिन् । तीनवटा राजाबाट ६ सय घोडा गालबबाट पाएर आ श्रममा थुपारेका विश्वामित्रलाई नै चक्रवर्ती छोरा पाउन सहमत गराउँदै दुई सय घोडा गालबलाई उपलब्ध गराउँछिन् र आठ सय घोडा गुरुदक्षिणा दिएपछि गालब गुरुऋणबाट मुक्त हुन्छन् । त्यसपछि ययातीको आश्रममा माधवीको स्वयम्बर र गालबको दीक्षान्त समारोहको आयोजना गरिन्छ । त्यहाँ माधवीलाई भोग गरेर चक्रवर्ती छोराहरू पाएका राजा तथा ऋषि विश्वामित्र आएका हुन्छन् । गालब माधवीलाई भेट्न आतुर हुन्छ तर उसको व्यग्रता त्यतिखेर चकनाचुर हुन्छ जब माधवी चार वेत ब्याएकी जीर्ण बूढीका रूपमा प्रस्तुत हुँदै भन्छे, मेरो असली रूपमा मलाई स्वीकार गर गालब । बाबुले दान दिएको पुरुषसँगै म बाँकी जीवन बिताउन चाहन्छु ! तर गालब माधवीलाई कुमारीकै रूपमा खोज्छ, जो कर्तव्य निर्वाहको अनुष्ठानपछि मात्र प्राप्त हुन्छ । प्रधानमन्त्री प्रचण्ड मात्र होइन, जनताको तिरो खाएर जनसेवा गर्छु भन्ने राष्ट्रपति विद्यादेवी भण्डारी, सभामुख ओनसरी घर्ती र प्रधानन्यायाधीश सुशीला कार्कीहरूलाई पनि यो नाटक हेरेर पूर्वीय संस्कृति र सभ्यतामा नारीहरूको स्थान, उच्च गरिमामय, ओजस्वी, सौम्य, ज्यादती र कठोरताको पराकाष्ठा र कर्तव्यपरायणको अवस्थितिदेखि नारी हुनुमा गर्व गर्ने र अघि बढ्ने साहस मिल्नेछ, ऊर्जा प्राप्त हुनेछ । माधवी कुमारी हुन चाहन्न किनभने उसलाई अब चक्रवर्ती छोरो जन्माउनु छैन । गालब इन्कार गर्दै भन्छ, तिमीलाई मेरा गुरुले भोगेर छोरो जन्माएकाले म गुरुपत्नीलाई स्विकार्न सक्दिनँ । माधवी भन्छिन्, तिमी पुरुषहरू (विश्वामित्र, गालब, ययाती, राजा हर्यरचदिबोदास (उसिनेर) को अभिलाषा मबाट पूरा हुन हुने तर यथार्थ रूपमा मलाई स्विकारेर मेरो इच्छा तिमीबाट पूरा हुन किन नहुने ? यसमा नारीको रूपमा मेरो के दोष ? माधवीको यो भनाइबाट गालब नतमस्तक बन्छ । माधवी एकातिर लाग्छे, गालब अर्कोतिर ! नाटकमा माधवीको भूमिका निर्वाह गर्ने कलाकार अर्चना पन्थीको भूमिका यति सशक्त र जीवन्त छ, उनको एक्टिङ र डाइलगले नरुने दर्शक कोही हुँदैन । उनको धैर्य, शालीन, साहस, स्थिर र सौम्य नारीको प्रतिरूपको एक्टिङ दिव्य छ । त्यस्तै गालबको भूमिकामा धोती बेरेर लामो टुपी पालेका घिमिरे युवराज पनि कम जाज्वल्य छैनन् । ययातीको भूमिकामा जीवन बराल, विश्वामित्र राम केसी, हर्यश्च प्रदिप रेग्मी, दिवोदास सरोज अर्याल, तापस किशोरकुमार चौलागाई, मारिच सविन कट्टेल रहेका छन् । चरित्रहीन चेली माधवी हेरिरहँदा पश्चिमाहरूको डोकाको पैसा बोकेका चरित्रहीन चेलीहरूको नारीवादी आडम्बर सम्झनामा आइरह्यो । उनीहरूको कृत्रिम, ढोंगी जागरण प्रदर्शनको पटाक्षेप नाटकमा भइरह्यो । नाटकले चरित्रहीन चेलीको नाउँमा पश्चिमाहरूको खेल र त्यसका मतियार भएर 'स्वतन्त्रता, स्वाभिमान र स्वावलम्बन' को नाउँमा हाम्रो संस्कृति, सभ्यता ध्वस्त बनाउँदै हाम्रा नेता र नक्कली नारीवादी कन्सलट्यान्टहरूलाई आम्दानीको स्रोत बनाउँदै घुमाइरहेको आभास भइरह्यो । माओवादीहरू अहिले सत्तामा छन्, तर उनीहरूमा देखिएको साँस्कृतिक विचलन अहिले आमसंस्कृति बन्दैछ । यो गम्भीर कुरा हो र यो समाज विखण्डन गर्ने औजारको रूपमा प्रयोग भइरहेको छ । यिनको पहुँच र प्रयोग कतिसम्म भएको पाइयो भने लेखक, पत्रकार, मिडिया हाउस, सानाठूला पार्टीका नेतागण, ब्युरोक्रेट र स्वनामधन्य बुद्धिजीवीहरू सजिलो आम्दानीको नाउँमा मजैले प्रयोग भइरहेछन् । यो यस्तो प्रवृत्ति बनेर आएको छ, जसबाट सजिलै पैसा कमाउँदै सभ्यता संस्कृतिलाई ३६ सालमा जंगल फाँडे झैँ उजाड बनाउन उद्यत् छ । नयाँ जागरण यस्तो बेलामा स्वयंसेवी एव स्वआर्जन गर्दै नाटकका जाज्वल्यमान युवाहरू पूर्वीय सभ्यतासंस्कृतिसँग सम्बन्धित ग्रन्थ, साहित्यलाई नेपालीमा अनुवाद गर्दै नाटक मञ्चन गरिरहेछन् । नाटक हेर्दै गरेका एक दर्शकले भने पशुपतिको नजिकै रहेको बत्तीसपुतलीस्थित गोठाले नाटकघरमा (द्वारिका होटेल र बाजेको सेकुवाको बीच ठ्याक्कै पश्चिमपट्टि) यस्तो नाटक मञ्चन गरेर सभ्यता र संस्कृतिबारे आम दर्शकलाई दीक्षित गराइरहेछन् तर हाम्रा नीतिनिर्माता, ब्युरोक्रेट सेकुवा चपाउन र ककटेल खान दिनहुँजसो ती होटेल र रेस्टुरामा लाइन लाग्छन् । घन्टौँ बिताइरहेका हुन्छन् तर त्यो बलिरहेको दीप जसले पूर्वीय सभ्यता, संस्कृतिको प्रकाश देखाइरहेको छ, त्यहाँ पसेर डेढ घन्टाको नाटक हेर्न समय निकाल्दैनन् । टिठ लागेर आउँछ ।हस्तक्षेप गर ! हो यहीँनेर हो, हस्तक्षेप गर्ने ठाउँ । प्रचण्डले प्रधानमन्त्री बनेपछि भारतीय समकक्षी मोदीले झैँ तीन घन्टा सुतेर बाँकी २१ घन्टा मुलुकको लागि खर्चन्छु भनेका छन् । एउटा जिल्लाको र त्यो पनि एउटा भेगको उपस्थितिमा उद्घाटन र रिबन काट्ने कार्यक्रममा जान्न पनि भने । तर यस्ता ऊर्जावान् युवाहरूले प्रदर्शन गरिरहेको नाटक हेर्न उनले ९० मिनेटको समय व्यतित गरे भने ती दर्शकले बताए प्रचण्डले आफ्नो प्रतिज्ञा प्राप्त गर्ने ऊर्जा प्राप्त गर्ने थिए । त्यसैले हे पुष्पकमल, तिमी पनि डेढ घन्टाको समय निकाल र पूर्वीय सभ्यता र संस्कृतिबाट ऊर्जा प्राप्त गर । यसो गर्यौ भने तिम्रो हरेक दिनको तलब र भत्ता खाएको भार अलिकति भए पनि हलुका हुन सक्छ । प्रधानमन्त्री प्रचण्ड मात्र होइन, जनताको तिरो खाएर जनसेवा गर्छु भन्ने राष्ट्रपति विद्यादेवी भण्डारी, सभामुख ओनसरी घर्ती र प्रधानन्यायाधीश सुशीला कार्कीहरूलाई पनि यो नाटक हेरेर पूर्वीय संस्कृति र सभ्यतामा नारीहरूको स्थान, उच्च गरिमामय, ओजस्वी, सौम्य, ज्यादती र कठोरताको पराकाष्ठा र कर्तव्यपरायणको अवस्थितिदेखि नारी हुनुमा गर्व गर्ने र अघि बढ्ने साहस मिल्नेछ । ऊर्जा प्राप्त हुनेछ । त्यसैले पूर्वीय संस्कृतिमा नारी किन पुजनीय, आदरणीय, सम्माननीय र शक्ति स्वरूपाको रूपले आराध्य छन् ? यो प्रत्यक्ष हेर्न, देख्न र प्रत्यक्ष अनुभूति गर्न सक्छन् । त्यसैले हे देशका प्रमुखहरू हो, शिल्पी थिएटर गएर डेढ घन्टा बिताऊ ! नाटकमा तिमीले देख्नेछौ, शासकहरू, राजामहाराजाहरूको आततायी, भोगविलास, यौनक्रीडा, विच्छृंखलताको पराकाष्ठा कुन हदसम्म थियो ? पूर्वीय सभ्यताका शासक राजामहाराजाहरूप्रति घृणा सिर्जना हुने बिम्बहरू नाटकमा मनगे देख्न पाइन्छ । व्यंग्य र माधवीका कारुणिक भूमिकाले सबैका आँखा रसाउँछन् । प्रचण्डलाई नयाँ ऊर्जा प्रधानमन्त्री प्रचण्डजस्ता भावुक नेतालाई यो नाटकले नयाँ दृष्टिकोण दिन सक्छ । उनी पक्कै भावुक बन्छन्, रुन्छन् । महिलाप्रति कति संवेदनशीलता महसुस गर्छन् ? त्यो त नाटक हेरिसकेपछि मात्र थाहा हुन्छ । तर के कुरा पक्का छ भने नाटकले प्रधानमन्त्रीको रूपमा नयाँ के गरौँ भनेर अलमलिइरहेका प्रचण्डलाई दिशानिर्देश गर्नेछ, ती दर्शकले भने । उनले थपे, प्रचण्डले पत्नी सीता, पुत्र प्रकाशलाई र अझ छोरी र बुहारीलाई पनि साथ लिएर माधवी नाटक हेरे भने उनको परिवारभित्रको सांस्कृतिक विचलन ठेगानमा आउन सक्छ र परिवार नै संग्लिन पनि सक्छ । नाटक हेरिसकेपछि पूर्वीय सभ्यता, संस्कृति संरक्षण, उत्खनन र जागरणमा संलग्न अनुसन्धाताहरूसँगको छलफलमा निम्न दस कुरा सुझिए १)राजनीतिक पार्टीका कार्यकर्ता भर्ती गर्ने र जागिर खुवाउँदै गुटबन्दीको अखडाको रूपमा रहेका साँस्कृतिक संस्थान, एकेडेमीलगायत संस्थाहरूको विघटन गरी स्वयंसेवी युवा अभियानलाई राष्ट्रिय अभियानको रूपमा बढाउँदै तिनलाई थोरै आर्थिक सहयोग गरेर देशव्यापी जागरण सिर्जना गर्ने । २) प्रत्येक गाउँनगरपालिकामा नाट्यघर खोल्दै सार्वजनिक डबली र ओत लाग्ने छानोसहितको थिएटरको व्यवस्था गर्ने । ३) नगरगाउँपालिकामा यति धेरै प्रतिभावान् बालबालिका, युवा र वयस्क छन्, तिनलाई नाट्य, नृत्य, संगीत, व्यंग्य, कथा, कविता, मुक्तक, गजल र चुट्किला समूहको रूपमा आबद्ध भई आफ्नो प्रतिभा देखाउने र माझ्ने संस्कृतिको प्रवद्र्धन गर्ने । ४) विद्यालयस्तरका पाठ्यपुस्तकहरूमा नीतिकथा र नाटकहरूको अंश घट्दो क्रममा छ, त्यसलाई प्रत्येक तहमा अनिवार्य गर्ने । ५) विद्यालयस्तरमा बालबालिकालाई सहभागी गराई कम्तीमा विद्यालयको वार्षिकोत्सव, अभिभावक दिवस वा बालदिवसहरूमा अनिवार्य रूपमा नाटकसहितको साहित्यिक साँस्कृतिक कार्यक्रम अभियान सुरु गर्ने । ६) सहरकेन्द्रित सडक नाटकको नाउँ परिवर्तन गरी आँगन, बगैँचा, चौतारी, चौर, बगर नाटक जस्ता नयाँ जागरण अभियानका साथ पूर्ण, एकांकी, गीतिनाटक सुरु गर्ने । ७) दसैँतिहार, छठ, इद, लोसार, माघी, फागुजस्ता राष्ट्रिय पर्वहरूको अवसरमा वार्षिक रूपमा पूर्वीय सभ्यता साँस्कृतिक जागरण नाटक फेस्टिबल सुरु गर्ने । ८) प्रत्येक गाउँनगरपालिकामा पूर्वीय सभ्यता, संस्कृति प्रवद्र्धन गर्दै राष्ट्रिय संग्रहालय निर्माण गर्ने । ९) आन्तरिक तथा बाह्य पर्यटन प्रवद्र्धन गर्न स्थानीय संस्कृति झल्कने पूर्वीय संस्कृति प्रवद्र्धन गर्ने । यसलाई अध्येता, अन्वेषक, साहित्यानुरागी, लेखक, कवि, कलाकार, पत्रकारहरूको भ्रमणस्थलको रूपमा विकास गर्ने । १०) पूर्वीय सभ्यता संस्कृति संरक्षण एवं प्रवद्र्धन प्रतिष्ठान खोली राष्ट्रिय तथा अन्तर्राष्ट्रिय रूपमा यो सभ्यतामा रहेका ज्ञान, सीप, अनुभव, दर्शन, प्रणालीपद्धति, रीतिरिवाज रहनसहन र समाज विकासका आयामहरूको अध्ययनअनुसन्धान, अन्वेषण गरी व्यापक रूपमा फैलाउने ।"
खुला राजनीति खुला कूटनीति,"नेपालको राजनीतिमा धेरै कमजोरी छन्, जसको परिणामस्वरूप नेपालीले दुःख पाइरहेका छन् । तर नेपाली राजनीतिको एउटा पक्ष राम्रो छ र उदाहरणीय छ । त्यो हो, राजनीतिको खुलापन । आजको खुला राजनीतिको महत्त्व सायद आजको पुस्ताले सराहना गर्न सक्दैनन् किनभने उनीहरूले छद्म राजनीतिको उति अनुभव नै गर्नुपरेको छैन, जति गएको पुस्ताले गर्नुपरेको थियो । त्यसको मुख्य कारण नेपालको राजनीति राजा र दरबारकेन्द्रित थियो र सबै कुरा खुला हुने गर्दैनथ्यो । अखबार र सञ्चारका अरू माध्यम थिए तर बलिया माध्यम सरकारकै मातहत थिए । प्रेस स्वतन्त्रता नाउँको लागि मात्र थियो । औपचारिक घटनाहरू औपचारिक तरिकाले प्रसारित गर्ने चलन थियो । ती घटना कसरी भए र कसले गराए र कसको के भूमिका थियो भन्ने पक्ष थाहा लाग्दैनथ्यो । कम से कम आमसञ्चारमा देखिँदैनथ्यो । थाहा पाउनेहरूले कानेखुसीबाट मात्र थाहा पाउँथे । सो प्रचलन नेपालको कूटनीतिमा झन् बलियो रूपले देखा पर्दथ्यो । भारत र चीनसँगको सम्बन्धमा पनि धेरै कुरा गोप्य नै रहने गर्दथ्यो । अमेरिका र रूसबीचको शीतयुद्धको दौरान पनि नेपालमा अनेक गतिविधि हुने गर्दथे, तर खुलारूपमा चर्चापरिचर्चा हुँदैनथ्यो । उदाहरणको लागि नेपालमा पूर्वपश्चिम राजमार्ग बन्ने भयो र अन्तर्राष्ट्रिय स्तरमा टेन्डर आह्वान गरियो । पश्चिमको एउटा भाग बनाउने जिम्मा चीनले पायो । त्यो बेला सन् १९६२ को युद्धमा चीनसित हारेको भारतमा चीनप्रति ठूलो कटुता थियो । नेपालको राजमार्ग बनाउने बहानामा चिनियाँहरू भारतको उत्तरी सीमासम्म आउन पाउने भए । यस कुरामा भारतले नेपाललाई ठूलो दबाब दिएर चीनलाई त्यस ठेक्काबाट हटाउन लगायो । त्यसको बदलामा आफैँ बनाइदिने जिम्मेवारीसमेत भारतले लियो । यो कूटनीतिको दौरान भारतीय प्रधानमन्त्रीको विशेष दूत नेपालमा पठाइएको थियो । तर यस विषयमा नेपालमा धेरै चर्चा गरिएन किनभने सार्वजनिक रूपमा केही भनिएन र केही लेखिएन । कालान्तरमा विस्तारै एक कान दुई कान हुँदै कुरा फैलियो । तर त्यसको तुलनामा आजभोलि सबै कुरा बाहिर आउने गर्छ । नेपालको नयाँ संविधान बन्ने बेलामा भारतीय प्रधानमन्त्रीको विशेष दूत भएर जे शंकरण नेपाल आए । उनले हाम्रा नेताहरूसित भेटेर संविधान तुरुन्त घोषणा नगर्न दबाब दिए जसरी माथि उल्लिखित घट्नामा दिइएको थियो । तर शंकरणको भ्रमणबारे उनी आउनुअगाडि, उनको बसाइमा र उनी गएपछि चर्चापरिचर्चा हुँदै गर्यो । यसबारे सञ्चारमाध्यममा खुलारूपले सबै विवरण आयो र आआफ्नो किसिमको प्रतिक्रिया दिए । यस सम्बन्धमा को रिसाए, को खुसाए, कसले के भने, कसले कसलाई गाली गरे भन्ने यावत् विवरण खुलारूपले बाहिर आयो । नेपालमा खुला राजनीति र कूटनीति भएकाले यो सब सम्भव भयो । यसबारे कसैले कसैसित कानेखुसी गर्नुपरेन । सार्वजनिक रूपमा थाहा हुनु पनि एउटा ठूलो उपलब्धि हो । थाहा नहुने जमानाका मानिसहरूले यसको महत्त्व धेरै बुझेका छन् र यसको सराहना गर्छन् । किनभने थाहा नहुने दिनहरूमा यस्तो सूचना केही वर्गमा मात्र सीमित हुने गर्दथ्यो । चित्त बुझे पनि नबुझे पनि आजभोलि राजनीति र कूटनीति विषयमा धेरैजसो भित्री कुरा बाहिर आउने गर्दछन् । हुन त प्रेस स्वतन्त्रताको कारण केही कुरा बढाइचढाइ प्रचारप्र्रसार हुने पनि गर्दछ । आजभोलिका अनलाइन खबरहरू कति पत्याउने कति नपत्याउने भनेर छुट्ट्याउन पनि गाह्रो पर्दछ । हालै भएको राजनीतिक घटनाचक्रबारे हामीलाई जति थाहा भयो त्यो खुलापनको कारणले हो । निवर्तमान प्रधानमन्त्री केपी शर्मा ओलीको बहिर्गमन भारतको चाहना र योजनाअनुसार भएको भन्ने समाचार भारत तथा नेपालका सञ्चारमाध्यममा पढ्न पाइयो । त्यसैअनुसार उनको राजीनामापछि भारतमा खुसी मनाइयो भन्ने पनि सुनियो । उनको बहिर्गमन र पुष्पकमल दाहालको प्रधानमन्त्रीको पदमा आगमनबाट नेपालमा पुनः भारतको बोलवाला चल्ने भयो भनेर भनिएको छ । यो समाचारमाथि शंका गर्नुपर्ने कुनै कारण देखिँदैन । किनभने जुन किसिमले घटनाक्रम अगाडि बढिरहेको छ, त्यसले यसको पुष्टि नै गर्दछ । नेपालको सरकारको परिवर्तनमा भारतको प्रमुख भूमिका रहेको समाचार र चर्चा नेपालको सञ्चारमा भन्दा धेरै भारतकै सञ्चारमाध्यममा भयो । यो कुराले सार्वजनिक रूपमा धेरै चर्चा पाएपछि माओवादी केन्द्रको केन्द्रीय समितिमा निकालियो । यसले नयाँ प्रधानमन्त्री बनेका पुष्पकमल दाहाललाई ठूलै अप्ठेरोमा पार्यो । जुन नेताले म भारतको 'एस म्यान' हुन सक्दैन भनेर हिँड्थे, उनै नेता उही भारतको योजनाअनुसार प्रधानमन्त्री बनेको सार्वजनिक भएकोमा आत्मग्लानी हुनु स्वाभाविक हो । उनले सो कुरा भारतीय राजदूतसित छलफल गरेर भारतको सञ्चारमाध्यममा यसतो कुरा ननिकाल्न सहयोग मागेको समाचार पनि पढ्न पाइयो । यस काममा भारतीय राजदूतले कतिको सहयोग गर्न सक्छ भनेर यकिन गर्नु गाह्रो छ किनभने भारतका सञ्चारमाध्यमहरू प्रायः स्वतन्त्र छन् । स्वतन्त्र भए पनि तिनीहरूमा संवेदनशीलता र परिपक्वताको कमी देखिन्छ । सो तथ्यको अनुभव हामीले नेपालमा भूकम्प गएको बेला र नेपालमाथि भारतीय नाकाबन्दी भएको बेलामा गर्यौँ । भारतीय सञ्चारमाध्यमको कमजोरीले नेपालको राजनीतिमा ठूलै प्रभाव पार्ने गरेको छ । यही कारणले हो, प्रधानमन्त्री पुष्पकमल दाहाल यसपालि सत्तामा आउँदा खुसी हुन सकेनन् । प्रधानमन्त्रीको पदमा बहाली भएको मौकामा निन्याउरो मुख लिएर बसे । संसद्मा बोल्दा पनि रुञ्चे मुख लाएर बोले । सारा सञ्चारमाध्यममा यति धेरै चर्चा भए पनि आफू भारतीय षड्यन्त्रअनुसार सत्तामा आएको होइन भनेर भन्न सकेनन् । म भारतको 'एस म्यान' भएर आएको होइन, आफ्नै बलबुतामा आएको भनेर भन्न पनि सकेनन् । नेपालको फास्ट ट्र्याक सडक नेपाल आफैँ बनाउने भनेर घुमाउरो किसिमले म भारतको पिछलग्गु होइन भन्ने सन्देशसम्म दिए । सो सडक पुष्पकमल दाहालले नेपालको प्रधानमन्त्री भएपछि भारतलाई सुम्पिनेछन् र सुम्पिनुपर्छ भनेर नेपालमा भारतका पूर्व राजदूत राकेश सूदले धेरै कराइसकेका थिए । पूर्व प्रधानमन्त्री केपी शर्मा ओलीले यही कुरा थाहा पाएर होला, संसद्मा आफ्नो बिदाइ भाषणमा सो सडकबारे नयाँ प्रधानमन्त्रीले के गर्छौ भनेर खुलस्त सोधेका थिए । त्यही कारणले पुष्पकमल दाहाललाई प्रधानमन्त्री भएपछि खुलस्त उत्तर दिन पनि सजिलो भयो । सो प्रश्नोत्तर खुलारूपमा नभएको भए पुष्पकमल दाहालले भारतलाई सुम्पिनुपर्ने अवस्था आउने थियो । यही मुद्दा नौ महिनापछि शेरबहादुर देउवा प्रधानमन्त्री भएपछि पनि निस्कनेछ । उनले यो सडक नेपालसित पैसा नभएकाले विदेशीलाई दिनुपर्ने विचार प्रकट गरिसकेका छन् । तर यो पृष्ठभूमिमा के उनले यो सडक भारतलाई सुम्पन सक्लान् ? उनी ठूलो धर्मसंकटमा पर्र्ने देखिन्छ । खुला राजनीति र खुला कूटनीतिको अवस्थामा भारतलाई सुम्पन गाह्रै पर्ला । सुम्पिहाले भने उनको के अवस्था होला भनेर हेर्नु रोचक हुनेछ ।"
यस्तो हुनुपर्छ अबको नेविसंघ,"चार दसकभन्दा लामो इतिहास बोकेको नेपालको सबैभन्दा पुरानो विद्यार्थी संगठन नेपाल विद्यार्थी संघ आफैँमा एउटा इतिहास हो । यसको स्थापना यस्तो समयमा भएको थियो, जतिबेला जनताका वाक् स्वतन्त्रता खोसिएको थियो र शान्तिपूर्ण आन्दोलन गर्न र संगठित हुन प्रतिबन्ध लगाइएको थियो । प्रतिकूल अवस्थामा मुलुकको भविष्यका कर्णधारलाई लोकतन्त्र र नागरिक अधिकारको लडाइँमा गोलबद्ध गराउने उद्देश्यले नेविसंघको स्थापना भएको हो । तत्कालीन कांग्रेस सभापति बीपी कोइराला र नेता कृष्णप्रसाद भट्टराईको पहलमा वैचारिक हिसाबले बहस र पैरवी गरी लोकतन्त्रको वास्तविक व्याख्या गर्ने र त्यसलाई सबै जनताका दिमागमा घुसाउने उद्देश्यले यो संगठनको स्थापना गरिएको थियो । तत्कालीन पञ्चायती शासकले राजनीतिक गतिविधि बन्द गरेको अवस्थामा आन्दोलनलाई जरैदेखि मजबुत गराउनु पनि नेविसंघ स्थापनाको उद्देश्य थियो । संघको पहिलो नेतृत्वकर्ताको जिम्मेवारी विपिन कोइरालाले पाएका हुन् । वाक् कला भएका विपिनको नेतृत्वमा देशभरका स्कुल र क्याम्पसहरूमा नेविसंघमार्फत लोकतन्त्रको बीउ रोप्ने योजना बीपीको थियो, जुन उद्देश्यमा बीपी सफल भए । २०३३ सालको बीपीको भारत प्रवास छोडेर नेपाल फर्कने अभियानदेखि २०३६ सालको जनमतसंग्रहमा विद्यार्थीको भूमिका महत्त्वपूर्ण देखियो । २०३६ सालको जनमतसंग्रहको मुख्य प्रचारप्रसारको जिम्मा नेविसंघकै काँधमा थियो । त्यसपछिका पनि सबैजसो आन्दोलनको अग्रपंक्तिमा नेविसंघ देखिँदै आएको छ । २०४२ सालको सत्याग्र होस् वा २०४६ सालको जनआन्दोलन । संघको स्थापना मूलतः दुई उद्देश्यले भएको थियो । पहिलो लोकतान्त्रिक आन्दोलन चर्काउने र दोस्रो लोकतन्त्रको वैचारिक बहस गरेर देशभर त्यसको बीउ रोप्ने । तर संघको चार दसकको इतिहास हेर्ने हो भने यो संगठन पहिलो उद्देश्यमा केही सफल देखिए पनि लोकतान्त्रिक पद्धति स्विकारेर वैचारिक बहसको थलो बन्नबाट भने चुकेको छ । अबको नेविसंघले पुतलीसडक, रत्नपार्क र प्रदर्शनी मार्गको सडक तताउने होइन, देशभरका स्कुल र कलेजका विद्यार्थीको दिमाग भर्ने गरी वैचारिक अभियान थाल्नुपर्छ । नत्र केही वर्षपछि संघ र अन्य विद्यार्थी संगठनको औचित्य र सान्दर्भिकता समाप्त हुनेछ । विद्यार्थी संगठनमा लाग्नेहरू मुलुकको राजनीतिक, सामाजिक, आर्थिकलगायतका विविध आयममा स्पष्ट र ज्ञानगत हिसाबले भरिपूर्ण हुनुपर्ने हो । बीपीले विद्यार्थी संघठन बनाउने यसलाई पनि मुख्य उद्देश्य राखेका थिए । तर अहिले अधिकांशले नेविसंघ वा अन्य राजनीतिक दलका विद्यार्थी संगठन भनेको नपढ्ने वा पढ्न कमजोर विद्यार्थीको क्लबका रूपमा हेर्ने गरिएको छ । कुनै पनि मेधावी विद्यार्थी संघ वा अन्य विद्यार्थी संगठनको छाताभित्र किन अटाउन सकेको छैन ? अबको बहस यस विषयमा केन्द्रित हुन जरुरी छ । संघले आफ्नो महाधिवेशनबाट यो प्रश्नको जवाफ खोज्नुपर्छ । विश्वका प्रसिद्ध विश्वविद्यलयहरूको विद्यार्थी युनियनका नेता विश्वमा कुनै न कुनै भूमिका अग्रणी स्थानमा छ । बेलायतको क्याम्ब्रिज विश्वविद्यालयको विद्यार्थी युनियनकी अध्यक्ष एरिना हफिङ्टन अहिले विश्वकै प्रभावशाली महिलाको सूचीमा छिन् । हफिङ्टन पोस्ट्की कोफाउन्डर एवं प्रधानसम्पादक एरिना क्याम्ब्रिज विश्वविद्यालयको 'द क्याम्ब्रिज युनियन' की अध्यक्ष थिइन् । उनले आफू उक्त युनियनको अध्यक्ष हुँदा विभिन्न विषयमा बहस चलाएर चर्चा कमाएकी थिइन् । उनले चलाएका बहसले विश्वभर प्रभाव जमाएको थियो । तर नेपालमा के विद्यार्थी संगठनले जल्दाबल्दा मुद्दामा बहस चलाउन सक्दैन ? वैचारिक रूपमा विद्यार्थीलाई तिखार्ने विद्यार्थी संगठनको मुख्य दायित्व हो । तर संघलगायतका यस्ता विद्यार्थी संगठन अहिले यो महत्त्वपूर्ण दायित्वबाट चुकेका छन् । नेविसंघ मात्रै होइन, कुनै पनि राजनीतिक दलका विद्यार्थी संगठनको व्यवस्थापन उदेकलाग्दो देखिन्छ । उनीहरूको कार्यालय ८० को दसकमा हिन्दी चलचित्रमा देखाइने मजदुरको होस्टेलजस्तो छ । विद्यार्थी संगठनको कार्यालयमा त विश्वका चर्चित शिक्षाविद्को फोटो, उनीहरूका मुख्य भनाइ भित्तामा लेखिएका हुनुपर्ने हो । त्यसका साथै नेपाल र विश्वमा भइरहेको पछिल्लो वैचारिक बहसका विषयमा दिनदिनै छलफल भइरहेको हुनुपर्ने हो । तर कतिपय विद्यार्थी नेताहरू आफ्नै दलको वैचारिक लाइनमा समेत स्पष्ट देखिँदैनन् । नेविसंघकै प्रसंगमा कुरा गर्दा के यसका नेता तथा कार्यकर्ताले लोकतान्त्रिक संस्कार र चरित्रलाई आफूमा लागू गरेका छन् त ? बीपी कोइरालाले भनेजस्तै प्रजातान्त्रिक समाजवाद उनीहरूको मनमस्तिष्कमा गढेको छ त ? के उनीहरू आफ्नो जीवनशैलीलाई समाजवादको आँखाबाट हेरेर परिवर्तन गरेका छन् त ? अबको बहस यस्तो विषयमा केन्द्रित हुनुपर्छ । नेविसंघ एउटा लडाकु र आन्दोलनकारी शक्तिको रूपमा मात्रै होइन, वैचारिक र अन्वेषक शक्तिका रूपमा उदाउन सक्नुपर्छ । कुनै जल्दाबल्दा विषयमा स्पष्ट हुन नेविसंघका नेताहरूसँग विचारविमर्श गर्नुपर्ने बाध्यता संघले ल्याउनुपर्छ । विद्यार्थी नेता भोलिका राजनीतिक दलका नेता मात्रै होइनन्, उनीहरू नै भोलिका कर्मचारीतन्त्रका सदस्य, सेनाका कमान्डर हुन् र प्रहरी सेवाका हस्ती पनि । त्यसैले पनि समग्रम मुलुकको विसंगतिलाई शुद्धीकरण गर्न पनि विद्यार्थी संगठनमा पहिला शुद्धीकरण गरेर उनीहरूलाई समाजमा नमुना व्यक्तिको रूपमा विकास गर्नुपर्छ । कुनै विद्यार्थी संगठनको नेताको भाषण सुनेर प्राथमिक स्कुलमा पढ्ने विद्यार्थीले आफ्नै भविष्यको कल्पना गर्न सक्नुपर्छ । त्यसको लागि दिनरात संगठन विस्तारको नाममा ठेकेदारी, कर्मचारी सरुवाबढुवा र नेताको प्यारो हुन ढोका धाउने होइन, आफूलाई वैचारिक, राजनीतिक र सांगठनिक रूपमा तिखारेर केही फरक क्षमता विकास गर्नैपर्छ, अबको नेतृत्वले । संघको समग्रमा पुनर्संरचना भयो भने मात्रै विद्यार्थी संगठनको सार्थकता रहिरहन्छ । सडक आन्दोलन भनेको एउटा समयमा हुने विषय हो । मुलुकको राजनीतिक प्रणाली एउटा विन्दुमा पुगेपछि भौतिक आन्दोलन साघुँरिदै जान्छ र यस्तो बेलामा नै सुरु गर्ने हो, वैचारिक आन्दोलन । हाम्रो मुलुकमा अब भौतिक आन्दोलन एउटा चरणमा पुगेको छ । अब वैचारिक आन्दोलनको खाँचो छ । त्यस आन्दोलनको पनि नेतृत्व गर्ने दायित्व संघको हो । नेविसंघले नेता बन्ने होइन, समाजमा नेता बनाउने उद्देश्य राखेर आफ्नो कार्य अघि बढाउनुपर्छ । त्यसले मात्रै मुलुकमा राजनीतिक शुद्धीकरणको अभियानमा नेविसंघ एउटा हिस्सा बन्न सक्छ । अहिले मुलुक नयाँ संविधान कार्यान्वयनको चरणमा छ । नयाँ संविधानअनुसार मुलुकको सबै क्षेत्र पुनर्संरचना हुने प्रक्रियामा छ । यस्ता महत्त्वपूर्ण र दीर्घकालीन महत्त्वका विषयमा नेविसंघको भूमिका कहाँ छ त ? जनताको व्यक्तिगत जीवनसँग जोडिएका विषयलाई बौद्धिक बहसको छातामुनि ल्याउने दायित्व संघको होइन र ? स्कुल, क्याम्पस हुँदै जिल्लाजिल्लामा फैलिएको उसको संगठनले यस्तो बहसलाई अभियानको रूपमा अघि बढाउने हो भने अहिले देखिएको कतिपय विषयको अलमल र अस्पष्टता धेरै हदसम्म अन्त्य हुन्छ । त्यसैले पनि अबको संघले पुतलीसडक, रत्नपार्क र प्रदर्शनीमार्गको सडक तताउने होइन, देशभरका स्कुल र कलेजका विद्यार्थीको दिमाग भर्ने गरी वैचारिक अभियान थाल्नुपर्छ । नत्र केही वर्षपछि नेविसंघ र अन्य विद्यार्थी संगठनको औचित्य र सान्दर्भिकता समाप्त हुनेछ । विद्यार्थी संगठनको नेतृत्व भनेको प्राज्ञिक क्षेत्रको पनि नेतृत्व हो । त्यसले पनि उसमा समसामयिक विषयमा आफ्नो भिजन दिन सक्ने क्षमता हुनुपर्छ । नेतृत्व चयन प्रक्रियामा रहेको नेविसंघले पनि आफ्ना नेता चयन गर्दा कसको मान्छे भन्ने होइन, कस्तो मान्छे भनेर सोच्न आवश्यक छ । नेताको नजिक टाढा भएकोलाई नेतृत्व चयनको आधार मान्ने हो भने नेविसंघ विस्तारै असान्दर्भिक संगठनको रूपमा हराउँदै जान सक्छ ।"
पुनर्निर्माणमा अबको बाटो,"वैशाख १२ को विनाशकारी भूकम्प र तत्पश्चात्का परकम्पले कसैलाई विभेद गरेन, पीडाको चोट र क्षतिको स्तर कम वा बढी हो । सामान्य ओतमा बसेका जनतादेखि राष्ट्रपति भवनसम्म क्षति भयो । अति प्रभावित १४ जिल्ला र कम प्रभावित १७ जिल्ला गरी ३१ जिल्लामा आठ हजार सात सय ८० जना व्यक्तिको निधन भयो भने २२ हजार तीन सयजना व्यक्ति घाइते भए । जनताका करिब पाँच लाख निजी घर पूर्ण क्षति भए भने साढे दुई लाख घर आंशिक क्षति भए । करिब नौ हजार विद्यालय, ११ सयवटा स्वास्थ्य चौकी एवं अस्पताल साढे दुई हजारभन्दा बढी सरकारी कार्यालय पूर्णरूपले क्षति भए । समग्र क्षतिको प्रारम्भिक अनुमान सात खर्ब ६ अर्ब थियो तर हालको संशोधित अनुमानले आठ खर्ब ३८ अर्ब रुपैयाँ देखाएको छ । कसरी बढ्दै छ पुनर्निर्माण व्यवस्थापिकासंसद्ले २०७२ पुस १ गते पारित गरेको पुनर्निर्माणसम्बन्धी ऐन र पुस १० गतेको मन्त्रिपरिषद् बैठकद्वारा गठित राष्ट्रिय पुनर्निर्माण प्राधिकरणको गठन भई प्रमुख कार्यकारी नियुक्ति भएपछि पुनर्निर्माणको मुख्य सिद्धान्त अझ राम्रो बलियो' मा आधारित भई अगाडि बढ्यो । सुव्यवस्थित एवं सुरक्षित बस्ती तथा समृद्ध समाज स्थापनाको दूरदृष्टिलाई मध्यनजर गर्दै पुनर्निर्माणलाई अगाडि बढाउनु आफैँमा चुनौतीपूर्ण काम हो । यस अवधिसम्म सामान्य नागरिकबाट भौतिक रूपमा महसुस गर्ने गरी ठूला काम नभएको यथार्थ स्विकार्दै गर्दा यहाँनेर प्राधिकरणलाई दिइएको जिम्मेवारी पूरा गर्न चाहिने, सांगठनिक संरचना, नीति, कार्यविधिलगायतका आधारभूत कामको प्रगति भने सापेक्षिक रूपमा सोचेभन्दा अगाडि नै भएको बिर्सन मिल्दैन । पुनर्निर्माण कार्यलाई मार्गचित्रका रूपमा अगाडि बढाउने पञ्चवर्षीय पुनर्निर्माण तथा पुनस्र्थापनाको खाकामा सम्पादन गर्नुपर्ने वार्षिक एवं आवधिक लक्षसहितको कार्ययोजना प्राधिकरणको अर्को मुख्य उपलब्धि हो । नयाँ खालको सांगठनिक संरचना र फरक प्रकृतिको कार्य मात्र हैन, देशको समग्र राज्य संरचना, राजनीति र कर्मचारीतन्त्रले पनि पुनर्निर्माण कार्यले अपेक्षाअनुसार प्रगति गर्न सकेन । तर यस अवधिसम्म भएका आधारभूत तर महत्त्वपूर्ण आधारहरू जस्तै जनशक्ति व्यवस्थापन, बैंक तथा वित्तीय संस्था परिचालन, गैरसरकारी संस्था परिचालनसम्बन्धी व्यवस्था, जग्गा दर्ता तथा जग्गा प्राप्ति कार्यविधि, गुनासो व्यवस्थापन कार्यविधिलगायतका कानुनी आधारसमेत तयार भइसकेका छन् । फलस्वरूप भौतिक रूपमा जनताले महसुस गर्ने गरी छिटै पुनर्निर्माण र पुनस्र्थापनामा यसको असर देखिन सुरु भइसकेको छ । पुनर्निर्माण तथा पुनस्र्थापनाको सबैभन्दा महत्त्वपूर्ण कार्य निजी आवास अनुदान सम्झौता द्रूततर गतिमा गइरहे पनि सोही गतिमा अनुदान वितरण र घर निर्माण हुन सकेका छैनन् । सम्पदा पुनर्निर्माणले द्रूत गतिको बाटो लिइरहेको छ भने अन्य सार्वजनिक पूर्वाधार निर्माणको काम सुरुआती चरणमै छन् । तोकिएकै समयमा निजी आवास पुनर्निर्माण कसरी प्राथमिकताका हिसाबले पहिलो स्थान पाएको जनताको निजी आवास निर्माण कार्यलाई द्रूतगतिमा अगाडि बढाउन अहिलेसम्म बनाइएका महत्त्वपूर्ण आधारहरूको रूपमा रहेको कार्यविधिका केही व्यावहारिक पक्ष सुधारेर जाने हो भने तोकिएको अवधि आगामी साढे एक वर्षभित्रै प्रायः सबै घर बन्न सक्नेछन् । अर्कोतर्फ देशको राजकीय सत्ता सञ्चालन गर्ने जिम्मेवारी पाएका नेता र देशको कर्मचारीतन्त्रको सोचाइमा रहेको गरिबी पनि सुधार्नुपर्छ । हालको कार्यविधि र अपनाइका प्रक्रियामा रहेका केही घुमाउरा व्यवस्थालाई पुनरावलोकन गर्नु आजको आवश्यकता सबैले महसुस गरेकै छन् । आजसम्म तीन लाख घरधुरीले अनुदान सम्झौता जुन गतिमा अगाडि बढ्दै छ, त्यसको दाँजोमा बैंकबाट अनुदान पाउनेको संख्या भने १० प्रतिशतको हाराहारीमा मात्र छ । प्राधिकरणले सैद्धान्तिक रूपमा काठमाडौँबाहेकका ११ जिल्लामा ५९ वटा बैंकलाई कुन बैंकले कुनकुन गाविस वा नगरपालिकामा रकम वितरण गर्ने भनी कार्यक्षेत्र तोके पनि विभिन्न प्रक्रियागत अस्पष्टता स्थानीय कारण जस्तै सञ्चारको असुविधा, विद्युत् सेवा, सुरक्षा, यातायात, बैंकहरूसँग रहेको साधन र स्रोतको अपर्याप्तता आदिले अनुदान वितरण प्रभावित भइरहेको र भविष्यमा पनि प्रभावित हुने देखिन्छ । बैंकिङ प्रणालीको व्यवस्था गर्न धेरै समय लागेको भए पनि अब जनतालाई खाता खोल्न बैंक जानुपर्ने व्यवस्थाले काम छिटो हुनेमा शंका छैन, तर नगद अनुदान वितरण गर्दा बैंकको शाखा नपुगेको स्थानहरूमा शिविरहरूमार्फत वितरण गर्दा प्रभावकारी र छिटो हुनेछ । यसको लागि हाल जिल्ला विकासमार्फत सामाजिक सुरक्षा वितरणको मोडेलबाट नगद वितरण गर्न उपयुक्त देखिन्छ । यसपश्चात् अनुदान वितरणको विवरण संकलन गरी व्यवस्थापन सूचना प्रणालीमा पठाउने व्यवस्था गर्दा माथि उल्लिखित समस्याको निकास धेरै हदसम्म हुनेछ । शिविरमार्फत नगद वितरण गर्दा यदी थप जनशक्तिको आवश्यक भएमा आर्थिक वर्षको सुरुआतीसँगै कम व्यस्तता हुने जिल्लास्थित कार्यालयबाट प्रमुख जिल्ला अधिकारीले खटाउन सक्ने व्यवस्थासमेत गर्दा थप प्रभावकारी हुनेछ । यसको अलावा हालको कार्यविधिले व्यवस्था गरे पनि व्यवहारमा पूर्ण कार्यान्वयन नभएको सम्झौतापत्रमा भएका लाभग्राहीको विवरणलाई सम्बन्धित गाविसबाट तत्काल कम्प्युटरमा राखी पुनर्निर्माण प्राधिकरणमार्फत सोही विवरण कोष तथा लेखा नियन्त्रण कार्यालय, सम्बन्धित बैंकहरू र जिविसमा पठाउने व्यवस्था तदारुपता साथ सम्पन्न गर्ने व्यवस्था भएमा अनावश्यक र हरेक निकायमा रुजु गर्नुपर्ने समय बचत भई हालको झन्झटिलो तथा लामो समय लाग्ने अनुदान वितरण कार्यलाई छोट्याउन सकिन्छ । अर्कोतर्फ अब प्राविधिक जनशक्तिहरू पनि सम्बन्धित कार्य क्षेत्रमा पुगिसकेको, निर्माणको लागि दक्ष ज्यामीको तालिमसमेत भइरहेको तथा खेतीपाती र मनसुनसमेतको अनुकूलता हुँदै जाने भएकाले निर्माण कार्यसमेत अपेक्षाकृत रूपमा अगाडि बढ्ने अपेक्षा गर्न सकिन्छ । दातृ संस्थाद्वारा अनुदान रकम दुरुपयोग हुने तथा भूकम्प प्रतिरोधी निर्माणको सुनिश्चितता गर्ने आधारलाई मध्यनजर गर्दै एकमुस्ट रूपमा प्रथम किस्ताबापत एक लाख ५० हजार रुपैयाँ दिन नमिल्ने भनि आशंका व्यक्त गरिएको कुरा ठीकै भए पनि निजी आवास सम्पन्न गर्ने बाँकी समय र आम भूकम्पपीडित जनता तथा राजनीतिक दलहरूको समेत संयुक्त माग रहेकोले यस निर्णयलाई अगाडि बढाउँदा अझ बढी निजी आवास निर्माणमा तीव्रता आउनेछ । साथै प्राधिकरणप्रति भूकम्पपीडितको विश्वास पनि बढ्दै जानेछ । दातृसंस्थाको सहयोगले मात्र नवनिर्माण हुन्छ भन्नु गलत हो, हाम्रो साधन, स्रोत, क्षमता साथै प्रयासलाई उत्पादनसँग जोडी सामाजिक न्यायसहितको वातावरण बनाऔँ । कर्मचारीले जागिर पकाउनेभन्दा जनसेवाका हिसाबले सोचौँ । राज्यलाई अप्ठ्यारो पर्दा तत्परता देखाई जनताको मन जित्ने बेला पनि यही हो । यहाँ वास्तविक भूकम्पपीडितभन्दा नक्कली पीडितले बढी समस्या ल्याइरहेका छन् । हाम्रो संस्कार र चिन्तन बदलौँ । भूकम्पपश्चात् यस अवधिसम्म विभिन्न जिल्लामा स्थानीय प्रविधिमा आधारित करिब २० हजार घर बनेको अनुमान गरिएको छ, जसमध्ये पाँच हजार घरहरू भूकम्प प्रतिरोधी प्रविधिमा बनाइएको अनुमान छ । यस्ता घरलाई यथाशीघ्र जाँचपास गरी एकमुस्ट दुई लाख दिँदा प्राधिकरणप्रति अझ बढी सकारात्मक भावना सिर्जना भई अन्य लाभग्राहीलाई समेत पुनर्निर्माणमा प्रेरित गर्दछ । गाउँ बस्तीमा बन्ने घर प्रायः स्थानीय नरम काठको प्रयोग गरी बनाउन सुरु भएकाले गुणस्तरीय र दिगो निर्माणको लागि काठ आपूर्तिसम्बन्धी व्यवस्थालाई तुरुन्त कार्यान्वयन गर्नुका साथै स्थानीय नरम काठहरूलाई आवश्यकताअनुसार सिजिनिङ गर्न विभिन्न स्थानमा सिजिनिङ प्लान्टहरू बनाउनेलगायतको व्यवस्थाबारे आवश्यक प्रबन्ध गर्नुपर्ने देखिन्छ । राज्यले विशेष प्राथमिकता दिनुपर्ने सुकुम्बासीको हकमा तत्काल जग्गा व्यवस्था गरी राज्यले नै अन्तर्राष्ट्रिय गैरसरकारी संस्थामार्फत आवास बनाउन ढिलाइ गर्नु हुँदैन । जग्गा दर्ता नगरी सदियौँदेखि बसेकाको हकमा तुरुन्त छुट्टै टोली खटाई जग्गा दर्ता गरी अनुदान सम्झौता गर्ने वातावरण सिर्जना गर्न यथाशीघ्र सुरु गर्नुपर्छ । बस्ती स्थानान्तरणको हकमा अलि जटिल प्रक्रिया भएकाले पीडितको रायसुझाव र प्राविधिक परामर्शका आधारमा जग्गा प्राप्त गरी आवश्यक कार्य अगाडि बढाउनुपर्ने देखिन्छ । अर्कोतर्फ दुई लाख अनुदानबाहेक बैंकमार्फत दिने विनाब्याज ऋण र सहुलियत ब्याजदरमा दिने ऋणको तत्काल कार्यविधि बनाएर कार्यान्वयन अगाडि बढाउनुपर्छ । यस्तो व्यवस्था भए पनि आवश्यक कार्यविधि नहुँदा र जटिल भूगोल र दुर्गम स्थानमा बैंकले सेवा उपलब्ब्ध गराउन नसक्ने अवस्था देखिएकाले यसलाई सुधार गरी प्रभावकारी कार्यान्वयनमा लैजानुपर्छ । स्रोत, साधन र कानुनी आधार भएर मात्र पुग्दैन, कार्यान्वयनको पाटोमा घरधनीको सक्रियता साथै स्थानीय राजनीतिक दलमार्फत महत्त्वपूर्ण सहयोग र समन्वय अपरिहार्य हुन्छ । यसको लागि प्राधिकरणले व्यवस्था गरेको पुनर्निर्माण सामुदायिक समिति तत्काल स्थानीय निकायमार्फत गठन गर्नुपर्छ । गैससको भूमिका कसरी प्रभावकारी बनाउने संसारलाई बदल्नु छ सुरुआत आफैँबाट गर्नुछ' भन्ने भनाइलाई एकपटक सबैले मनन गर्नैपर्छ । देशको विकास हामी आफैँले गर्ने हो । बाहिरकाले विकास गरिदिन्छन् भन्ने कुराबाट हामी मुक्त हुनैपर्छ । यति भन्दै गर्दा गैससको भूमिका पनि पुनर्निर्माण तथा पुनस्र्थापना कार्यमा रहँदैन भन्ने हैन । सरकारी लामो र ढिलो सरकारी सेवा प्रवाह र राज्यको प्रभावकारी उपस्थिति नभएका दूरदराजमा छिटो र सहज सेवा प्रवाह गर्न, प्रविधि मात्र हैन, सामाजिक परिचालनमा गैससको भूमिका महसुस गर्दै पुनर्निर्माण तथा पुनस्र्थापनामा साझेदारको रूपमा लिइएको छ । तर व्यवहारमा गैससलाई सुविधामुखी, अपारदर्शी र राजनीतिक संलग्नतामा काम गर्ने आरोप पनि धेरै छन् । गैससमा काम गर्ने व्यक्तिहरू बहुसंख्यक नेपाली नै हुन् । त्यसैले पहिला नेपाली भएर सोचौँ, त्यसपछि आफ्नो संस्थाको बारेमा सोचौँ । केही गैससहरूले राम्रा उदाहरणीय काम पनि गरेका प्रशस्त उदाहरण छन् । सरकारी निकायको प्रभावकारी परिचालन र अनुगमन नहुँदा कहीँकतै राम्रो काम गर्दा पनि गैससलाई आरोप लागेको छ । एउटै उद्देश्यका लागि उभिएका सरकारी, गैसस संस्थाबीच सहयोग र सहकार्य जरुरी छ । गैससले स्थानीय ज्यालादरभन्दा बढी दिई काम लगाउने, स्थानीय दररेटभन्दा बढीमा सामान किन्ने, निर्माण सामग्रीको गुणस्तरमा फरक गर्नेजस्ता क्रियाकलापले असन्तुलित बजार सिर्जना हुन सक्ने तथा दिगो रूपमा जनतामा परनिर्भरता बढ्ने संकेत अत्यधिक मात्रामा भूकम्प प्रभावित जिल्लामा देखिएको छ । यसलाई समयमै सम्बद्ध पक्षले सुधार गर्नुपर्छ । अर्को कुरा, सरकारको केन्द्रीय बजेट प्रणालीभन्दा बाहिरबाट बजेट खर्च गर्ने प्रवृत्तिले रकम दुरुपयोग हुने सम्भावना बढ्दै जाने निश्चित छ । यतिमात्र हैन, गैससहरूको हालको व्यवस्थाअनुसार सञ्चालन खर्च २० प्रतिशत गर्न पाउने कुरालाई वस्तुपरक बनाउन हिमाली जिल्ला, पहाडी जिल्ला र भित्री मधेसका जिल्लामा छुट्टै व्यवस्था गर्न सके राम्रो हुनेछ । हालको अवस्था हेर्दा आवश्यकताभन्दा बढी गैसस एउटै कार्यक्षेत्रमा जाँदा सन्तुलित वितरण नभई कही स्रोत बढी त कहीँ अपुग देखिन्छ । उदाहरणको लागि गोरखा, सिन्धुपाल्चोक, दोलखाको अनुपातमा ओखलढुंगा, रामेछाप, सिन्धुलीमा गैससको संख्या अत्यधिक न्यून संख्या छ । हालै केही जिल्लामा मासिक रूपमा जिल्लास्थित गैससले आफ्नो मासिक प्रतिवेदन सम्बद्ध सरकारी निकायमा दिने प्रचलन सुरु भएको कुरालाई सकारात्मक रूपमा लिई अझ प्रभावकारी व्यवस्था गरे कसैले कसैलाई गाली गर्नुपर्ने अवस्था रहँदैन । अबको बाटो सामूहिक प्रतिबद्धता, सहकार्य र तत्परता भूतको बाटो हिँडेर भविष्यको गन्तव्यमा पुगिँदैन' भन्ने स्विकार्न कसैले लाज मान्नु पर्दैन । नेपाली अभागी छन् र त्यसैले २००७, २०१५, २०४६ र २०६३ मा पलाएको उनीहरूको आशा निराशामा परिणत भयो । यसैगरी भूकम्पपछिको पुनर्निर्माण र पुनस्र्थापनामा पीडासँगै प्रशस्त अवसरहरू पनि आएका छन् । हामीले काम गर्न सिकाएनौँ, सधैँ गाली गर्न सिकायौँ । अब पुनर्निर्माण र पुनस्र्थापनाको महान् अभियानमा गाली हैन, हरेक नेपालीले आआफ्नो स्थानबाट आआफ्नो जिम्मेवारी पूरा गरौँ । काम क्रोध, लोभ, मोह र अहंकार त्यागौँ । राजनीतिक पार्टीहरूले समस्यालाई गलत तरिकाले व्यवहार गर्न थालेपछि कर्मचारीतन्त्र, एनजीओ र अपराधीतन्त्रको उदय अवश्य फस्टाउँछ । आफैँ भ्रष्ट भएपछि कसले रोक्ने ? दातृसंस्थाको सहयोगले मात्र नवनिर्माण हुन्छ भन्नु गलत हो । हाम्रो साधन, स्रोत, क्षमता साथै प्रयासलाई उत्पादनसँग जोडी सामाजिक न्यायसहितको वातावरण बनाऔँ । कर्मचारीले जागिर पकाउनेभन्दा जनसेवाका हिसाबले सोचौँ । राज्यलाई अप्ठ्यारो पर्दा तत्परता देखाई जनताको मन जित्ने बेला पनि यही हो । यहाँ वास्तविक भूकम्पपीडितभन्दा नक्कली पीडितले बढी समस्या ल्याइरहेका छन् । हाम्रो संस्कार र चिन्तन बदलौँ । के साढे सात लाख भूकम्पपीडितमध्ये एकजना पनि राज्यको सुविधाविना घर बनाउन सक्दैनौँ त ? हामीमध्ये केही त आर्थिक रूपले सम्पन्न पनि पक्कै छौँ । यस्तो प्रवृत्ति चिर्दै नागरिक समाज, बुद्धिजीवी, राजनीतिक दल आदिबाट अभियानकै रूपमा यस्ता आर्थिक रूपले सम्पन्न व्यक्तिले सरकारी अनुदान नलिने घोषणा गरौँ । भोलि होइन, आजै गरौँ । आफूलाई सच्चा राष्ट्रप्रेमी, राष्ट्रभक्त सुसंस्कृत र सभ्य नागरिकको परिचय दिऔँ । यसैबाट सामान्य जनतामा पनि सकारात्मक सन्देश जानेछ । जनता पनि सरकारको मात्र मुख नताकौं, आफू पनि सरकारकै एक पाटो हो भन्ने नबिर्सौं । देशको आर्थिक हैसियत, व्यवस्थापकीय हैसियत, कर्मचारीतन्त्र, राजनीतिक संस्कार सबैलाई थाहा छ । यहाँ एकले अर्कोलाई गाली गरे पनि काम पनि हामीले गर्ने हो भन्ने कुरा नबिर्सौं । सके सपारौँ, नसके नबिगारौँ । भूकम्पपछिको पुनर्निर्माण र पुनस्र्थापनको दूरदृष्टि सुव्यवस्थित एवं सुरक्षित बस्ती तथा समृद्ध समाजको स्थापना' हुनेछ । शर्मा राष्ट्रिय पुनर्निर्माण प्राधिकरणका सिनियर डिभिजनल इन्जिनियर हुन् ।"
अमेरिकी पौडीवाज फेल्प्सले जिते २१ स्वर्ण पदक,एजेन्सीः अमेरिकी पौडीवाज माइकल फेल्प्सले ओलम्पिकमा स्वर्ण पदकको संख्या २१ पुर्याएका छन् । रियो अलम्पिकमा मात्र उनले तीन स्वर्ण जितेका छन् । माइकलले बुधबार बिहान व्यक्तिगत र समूह गरी दुई प्रतिस्पर्धामा स्वर्ण हात पारेका हुन। दुई सय मिटर बटरफ्लाइमा जितेको स्वर्ण पदक रियो ओलम्पिकको दोस्रो र उनको खेल जीवनको २० औँ स्वर्ण बनेको छ । अमेरिकी पौडिवाज फेल्प्सले एक मिनेट ५३ दशमलव ३६ सेकेन्डमा दुरी पार गर्दै स्वर्ण हात पारे । उनका प्रतिस्पर्धी जापानका मासातो साकाइले एक मिनेट ५३ दशमलव ४० सकेन्ड दुरीमा पार गर्दे रजत हात पारे भने हंगेरीका टामस केनडेरिसीले एक मिनेट ५३ दशमलव ६२ सेकेन्डमा दूरी पूरा गरेर कास्य पदक हात पारे।
