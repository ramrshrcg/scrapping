शीर्षक,विवरण
स्वाभिमान आफैंले जोगाऔं,"नेपालले पहिलोपटक नेपाली भूमिमा चीनसँग संयुक्त सैन्य अभ्यास गर्न लागेको छ । सन् २०१७ भित्रै यो सहकार्य गर्ने घोषणा चीनले गरिसकेको छ । उक्त सहकार्यअघि चीनका रक्षामन्त्री चाङ वान चुआन स्वयं नेपालको तीनदिने भ्रमणमा आए । समाचार स्रोतका अनुसार उनले भ्रमणका बेला छिमेकी देशलाई आफ्नो महत्वाकांक्षी 'वान रोड, वान बेल्ट परियोजना' को अंग बनाउनेबारे पनि छलफल भएको थियो ।हुन त नेपालले भारत, अमेरिकालगायत देशसँग यस्ता सैनिक अभ्यास पहिले नै गरिसकेको छ, तर चीनसँग हुन लागेको यो सहकार्य भने पहिलो नै हो । चीनले यसलाई प्राथमिकतामा राखेको स्वयं उसका रक्षामन्त्रीको उपस्थितिले पनि पुष्टि हुन्छ । चीनले विस्तारै आफ्नो प्रभाव बढाउँदै लगेको छ । प्रभावको दायरा दक्षिण एसियातिर बढ्दो छ । म्यानमार, पाकिस्तान, श्रीलंका अनि माल्दिभ्सलगायतका देशहरूमा आफ्नो प्रभाव बढाएको छ । बीबीसी नेपाली सेवाले जनाएअनुसार आफ्नो परम्परागत प्रभाव क्षेत्रमा चीनले अघि बढाएको यस्तो प्रयासलाई भारतले निको मानेको देखिँदैन । दिल्लीबाट बीबीसीसँग कुरा गर्दै भारतीय सेनाका एक जना अवकाशप्राप्त जर्नेल अशोक मेहताले चीनसँगको सम्बन्ध विस्तार गरिरहँदा नेपाल र नेपाली अधिकारीहरूले भारतको सुरक्षा चासोलाई पनि ध्यान दिनुपर्ने बताए । उक्त सेवाले जनाएअनुसार चिनियाँ रक्षामन्त्रीको भ्रमणको केही दिनअघि मात्रै झन्डै सात सय नेपाली र भारतीय सैनिक सहभागी 'सूर्यकिरण' नामक संयुक्त अभ्यास भारतमा सम्पन्न भएको थियो । यसरी एकपछि अर्को गर्दै चीन र भारतको गतिविधि नेपालमा बढ्दो छ । यसमा उनीहरूको निहित स्वार्थ छ । दुई राष्ट्र आफ्नो प्रभावको दायरा बढाएर आफूलाई शक्तिशाली बनाउने होडमा छन् । चीन विषेशगरी उत्तरी तिब्बतको सीमा सुरक्षा संवेदनशीलतालाई लिएर सजग छ भने भारतको पनि आफ्नो स्वार्थ छ । नेपालले सन्तुलित भएर यी दुवै राष्ट्रसँग सन्तुलित सम्बन्ध कायम गरी फाइदा उठाउन सक्नुपर्छ । चीनले महत्वाकांक्षाका साथ अघि बढाएको 'वान रोड, वान बेल्ट' परियोजना संलग्न भई नेपालले आर्थिक तथा भौतिक पूर्वाधार विकासका क्षेत्रमा उल्लेख्य फाइदा लिन सक्छ । यो परियोजनाले नेपाल र भारतबीच आर्थिक करिडोर निर्माण गर्न सके नेपालले चीन र भारतबीच पारवहन बिन्दुका रूपमा काम गर्न सक्ने विज्ञहरू बताउँछन् । यस्ता परियोजनामा आबद्ध भएर नेपालले फाइदा लिन सक्नुपर्छ । वास्तवमा नेपालले यी दुई विशाल राष्ट्रको समृद्धिबाट प्रचुर फाइदा लिन सक्नुपर्ने हो, विडम्बना नेपाल आफ्नै आन्तरिक समस्यामा अल्झिएको छ । नेताहरू आफूलाई भारतविरोधीको रूपमा प्रस्तुत गर्छन्, तर सत्तामा पुग्नासाथ उनीहरूको त्यो रूपमा विचलन आउन सुरु हुन्छ । वास्तवमा अहिले राष्ट्रवादको परिभाषा पनि भारतसँग जोडिएको छ । भारतलाई गाली गरेर वा भारतको विरोध गरेर आफूलाई राष्ट्रवादी देखाउने नेता यहाँ धेरै छन् । भारतको हेपाह प्रवृत्तिबारे हामी सबै जानकार नै छौं । त्यसमा हाम्रो पनि गल्ती छ । हाम्रोमा स्थिरता छैन । भारतले नेपालामाथि आफ्नो प्रभुत्व देखाउनुको पछाडि यहाँका नेताका पनि ठूलो दोष छ । यहाँका नेताले ससानो निर्णय कुर्न पनि भारतको सहमति खोज्छन्, जसले गर्दा भारतलाई थप मद्दत पुग्छ । नेपालभारत सम्बन्धमा थुप्रै उतारचढाव पैदा हुँदै आएका छन् । भारत नेपाललाई सधैं आफ्नो अधीनमा राख्न खोज्छ । भारतसँग भएको सन् १९५० को सन्धिको विरोध र यसको पुनरावलोकनको माग पनि बुलन्द हुँदै आएको छ । भारत नेपालमा आफूले चाहेको जस्तो प्रणाली विकास गर्न उद्यत् हुन्छ । नेपालले त्यसको विरोध गरे नाकाबन्दी र धाकधम्की दिन पनि पछि पर्दैन । बिकिलिक्सको दस्ताबेजअनुसार भारतका केही अधिकारीले ७० को दसकमा नेपालमा सैन्यआक्रमण गर्ने धम्की नै दिएका थिए । नेपालले चीन र भारतको समृद्धिबाट कसरी लाभ लिने भन्ने सोच्नुपर्यो । त्यसैले राजनीतिक अस्थिरता समाप्त गरेर आर्थिक क्रान्तितिर लाग्नुपर्यो । आफू सबल बने कुनै पनि देशले हेप्न पाउने छैन । भारत नेपालालाई एक स्वतन्त्र राष्ट्र मान्नै चाहँदैन । कुनै न कुनै रूपमा यहाँ उसको चलखेल हुन्छ । पहिलेदेखि चलिआएको यो प्रचलन अझै रोकिएको छैन । यसको रूप र शैली परिवर्तन भई झन् बुलन्द हुँदै आएको छ । अहिले चीनका रक्षामन्त्री आए र नेपालले छिटै संयुक्त सैनिक अभ्यास गर्दैछ, यो भारतको लागि टाउको दुखाइको विषय बनेको छ । पहिलेपहिले भारतले यस्तो स्थितिमा नेपाल नै कब्जा गर्ने धम्की दिन्थ्यो । बिकिलिक्सको दस्ताबेजअनुसार भारतले सन् १९७० मा नेपाललाई कब्जा गर्ने धम्की नै दिएको थियो । तत्कालीन परराष्ट्रमन्त्री ऋषिकेश शाहका अनुसार एक भारतीय उच्च अधिकृतले नेपालले कुनै चिनियाँ सैनिक दस्तालाई निमन्त्रणा गरे वा कुनै पनि बहानामा चिनियाँ दस्ता नेपाल छिरे भारतले सीधै नेपालमाथि सैनिक आक्रमण गरेर नेपाल कब्जा गर्ने धम्की नै दिएका थिए । चीनको पनि आफ्नै स्वार्थ छ । ऊ उत्तरको तिब्बतको सीमा सुरक्षा संवेदनशीलताबारे सजग छ । यहाँ हुने चीनविरोधी गतिविधिमा पनि उसको चासो छ । त्यसैले चीन नेपालामा रक्षा क्षेत्रमा आफ्नो सहयोगको दायरा फराकिलो बनाएको छ । विकसित राष्ट्रले नेपालमा गर्ने सहायताको पछाडि उनीहरूको स्वार्थ निहित हुन्छ । अहिले चीन विश्वको शक्तिशाली राष्ट्र बन्नेमा अग्रपंक्तिमा छ । त्यस्तै अमेरिका त्यो स्थान अरू देशले नखोसोस् भन्नेमा सतर्क छ । त्यस्तै अर्को उदीयमान छिमेकी राष्ट्र पनि यो शक्ति सन्तुलनमा आफूलाई दाबेदार ठान्छ । उसको ध्यान पनि बढी चीनतर्फ नै केन्द्रित हुन्छ । उसका हरेक गतिविधि नियालिरहेको हुन्छ भारत । यी राष्ट्रहरूले नेपालमा सहयोग गर्नुको पछाडि आआफ्नै स्वार्थ छ । यी देशबाट नेपालमा सहयोग गर्ने उद्देश्यका साथ आएका एनजीओआईएनजीओको पनि आआफ्नै स्वार्थ छ । फरक कति मात्रै हो भने भारतले नेपालमा हस्तक्षेपकारी भूमिका खेल्छ, तर चीनले भने नेपालमा कुनै हस्तक्षेपकारी भूमिका देखाएको छैन । भारतले बेलाबेलामा नाकाबन्दी गरेर होस् या आफ्नो निर्देशन लादेर, नेपालामा हस्तक्षेपकारी भूमिका खेल्दै आएको छ । चीन फकाएर होस् या सहयोग गरेर आफ्नो स्वार्थपूर्ति गर्न र आफ्नो प्रभुत्व जमाउन खोज्छ भने भारत रिसाएर वा हस्तक्षेपकारी भूमिका खेलेर आफ्नो त्यो स्वार्थ पूरा गर्न खोज्छ । शैली फरक भए पनि उद्देश्य एउटै हो, यसबारे सबै सजग हुनुपर्छ । चीन र भारत दुवैको आआफ्नो स्वार्थबारे जनतालगायत नेता सबै सजग हुनुपर्छ । भारतको विरोध गर्दैमा राष्ट्रवादी हुने वा चीनको विरोध गर्दैमा राष्ट्रघाती हुने भन्ने हुँदैन । यो हतियार प्रयोग गरेर नेता सत्तामा पुग्छन् । हामीले आफ्नो धरातल र वास्तविकता पनि बुझ्नुपर्छ । हामीले न भारतसँग निहुँ खोजेर केही प्राप्त गर्छौं न त लडाइँ गरेर जित्न सक्छौं । हामी आफूले नै स्थिर र सबल हुँदै सन्तुलित सम्बन्ध कायम गर्न सक्नुपर्छ । 'वान बेल्ट वान रोड' अवधारणामा नेपालले प्रचुर लाभ लिन सक्छ । नेपालले चीन र भारतको समृद्धिबाट कसरी लाभ लिने भन्ने सोच्नुपर्यो । त्यसैले राजनीतिक अस्थिरता समाप्त गरेर आर्थिक क्रान्तितिर लाग्नुपर्यो । आफू सबल बने कुनै पनि देशले हेप्न पाउने छैन ।"
यसरी फैलियो युरोपमा संस्कृत भाषा,"सन् २००७ मा तत्कालीन भारतीय राष्ट्रपति एपीजे अब्दुल कलाम ग्रिस भ्रमणमा जाँदा उनका समकक्षी कार्लोस पोपोलिसले उनको स्वागतमा संस्कृतमा मन्तव्य राखेका थिए । दक्षिण एसियाको प्राचीन भाषा जो यही बेवास्ताको सिकार बनिरहेको छ, त्यही भाषामा आफूलाई स्वागत गर्दा उनी खुसी मात्रै भएनन्, आश्चर्यमा समेत परे । राष्ट्रपति कलामले उनको संस्कृत भाषाको ज्ञानबारे चासो राख्दा पोपोलिसले जर्मनीमा विश्वविद्यालयमा अध्ययनताका ऐच्छिक भाषाको रूपमा संस्कृत पढेको र यसको गरिमाबारे दीक्षित भएको जवाफ दिएका थिए । अर्का सन्दर्भ, सन् २०१० अक्टोबर ३० मा भएको कमनवेल्थको उद्घाटन समारोहमा बेलायती महारानी एलिजाबेथ द्वितीया र तात्कालीन भारतीय राष्ट्रपति प्रतिभा पाटिलको उपस्थितिमा बेलायती बालबालिकाले संस्कृतमा बौद्धिक मन्त्रोच्चारण र स्तोत्र पाठ गरेका थिए । विश्व शान्ति, जगत् शान्तिको कामना गर्दै कैयौं मिनेट कोरस मिलाएर गरिएको पाठसमेत उनीहरूले कुनै सन्दर्भ समग्री या टिपोट हेरेनन् । यी त केही प्रतिनिधि उदाहरण मात्रै हुन्, जसले युरोपमा संस्कृत आज पनि ओजपूर्ण र प्रभावी छ भन्ने झल्काउन । पंक्तिकारले अघिल्लो आलेखमा संस्कृत कसरी युरोपसम्म पुग्यो र त्यहाँको भाषा, संस्कृति तथा साहित्यलाई समृद्ध तुल्यायो भन्ने प्राचीन सन्दर्भ र पुनर्जागरणकालबारे विश्लेषणात्मक अवस्था प्रस्तुत गरेको थियो । यो आलेखमा संस्कृत भाषा किन मूल थलोमा खिइँदैछ र उता कसरी आकर्षक हुँदैछ भन्ने आयाममा केन्द्रित हुनेछ । आजको अत्याधुनिक डिजिटल दुनियाँ शून्यको आविस्कारको खेल हो । शून्य भनेको गणितको खेल हो । विज्ञान, प्रविधि, बैंकिङ, अणु, परमाणु, कम्प्युटर, स्याटलाइटदेखि दैनिक जीवनका हिसाबकिताब यही शून्यले नै धानेको छ । अंकगणितबाट शून्य निकालिदिने हो भने आधुनिक विज्ञान नै एकदेखि नौमा गएर टुंगिन्छ, त्यसभन्दाअघि बाटो नै भेटिँदैन । बृहदारण्यक उपनिषद्, ५११ नै शून्यको आविस्कारको स्रोत हो । आर्यभट्टले यही एक मन्त्र 'ॐ पूर्णमदः पूर्णमिदं पूर्णात् पुर्णमुदच्यते । पूर्णस्य पूर्णमादाय पूर्णवेवा वशिष्यते ।।' बाटै शून्यको आविस्कार चौथो शताब्दीमा गरेका थिए । यो सूत्रको भावमै सम्पूर्ण ब्रह्माण्डको उत्पत्ति र सञ्चालन तथा विलय भाव सन्निहित छ । यसको अर्थ हो 'त्यो(शक्ति) पूर्ण छ, यो जगत् पूर्ण छ र पूर्णबाट पूर्ण नै बन्छ । पूर्णबाट पूर्ण लिँदा पुनै नै शेष रहन्छ ।' पश्चिमाहरू भारत वर्षमा भएको शून्यको आविस्कारलाई गणित क्षेत्रमा भएको अभूतपूर्व खोजको संज्ञा दिन्छन् । कस्तो विडम्बना जतिबेला यहाँ सशस्त्र द्वन्द्वका क्रममा संस्कृत विश्वविद्यालयमा धावा बोलिँदै थियो, पुस्तकालय जलाइँदै थियो, पाठ्यक्रमबाट संस्कृत भाषा हटाइँदै थियो उता युरोप र अमेरिकामा धमाधम संस्कृत विद्यालय, महाविद्यालयहरू खुल्दै थिए । उनीहरूले यो शून्यको अर्थलाई निरपेक्ष नभई सापेक्षमा ग्रहण गरेर सूचना, प्रविधि, ज्ञानविज्ञानमा यो स्तरको प्रगति गर्न सफल भए । हामी र बाँकी विश्व यसलाई नै अनुशरण गरिरहेका छौं । 'पूर्वीय सभ्यता विश्वविख्यात विद्वान्हरूको दृष्टिकोण' मा भन्ने पुस्तकमा स्रष्टा सलील ज्ञवालीले अनुसन्धानपरक भएर यस्ता कैयौं ऐतिहासिक तथ्य उजागर गरेका छन्, जुन पुस्तक डा गोविन्दराज भट्टराईको अनुवादमा नेपाली भाषामा समेत उपलब्ध छ । हालसालै प्रकाशित सुरेन्द्र गौतम र नवराज पनेरुको 'विज्ञानको नजरमा वेद र बाइबल' मा समेत कयौं शास्त्रका विषयलाई विज्ञानसम्मत ढंगबाट प्रस्तुत गरिएको छ । त्यसको मूल सन्दर्भबारे बेखबर हुँदा मात्रै हामीलाई हाम्रो वैभवबारे लघुताभाष भएको हो । त्यही पुस्तकमा उनीहरू लेख्छन्, 'नेपालमा धर्मान्तरण गरेका इसाईहरू सत्यतथ्य बुझेर भन्दा पनि आफ्नो मूल धर्ममा भएको ज्ञानको खोजी नगरीकन बाइबलमा यिसुको १०१२ पानाको महात्म्य पढेर नै गएका हुन् । कस्तो विडम्बना ! यस्तै अज्ञानतामा फसेर हाम्रा युवा कहिले बन्दुक बोक्छन् त कहिले बाइबल ।हाम्रो वैभवबारे युरोपियन तथा अमेरिकी लगाव र रुझान देखेर हिन्दु विद्यापीठका प्रमुख डा चिन्तामणि योगी लेख्छन्, 'हामीले हाम्रो धर्मबारे जति जानेका छौं, जति बोलेका छौं र जति लेखेका छौं, त्योभन्दा बढी सायद पश्चिमेली विद्वान्ले लेखेका छन् ।' संस्कृत कर्मकाण्डी र साँघुरो र 'लोपोन्मुख' भाषामा दरिनुमा लर्ड म्याकाले शिक्षा पद्धति र यसैलाई आदर्श मान्ने नवपठितका कारण मात्रै होइन, संस्कृतका उपासक ब्राह्मण, पण्डित, पुरोहित र धर्मभीरुहरूको निषेधकारी उर्दी पनि उत्तिकै जिम्मेवार छ । वेद, गीता र उपनिषद्को पहुँच र ज्ञानबाट कथित उपल्लो जातिले तल्लो जातिको दर्जा कायम गरेर मात्रै होइन, महिलाको लागिसमेत निषेधको फर्मान जारी गर्ने उपक्रम पनि यसको गरिमा खुम्च्याउनमा उत्तिकै जिम्मेवार छ । त्यसैले यो यताको संकीर्णता र उताको रणनीतिको कोपभाजन बन्नु भन्नुचाहिँ सन्तुलित र समष्टिगत होला । आफू सञ्चारमन्त्री भएका बेला प्रदिप नेपालले रेडियो नेपालबाट संस्कृत भाषामा दैनिक समाचार बुलेटिनको परिपाटीको थिति बसाले । तर बाहिरबाट मात्रै होइन, स्वयं पार्टीभित्रैबाट यसको तीव्र विरोधको सामना गर्नुपरेको उनको अनुभूति छ । पछि संस्कृत शिक्षा र भाषाको बहिष्कारको आवाजले यसको प्रसारण रोकेरै छोड्यो । धेरै कमलाई मात्रै जानकारी होला, दसकौं अघिदेखि जर्मनीको राष्ट्रिय रेडियोमा दैनिक एकपटक संस्कृत भाषामा बुलेटिन बजाइन्छ । संस्कृतमै लागेका भाषाशास्त्री तथा यसका विद्यार्थीबाहेकले संस्कृत नबुझे पनि यससँगको ऐतिहासिक सम्बन्ध बुझेर हो या अन्य केही कारणले जर्मनहरूले यसलाई सांकेतिक सन्देश दिन पनि संस्कृतमा बुलेटिन बजाउने गरेका छन् । जर्मनीमा किन अन्य मुलुकभन्दा बढी संस्कृतप्रतिको रुझान र झुकाव रह्यो भन्ने बारेमा त अघिल्लो आलेखमै लामो चर्चा गरिएको छ । दी इन्डियन एक्सप्रेसको रिपोर्टअनुसार आजको अवस्था पनि रोचक र अनुकरणीय छ । आज जर्मनीमा मात्रै ३५ हजार संस्कृत भाषा विज्ञानका विद्यार्थी छन् । तुलनात्मक अवस्थाबारे भारतको पछिल्लो राष्ट्रिय जनमत सर्वेक्षणको रिपोर्ट हेर्दा सवा अर्ब जनसंख्या भएको भारतमा जम्मा १४ हजार एक सय ३५ जनाले मात्रै संस्कृत मृतभाषा भएको बताएका थिए । नेपालमा त यो भाषा एक सय २३ वटा मातृभाषाको सूचीमा समेत अटाएको छैन । यद्यपि भारतको उत्तराखण्ड राज्यको आठौं अनुसूचीमा भने संस्कृतलाई 'अफिसियल ल्यांग्वेज' को सूचीमा राखिएको छ । पुनर्जागरणकालमा युरोपमा नयाँ ज्ञान, नयाँ सभ्यता, नयाँ संस्कार तथा नयाँ भाषाप्रति कूतुहलता र आकर्षण बढ्यो । त्यसैले त्यसयता लगातार यसभित्रको ज्ञान र सौन्दर्य खोज्न उनीहरू कुनै न कुनै माध्यमबाट लागिरहेका छन् । युरोपमा संस्कृतको लोभलाग्दो लगाव भएको देश जर्मनी हो । हाडवर्ड, क्यालिफोर्निया, युनिभर्सिटी अफ वर्कलेमा संस्कृत पढाउने प्राध्यापकसमेत जर्मन नागरिक छन्, जसका सबैभन्दा सग्ला उदाहरण हुन् प्रोफेसर एक्सेल मिचेल । सन् २००० मा उनले युनिभर्सिटी अफ हिडेलवर्गअन्तर्गत साउथ एसिया इन्स्टिच्युट खोलेर संस्कृतमा अध्यापन गराउन थाले । अघिल्लो वर्ष हिडेलवर्गको साउथ एसिया इन्स्टिच्युटमा ३४ देशका दुई सय ५४ विद्यार्थी भर्ना भएका थिए । त्यसमा पनि सीमित कोटा भएकाले संसारभरका कैयौं अपिल रद्द गर्नुपरेको उनको अनुभव छ । शास्त्रीय सिद्धान्त संकायका प्रमुखले केही वर्षमै बन्द होला भन्ने ठानिएको संस्कृत यो विश्वविद्यालयमा मात्रै सीमित नरहेर जर्मनीका १४ वटा विश्वविद्यालयमा फैलियो । १४ अप्रिल सन् २०१५ मा डेलिमेल आदित्य घोषले गरेको रिपोर्टिङअनुसार स्विट्जरल्यान्ड, इटालीलगायतका देशमा समेत यो विश्वविद्यालयबाट सम्बन्धन लिएर संस्कृत पठनपाठन हुन थालिसकेको छ । प्रोफेसर मिचेल भन्छन्, 'संस्कृतलाई अमुख धर्म र मूल्य प्रणालीसँग मात्रै जोड्नु मूर्खताबाहेक केही होइन ।' संस्कृतको पठनपाठन सन् १७९० देखि नै औपचारिकरूपमा युरोपका विश्वविद्यालयमा हुन थालिसकेको विवरण त अघिल्लो आलेखमै उल्लेख भइसकेको छ । तर अविच्छिन्न रूपमा भने अमेरिकाको युनिभर्सिटी अफ सिकागोमा सन् १८९२ देखि आजसम्म संस्कृत भाषामा पठनपाठन भइरहेको छ । कतिपय तथ्य यस्ता हुन्छन्, जो थाहा पाउँदा पनि आश्चर्य लाग्न सक्छ । नेपालमा एक मात्र नेपाल संस्कृत विश्वविद्यालय र त्यसबाट सम्बन्धन प्राप्त गुरुकुल र कलेजमा र भारतमा ५४ वटा विश्वविद्यालयमा संस्कृत भाषा पढाइ हुन्छ भने त्योभन्दा बढी युरोप र अमेरिकामा हुन्छ । युरोपका सबै मुलुकमा गरी ४१ वटा विश्वविद्यालयमा संस्कृत भाषामा पठनपाठन हुन्छ । त्यसैगरी अमेरिकाका २२ वटा विश्वविद्यालयमा संस्कृत भाषा पढाइ हुन्छ भने अस्ट्रेलियाका तीन विश्वविद्यालय र क्यानडाको एउटा विश्वविद्यालयमा संस्कृत भाषामा पठनपाठन हुन्छ । संस्कृतबारे अघिल्लो आलेख अधिकाशंले अधिक रुचाए पनि कतिपय जिज्ञासुले तथ्यांक र नामसमेत उल्लेख गर्ने प्रतिक्रिया दिएकाले संस्कृत भाषामा पठनपाठन हुने विश्वविद्यालयका केही प्रतिनिधि नाम उल्लेख गर्नु आवश्यक होला । अस्ट्रेलियाको लो ट्रोवे युनिभर्सिटी, युनिभर्सिटी अफ सिड्नी, मोनस एसिया इन्स्टिच्युट तथा क्यानडाको युनिभर्सिटी अफ म्यानोटोवामा संस्कृत भाषामा पढाइ हुन्छ । त्यसैगरी युरोपका जुरिक युनिभर्सिटी, ओस्लो युनिभर्सिटी, लन्डन युनिभर्सिटी, अक्सफोर्ड युनिभर्सिटी, क्याब्रिज युनिभर्सिटी, हेम्वर्ग युनिभर्सिटी, फ्रेन्कफर्ट युनिभर्सिटी, भियना युनिर्भसिटीमा संस्कृत माध्यममा पनि पठनपाठन हुन्छ । उता अमेरिकामा भने अमेरिकन इन्स्टिच्युट अफ इन्डियन स्टडिज, युनिभर्सिटी अफ क्यालिफोर्निया, वर्कले, युनिभर्सिटी अफ सिकागो, कोलम्बिया युनिभर्सिटी, न्युयोर्क युनिभर्सिटी, हाडवर्ड युनिभर्सिटी, हिमालयन एकेडेमी, युनिभर्सिटी अफ टेक्सास अस्टिनमा संस्कृत भाषामा पठनपाठन हुन्छ । अन्त्यमा, कस्तो विडम्बना जतिबेला यहाँ सशस्त्र द्वन्द्वका क्रममा संस्कृत विश्वविद्यालयमा धावा बोलिँदै थियो, पुस्तकालय जलाइँदै थियो, पाठ्यक्रमबाट संस्कृत भाषा हटाइँदै थियो उता युरोप र अमेरिकामा धमाधम संस्कृत विद्यालय, महाविद्यालयहरू खुल्दै थिए । जतिबेला मुक्तिनाथ अधिकारीहरू संस्कृतको उज्यालो ज्योति छरेकै 'अपराध' मा रुखमा बाँधिएर मारिँदा यता जर्मन र अरू धमाधम संस्कृत छिचोल्दै यसको वैज्ञानिकता, दर्शन र गहिराइ बुझ्दै थिए । कसले अह्राएर यताकाहरू संस्कृत संवद्र्धकको हत्या गर्दै थिए अनि कुन प्रेरणाले उताकाहरू यसको गरिमा र ओज बुझ्दै थिए, बुझिनसक्नु छ । यात्री, एपी वान टेलिभिजनका समाचार प्रमख हुन् ।"
हाम्रा नेताहरू कसका प्रवक्ता ?,"राजनीति, सामान्य बुझाइ र सम्झौता हुन नसक्ने मान्यताअनुसार कुनै पनि मुलुकको सार्वभौम क्षेत्राधिकारभित्रको विषय हो । अर्थात् त्यसका अन्तिम निर्णयकर्ता जनता नै हुन् । उनीहरूद्वारा निर्वाचित प्रतिनिधिहरू अनि ती प्रतिनिधिहरूप्रति सत्ता जवाफदेही हुने परम्परा स्विकार्नुको अर्थ हो, जनताकै हातमा सत्ताको लगाम रहिरहनुपर्छ । आवधिक निर्वाचनमा उनीहरूको सहभागिताले मात्र उनीहरूको निर्णायक हैसियत सुनिश्चित हुँदैन । राजनीतिका अनेक पक्ष हुन्छन् । कूटनीति त्यसको एउटा विस्तारित पाटो हो तर त्यो कूटनीति सञ्चालन पनि जनताको सार्वभौम या निर्णायक हैसियतप्रति निरपेक्ष या त्यसको विरोधमा जान सक्तैन । नेपालमा ०४६ सालको परिवर्तनपछि नै प्रजातान्त्रिक अभ्यासका नाममा केही दासत्व' मिश्रित आचरण प्रदर्शित हुन थालेका थिए, खासगरी नेपाली कांग्रेसमार्फत । गणेशमान सिंह र कृष्णप्रसाद भट्टराई जस्ता स्वाभिमानी हस्तीहरू त्यसबेला नभएका भए त्यो दासत्वले सम्भवतः त्यसैबेला संस्थागत रूप लिने थियो । तर प्रजातन्त्रका मान्यता र त्यसले निर्देशित गर्ने स्वाभिमान, चरित्र र बन्धनलाई बेवास्ता गर्ने छुट खासगरी मन्त्री र सांसदहरूले पाएनन् । गिरिजाप्रसाद कोइराला स्वाभाविकरूपमा अराजक र स्वच्छन्द भएको पुष्टि उनको आफ्नै स्वीकारोक्तिहरूले सावित गर्छ । इन्दिरा गान्धी या भारतीय संस्थापनसँगको गोप्य सम्पर्क, विमान अपहरण काण्डपूर्व उनले त्यहाँको जासुसी संस्था प्रमुखसँगको मन्त्रणापछि जनतामा नलगी राजतन्त्र उन्मूलनमा उनीद्वारा ठाडो आदेशको कार्यान्वयनले परिस्थितिजन्य प्रमाण प्रस्तुत गर्छन् भने उनले ०६३ पछि सरकारको नेतृत्व सम्हालेपछि उत्पन्न बेथिति अनि उनका र गठबन्धन दलका मन्त्रीहरूको बिनाअनुमोदन दिल्ली जाने परम्पराले राज्य सञ्चालन छाडापनको पर्याय बन्न पुगेको छ । त्यसले सार्वभौम र निर्णायक भनिएका जनताप्रतिको शासकीय उत्तरदायित्वको प्रथा समाप्त भएको छ भने निर्देशक र जवाफदेहीको केन्द्र सीमापारिका शक्ति केन्द्र बन्न पुगेका छन् । कथित प्रजातन्त्रले सार्वभौम जनताको हैसियतमा सीधै प्रहार गरेको छ । प्रधानमन्त्री पुष्पकमल दाहालको हालै सम्पन्न चीन भ्रमणपछि परराष्ट्रमन्त्री प्रकाश शरण महतले र पछि प्रधानमन्त्री स्वयंले भने चीन सबै पक्षको सहभागितामा नेपालमा छिट्टै निर्वाचन होस्' भन्ने चाहना राख्छ । दिल्लीस्थित नेपाली राजदूत दीपकुमार उपाध्यायले पटकपटक र दिल्ली गइरहने विभिन्न पार्टीका नेताहरूले भारतको चाहना पनि त्यही रहेको पटकपटक दोहोर्याएका छन् । भारत र चीनका आधिकारिक धारणा बाहिर ल्याउन ती मुलुकका ठूलाठूला संयन्त्र र जिम्मेवारी तोकिएका व्यक्तिहरू छन् । भारतको विश्वमै आधा दर्जन ठूला दूतावासमध्ये एउटा नेपालमा छ । नेपाली मन्त्री, राजनीतिज्ञ तथा कूटनीतिज्ञहरूले दिल्ली र बेइजिङ के चाहन्छन् नेपालमा भन्ने अभिव्यक्ति अनधिकृत र गैरजिम्मेवार मात्र हैन, एक किसिमले दासत्वको स्वीकारोक्ति पनि हो । नेपालको राजनीति या निर्वाचन कसरी होस् भन्ने चाहन्छ नेपाल सरकार, निर्वाचन आयोग र त्यहाँका दलहरू ? त्यसको आधिकारिक अभिव्यक्ति या घोषणा नेपालभित्रैबाट हुनुपर्छ । तर राजनीति मात्र हैन, आमूल परिवर्तनका एजेन्डाहरूसमेत बाहिरबाट आएका अनि नेताहरूले नेपाली जनतासँग परामर्श या उनीहरूको अनुमोदनबिना तिनीहरूलाई लादेकाले अहिले राजनीतिसँगै कूटनीति तथा अन्य क्षेत्रहरूमा पनि ती विकृति देखा परेका हुन् । ती विकृतिले संस्थागत रूप लिएको या निर्णायक र संगठितरूपमा जनताले अस्वीकार नगरेकाले जनतालाई सार्वभौम' भन्ने र आधा दर्जन जमिनदारहरू' ले विदेशी चाहनालाई आफ्नो लागि मार्गनिर्देशक आज्ञा ठान्ने गरेका हुन् । यो विकृति अहिले सुरु भएको हैन । २०६३ लगत्तै त्यसको वीजारोपण या विषारोपण भएको हो । ०६३ को आन्दोलनको अन्त्यसँगै राजा ज्ञानेन्द्रद्वारा गिरिजाप्रसादलाई प्रधानमन्त्री पदको शपथ गराएलगत्तै राजसंस्था निलम्बन गरियो । त्यसैबेला भारतका तत्कालीन राजदूत शिवशंकर मुखर्जी अति सक्रिय बने, माधव नेपाल, कोइराला स्वयं शेरबहादुर देउवा सबैलाई अलगअलग भेटी सुझाव दिए (यसलाई सुझाव मात्र भनौं), राजालाई हटाउनु म दिल्लीबाट आधा घन्टाभित्र अनुमोदन ल्याउँछु ।' प्रश्न उठ्छ ः राजा हटाउने या राख्ने काम र अधिकार नेपालीहरूले आफ्नो प्रतिबद्धता र राष्ट्रहित अनुकुल गर्ने हो या दिल्लीको अनुमोदनको लागि ? हाम्रा नेता र राजनीतिक संगठनहरू आफूभित्र त्यसबारे स्पष्ट भए पनि त्यो र त्यस्ता आदेशात्मक आग्रहको अवज्ञा गर्न सकेनन् उनीहरूले । त्यो शैली र नेपाली लाचारी त्यहीं सीमित रहेन । नेपालको राजनीतिमा (खासगरी बाह्रबुँदे र ०६३ को परिवर्तनपछि) भारतको खुला प्रवेशका कारण उत्पन्न बेथिति, अराजकता र अनिश्चिततामा अब चीन पनि प्रवेश गरेको छ, आफ्नै कारणले । नेपालको संविधान बनाउन नेपालीहरू नै सक्षम छन्, सबै सहयोग दिन हामी तयार छौं र नेपालको सार्वभौमसत्तामाथि कतैबाट प्रहार भए हामीलाई सह्य हुने छैन', यी चीनका आधिकारिक अभिव्यक्तिका केही स्याम्पल' हुन् । नेपालको सार्वभौम' माथिको खतराप्रति चीन र भारत दुवै आआफ्ना कारणले संवेदनशील छन् पक्कै पनि । सन् १९६० मा भारतीय प्रधानमन्त्री जवाहरलाल नेहरूले नेपालमाथि कतैबाट आक्रमण भएमा भारतले त्यसलाई आफैंविरुद्धको आक्रमणको रूपमा लिनेछ' भनेर आत्मीयता देखाए पनि त्यसलाई तत्कालीन प्रधानमन्त्री बीपी कोइरालाले राज महेन्द्रसँगको परामर्शपछि त्यो बक्तव्यप्रति आपत्ति जनाएका थिए । किनकि नेपालको सम्प्रभुता र अखण्डताको संरक्षक र अभिभावकको हैसियत कुनै मुलुक बनेमा नेपालको हैसियत स्वतन्त्र राष्ट्रको नभएर एउटा संरक्षित' मुलुक (प्रोटेक्टोरेट) बन्न जान्छ ऊ । अनि त्यो प्रवृत्ति र मानसिकता अहिले पनि देख्न सकिन्छ, छिमेकका कर्मचारी र तिनीहरूका ब्रिफिङ' बाट बोल्ने राजनीतिज्ञहरूबाट । नेपाल भारत सम्बन्धबारेको प्रबुद्ध समूहको बैठकमा भारतीय पक्षका संयोजक र भारतीय जनता पार्टीका उपाध्यक्ष भगतसिंह कोसियारीले नेपाल भुटानजस्तै खुसी बनोस्' भन्ने कामना गरेका थिए । वास्तवमा बाह्रबुँदेपछिको नेपाली राजनीति र परिवर्तनका एजेन्डा त्यताबाट नआएको भए या भारतीय अनुमोदनको भोकमा भन्दा नेपाली जनताको सामूहिक' आत्मनिर्णयको अधिकारको सम्मान गर्दै गणतन्त्र, संघीयता र धर्म निरेपक्षताबारे निर्णय लिइएको भए आज नेपाली राजनीति सार्वभौम जनताकै क्षेत्राधिकारमा रहने थियो । त्यो अवस्थामा राजनीतिज्ञहरूले नेपाली जनताकै चाहना र भावना अभिव्यक्त गर्नु बाध्यता बन्ने थियो । नेपालको निर्वाचनबारे भारतीय या चिनियाँ धारणा के छ, त्यसको प्रवक्ता नेपालका मन्त्री र प्रधानमन्त्री बन्नुपर्ने थिएन । नेपाली राजनीतिलाई नेपाली जनताको निर्णायक नियन्त्रणमा ल्याउने प्रयासको अनिवार्य सर्त भनेको ०६३ यताको राजनीतिमाथि सर्वपक्षीय संवाद, सहमति र सुधारको संकल्प हो । नेपालको संविधानको स्वीकार्यता विवादित छ । स्थानीय निर्वाचनसँगै प्रान्तीय र संघीय निर्वाचन पनि समयमा होलान् भनी विश्वस्त हुने आधार छैन । संविधान करिब दुई वर्षअघि असोज ३ मे जारी गर्नुपर्ने र त्यसो हुन नसके दुर्घटना हुने तथा प्रतिगमन' फर्कनेतर्फ हास्यास्पदसँगै ०६३ यताको हयाकुलाको मिचाइ' शैलीको निरन्तरता मात्र थियो । त्यो बाह्रबुँदेको मध्यस्थकर्ता भारतलाई थाहा नभएको विषय थिएन । फेरि पनि किन विदेश सचिव जयशंकर आए र संविधान तत्काल जारी नगर्न नेताहरूलाई दबाब दिए र किन संविधान जारी भएपछि पाँच महिना लामो नाकाबन्दी भयो ? उत्तर सामान्य र जटिल दुवै छन् । पहिलो नेपालका राजनीतिज्ञहरूले बाह्रबुँदेयता आफ्नो कद र हैसियत झारेका छन्, भारतीय संस्थापनको नजरमा । हामीले मध्यस्थता गरेको एजेन्डाको कार्यान्वयन शैली र समय पनि हामी निर्धारित गर्छौं' भन्ने स्वाभाविक मान्यता बनेको छ उनीहरूको । दोस्रो शिवशंकर मुखर्जीले राजसंस्थाको अन्त्य गरिएको आधा घन्टामा भारतको अनुमोदन ल्याइदिने आश्वासन दिएर नेपालका हरेक महत्ववपूर्ण निर्णयमा उताको अनुमोदनको परम्परा बसाल्न खोजेको नेपाली नेताहरूले बुझेनन् या बुझेर बुझ' पचाए । त्यसैले संविधान जारी गर्ने विषयमा उता' को अनुमोदनलाई भारतले परम्परा र अधिकार मान्नु अस्वाभाविक थिएन । भारतको अनिच्छा रहँदारहँदै आएको संविधानलाई भारतले स्वागत नगर्नु अकारण छैन । नाकाबन्दी र यता आएर मधेसी मोर्चाका नेताहरूलाई अरूले भारतपरस्त' को आरोप लगाए पनि बाह्रबुँदेका हस्ताक्षरकर्ताहरूको हैसियत मोर्चाका नेताहरूभन्दा फरक छ र ? खालि यता आएर भारतको नेपाली राजनीतिसँगै मधेसमा खुला संलग्नता बढेपछि प्रतिक्रियामा देखा परेको चीनको उपस्थिति स्वाभाविक प्रतिक्रिया बन्न पुगेको छ । भारतकै जसरी चीनको चाहना यो हो' भन्नुपर्ने बाध्यतामा नेपाली नेताहरू पुग्नुले नेपालको हैसियत उकासिएको अर्थ लगाउनु सही हुने छैन । तर त्यो नेपालमा भारतीय हैसियत गुमेको प्रत्यक्ष प्रमाण हो । नेपालमा भारत या चीनको हैसियत बढ्दा या घट्दा त्यसले नेपाललाई बढी शक्तिशाली, स्वतन्त्र र सुरक्षित बनाउँदैन । तर नेपालका नेताहरूले नेपाली जनताका तर्फबाट नेपाली राजनीति र विविध एजेन्डाबारे आधिकिारक धारणा व्यक्त गर्न थाले भने नेपालको हैसियत र सम्मान स्वतः बढ्नेछ । नेपाली राजनीतिलाई नेपाली जनताको निर्णायक नियन्त्रणमा ल्याउने प्रयासको अनिवार्य सर्त भनेको ०६३ यताको राजनीतिमाथि सर्वपक्षीय संवाद, सहमति र सुधारको संकल्प हो ।"
"गुरु, ज्ञान र भन्ज्याङ","हामीले पढेका तीनैवटा पाठशाला र कलेजले एक शताब्दी पूरा गरेछन् । सिंहमारीदार्जिलिङको स्कट्स मिसियन प्राइमेरी स्कुल, प्रसिद्ध टर्नबुल हाईस्कुल र सन्त जोसेफ कलेज (नर्थ पोइन्ट) । यी स्कुल र कलेजले हजारौंको संख्यामा समाजसेवीदेखि बुद्धिजीवी, वैज्ञानिकदेखि राजनीतिज्ञ, पत्रकारदेखि कम्पनीका मालिक र डाक्टरदेखि प्रशासनिक सेवारत व्यक्तिहरू जन्माए । कोही सेनाध्यक्ष भए, कोही विश्वविद्यालयका कुलपति, कोही देश सम्हाल्ने राजा त कोही प्रतिष्ठित लेखक एवं संगीतकार । भारतका कुनाकुना त छँदैछ, तर पाकिस्तान, बंगलादेश, बर्मा, थाइल्यान्ड, श्रीलंका, नेपाल, भोटाङ, भियतनाम, लाओस, कम्बोडिया र मलायासमेतबाट दार्जिलिङमा अध्ययन गर्न आउँथे । यी तीन संस्थाहरूबाहेक कालिम्पोङ र खर्साङका विभिन्न स्कुलहरूबाट शिक्षाज्ञान लिन फर्कन्थे । एउटा स्वस्थ होडबाजी नै हुन्थ्यो । कुन स्कुलले अध्ययन, खेलकुद र अनुशासनमा नाम कमाउने, विश्व नै थर्काउने भनी । फुटबल, हकी, क्रिकेटको विभिन्न ऋतु नै थिए वसन्त, हेमन्त, गृष्म, वर्षा ऋतु झैं । अंग्रेजी स्कुलमा पढ्नेले क्याम्ब्रिजको सपना देख्थ्यो । सबैले उनीहरूलाई मकै बाबा भन्थे । स्यान्डविज र ओेरेन्ज जुस खान्थे उनीहरू । हप्तामा एकपटक क्यापिटल र रिंक हलमा गएर वाइस्कप हेर्थे । जर्ज ह्यारिसन, उन विलियम्स र विटल्सहरूमा संगीत सुन्थे । दिनभरि क्रिकेट पनि खेल्थे । 'हिपी हिपी या या' ले गुन्जायमान हुन्थ्यो, उनीहरूको संस्कृति । यिनीहरू एउटा नौलो सभ्यताको डोको बोकी यी स्कुल, कलेजहरूमा आउँथे । दार्जिलिङ पहाडलाई जगमगजगमग पारिदिन्थे । नेपालका राजकुमार, भोटाङका राजा, थाइल्यान्डका मन्त्री, बंगलादेशका विदेशसचिव र बर्माका उद्योगपति पनि यी स्कुलहरूले जन्माए । यी अंग्रेजी स्कुलहरूका साथसाथै दार्जिलिङ पहाडमा सरकार र ख्रिस्तान मिसिनरीहरूले अत्यन्तै राम्रा अनेकन स्कुलहरू स्थापित गरे । दार्जिलिङको टर्नबुल, सन्त रोबर्टस, महारानी, सन्त, टेरेजा, बोर्डिग, शारदेश्वरी, रामकृष्ण आदि । खर्साङमा पुष्परानी, सेन्ट अलफन्स, रामकृष्ण र कालिम्पोङमा एसयूएमआई, कुमुदुनी होम्स, सन्त जोसेफ, पेदोङ हाईस्कुल, सेन्ट फिलोमिना जस्ता अनेकन । स्कुलहरूले अति उच्चकोटीको मानव संसाधन देशलाई समर्पित गरे । यी स्कुलहरूमा प्रायः नै कमान बस्ती र पहाड कन्दराका विद्यार्थीहरू पढ्थे । के हुन्थेन यी स्कुलहरूमा ? खेलकुद, संस्कृति, पढाइ, दसैंतिहारमा सबैले स्कुललाई सदैव व्यस्त राख्थे । स्वतन्त्रता दिवस भव्य रूपमा मनाइन्थ्यो । उता भानु जयन्ती र शिक्षक दिवसले स्कुल, विद्यार्थी र शिक्षकलाई खर्लप्पै खान्थे । पोलेको मकै, गुन्द्रुक, सिन्की, काँक्रो, भटमास, सेलरोटी आदुदम, भुजा, काठ मिठाई, मुरयको डल्लाको सुवासनाले स्कुलको खाजा खाने ४५ मिनेटको हाफछुट्टीमा जमिन्थ्यो । रमाइरमाइ खान्थे एक सुरमा रहेका चबलाअबलाहरू । दार्जिलिङको यी दुवै प्रकारका स्कुल र कलेजका सबैभन्दा मुख्य आकर्षण नै त्यहाँका शिक्षकहरू थिए । स्थानीय, राष्ट्रिय र अन्तर्राष्ट्रिय शिक्षकहरूले सुशोभित थिए दार्जिलिङको हरेक स्कुल । यी शिक्षकहरूका जात, धर्म, जाति, राष्ट्रियता र भाषा केही थिएन । उनीहरू केवल शिक्षक थिए । पेसा नै शिक्षक, धर्म नै शिक्षक, जात नै शिक्षक र लक्ष्य नै शिक्षक । श्रेणीमा पढाउँदा, ख्रिस्तान, हिन्दु, बुद्धिस्ट र मुसलमान भएर पढाउँदैनथे । दार्जिलिङ जस्तो कुनाको सानो सहरमा पढाउने गुरुहरू विश्वसँग टक्कर दिने आकांक्षा र क्षमता बोकेर बाँचेका थिए । उनीहरूले हामीलाई अन्तिम ज्ञान र शिक्षा के दिए भने आफ्नो जरा कहिल्यै नभुल्नू । क्षेत्री, बंगाली, गुरुङ, थाई, अंग्रेज र तामिल भएर पढाउँदैनथे । धनी घरको, गरिब घरानाको पानीमाथिको र शाकाहारी भएर श्रेणीभित्र पस्दैनथे । मन, मस्तिष्क र मुख तीन अंगबाट यिनीहरू केवल शिक्षक थिए । विद्यार्थीहरूलाई शिक्षा दिन्थे, ज्ञानका ठूलाठूला पोकाहरू खोलेर अगाडि राखिदिन्थे । दैनिक जीवनमा आइपर्ने लोभ, लालच, ईष्र्या, घमण्ड, क्रोध, रोगबाट आफूलाई कसरी टाढा राख्न सकिन्छ भन्ने अनुभव र आकांक्षा बाँड्थे । हामीले पढेका स्कुल र कलेजमा यस्तै शिक्षकहरू थिए । लोकल र ननलोकलको नामसमेत लिइँदैनथ्यो । थोरै तलब खाएर पनि स्कुल र कलेजलाई आठदेखि बाह्र घन्टाको समय दिन्थे । विद्यार्थीहरू कसरी स्वस्थ रहनेदेखि लिएर घर, समाज कसरी चलाउने भन्ने ज्ञानसमेत दिन्थे । खेतीपाती, पानीका मुहान सबै संरक्षणका उपायहरू बताउँथे । भूगोल पढाउँदा विज्ञानको उदाहरण, अंग्रेजी पढाउँदा नेपाली साहित्यको ज्ञान र अर्थशास्त्र पढाउँदा राजनीतिकको तनावमाथि स्पष्टसँग मनखाने कुरा गर्थे । स्कुल र कलेज अति नै आकर्षक थिए । दुई महिनाको ठण्डा महिनाको छुट्टी कहिले सकिन्छ र स्कुल लाग्छ जस्तो लाग्थ्यो, सबै विद्यार्थीलाई । सिंहमारीको स्कट्स मिसियन प्राइमरी स्कुलमा हामी पढ्दा कर्थक सर, शान्ति सर, सावित्री गुरुमा, बाहुन सर थिए । तीनवटा स्कुलका कोठाका भित्तैभरि ज्ञान नै ज्ञान थिए । दार्जिलिङको सिमाना, राष्ट्रिय गीत जनगनमन र विभिन्न फलफूल ईश्वर रुखबारे तस्बिर । कुमाले, डकर्मी, सिकर्मीले परि श्रम गरेका तस्बिर । कार्थक सर, प्रधानाध्यापक थिए । घडी नै थिए उनी । समयले उनको र उनले समयको अत्यधिक इज्जत राख्थे । भुइँमा मकैको दाना र ससाना ढुंगाले कखरा लेख्ने पाँचबर्से नानी र मौखिक हिसाबमा निपुण चार कक्षाका नौबर्से विद्यार्थी हरेकको नाम कार्थक सरलाई थाहा थियो । सावित्री गुरुमा सरस्वतीको मूर्ति झैं चिटिक्क परेकी थिइन् । छुच्ची तर ममतामय थिइन् । शान्ति सर सानै उमेरमै तीव्र ज्ञान बोकेका व्यक्तित्व थिए । बाहुन सरले भुत्ले टोपी गर्मी महिनामा पनि नहिच्किचाइ लगाउँथे । अचम्मैको स्कुल थियो । हर आइतबार स्कुल लाग्थ्यो । 'खुम्बया ओ माई लर्ड खुम्बाया' भनी चम्कीचम्की गाउँथ्यौं । अन्धा सर गीतार बजाउँथे । लक्की सरले ईश्वरका विभिन्न रूपहरूबारे प्रवचन दिन्थे । धेरै मज्जा गथ्र्यौं । कार्थक सर कहिलेकाहीं विद्यार्थीका घरघर जान्थे । सन् १९६८ मा आएको भलपहिरोले दिलिप राईलाई बगाएपछि हामी सबैले एकैसाथ उनको आत्माले शान्ति पाओस् भनी प्रार्थना गर्यौँ । दिलिप चार कक्षामा थिए । स्कुले जीवनको मित्रता साँच्चै प्रगाढ हुँदोरहेछ । प्राइमरी स्कुल भन्नासाथ शिक्षकहरूबाहेक सांगे दुराल, कमल आँखामै नाच्छन् अहिले पनि । तीनैजना स्वर्गवास भए अरे । टर्नबुल स्कुलमा अति नै चाखलाग्दो र कुशल शिक्षकहरू थिए । ठीक साढे नौ बजे स्कुलको खेलमैदानमा बिहान भेला हुन्थ्यो । हेमचन्द्र सरले लगभग आधा घन्टा स्कुलको गीत 'वेन टर्नबुल बोइज' प्रार्थना, जनगनमन सबै श्रेणीका विद्यार्थीहरूलाई एकैसाथ गाउन र गर्न लगाउँथे । लक्की दीक्षित र कुमाइ सरले आआफ्नै प्रकारले गणित पढाउँथे । लक्की सरको रातो गोह्रो अनुहार, दीक्षित सरको चाइनिज कलम र कुमाई सरको नीलो टाई आँखामै छन् । ठूलो श्रेणीमा पुगेपछि खालिङ र चन्द्रकान्त सर औधी नै रोचक थिए । अंग्रेजी भाषा साहित्यमा पहिलोपटक दखल दिने व्यक्ति खालिङ सर नै थिए । चिटिक्क परेर सुरिलो आवाजमा पढाउँदा हामी मख्ख पथ्र्यौं । चन्द्रकान्त सरले पढाएको अर्थशास्त्र अहिलेसम्म त्यस्तै रह्यो । विश्व कहाँ पुगिसक्यो, तर सरले सिकाएका अर्थशास्त्रको परिभाषा अझै पनि महत्वपूर्ण छ । कतिपय शिक्षकहरू राजनीतिमा खप्पिस थिए । पीपी राई सरलाई कांग्रेसका नेता भनेर प्रधानमन्त्री इन्दिरा गान्धीसमेतले चिन्थे । उनी भूगोल पढाउँथे । साथसाथै राजनीतिक भूगोल पनि त्यही कलिलो उमेरमै छिचोलेका थियौं । कविराज सर अचम्मका व्यक्ति थिए । पण्डित नेहरूलाई महात्मा गान्धीको आत्मकथाका कुनाकुना थाहा थियो । इन्द्रबहादुर राई सर नेपाली पढाउँथे । राई सर विद्यार्थीसँग कहिल्यै ख्यालठट्टा गर्दैनथे । हाम्रा हेडमास्टर महेन्द्र सर थिए । उनी एउटा आदर्श नै थिए । अंग्रेजी फट्कारेर बोल्थे । चिनी भाषा सिकाउँथे र देशविदेशका घटना अघि ल्याइदिन्थे । कहिल्यै बूढो नहुने सर आज पनि हामीलाई स्कुल नै ठानेर माया गर्छन् । आईपी मुन्ना, शंकर, शाशंकर, अलबर्ट सीधा तर कुशल शिक्षक थिए । अलबर्ट सरले धर्म, भक्ति, प्रेम र समाज आदिबारे विशेष कुरा पढाउँथे । एनवी देवान सरले सातौं श्रेणी पुग्नासाथ अंग्रेजी व्याकरण अगाडि राखिदिए । आज अंग्रेजी बोल्दा र लेख्दा सरको सुनौलो चस्माको फ्रेम र तीखो आवाज घरिघरि अगाडि आउँछ । सुखछिरिङ सरले पढाउनुका साथै एनसीसीमा कसरत परेड गराउँथे । टर्नबुल एउटा सग्लो स्कुल थियो । हामीले शिक्षाज्ञानका साथै अनुशासन पनि यहींबाट सिक्यौं । सजाय कडा थियो । पारस सरलाई सबैभन्दा स्मार्ट शिक्षक भनिन्थ्यो । उनले लगाएको सुटभित्र इस्टकोट र टाइ हुन्थ्यो । श्रेणीमा आउनासाथ मराठा, अगरबत्ती जलाउनुपथ्र्यो । बर्खा झरीमा भिजेर आएपछि श्रेणीमा भीड हुँदा दुर्गन्ध नफैलियोस् भनेर होला सायद । पहिला सिरकुला, पछि बेत र अझै पछि लट्ठी चल्थ्यो । वरिपरि केटीहरूका स्कुल थिए । साह्रै बद्मास गरे मूल ढोकामा घोप्टो पारेर लट्ठीद्वारा सजाय दिइन्थ्यो । सबै लजाउँथे त्यस्तो स्थितिमा पुग्दा । शिक्षकहरू आफ्नो पेसामा निपुण थिए । नौदस घन्टाको समय स्कुललाई दिन्थे । तलब सायद एक सय रुपैयाँ थियो होला । धेरै शिक्षकहरू भन्ज्याङ काटी विलुप्त भए । उहाँहरूबारे अहिले पनि प्रार्थना गर्छौं । सिकाएका एकएक कुरो राख्छौं । आज चालीस वर्षपछि पनि ती शिक्षकको नाम लिनासाथ शिर निहुराउँछौं । उनीहरूसँग जे थियो सबै दिए हामीलाई व्यक्तित्व र चरित्रदेखि आत्मसम्मान र बौद्धिक विकाससम्म । जीवन संघर्षमा अझै व्याप्त रहेका हामी हाम्रा गुरुहरूलाई सुस्वास्थ्य र दीर्घायुको कामना गर्छौं । पन्ध्रसोह्र वर्षको उमेरमा दार्जिलिङको अर्को सुप्रसिद्ध सन्त जोसेफ कलेज (नर्थ पोइन्ट) मा भर्ना भयौं । नेपाली साहित्यबाहेक सबै विषय ठेट अंग्रेजीमा पढाइन सुरु भयो । फादरहरू भ्यान, लेक्लेयर, म्याकडोगाल, पापाडिल एकापट्टि र सबै शिक्षालाई नै मानव विकासको मूल मन्त्र मान्नेहरू अनि फिलिप सर, सरकार, सुभ्च्या, चक्रवर्ती, सीबी राई, एपी लाल, जेरार्ड मुखिया जस्ता अनुभवी शिक्षकहरू अर्कोपट्टि । एउटै क्लास पनि छोड्न मन पर्दैनथ्यो । एसियाका कुनाकुनाबाट विद्यार्थीहरू आएका थिए । एउटै श्रेणीमा एक सयभन्दा बढी विद्यार्थीहरू र हामी अर्थशास्त्र अनर्समा पाँचजना । फादरम्यानले 'लेडी विथ द ल्याम्प' पढाउँदा पहिलोपटक फ्लोरेन्स नाइटिंगेललाई चिन्यौं । हातखुट्टा कुहिएर झर्ने बिरामीलाई ग्यानग्रिन भन्दो रहेछ भनेर बुझ्यौं । फादर म्यान विद्यार्थीका घरघरमा पुग्थे । मिस डन र मिस घोषले अंग्रेजी पढाए, अझै माथि पुगेपछि । मिस डनले अति रोचक ढंगमा पढाइलाई स्थान नदिएको खण्डमा लड्डु पाउँछौ भन्दै हातका दुई औंला जोडी लड्डुका आकार देखाइदिन्थे । फिलिप सरले वटर फ्लुको अन्तिम लडाइँमा नेपोलियन बोनापार्ट हारेको कुरोदेखि फ्रान्सलाई सर्दी लागेको खण्डमा सम्पूर्ण युरोपले नै हाछ्युँ काढ्छ भनेर विश्व इतिहास पढाउँथे । सीबी सर र लाल सरले पढाएको राजनीति विज्ञानले नै आज हामी धेरैले आफ्नो अधिकार खोज्न र पाउन लड्ने भयौं । डा सरकार अमेरिकाको क्यालिफोर्निया विश्वविद्यालयबाट पीएचडी सकी सीधै यस कलेजमा पढाउन आएका थिए । उनी मलाई औधि माया गर्थे । उनले नै मलाई शोधकार्य, पहाडी अर्थव्यवस्था र नीतिपरक अध्ययन कसरी गर्ने भन्ने पाठ पढाएका थिए । जेरार्ड सरले नेपाली साहित्यमा दोषी चस्मा, कर्णेलको घोडा, प्रह्लाद सबै रोचक ढंगमा पढाए । एउटा ठूलो खुबी थियो उनमा । विस्तारै तर गहिरो कुरो साधारण ढंगमा बुझाउँथे । पछि गएर कलेजले मलाई सर्व श्रेष्ठ विद्यार्थी घोषणा गर्दै फादर लेकलेयरले अँगालो हालेर ईश्वरले तिमीलाई सदैव रक्षा गरून् र तिम्रो बौद्धिक विकास अझ तीव्र गतिमा होस् भनेका थिए । एनबी राई सर, उपप्राचार्यले पनि त्यसै गर्दै भने । प्राइमरी स्कुल, टर्नबुल स्कुल र कलेजबाट हामीले चारपाँचवटा घतलाग्दा कुरा सिक्यौं । जीवनमा धेरै तलमाथि हुँदा यी कुरा अझै उम्लेर माथि आए । पहिलो कसरी साधारण भएर बाँच्नु ? हरेक शिक्षकमा सरलता थियो, त्यसभित्र ज्ञान र रसको भण्डार थियो । पैसाको धनदौलतको यी शिक्षकहरूले कहिल्यै कुरा गरेनन् । दोस्रो यिनीहरूले ज्ञान बाँड्ने कला सिकाइदिए । ज्ञान जति बाँडे पनि सकिँदैन भन्ने अर्को ज्ञान दिए । ज्ञान किताब पढेर मात्रै पाइँदैन, अधिकांश ज्ञान नै प्रकृति, समाज, देशविदेश यात्रा, संस्कृति, अनुभव आदिमा छन् भन्थे यिनीहरू । त्यसैले होला सायद एउटा शिक्षक भएर श्रेणीमा पस्दा आज पनि पुस्तकको ज्ञानभन्दा अरू स्रोतबाट बटुलेको ज्ञान विद्यार्थीसँग बाँड्ने गर्छौैं । तेस्रो होडबाजी गर्ने क्षमता मात्रै नदिएर यिनीहरूले होडबाजीको मन्त्र र मर्म नै हामीलाई बुझाइदिए । खेलकुददेखि अध्ययन कार्य, पेसादेखि घर, समाज र राष्ट्रलाई अघि बढाउने काममा लगनशीलता र पेसेबर नैतिक शक्ति यिनीहरूले नै हामीमा वीजारोपण गरे । धन्य यी शिक्षकहरू, गुरु ईश्वर नै भएर बसे हाम्रो मनमनमा । चौथो धर्म, जात, जाति, क्षेत्रबाट माथि उठेर कसरी ठूलो सोच र उच्च लक्ष्य राखेर जीवनयापन गर्ने भन्ने कुरो पनि यी गुरुहरूले नै हामीलाई सिकाए । यी गुणहरू विश्वले नै रमाइरमाई आलिंगन गर्छ । दार्जिलिङ जस्तो कुनाको सानो सहरमा पढाउने यी गुरुहरू विश्वसँग टक्कर दिने आकांक्षा र क्षमता बोकेर बाँचेका थिए । अनि अन्तिम ज्ञान र शिक्षा के दिए भने आफ्नो जरा कहिल्यै नभुल्नू । सबै शिक्षकहरू जराकै कुरा गर्थे । गाउँघर, आँगनअँगेना, फलफूलपोथ्रा, ओखतीमुलो, कहिल्यै भुलेनन् पनि उनीहरूले । सपनाकल्पनालाई अँगाले पनि यथार्थ र वास्तविकता कहिल्यै भुलेनन् उनीहरूले ।"
अर्जेन्टिनाका पूर्व प्रशिक्षक भन्छन्मेसीभन्दा नेमार धेरै राम्रा खेलाडी हुन्,"काठमाडौंः अर्जेन्टिनी राष्ट्रिय फुटबल टोलीका पूर्व फिटनेस प्रशिक्षक कार्लोस डिवसले अर्जेन्टिनी कप्तान लियोनल मेसीभन्दा ब्राजिलियन खेलाडी नेमार उत्कृष्ट भएको बताएका छन्। कार्लोसले भनेका छन्,मेसी टोलीका राम्रा कप्तान होइनन्। ब्राजिलका स्टार खेलाडी नेमार उत्कृष्ट खेलाडी हुन्। सन् २०१८ मा रुसमा हुने विश्वकप छनौट अन्तर्गत दक्षिण अमेरिकी क्षेत्रको खेलमा बोलिभियासँग २० गोल अन्तरले पराजित भएको अर्जेन्टिना अंक तालिकाको पाँचौ स्थानमा छ। सहायक रेफ्रीमाथि अपशब्द बोलेको भन्दै मेसीलाई फिफाले चार खेलमा प्रतिबन्ध लगाएको छ। मेसीको अनुपस्थितमा भएको खेलमा बोलिभियासँग अर्जेन्टिना पराजित भइसकेको छ। योसँगै अर्जेन्टिनाको विश्वकप छनौट हुने सम्भावना पनि कठिन बन्दै गएको छ। मेसी अक्टुबरमा हुने इक्वेडरविरुद्धको खेलमा मात्रै उपलब्ध हुनेछन्। फिटनेस प्रशिक्षक कार्लोसले डियगो म्यारोडोनाजस्तै मेसीमा टोलीलाई खेलमा जितका लागि प्रेरित गर्न सक्ने क्षमतामा प्रश्न खडा गरेका छन्। उनले भनेका छन्,प्रशिक्षकसँग कप्तानले कुरा गर्दा मलाई लाग्दैन यो खेलाडीका लागि गलत हुन्छ भन्ने। टिमका विषयमा कुरा गर्दा टिमलाई नै फाइदा हुन्छ तर त्यो उनले गरेनन्। मेसीलाई मैले विश्वका उत्कृष्ट तीन खेलाडी मध्ये एकको रुपमा लिन्छु। तर, अहिले उनी उत्कृष्ट छैनन्,उनले भने,मलाई लाग्छ अहिले नेमार उनीभन्दा धेरै राम्रा खेलाडी हुन्। कार्लोसले सन् २००६ देखि २००८ सम्म अर्जेन्टिनाको फिटनेस प्रशिक्षकका रुपमा काम गरेका थिए।"
इस्को भन्छन्रियल मड्रिडले ला लिगा र च्याम्पियन्स लिग दुवै जित्न सक्छ,"काठमाडौंः मिडफिल्डर इस्कोले रियल मड्रिडले यो सिजन ला लिगा र च्याम्पियन्स लिग फुटबल दुवैको उपाधि जित्न सक्ने बताएका छन्। उनले दुवै लिगको उपाधि जित्न आवश्यक पर्ने खेलाडी रहेको बताएका छन्। रियल मड्रिडले सन् २०१२ मा ला लिगाको उपाधि जिते यता ला लिगाको उपाधि उचाल्न सकेको छैन। यो सिजन ला लिगाको शीर्ष स्थानमा रियल मड्रिड छ। बार्सिलोनाभन्दा लिगमा एक खेल कम खेलेको रियल मड्रिड तालिकामा दुई अंकले अगाडि छ। अघिल्लो सिजन च्याम्पियन्स लिग फुटबलको उपाधि जितेको रियल मड्रिड यो सिजन पनि उपाधि उचाल्ने दाउमा छ। यो सिजन च्याम्पियन्स लिग फुटबलको क्वाटरफाइनलमै रियल मड्रिडले बलियो प्रतिद्वन्द्वी जर्मन क्लब वार्यन म्युनिखको सामना गर्दैछ। इस्कोले मार्कासँगको कुराकानीमा भनेका छन्,हामी यो सिजन राम्रो खेलिरहेका छौं। हामीसँग यो सिजन ला लिगा र च्याम्पियन्स लिग फुटबल दुवै लिगको उपाधि जित्ने अवसर छ। त्यसका लागि हामीसँग उत्कृष्ट खेलाडीको टोली पनि छ। ला लिगा अन्तर्गत रियल मड्रिडले आइतबार डिपोर्टिभो अल्भेसविरुद्ध खेल्दैछ।"
