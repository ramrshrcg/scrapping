शीर्षक,विवरण
"भ्रम, आडम्बर र देखावटीपन","गत हप्ता एकजना व्यक्तिको गाडी रत्नपार्कस्थित जाममा फस्यो । प्राइभेट नम्बर प्लेट भएको उक्त गाडी हेर्दा महँगो नै देखिन्थ्यो । केही समयपछि सडकमा पैसा माग्दै हिँड्ने एक बालिका आइन् र गाडीको बन्द कालो सिसामा टकटक पार्दै पैसा मागिन् । तिनले केही बेरसम्म झ्यालको सिसामा टकटक हानिरहिन् । तर झ्यालको सिसा खुलेन । न त त्यो जाम नै खुल्यो । ती बालिकाले पनि पैसाको बटुको एक हातले समातेर अर्को हातले टकटक पारिरहिन् । यसपछि त्यो सिसा खुल्यो । त्यहाँभित्र भएका व्यक्तिले अंग्रेजीमा अपशब्द बोल्दै ती बालिकालाई जोडले धकेलिदिए । ती बालिका भुइँमा जोडले पछारिइन्, सायद चोट पनि लाग्यो होला । त्यत्तिकैमा जाम पनि खुल्यो र ती व्यक्तिले गाडीको सिसा लगाउँदै गाडी कुदाए । सडकमा माग्न बसेकाहरूलाई पैसा दिने वा नदिनेबारे ती व्यक्तिको आफ्नै तर्क होला, तर जुन व्यवहार उनले देखाए, त्यो अवश्य नै निन्दनीय थियो । उनले राम्रो बोली, व्यवहार पनि गर्न सक्थे र जाबो ५१० रुपैयाँ त खान नपाएकाहरूलाई दिन नसक्नेले त्यत्रो महँगो गाडी चढेर तडकभडक गर्नुको के अर्थ हुन्छ र ? आजभोलि मानिसहरूमा भौतिक वस्तुहरूलाई बढी महत्त्व दिने, देखावटी गर्ने प्रवृत्ति बडो गज्जबको छ । यिनै भौतिक चिजहरूलाई सफलतासँग जोड्छन् र घमन्ड गर्छन् । उनीहरू अरूको अस्तित्वको इज्जत नै गर्दैनन् । आफैँ ठूलो बन्छन् । वास्तवमा गाडी भनेको मानिसको जीवन सजिलो होस् भनेर बनाइएका वस्तु हुन्, तर यहाँका मानिस यसलाई सफलताको सूचक ठान्छन् । गाडी, बंगला, ब्यांक ब्लालेन्स भएका मानिसहरू आफूलाई धनी र सुखी भन्ठान्छन् । अधिकांश मानिसको सपना पनि त्यही हुन्छ मेहनत गर्ने, पैसा कमाउने अनि गाडी, घर किन्ने । गाडी किन्नु, चढ्नु गलत होइन, तर यसलाई नै सफलता मान्नु र अरूको अस्तित्व स्वीकार नगरेर आफूलाई नै ठूलो ठान्नु गलत हो । हाम्रो समाजमा अधिकांश मानिसको सोच, व्यवहार पनि यस्ता भौतिक वस्तुका आधारमा हुने गर्छन् । कुनै व्यक्ति पार्टी, समारोहमा चिल्ला गाडी, महँगा सुन लगाएर आयो भने त्यसप्रति गरिने व्यवहार र उसलाई दिइने इज्जत नै फरक हुन्छ । आजभोलि मानिसमा देखावटीपन, खोक्रे आडम्बर हाबी हुँदै गएको छ । आधुनिकता र फेसनको नाममा यो झन् मौलाएको छ । केही दिनअघि साँझको समय साथी र म दरबार मार्गको बाटो हिँडिरहेका थियौँ । हुन त मेरो साथी धनी लाहुरेको छोरो हो । उसको व्यवहार नै फरक हुने भयो । एडिडासको सोरुम अगाडि एकछिन उभिएर भन्यो, 'यो जुत्ता हेर्न अस्ति मैले १५ हजारमा यहीँ किनेको हुँ ।' अलिपर पुगेपछि घडी हेर्दै भन्यो, यो घडी मैले विदेशबाट मगाएको हुँ । अति महँगो छ । यो आइफोन मोबाइल पनि विदेशबाट ल्याएको रहेछ । फोन आए पनि नआए पनि उसलाई त्यो बोक्नुपर्ने रहेछ । उसले प्रयोग गरेका लगाएका हरेक लुगा जुत्ता, मोबाइलबारे बताउँदै गयो । यसैगरी, हरेकसँग ब्रान्ड जोडिएकै हुन्थ्यो कुनै नाइक, कुनै टीसर्ट भने कुनै जोह्न प्लेर । उनले अन्त्यमा मेरो सर्ट हेर्दै सोध्यो, तैँले यो कहाँ किनेको ? सुन्धरामा । त्यति मात्र के भनेको थिएँ, उसले जवाफ फर्काइहाल्यो, 'तँ फेसनेबल नै छैनस् । त्यहाँको क्वालिटी खत्तम हुन्छ् ।' त्यस्तै उसले त्यहीँ नजिकैको केएफसीमा लग्यो र भन्न लाग्यो, 'म त सधैँ बाहिर निक्लेँ कि यहीँ हो खाने । अरू ठाउँको त स्वास्थ्यको लागि फाइदाजनक र मीठो पनि हुँदैन ।' ऊ आफूले लगाएको हरेक ब्रान्डका लुगा र महँगा खानेकुरासँग आफ्नो सफलता दाँज्थ्यो र अरूलाई तुच्छ देखाउन खोज्थ्यो । उसमा ती वस्तुहरूले जन्माएको खोक्रो आडम्बर थियो । हैन, महँगा र चिल्ला गाडी चढ्नु, ब्रान्डेड र महँगा लुगा लगाउनु र महँगा ठाउँमा खानु मात्र सफल, फेसनेबल हुनुको सूचक हो त ? अवश्य होइन । यो सब हाम्रो सोच र देखावटीपनको प्रभाव हो । यहाँ कोही व्यक्ति यस्ता पनि छन्, जो अरूलाई देखाउन तरकारी किन्न पनि नजिक र सजिलै हिँडेर पुग्ने ठाउँमा पनि गाडी लिएर जान्छन् । जसरी हुन्छ, देखाउनै पर्छ र उनीहरूलाई फेरि कसैले छुनै सक्दैन । गाडीको अनावश्यक प्रयोग भइरहेको छ । करोडौँ पर्ने गाडीमा हिँड या लाखौँ पर्ने ब्रान्डेड लुगा लगाऊ, त्यो आफ्नो इच्छा हो, तर आफूलाई ठूलो ठान्नु र अरूलाई नीच र सानो ठानेर त्यस्तै व्यवहार गरिन्छ भने त्यसको कुनै अर्थ हुँदैन । देखावटीपनले मानिस ठूलो र सफल हुँदैन । कोही त रुखो र घमण्डीपन देखाउँछन् । कोही पाँच हजारको ब्याग बोक्छन् र त्यसभित्र पाँच सय पनि हुँदैन । आखिर त्यसको के अर्थ ? साथीले भने झैँ के ब्रान्डेड र महँगा लुगा लगाए मात्र फेसनेबल भइन्छ र ? फेसन भनेको त आफूलाई अरूसामु प्रस्तुत गर्ने एक कला हो । आफूले जे लगाउँदा सजिलो हुन्छ, त्यही लगाउनु नै फेसन हो । फेसन आफैँले सिर्जना गर्ने हो । खालि ब्रान्डेड लुगा लगाएर वा ठूलाठूला सपिङ मलमा गएर मात्र फेसनेबल भइन्छ र ? सानोसानो पसल वा बिना ब्रान्डका कपडा पनि हामीलाई सुहाउँछ । खालि महँगा ब्रान्डेड कपडा मात्र गुणस्तरीय हुन्छन् भन्ने छैन । विनाब्रान्डका र सस्ता कपडा पनि राम्रा हुन सक्छन् । महँगो पैसा तिरेर किनेको ब्रान्डेड कपडा राम्रो क्वालिटीको हुन्छ भन्ने के ग्यारेन्टी छ र ? महँगो पैसा तिरेर ठूलाठूला होटेलमा गएर खाँदैमा त्यो हाइजनिक हुन्छ भन्ने कुनै ग्यारेन्टी छैन । सस्तो पैसा तिरेर मीठो र पेटभरि खानुको मज्जा छुट्टै छ । मानिसमा आधुनिकतावाद, देखावटीपन, वस्तुसँग तुलना गरेर नापिने सफलताका कारण खोक्रो आडम्बर हाबी हुँदै गएको छ । महँगो र ब्रान्डेड लुगा किन्नु, महँगो फोन बोक्नु, महँगो ठाउँमा गएर खानु गलत होइन, तर यसलाई नै सफलता र फेसनको सूचक सोच्नु गलत हो । खोक्रो आडम्बरको भरमा अरूलाई हेप्नु, अरूको अस्तित्व स्विकार्न नसक्नु गलत हो । आफ्नो धाक र घमन्ड देखाउनु गलत हो । यहाँ त मानिसको प्रवृत्ति के छ भने आफूसँग होस् या नहोस्, अरूसँग रिन मागेर भए पनि देखाउनैपर्छ । समाज पनि त्यस्तै छ, नदेखाई पत्याउँदै पत्याउँदैन । के गाडी किन्दैमा त्यो मानिसको जीवन सुखी र सफल हुने हो र ? उसको जीवन सरलचाहिँ अवश्य हुन्छ । सबैले आआफ्नो गच्छेअनुसार किन्छन् । दुई हजार पर्ने मोबाइल बोक्ने व्यक्ति सानो र लाखौँ पर्ने मोबाइल बोक्ने व्यक्तिको हैसियत ठूलो हुन्छ भन्ने होइन । सबैको आआफ्नो इज्जत, मान, सम्मान हुन्छ । मानिस ठूलो उसको काम, सोचले हुने हो न कि उसले लगाउने लुगा, बोक्ने मोबाइल, चढ्ने गाडीको मूल्यले । हाम्रा नेताहरूमा पनि विलासी जीवन बिताउने, देखावटीपन, खोक्रो आडम्बर देखाउने प्रवृत्ति बढ्दै गएको छ । उनीहरू पैसा, कुर्चीको पछाडि लागिपर्छन् । यही कारण देशमा भ्रष्टाचार मौलाएको छ । सादा जीवन बिताउन चाहने नेता यहाँ विरलै भेटिन्छन् । अधिकांशमा आडम्बर भेटिन्छ । मन्त्री, प्रधानमन्त्रीदेखि लिएर दलका नेता, पूर्वकर्मचारी, मन्त्री आफूलाई विशिष्ट देखाउन अघिपछि लस्करका लस्कर गाडी र सुरक्षाकर्मी लिएर हिँड्छन् । केहीलाई सुरक्षा संवेदनशीलता होला तर प्रायः आफू वरिष्ठ देखाउन यसो गर्छन् अनि उनीहरू हिँड्दा सर्वसाधारण जनताले अनावश्यक जामले गर्दा दुःख व्यहोर्नुपर्छ । यहाँ एक राजा गए, अनेक राजा जन्मिए । चुनावमा भोट माग्न घरघरमा जाँदा डर नलाग्ने नेतालाई पद पाएपछि र पद गएपछि त्यही जनताबाट त्यत्रो डर, त्रास उत्पन्न भयो कि अघिपछि गाडी र सुरक्षाकर्मी लिएर हिँड्नुपर्ने र उनीहरू यात्रा गर्दा सबैले बाटो छोड्नुपर्ने । सादा जीवन उच्च विचार अधिकांश मानिसमा लागू भएको पाइन्न । सादा जीवन भन्नाले खालि सस्तो लुगा लगाउने, सस्ता जुत्ता लगाउने सस्ता फोन बोक्ने वा कपाल छोटो काटेर हुने होइन । यो त उसले अरूप्रति कस्तो व्यवहार गर्छ, त्यसमा भर पर्छ । करोडौँ पर्ने गाडीमा हिँड या लाखौँ पर्ने ब्रान्डेड लुगा लगाऊ, त्यो आफ्नो इच्छा हो, तर आफूलाई ठूलो ठान्नु र अरूलाई नीच र सानो ठानेर त्यस्तै व्यवहार गरिन्छ भने त्यसको कुनै अर्थ हुँदैन । अरूलाई देखाउन अरूसँग मागेर चलाउनु गलत हो । आफूसँग जे छ जस्तो छ, त्यसरी नै प्रस्तुत हुनुपर्छ । यहाँ त हरेक क्षेत्रमा खोक्रो आडम्बर र देखावटीपन हाबी भएका मानिस प्रशस्तै भेटिन्छन् । उनीहरू आफूबाहेक अरूको अस्तित्व नै स्विकार्न सक्दैनन् । समाज पनि जसले देखाउन सक्छ, उसलाई पत्याउँछ । हाम्रो सोचमा परिवर्तनको खाँचो छ । मानिस फेसनेबल ब्रान्ड र महँगा कपडाले होइन, यो त उसले आफूलाई अरूसामु कसरी प्रस्तुत गर्छ, त्यसमा भर पर्छ । मानिस ठूलो र सफल धन, देखावटीपनले हुँदैन, उसको सोच र व्यवहारले हुने हो ।"
मधेससामुदायिक कि क्षेत्रीय,"हेर्दाहेर्दै प्रधानमन्त्री पुष्पकमल दाहाल सरकारले साउन महिना पूरा गर्यो । अहिलेसम्म मन्त्रिपरिषद्ले पूर्णता पाउन नसक्नुलाई धेरै अनौठो मान्नु पर्दैन । किनकि नेपाली राजनीति नै जोडघटाउका आधारमा चलिरहेको बेला सरकार पूर्णता नपाउँदै ढल्नु पनि अचम्म मान्ने विषय अब रहेन । त्यसमा पनि निर्धारित कार्यकाल लिएर आएको यो सरकारको अवस्था विचारणीय रहिरहनेछ । एमालेका वरिष्ठ नेता वामदेव गौतमको भनाइले स्पष्ट गरेको छ कि केपी ओलीको हठी स्वभावका कारण उहाँको सरकारले बहिर्गमन भोग्नुपर्यो । भद्र सहमतिअनुसार प्रचण्डलाई प्रधानमन्त्री पद दिइएको भए केही समयको अन्तरालपछि एमालेलाई पुनः सरकारको नेतृत्व प्राप्त हुने थियो । तर समयचक्रको खेल हेर्दाहेर्दै केपीको बहिर्गमन भयो । जे भए पनि यो नयाँ सरकार निर्माणको लागि गरिएको कांग्रेसमाओवादी सहमतिमा मधेस मुद्दा प्राथमिकतामा छ । स्वाभाविक छ कि दुवै दलसँग मधेस समस्या समाधानको लागि स्पष्ट मार्गचित्र होला । जनताको अगाडि नआई दिइएको कारण अलि असमञ्जसको स्थिति बन्दै गएको हो । फेरि मधेसी मोर्चाका माहिर खेलाडीहरूले पनि त्यसै समर्थन त पक्कै पनि दिएको छैन होला । मोर्चाका नेतागणले विगतमा गरेको क्रियाकलापका कारण सशंकित छ मधेस । यसपटकको मधेस आन्दोलनको बारेमा मोर्चा आफैँ पनि विश्वस्त थिएन । संविधान जारी हुन लागेको बेला दुई दिनको बन्द मात्र आह्वान गरेको मोर्चाले सप्तरीको भारदहमा सरकारी गोली प्रहारबाट राजीव राउतको मृत्यु भएपश्चात् पनि दुई दिनसम्म मोर्चाका कोही पनि नेता घटनास्थल पुगेका थिएन । घटनाको भोलिपल्ट नागरिक समाजका केही अगुवा मात्र भारदह पुगेको तथ्य नै छ । पछि वातावरण उत्तेजित भएपछि मात्र मोर्चाका नेताहरू त्यहाँ पुगेको हो । स्मरणीय विषय त के छ भने त्यो पहिलो सरकारी गोली तत्कालीन कांग्रेस सभापति सुशील कोइराला नेतृत्वको सरकारबाट दागिएको थियो । त्यही सुशील कोइरालालाई मोर्चाका नेताहरूले आफ्नो आन्दोलन बीचमै रोकेर पुनः प्रधानमन्त्री बनाउन मतदान गरे । अचम्मको विषय थियो सद्भावना पार्टीका सभासद्हरूद्वारा संसद्बाट राजीनामा गरी गइसकेर पुनः प्रवेश र कोइरालाको पक्षमा मतदान । सुशील कोइराला नेतृत्वको सरकारबाट तबसम्म ४२ जना मधेसी सहादत प्राप्त गरिसकेका थिए । हाल मोर्चाद्वारा सरकारसमक्ष प्रस्तुत नामावलीअनुसार यसपटकको आन्दोलनमा कुल ४८ जना मधेसी सहिद भएका छन् । अर्थात् अधिकांश मधेसीको हत्या कोइराला सरकारले गरे । तर मोर्चाका नेताहरूले त्यही सुशील कोइरालाको नेतृत्वमा सरकार बनाउन मतदान गरे । यसको प्रयोजन र कारण आजसम्म मोर्चाद्वारा अनुत्तरित छ । मधेस आन्दोलनलाई सफल बनाउन सीमामा नाकाबन्दी गर्न पुगेको मोर्चाका नेताहरूले काठमाडौँलाई बाध्य पार्न नाकाबन्दीको अनिवार्यताको भरमग्दुर वकालत गरेका थिए । नाकाबन्दीको दौरान मोर्चाका विभिन्न तहका नेताहरूले भरपूर व्यापारिक लाभ लिएको आरोप आज पनि छ नै मधेसमा । आन्दोलनले जिल्ला सदरमुकाममा व्यापक सहभागिता प्राप्त गरिरहेका बेला किन र कसको इशारामा आन्दोलन नाकामा सारियो, आजसम्म मोर्चाका नेताहरू मुख खोल्दैनन् । अत्यन्त पुरानो मित्रताको सम्बन्ध गाँसिएको नेपालभारतबीच यो नाकाबन्दीले केही हदसम्म चिसोपना ल्यायो । के मोर्चाका नेताहरू यसको लागि जिम्मेवार छैनन् ? यी दुई छिमेकीबीच सम्बन्धको सहजता नरहेकाले नै अहिले प्रधानमन्त्री प्रचण्डले विशेष दूतको रूपमा गृहमन्त्री विमलेन्द्र निधिलाई पठाएका हुन् । गृहमन्त्रीको एजेन्डाविहीन यो भ्रमण पनि आलोचित हुने अवस्थामा छ । २०४६ सालपछि नेपालको प्रजातन्त्रीकरणमा भरपूर योगदान दिएको भारत आज नेपालीको मनमस्तिष्कमा सशंकित हुन पुगेको छ । मधेसमा प्रान्त बने पनि अथवा नबने पनि भारतको हितमा कति फरक पर्छ त ? मोर्चाको बाँदरभक्तिका कारण आज दिल्ली र काठमाडौँका बीचमा बेइजिङ पनि देखा पर्न थालेको छ । यसको तात्कालिक असर नदेखिए पनि यसको प्रभाव दीर्घकालमा पर्न सक्छ । माओवादीकांग्रेस गठबन्धनसँग तीनबुँदे सहमति गर्दै मोर्चाले सरकारको पक्षमा मतदान गरेको छ । केपी ओली सरकारसँग गर्न नचाहेको सहमति यो गठबन्धनसँग किन गरियो भन्ने प्रश्नमा सद्भावनाका वरिष्ठ नेता लक्ष्मणलाल कर्णले ओली मधेसविरोधी रहेको सहमति नगरेको प्रस्ट पार्नुभएको छ । के अब हुने सम्भावित संविधान संशोधनको लागि ओलीको आवश्यकता पर्दैन । ओलीको उखानटुक्काबाट मधेस मर्माहत छ नै । मोर्चाले समग्र मधेस एक प्रदेशको मूल माग त्यागिसकेको छ । अब पनि राजनीतिक समझदारी देखाउन सकेन भने उसको भविष्य छैन । तर संसद्भित्रको नियम भावनाबाट तय हुने त होइन । फेरि माओवादीकांग्रेस गठबन्धनसँग गरिएको तीनबुँदे सहमतिको भविष्य के छ ? जहाँसम्म सहिद घोषणा, क्षतिपूर्ति र उपचार खर्चको कुरा हो, त्यो त जुनसुकै सरकारले दिन सक्छ तर मुद्दा फिर्ताको विषय त्यति सहज छैन । मोर्चाका नेताहरूलाई राम्ररी थाहा भएकै विषय हो कि सर्वोच्च अदालतद्वारा जारी आदेशमा के स्पष्ट पारिएको छ भने अदालतभित्र प्रवेश गरिसकेको कुनै पनि मुद्दा अदालतको सहमतिविनै फिर्ता हुने छैन । यसबमोजिम पछिल्लो आन्दोलनको क्रममा दायर भइसकेको मुद्दामा सरकारले केही गर्ने अवस्था छैन । अर्थात् अधिकांश मधेसीलाई आन्दोलनका क्रममा लागेका मुद्दाबाट फुर्सद हुने अवस्था छैन । मोर्चाद्वारा गरिएको तीनबुँदे सहमतिको संविधान संशोधनसम्बन्धी बुँदाको लागि एमालेको सहयोग चाहिन्छ, तर एमालेको वरिष्ठ नेता वामदेव गौतमले यो संविधानको कमा, फुलस्टपसम्म पनि संशोधन हुन नदिने चेतावनी दिइसकेका छन् । सहमतिको तेस्रो बुँदामा माओवादीकांग्रेस गठबन्धनलाई सहयोग गर्ने लेखिएकोमा सो कार्य सम्पन्न भइसकेको छ । परिस्थिति स्पष्ट छ मधेस आन्दोलनको मागबमोजिम संविधान संशोधन सम्भव छैन र अधिकांश मधेसीहरूलाई लागेको मुद्दा फिर्ता हुने छैन । त फेरि केको लागि मोर्चाले सहमति गर्यो ? जवाफ प्रस्ट छ सत्ता । मोर्चाका नेताहरूको बोली मत्थर भइसकेको छ । भनेबमोजिम गरिएन भने के गर्ने मोर्चाले ? कांग्रेसलाई त्यससँग खासै सरोकार देखिँदैन । यो टाउको दुखाइ यस सरकार निर्माणमा उत्सुक पक्षको रहने बुझाइ छ उहाँहरूमा । पश्चिम नेपालको दुई जिल्ला कैलाली र कन्चनपुरका बारेमा केपी ओलीभन्दा बढी चासो शेरबहादुर देउवाको रहेको जगजाहेर छ । रमेश महतोलाई लहानमा गोली हानेपछि सुरु भएको पहिलो मधेस आन्दोलन अथवा विद्रोह सामान्य कागजी सम्झौतामा टुंगिएको थियो । यसपटक पनि राजीव राउतको रगतमा खेलिएको आन्दोलन कागजमा सीमित भइसकेको छ । फरक कति मात्र बाँकी छ भने त्यो आन्दोलनको नाममा सत्तासुख लिइसकेका मोर्चामा नेताहरू यसपटक सिंहदरबारको ढोकामा लामबद्घ छन् । संसदीय राजनीतिमा संसद्मा उपस्थित शक्तिहरू नै निर्णायक हुन्छन् । त्यस अर्थमा मधेसको तर्फबाट मधेसीको भाग्य कोर्ने प्राधिकार हाल मोर्चाले पाएको छ । मोर्चाले समग्र मधेस एक प्रदेशको मूल माग त्यागिसकेको छ । अब पनि राजनीतिक समझदारी देखाउन सकेन भने उसको भविष्य छैन । माग त्यागिसकेको अवस्थामा मुद्दा पनि परिवर्तन हुनुपर्छ । सामुदायिक विकासको सुगा रटाइको अर्थ छैन । त्यसैले क्षेत्रीय विकासलाई अबको बहसमा ल्याउन जरुरी देखिन्छ । नत्र अझै कति रमेश महतो र कति राजीव राउतको रगत बग्ने हो ।"
'दूत' भ्रमण र कूटनीतिक सन्तुलन,"पाँच दिनको अन्तरमा सरकारका दुई उपप्रधानमन्त्रीहरूले प्रधानमन्त्रीका विशेष दूतका रूपमा बेइजिङ र दिल्ली यात्रा गरेका छन् । बेइजिङबाट कृष्णबहादुर महरा फर्केलगत्तै विमलेन्द्र निधि दिल्ली प्रस्थान गरेका छन् । चीनका प्रधानमन्त्री ली कछाङसँग र त्यसअघि त्यहाँका विदेशमन्त्रीसहित दुईपक्षीय सम्बन्धमा भूमिका खेल्ने चिनियाँ अधिकृतहरूले समान खालको सन्देश दिए । पहिलो, चीन र नेपालबीच केपी ओली सरकारको समय भएका सम्झौता, समझदारी कार्यान्वयन अपेक्षित गति र समयाबद्ध रूपमा हुनुपर्दछ । दोस्रो, चीन नेपालको विकास, आर्थिक प्रगति, व्यापार, भौतिक पूर्वाधार, पुनर्निर्माण र प्राकृतिक विपद्पछिका उद्धार जस्ता क्षेत्रमा अगाडि आउन इच्छुक छ । त्योसँगै अपेक्षित प्रगतिको लागि ऊ नेपालमा राजनीतिक स्थायित्व चाहन्छ । त्यसको लागि सबै शक्ति मिल्नुपर्ने चीनको सुझाव छ । राष्ट्रपति सी जिनपिङको प्रस्तावित यात्रा फेरबदल नगर्नमा चीन दृढ देखिन्छ, यद्यपि नेपालमा सरकार परिवर्तनपछि उनको यात्रामा नेपालले एउटा सर्तको तगारो लगाएको प्रस्टै बुझ्न सकिन्छ । त्यो होः त्यसपूर्व भारतका राष्ट्रपति प्रणव मुखर्जीलाई नेपाल भित्र्याउने । महराको चिनियाँ प्रधानमन्त्रीसँगको भेटभन्दा केही घन्टा र निधिको दिल्ली प्रस्थानभन्दा एक दिनअघि नै भारतीय राजदूत रणजित रेले निधि भ्रमणले प्रधानमन्त्री पुष्पकमल दाहाल र राष्ट्रपति विद्यादेवी भण्डारीको भारत भ्रमण अनि भारतीय राष्ट्रपति प्रणव मुखर्जीको नेपाल भ्रमणको मिति तय हुने घोषणा गरे । निश्चय पनि, प्रधानमन्त्री दाहाललाई 'निकटतम' मित्रको रूपमा रणनीतिक रूपमै भए पनि औपचारिक स्वागत गर्न दिल्ली हतारमा छ । ६ महिनाको अन्तरमा हुन लागेको नेपालको प्रधानमन्त्रीको अर्थात् ओलीपछिको यो भ्रमण अत्यन्त सफल भएको सन्देश दिनु जरुरी छ, भारतको लागि । संयुक्त विज्ञप्तिमा समेत हस्ताक्षर हुन नसकेको त्यो भ्रमण र त्यसको ठीक एक महिनापछि चीनसँग विस्तृत दायराका सम्झौता र समझदारी गरेपछि भारतकै राजनीतिक र कूटनीतिक मामिलाका हस्तीहरूले समेत यो भारतको कूटनीतिक असफलता भएको र त्यसले नेपाललाई चीनको नजिकमा धकेलेको निष्कर्ष निकालेका थिए । भारतको संस्थापन पक्ष र कूटनीतिका सारथि हैसियतमा बसेको प्रशासनयन्त्र सायद त्यो निष्कर्षसँग सहमत छैन । दाहालद्वारा केपी ओलीको विस्थापनलाई ऊ आफ्नो ठूलो कूटनीतिक सफलता मान्दछ । दाहालको नेतृत्व भारतको हित र नेपाल भारत सम्बन्धमा अपेक्षित सुधारको लागि एउटा अवसर मान्दछ ऊ । दाहालले पनि परराष्ट्रमन्त्री नियुक्त हुनुपूर्व र भारत र बेइजिङमा राजदूत नै नभएको अवस्थामा 'विशेष दूत' पठाउने निर्णय गरेर दुवै छिमेकीलाई आश्वस्त गर्ने कोसिस गरे पनि त्यसको नतिजा हेर्न बाँकी नै छ । ती यात्रापछिका कदम सन्तुलित र संवेदनशील भएनन् भने नेपालले दुवैको विश्वसनीयता अझ बढी गुमाउने खतरा पनि त्यत्तिकै बढ्नेछ । सरसर्ति हेर्दा चीन भारतसँग नेपालले सौहाद्रता, समझदारी र विश्वासको सम्बन्ध बनाओस् भन्ने चाहन्छ । त्यो नेपालकै आवश्यकता र व्यावहारिकताको केन्द्रीय सत्य पनि हो । तर अहिले नेपालमा भारतविरुद्ध चुलिएको अविश्वासका कारण छन् । निधिले भनेजस्तो उनको एउटा यात्रा या त्यसपछि हुने प्रधानमन्त्री दाहालको अर्को यात्राले नाकाबन्दीपूर्वको अवस्थामा पुर्याउन सक्तैन । भारत सरकार र आम नेपाली जनताबीच विश्वासको संकट छ, खासगरी नाकाबन्दीपछि । त्यो नाकाबन्दीको पृष्ठभूमिमा रहेका राजनीतिबारे सचेत नेपाली जनताको एउटा मत हुन सक्छ, तर नाकाबन्दीका कारण उत्पन्न अभावको मारमा बाल, वृद्ध तथा रोगी सबै परेपछि भारतविरोधी भावनाले संगठित रूप लिएको हो । चीनको आगमनले प्रतिक्रियात्मक र रणनीतिक स्वागत पाउनु अस्वाभाविक नमानिनुको कारण पनि त्यही हो । निधि या दाहालको भ्रमणपूर्वकै सामान्य अवस्थाका भ्रमणभन्दा फरक नहोलान् । तर नेपालमा अधिकांश राजनीतिहरू खासगरी बाह्रबुँदेयता भारतद्वारा संरक्षित मानिन्छन् । यसबीचमा नेपाली राजनीतिज्ञहरूको विश्वसनीयतामा अभूतपूर्व गिरावट आएको छ । उनीहरू जनताप्रति कत्ति पनि जवाफदेही छैनन् । तर ओलीलगायतका केही अपवाद छोडेर अधिकांश नेताहरूका संरक्षक अनि बाह्रबुँदेका मध्यस्थकर्ता शक्ति र नेपालको राजनीतिमा खुला संलग्नताका कारण वर्तमान परिस्थितिको लागि भारत दोषी भएको मान्ने नेपालीहरूको संख्या धेरै छ । त्यसैले भारतले नेताहरूसँग नजिक देखिएर या सरकारको नेतृत्व परिवर्तनमा कारक देखिएर नेपालमा आफ्नो गुमेको हैसियत सहजै हासिल गर्न कठिन हुनेछ । प्रणव मुखर्जी नेपाल आएमा त्यो भारतीय राष्ट्रपतिको १९ वर्षपछिको भ्रमण हुनेछ । माओवादीको प्रारम्भ विद्रोह र भारतसँग क्रमशः अविश्वास बढ्न क्रममै भारतका राष्ट्रपति र प्रधानमन्त्रीले नेपालको दुईपक्षीय भ्रमणको 'क्रम' बन्द गरे । यता नेपालबाट त्यस्ता भ्रमण हुने क्रम जारी नै रह्यो । त्यसले नेपाली नेतृत्व र उनीहरूको यात्राको स्वाभाविक अवमूल्यन भएको मनोविज्ञान नेपालमा बन्न थालेको छ । प्रधानमन्त्री पुष्पकमल दाहालका दुई 'विशेष दूत' को बेइजिङ र दिल्ली भ्रमणलाई चीनले सकारात्मक रूपमै हेर्ने देखिन्छ । तर यसबारे नेपाल स्वयं या प्रधानमन्त्री स्पष्ट हुनु आवश्यक छ, उनले छिमेकमा दिन खोजेको सन्देश के हो र उनले अपेक्षा गरेको परिणाम के हो ? त्यो मनोविज्ञानसँगै भारतप्रतिको अविश्वास कसरी सम्बोधन गर्ने ? त्यो हो आजको चुनौती । सी जिनपिङभन्दा पहिले मुखर्जीको यात्राले त्यसलाई सम्बोधन नगर्ला सम्भवतः । हो, नेपाली राजनीतिको एउटा पक्ष अर्थात् बाह्रबुँदेबाट फाइदा लिएकाहरू खासगरी माओवादी नेतृत्व व्यक्तिगत रूपमा अझै पनि मुखर्जीलाई भारतको वर्तमान नेतृत्व या मोदीभन्दा बढी नजदिकी र विश्वसनीय मान्दछन् । बाह्रबुँदेमा सक्रिय र महत्त्वपूर्ण भाग लिएको र अहिलेसम्म परिवर्तित नेपाल नीतिमा निर्णायक भूमिका खेल्दै आएको विदेश मन्त्रालय र दूतावासको नेतृत्व पनि मुखर्जीको क्षमतासँग प्रभावित छ । नेपाल र भारतका यी दुवै पक्षहरू मुखर्जीको भ्रमणको लागि सुरुदेखि नै प्रयत्नशील थिए । राष्ट्रपति बन्नुपूर्व उनको कांग्रेसी पृष्ठभूमि, सरकारमा भारतीय जनता पार्टीको नेतृत्व र नेपाल मामिलामा भाजपा र बाह्रबुँदेताका सत्ताको नेतृत्व गरेको र नेपालको राजनीतिको दिशा, एजेन्डा र गतिलाई त्यसपछि लगातार बाह्रबुँदेका हस्ताक्षरकर्ताहरूमार्फत निर्देशित गर्दै आएको भारतीय कांग्रेसबीचको केही आन्तरिक मतभेदका कारण मुखर्जीको भ्रमण हुन सकेन । यो भ्रमणबाट र राष्ट्रपतिमार्फत भारत सरकार नेपाल नीतिबारे केही परिवर्तनका संकेत देला या मन्त्रीका रूपमा मुखर्जीकै अग्र सक्रियतामा भएका एजेन्डाको निरन्तरताको संकेत देला, त्यो महत्त्वपूर्ण सन्देश र अर्थ हुनेछ, नेपालको लागि तथा नेपाल भारत सम्बन्धको लागि । नेपालको राजनीतिमा अस्थिरता व्याप्त छ र बाह्रबुँदेकै शक्तिहरू विभाजित छन् । त्यस अवस्थामा आम नेपाली जनताको भारतप्रतिको धारणालाई बेवास्ता गरी बाह्रबुँदेकै केही विखण्डित शक्तिहरूलाई समर्थन जनाउनुले मात्रै भारतले के बढी हासिल गर्ला र ? भारतमा प्रजातान्त्रिक पद्धति, परम्परा र संवैधानिक मान्यता स्पष्ट छन् । त्यसैले प्रधानमन्त्री र राष्ट्रपतिका फरक राजनीतिक पृष्ठभूमिले नेपाल नीतिबारे भारत सरकारको धारणामा फरक नपर्ला, अर्थात् मुखर्जीले मोदी सरकारकै मान्यता बाहिर ल्याउनेछन् । तर नेपालमा राष्ट्राध्यक्षको पद आम जनताको मान्यतामा यसअघिका राष्ट्रपतिको व्यवहारबाट दलीय घेरा र स्वार्थबाट माथि देखिएको छैन । त्यस अवस्थामा एक महिनाको अन्तरमा हुने दाहालको र विद्यादेवी भण्डारीको भ्रमणले थप के अर्थ राख्ला ? रामवरण यादव दोस्रोपटक दिल्ली गएर बहालवाला प्रधानन्यायाधीशलाई प्रधानमन्त्री बनाई न्यायपालिका र चार दलबीच सत्ता साझेदारीको खतरनाक अभ्यासको मन्त्र लिएर आए । त्यसको कार्यान्वयनपछि न्यायपालिकाको विश्वसनीयता झन्डै राजनीतिक दलहरूकै तहमा पुगेको छ । त्यस अर्थमा विद्या भण्डारीले आफूलाई राष्ट्रिय स्वार्थ र संवैधानिक सन्तुलनविपरीतको शक्तिका रूपमा प्रयोग हुन दिनु प्रत्युत्पादक हुनेछ । किनकि यो असामान्य 'फ्रिक्वेन्सी' का राजकीय यात्रा स्वाभाविक हैनन् भन्ने मान्यता प्रायः सबैमा भएकाले उनीहरूका यात्रा र त्यसपछिका गतिविधि तथा नतिजालाई नजिकबाट नियालिनेछ, मुलुकमा । वास्तवमा दक्षिणबाट र दक्षिणमा हुने यी भ्रमण र तिनका नतिजाबारे प्रारम्भिक विश्लेषणको अवसर चीनसँग रहनेछ । भारतले नेपालको उच्च तहको पहिलो यात्रा चीनतर्फ हुँदा (उदाहरणको लागि दाहालको सन् २००८ अगस्तमा) त्यसलाई सधैँ आलोचना र अस्वीकार्य मान्दै आएको छ । चीनले विगत केही वर्षयता या अस्थिरताका यी वर्षहरूमा नेपाललाई आफ्नो हित र प्रभाव क्षेत्रको एउटा छिमेकी माने पनि भारतको 'सरोकार र चासो' लाई उसले अस्वीकार गरेको छैन । बरु, भारतसँग सम्बन्ध प्रगाढ बनाउन आधिकारिक रूपमा 'प्रोत्साहित' गरेको छ । स्थायित्व र विकासको लागि त्यो आवश्यक छ । स्थायित्वको लागि आवश्यक अर्को चरित्र पनि प्रदर्शित गर्दै आएको छ चीनले, वाणी र व्यवहारमा । उसले सरकारविरोधी र अन्य संगठित स्वार्थ बोकेका शक्तिहरूसँग साँठगाँठ गरेको छैन र सबै सहयोग सरकारमार्फत गर्दै आएको छ, नेपाललाई । दोस्रो, स्थायित्वको लागि सबै शक्ति एक ठाउँमा आउनुपर्ने आग्रह गर्दा तदनुरूपको आचरण पनि देखाएको छ उसले । मधेसकेन्द्रित शक्तिहरू, माओवादी, एमाले, कांग्रेससँगै उसले पूर्व युवराज्ञीको नेतृत्वको हिमानी ट्रस्टलाई पनि 'इंगेज' गर्दै आएको छ । अर्थात् नेपालका कुनै शक्तिलाई निषेध गर्न नहुने सन्देश दिएको छ । तर नेपालको राजनीति र समाजलाई अब उग्र नाराहरूका आधारमा विखण्डन गर्न संलग्न मुलुकहरूलाई चीनले आफ्नो तर्फबाट या व्यवहारबाट निषेधको राजनीति समाप्त गरी सबैलाई एक ठाउँमा ल्याई स्थायित्वमा योगदान पुर्याउन आग्रह गरेको छ । त्यस अर्थमा प्रधानमन्त्रीका दुई 'विशेष दूत' को बेइजिङ र दिल्ली भ्रमणलाई चीनले सकारात्मक रूपमै हेर्ने देखिन्छ । तर यसबारे नेपाल स्वयं या प्रधानमन्त्री स्पष्ट हुनु आवश्यक छ, उनले छिमेकमा दिन खोजेको सन्देश के हो र उनले अपेक्षा गरेको परिणाम के हो ? आफ्नै भ्रमण, राष्ट्रपति भण्डारी र मुखर्जीको भ्रमणमा त्यो स्पष्ट देखिनु आवश्यक छ । स्पष्ट सन्देश पाइएन भने फेरि भारतसँग गोप्य 'डिल' गरेको, चीनसँगको मित्रतालाई अवमूल्यन गरेको र सत्ताको लागि नेपाली हितमाथि सम्झौता गरेको आरोप दाहालले खेप्नुपर्नेछ ।"
विपद्का घटना र मानवीय प्रतिकार्य,"प्रत्येक वर्ष विश्व मानवीय दिवस अगस्त १९ मा मनाइन्छ । यस वर्षको विश्व मानवीय दिवसको नारा 'एक मानवता' रहेको छ । प्रत्येक दिन मानवीय सहायतामा खटिने व्यक्तिहरू खतरा र जोखिमसँग जुध्दै युद्ध र विपद्मा अग्रपंक्तिमा रहेर सहयोगमा तल्लीन हुन्छन् । यस दिवसले मानवीय सहायतामा खटिनेहरूलाई उनीहरूको सेवाको सम्मान गर्दै त्यस्तो कार्य गर्न प्रेरित गर्छ । हाल विश्वभर १३ करोड मानिस मानवीय सहायताको आवश्यकतामा छन् भने उनीहरूलाई बाँच्नको लागि पनि मानवीय सहयोग जरुरी छ । सन् २००३ मा संयुक्त राष्ट्रसंघको इराकको बग्दादमा रहेको राष्ट्रिय कार्यालयमा भएको बम आक्रमणको दिनको सम्झनामा सात वर्षअघि राष्ट्रसंघको साधारणसभाले यो दिवस मनाउने निर्णय गरेको हो । विश्व मानवीय सम्मेलन यसै वर्ष (सन् २०१६) मे महिनामा टर्कीको राजधानी स्तानबुलमा पहिलोपटक विश्व मानवीय सम्मेलन आयोजना गरिएको थियो । मे २३ र २४ सम्पन्न उक्त सम्मेलनमा नेपालले पनि सहभागिता जनायो । सम्मेलनले जनताका तात्कालिक मानवीय आवश्कता पूरा गर्न नयाँ तरिकाले काम गर्ने प्रतिबद्धता जनाउनुका साथै विश्वभर मानवीय संकटका कारण प्रभावित जनसंख्याको सुरक्षा तथा सम्मान सुनिश्चित गर्नको लागि मानवीय तथा विकास साझेदारहरूले संँगसंँगै काम गर्नुपर्नेमा जोड दिएको छ । आलोचकले सम्मेलनमा कुनै पनि विषयलाई गहन रूपमा जोड नदिएको र ठोस प्रस्ताव प्रस्तुत नगरिएका भन्ने तर्क प्रस्तुत गरेका भए पनि विश्वमा मानवीय सहयताका क्षेत्रमा भएका समस्या र चुनौतीका बारेमा विश्वका राष्ट्रहरूले पहिलोपटक छलफल गर्नु आफैँमा महत्त्वपूर्ण छ । नेपालमा विपद्का घटना विपद्का घटनाको सन्दर्भमा नेपाल पनि नयाँ छैन । विभिन्न प्रकारका विपद्का कारण प्रत्येक वर्ष धेरै मानिसको ज्यान जाने गरेको छ । करोडौँ रुपैयाँबराबरको सम्पत्तिको क्षति भइरहेको छ भने हजारौँ व्यक्ति तथा परिवार विस्थापित तथा घरवारविहीन हुँदै आएका छन् । यसै वर्ष मात्र जलउत्पन्न विपद्का कारण देशका विभिन्न भागमा १०२ जनाले ज्यान गुमाइसकेका छन् भने बाढी, पहिरो र डुबानका कारण देशका ४३ जिल्ला प्रभावित छन् ।त्यसैगरी २२ जना बेपत्ता भएका छन् भने करिब ६० जना घाइते भएको गृह मन्त्रालयलाई उद्धृत गर्दै सञ्चारमाध्यमले उल्लेख गरेका छन् । हाल बनेका वा बन्दै गरेका विपद् व्यवस्थापनका योजना कार्यान्वयनको लागि केन्द्रदेखि जिल्ला तथा स्थानीय तहमा आवश्यक पर्ने स्रोतसाधन तथा जनशक्तिको लागि उचित व्यवस्थापन गरिनुपर्छ । व्यवस्थापनबारे अनुगमनको लागि पनि छुट्टै संयन्त्र निर्माण गरी अनुगमन प्रगतिको विवरण सम्बन्धित सरोकारवालालाई जानकारी गराउने व्यवस्था गरिनु आवश्यक छ । त्यसैगरी गत वर्ष नेपालले विनाशकारी भूकम्पको सामना गर्नुपर्यो । २०७२ वैशाख १२ गते गएको ७६ म्याग्निच्युडको भूकम्प र त्यसपछिका सयौँ पराकम्पहरू नेपालले झेल्नुपर्यो । तीमध्ये वैशाख २९ को पराकम्प ६८ म्याग्निच्युडको थियो । यी भूकम्पमा परी आठ हजार सात सयभन्दा बढी मानिसको मृत्यु भयो भने २३ हजार पाँच सयभन्दा बढी घाइते भएका थिए । भूकम्पका कारण आठ लाख ५० हजारभन्दा बढी घर क्षतिग्रस्त भए । ३१ जिल्लाका ८० लाखभन्दा बढी व्यक्ति भूकम्पबाट प्रभावित भए । नेपाल सरकारले काठमाडौँ उपत्यकासहित १४ जिल्लालाई अतिप्रभावित भनी वर्गीकरण गर्यो । नेपाल सरकारद्वारा गरिएको विपद्पछिको आवश्यकता आकलनका अनुसार भूकम्पले नेपालको गरिबीलाई तीन प्रतिशतले वृद्धि गरेको छ । त्यसैगरी गरी २०६५ भदौमा पूर्वाञ्चलको कोशी नदीमा आएको बाढीका कारण त्यस क्षेत्रका पचास हजार व्यक्ति घरवारविहीन भएका थिए भने २०७१ सालमा मध्य पश्चिमाञ्चल क्षेत्रका विभिन्न नदीहरूमा आएको बाढीमा परी १५० जनाको ज्यान गयो भने करिब ३० हजार व्यक्तिहरू विस्थापित भए । सोही वर्ष सिन्धुपाल्चोकको जुरेमा गएको पहिरोमा परी १५६ जनाले ज्यान गुमाए । यी नेपालमा हुने गरेका विपद्सम्बन्धी केही प्रतिनिधिमूलक घटना हुन् । विपद् सम्बोधनको लागि प्रयास र चुनौती विपद् जोखिम न्यूनीकरणको लागि गरिने पहल वा पूर्वतयारी र विपद्का घटनाबाट हुने सम्भावित हानिनोक्सानी आपसमा सम्बन्धित हुन्छन् । तर नेपालमा सम्भावित जोखिम न्यूनीकरण गर्दै समयमै विपद् व्यवस्थापन गरी जीउधन, निजी तथा सार्वजनिक सम्पत्ति, प्राकृतिक र भौतिक संरचनाको संरक्षण गर्नुभन्दा पनि विपद् आएपछि मात्र त्यसको लागि प्रतिकार्यमा बढी ध्यान दिँदै आएको देखिन्छ । यद्यपि प्रतिकार्यको क्रममा पनि उद्धार तथा राहतको पहल समयमै नहुने नगरेका गुनासो आउने गरेका छन् । विपद् जोखिम न्यूनीकरणको लागि पर्याप्त ध्यान नपुग्दा विपद्का घटनामा बढी जीउधनको क्षति हुने गरेको छ । विपद् जोखिम न्यूनीकरणको लागि गरिने विभिन्न कार्य जस्तै सम्भावित विपद्लाई ध्यानमा राख्दै गरिने खाद्यान्न भण्डारण, त्यसबेला आवश्यक हुने आवास, स्वास्थ्य, सरसफाइका सामग्री तथा खानेपानीको भण्डारण तथा व्यवस्थापनतर्फ सरकारी निकायको उचित ध्यान पुग्न सकेको देखिँदैन । यद्यपि गत वर्षको भूकम्पपछि त्यसतर्फ केही चासो भने बढेको देखिन्छ । यसैगरी आवश्यक उपकरण र दक्ष जनशक्ति उत्पादनमा पनि ध्यान दिनु उत्तिकै जरुरी छ । विपद् व्यवस्थापन र गैरसरकारी संस्थाको भूमिका विपद्का क्षेत्रमा विभिन्न संघसंस्थाहरूले नेपालमा काम गर्दै आएका छन् । उनीहरूका कार्यहरू विशेषगरी विपद् जोखिम लागि चेतनामूलक, स्थानीय स्तरमा विपद् व्यवस्थापन योजना निर्माण, पूर्वसूचना प्रणालीको विकास तथा अत्यावश्यक सामग्रीको भण्डारणसम्बन्धी कार्य विगतदेखि गर्दै आएको देखिन्छ । त्यसैगरी, गैरसरकारी संघसंस्थाले समुदायमा आधरित विपद् व्यवस्थापनका कार्यक्रम सञ्चालन पनि गर्दै आएका छन् । गैरसरकारी संघसस्थाहरूले सरकारी निकायसँगको सहकार्य र समन्वयमा विपद् जोखिम व्यवस्थापनका कार्यक्रम र योजना सञ्चालन गर्दै आएका छन् । यद्यपि सरकारको मुख्य ध्यान विपद्पछिको प्रतिकार्यमा बढी भएको देखिन्छ । यसर्थ सरकार तथा सरकारी निकायहरू पूर्वतयारी र दीर्घकालीन पुनस्र्थापनाका सवालमा गम्भीर हुन जरुरी छ । विपद् व्यवस्थापनका उपाय सरकारले विपद् व्यवस्थापन विधेयक ०७३ तयार पारेको छ । उक्त विधेयकलाई गृह मन्त्रालयले व्यवस्थापिकासंसद्मा पेस गर्ने तयारी गरेको सञ्चारमाध्यममा आएका छन् । यो विधेयक संसद्बाट पारित भएपछि यसले हाल कार्यान्वयनमा रहेको दैवी प्रकोप (उद्धार) ऐन २०३९ खारेज हुनेछ । सरकारले विपद् व्यवस्थापन विधेयक ०७३ लाई संसद्बाट पारित गरी तत्काल कार्यान्वयनमा ल्याउन जरुरी छ । त्यसैगरी, विपद्का घटनामा पीडितको अधिकार सुनिश्चित गर्न आवश्यक पहल गरिनुपर्छ । त्यसैगरी, विपद् व्यवस्थापनमा भएका र अब बन्ने सबै तहका संयन्त्रमा विपद्बाट प्रभावित समुदायको प्रतिनिधित्व सुनिश्चित गरिनुपर्छ । हाल बनेका वा बन्दै गरेका विपद् व्यवस्थापनका योजना कार्यान्वयनको लागि केन्द्रदेखि जिल्ला तथा स्थानीय तहमा आवश्यक पर्ने स्रोतसाधन तथा जनशक्तिको लागि उचित व्यवस्थापन गरिनुपर्छ । व्यवस्थापनबारे अनुगमनको लागि पनि छुट्टै संयन्त्र निर्माण गरी अनुगमन प्रगतिको विवरण सम्बन्धित सरोकारवालालाई जानकारी गराउने व्यवस्था गरिनु आवश्यक छ । त्यसैगरी, नेपालले विश्व मानवीय सम्मेलनमा गरेका प्रतिबद्धतालाई स्मरण र आत्मसात गर्दै सोहीअनुरूप देशमा विपद् व्यवस्थापन तथा मानवीय सहयोगका क्षेत्रमा कार्य गर्न पनि जरुरी छ । ढकाल दिगो विकास र मानवीय सहायताको क्षेत्रमा काम गर्दै आएको संस्था अक्सफामको नेपालस्थित कार्यालयका सञ्चार अधिकृत हुन् ।"
"क्रिकेटर शरद भेषावकर भन्छन् , नेपालको विश्वकप यात्रा सकिएको छैन","काठमाडौं: आइसिसी विश्व क्रिकेट लिग च्याम्पियनसिप खेल्न नेदरल्यान्ड्स गएको नेपाली राष्ट्रिय क्रिकेट टोली स्वदेश फर्किएको छ। नेपालले नेदरल्यान्ड्मा घरेलु टोलीसँग जारी लिगको चौथो चरणअन्तर्गत दुई खेल खेलेको थियो जसमा एक जित र समान हारको नतिजा निस्कियो। गत साउन २९ गते भएको पहिलो खेलमा नेपालले नेदरल्यान्ड्सलाई सात विकेटको नतिजा सुम्पियो भने दोस्रो खेलमा सानदार प्रदर्शन गर्दै १९ रनले पराजित गर्यो। जारी लिग च्याम्पियनसिप प्रतियोगितामा नेपाल र नेदरल्यान्ड्ससहित हङ्कङ, पपुवान्युगिनी, स्कटल्यान्ड्स, केन्या, नामिबिया र संयुक्त अरब इमिरेट्स (युएई) गरी आठ राष्ट्र सहभागी छन्। आठ टोलीमध्ये शीर्ष चार टोलीले बङ्गलादेशमा सन् २०१८ मा हुने आइसिसी विश्वकप छनोट खेल्ने अवसर पाउने छन्। विश्वकप खेल्ने महत्वपूर्ण खुट्किलोका रुपमा रहेको प्रतियोगितामा नेपाल छ अङ्कका साथ छैटौँ स्थानमा छ । तर नेपालले अब हङ्कङ, केन्या र युएईसँग खेल्न बाँकी छ। स्वदेश फर्किएलगत्तै नेपाली टोलीका भरपर्दा ब्याट्सम्यान शरद भेष्वाकरले युरोपको फरक मौसमको चुनौतीको सामना गर्नका बाबजुद नेपालले बलियो नेदरल्यान्ड्सलाई हराएको स्मरण गर्दै भने,'अबका खेलमा झन राम्रो प्रदर्शन गर्नेछौँ र नेपाललाई छनोट गराउनेछौं।' भेष्वाकरले अर्को खेल आउन अझै ६ महिना बाँकी रहेकाले सोबीचमा राम्रोस्तरका टोलीसँग नेपालले पर्याप्त खेल खेल्न जरुरी रहेको धारणा राखे। नेपाल यसअघि स्कटल्यान्ड्स र पपुवान्युगिनीसँग भएका खेलमा पराजित भएको थियो। तर घरमै भएका नामिबियासँगका दुई खेलमा भने नेपाल विजयी भएको थियो।"
ब्राजिल र जर्मनी फाइनलमा,"रियो दी जेनेरियोः घरेलु टोली ब्राजिल रियो ओलम्पिकअन्तर्गत पुरुष फुटबलको फाइनलमा पुगेको छ । ब्राजिलले बुधबार राति भएको सेमिफाइनलमा होन्डुरसलाई ६० गोलको फराकिलोअन्तरले हरायो । विश्व च्याम्पियन जर्मनी पनि फाइनल पुग्यो । जर्मनीले अर्को सेमिफाइनलमा नाइजेरियालाई २० गोलले पराजित गर्यो । जर्मनी महिला स्पर्धाको पनि फाइनलमा पुगेको छ । ओलम्पिक खेलकुदको पुरुष फुटबलमा पहिलो पटक स्वर्ण जित्ने प्रयासमा रहेको पाँच पटकको विश्व च्याम्पियन ब्राजिलले होन्डुरसविरुद्धको खेलमा उत्कृष्ट प्रदर्शन गर्यो । ब्राजिल यसअघि तीनपटक ओलम्पिक पुरुष फुटबलको फाइनल पुगे पनि रजत पदकमै सीमित भएको थियो । ब्राजिललगातार दोस्रो पटक ओलम्पिक पुरुष फुटबलको फाइनलमा पुगेको हो । घरेलु टोलीका लागि नेमार र गाब्रियल जिससले दुईदुई गोल गरे । लुवान र माक्र्विनहोसले पनि एकएक गोल गरे । चर्चित युवा स्टार नेमारले दुई गोलका लागि एसिस्ट पनि गरेका थिए । नेमारले खेल सुरु भएको १४ सेकेन्डमै पहिलो गोल गरेका थिए । उनी ओलम्पिक फुटबलको इतिहासमा सबैभन्दा छिटो गोल गर्ने खेलाडी पनि बने । त्यसपछि लगातार दुई गोल गर्दै गाब्रियलले टोलीको सम्भावना बलियो बनाए । ब्राजिलमा नयाँ नेमारका रूपमा हेरिएका १९ वर्षीय गाब्रियलले २६ औं मिनेटमा टोलीको अग्रता दोब्बर बनाएका थिए । उनले लुवानको पासमा गोल गरेका हुन् । गाब्रियलले नेमारको पासमा गोल गर्दै ३५ औं मिनेटमा टोलीलाई ३० को बलियो स्थितिमा पुर्याए । ब्राजिलले मध्यान्तरपछि तीन गोल गर्यो । ५१ औं मिनेटमा माक्र्विनहोसले नेमारको पासमा गोल गरे । यसपछि लुवानले ७९ औं मिनेटमा गोल थपे । इन्जुरी समयमा नेमारले पेनाल्टीमार्फत गोल गरेका थिए । समूगहत चरणको खेलमा गोल गर्न नसकेका स्पेनिस ला लिगा क्लब बार्सिलोना स्टार खेलाडी नेमारले क्वार्टरफाइनलमा व्यक्तिगत पहिलो गोल गरेका थिए । बार्सिलोनाले कोपा अमेरिका र ओलम्पिकमध्ये एउटा प्रतियोगितामा मात्र नेमारलाई सहभागी गराउन ब्राजिललाई पत्र लेखेपछि उनलाई ओलम्पिक खेलकुदमा मात्र समावेश गरिएको थियो । दुई वर्षअघि घरेलु मैदानमै आयोजित विश्वकपको सेमिफाइनलमा जर्मनीसँग ७१ गोलले पराजित भएपछि ब्राजिलको निकै आलोचना भएको थियो । नेमार चोटका कारण उक्त खेलमा सहभागी हुन पाएका थिएनन् । तर यस पटक जर्मनीसँगको उक्त हारको बदला फाइनलमा लिने अवसर ब्राजिलले सिर्जना गरेको छ । ब्राजिलले नेमारबाट ठूलो अपेक्षा गरे पनि उनले हालसम्म सिनियर राष्ट्रिय टोलीबाट उपाधि सफलता हात पार्न सकेका छैनन् । चार वर्षअघि लन्डनमा आयोजित ओलम्पिक खेलकुदमा राम्रो प्रदर्शन गरेका नेमार फाइनलमा भने सफल देखिएनन् । यसपटक महिलातर्फ पनि ब्राजिल सेमिफाइनलमा पुगेको थियो । तर, सेमिफाइनलमा स्विडेनसँग टाइब्रेकरमा पराजित भयो । ब्राजिलले ओलम्पिक खेलकुदको इतिहासमा महिला फुटबलतर्फ पनि हालसम्म स्वर्ण पदक जित्न सकेको छैन । नाइजेरियाविरुद्धको खेलमा भने जर्मनीका लुकास क्लोस्टरम्यान र निल्स पिटर्सनले एकएक गोल गरे । क्लोस्टरम्यानले नवौं मिनेटमा विश्व विजेतालाई अग्रता दिलाएका थिए, म्याक्स मेयरको पासमा गोल गर्दै । नाइजेरियाले अन्तिम समयसम्म खेलमा फर्कने प्रयास गरे पनि सफल हुन सकेन । पिटर्सनले ८९ औं मिनेटमा गोल गर्दै अग्रता दोब्बर बनाएर जर्मनीलाई जित नजिक पुर्याएका थिए । सन् १९९२ पछि पहिलो पटक ओलम्पिक पुरुष फुटबल खेलिरहेको जर्मनीले यसअघि यो प्रतियोगितामा दुई कांस्य पदक जितेको थियो । जर्मनीले सिनियर अन्तर्राष्ट्रिय फुटबलमा लगातार उत्कृष्ट प्रदर्शन गर्दै आए पनि उमेरस्तरको फुटबलमा भने खरो उत्रन सकेको थिएन । जर्मनीले सिनियर अन्तर्राष्ट्रिय फुटबलमा पुरुषतर्फ चारपटक विश्वकप र तीनपटक युरोकप जितेको छ । महिलातर्फको फाइनलमा भने जर्मनीले स्विडेनसँग प्रतिस्पर्धा गर्नेछ । ओलम्पिक महिला फुटबलमा जर्मनीले यसअघि तीन पटक कांस्य पदक जितेको छ ।"
"क्रिष्टियानो रोनाल्डो चोटमुक्त, रियल मड्रिडको अभ्यासमा फर्किए","मड्रिडः रियल मड्रिडका स्टार खेलाडी क्रिष्टियानो रोनाल्डोका फ्यानहरुलाई एउटा खुशीको खबर छ। त्यो हो, चोटग्रस्त भएर आराम गरिरहेका रोनाल्डो अभ्यासमा फर्किएका छन्। फ्रान्समा भएको युरोकप २०१६ को उपाधि पोर्चुगलले जित्दा खेलको २५ औं मिनेटमै चोटग्रस्त भएर मैदानबाट बाहिरिएका रियल मड्रिडका स्ट्राइकर रोनाल्डो पहिलो पटक बिहीबार अभ्यासका लागि मैदानमा उपस्थित भएका हुन्। रोनाल्डोको रियल मड्रिडले ला लिगामा पहिलो खेल आइतबार रियल सोसिडाडविरुद्ध खेलेर प्रतियोगिताको सुरुवात गर्दैछ। तर, त्यो खेलमा भने रोनाल्डो मैदान भने उत्रने छैनन्। चोटग्रस्त भएपछि रोनाल्डोले प्रिसिजनका सबै खेल गुमाएका थिए। रोनाल्डो आउँदो हप्ता हुने कुनै पनि खेलमा मैदान नउत्रिने बताइएको छ। चोटमुक्त भएर अभ्यासमा फर्किएका रोनाल्डो अभ्यासमा व्यस्त छन्। तर, रोनाल्डो अर्को शनिवार घरेलु मैदान सान्टियागो बर्नबाउमा हुने सेल्टा भिगोविरुद्धको खेलमा मैदान उत्रिन सक्ने बताइएको छ।"
आयुषमान र आर्यन क्वार्टरफाइनलमा,"काठमाडौंः आयोजक लिटिल एन्जल्स (एलए) स्कुलका आयुषमान नान्जु र युलेन्सका आर्यन गिरी नवौं एलएजेटीआई अन्तरविद्यालय जुनियर खुला टेनिस प्रतियोगिताको यू१६ छात्र एकलको क्वार्टरफाइनलमा प्रवेश गरेका छन् । आयुषमानले प्रिमियरका सम्राज्ञ कटुवाललाई ७६, ६३ र आर्यनले एलएका निरज महासेठलाई ६३, ६३ को सोझो सेटमा हराए । सोही स्पर्धामा एलएका पीयूष सिंहले द ब्रिटिस स्कुलका निङवाङ राईबाट वाकओभर पाउँदै सेमिफाइनलमा पुगे । यसैगरी काष्ठमण्डपका सहर्ष चन्दले एलएका विशेषप्रसाद जोशीलाई ६१, ६२ ले पाखा लगाउँदै अन्तिम आठमा स्थान बनाए । सोही स्पर्धाको छात्रामा ब्रिटिसकी क्याथ्रिन माथेमाले माल्भर्नकी इशिका अग्रवाललाई ६०, ६१ तथा आइडियलकी प्रेरणा कोइरालाले काष्ठमण्डपकी अल्शा रेग्मीलाई ६१, ६० ले पन्छ्याउँदै क्वार्टरफाइनलमा स्थान बनाए । यू१० छात्र एकलमा रातो बंगलाका मायांक भट्टराईले एलएका सुयोग प्रसाईंलाई ८६ ले हराउँदै प्रिक्वार्टरफाइनलमा पुगे । मायांकसँगै एलएका सिद्धान्त राई, एलएका सक्षमविक्रम शाह, नेपाल प्रहरी स्कुलका शिभम महर्जन, सेन्ट जेभियर्सका आयुष जोशी, प्रहरीका सरोज लामा, काष्ठमण्डपका प्रणव मानन्धर, पेनउडका अकी जुवेन रावत, प्रहरीका निभाष रावत, मेथन जोशी र प्रसिद्ध बस्नेत, केन्द्रीय विद्यालयका राजवीर प्रधान, एलएका विराट जोशी, युरो किड्सका आदित्य सुवेदी र सेन्ट जेभियर्सका आरभसम्राट हाडाले पनि प्रिक्वार्टरफाइनलमा स्थान बनाए । यू१४ छात्र एकलमा शुभताराका सम्यकभूषण वज्राचार्य, युलेन्सका आर्यन गिरी, प्रहरीका प्रमोद बुढाथोकी र छविलाल रावत, सेन्ट जेभियर्सका अदित सुवेदी, प्रहरीका विनय बटास, एलएका स्वराज केसी तथा काष्ठमण्डपका सहर्ष चन्दले क्वार्टरफाइनल यात्रा तय गरे । सोही स्पर्धाको गल्र्समा पेनउडकी इरा रावत, रातो बंगलाकी सर्वानी श्रेष्ठ, काष्ठमण्डपकी अल्शा रेग्मी, सेन्ट जेभियर्सकी अभिलाशा विष्ट, एलएकी सलोनी तामाङ, प्रिमियरकी सुरभी कटुवाल, एलएकी सिकुम लिम्बू तथा आइडियलकी प्रेरणा कोइराला क्वार्टरफाइनलमा पुगे ।"
जापानकी कुस्तीबाज इचोको सनसनी,"रियो दी जेनेरियोः जापानी कुस्ती खेलाडी काओरी इचोले ओलम्पिक खेलकुदमा लगातार चौथो पटक स्वर्ण पदक जितेकी छिन् । ओलम्पिकको महिला कुस्तीमा यो सफलता हात पार्ने उनी पहिलो खेलाडी बनिन् । जारी रियो ओलम्पिकअन्तर्गत ५८ कैजी तौल फ्रिस्टाइलमा इचोले फाइनलमा रुसकी भालेरिया कोब्लोभा झोलोबोभालाई ३२ ले पराजित गरिन् । यो सफलतामा सहयोग गर्ने सबैलाई म बिर्सन सक्दिनँ, उनले भनिन् । इचो ओलम्पिक खेलकुदका लगातार चार संस्करणमा व्यक्तिगत स्पर्धामा स्वर्ण जित्ने पहिलो महिला खेलाडी पनि बनेकी छिन् । सन् २००४ को एथेन्स ओलम्पिकमा महिला कुस्तीलाई पहिलो पटक समावेश गरेयता उनी सबै संस्करणमा स्वर्ण पदक जित्न सफल भएकी छिन् । यसै वर्षमात्र ३२ वर्षीया इचोलाई मंगोलियाकी ओर्खन पुरेभ्दोर्जले हराएर उनको लगातार एक सय ८९ खेलको अपराजित यात्रा अन्त्य गरेकी थिइन् । टेबलटेनिसमा चीनको क्लिन स्विप चीनले लगातार तेस्रो ओलम्पिक खेलकुदको टेबलटेनिसमा सम्पूर्ण स्वर्ण पदक जितेको छ । टिम स्पर्धाको फाइनलमा चीनले बिहीबार जापानलाई ३१ ले हरायो । सन् १९८८ मा पहिलो पटक टेबलटेनिसलाई ओलम्पिक खेलकुदमा समावेश गरेयता हरेक ओलम्पिकमा यो खेलको महिला एकल स्पर्धाको उपाधि चीनले जितेको छ । चीनले पुरुष विश्व टिम च्याम्पियनसिपको पछिल्ला नौ संस्करणको उपाधि जितेको छ । ओलम्पिकमा टेबलटेनिसको टिम स्पर्धा समावेश गर्न थालिएको यो तेस्रो संस्करण हो जसमा सबैमा चीनले स्वर्ण जितेको छ ।"
उसेन बोल्टले जिते अर्को स्वर्ण,रियो द जेनेरियोः विश्वकै तीब्र गतिका धाबक उसेन बोल्टले दोस्रो स्वर्ण जितेका छन्। ब्राजिलको रियोे द जेनेरियोमा जारी ओलम्पिकमा दुई सय मिटर दौडमा जमैकाका बोल्टले दोस्रो स्वर्ण हात पारेका हुन्। बिहीबार राति भएको दुई सय मिटर दौडमा बोल्टले सवै प्रतिस्पर्धीलाई पछि पार्दै स्वर्ण जिते। बोल्टले दुई सय मिटर दौड १९ दशमलव ७८ सेकेन्डमा पुरा गरे। उनले स्वर्ण जित्ने क्रममा क्यानडाका आन्द्रे दी ग्रासी र फ्रान्सका क्रिष्टोफी लिमेट्रीलाई पछि पारे। बोल्टको ओलम्पिकमा अहिलसम्म आठ स्वर्ण जितेका छन्।
बार्सिलोनालाई स्पेनिस सुपर कप,"बार्सिलोनाः बार्सिलोनाले नयाँ सिजनको पहिलो उपाधिका रुपमा स्पेनीस सुपर कप जितेको छ । अर्दा तुरानको दुई महत्वपुर्ण गोल मद्धतमा बुधबार राति सेभिल्लालाई ३० गोलअन्तरले पराजित गरेको बार्सिलोनाले समग्र्रमा ५० को जितसहित उपाधि हात पारेको हो । र्सिलोनाले अघिल्लो लेगको खेलमा २० को जित हात पारेको थियो ।स्पेनीस सुपरकपमा स्पेनिस ला लिगा तथा कोपा डेल रे फुटवल प्रतियोगिताका बिजेताले प्रतिस्पर्धा गर्ने गर्छन् । दुबै प्रतियोगिता एकै टोलीले जितेको अवस्थामा कोपा डेलरेको उप बिजेता टोलीले सुपर कपमा प्रतिस्पर्धाको अवसर पाउने छ । गत बर्ष बार्सिलोनाले स्पेनिस लिग तथा कोपा डेल रे दुबैको उपाधि जितेको थियो । त्यसैले यस पटक बार्सिलोनासँग कोपा डेल रेको उप बिजेताको हैसियतमा सेभिल्लाले स्पेनिस सुपर कपको फाइनलमा प्रतिस्पर्धा गरेको हो ।घरेलु मैदान क्याम्प नाऊमा भएको दोस्रो लेगमा बार्सिलोनालाई बिजयी बनाउन तुरानले दुई तथा लियोनल मेसीले एक गोल गरे । गत सिजन टोलीका लागि त्यति प्रभावसाली प्रदर्शन गर्न नसकेका तुरानले यस पटक भने सिजनको सुरुवातमै उत्कृष्ट प्रदर्शन दिएका छन् । टर्कीका मिडफिल्डर तुरानले खेलको १० औं मिनेटबाटै टोलीलाई अगाडी बढाउन सुरु गरेका थिए । मेसीको पासमा गोल गर्दै उनले बार्सिलोनालाई १० ले अघि बढाएका थिए ।पहिलो हाफमा १० ले अघि रहेको बार्सिलोना दोस्रो हाफमा थप दुई गोल थप्न सफल बन्यो । दोस्रो हाफको सुरुवातमै ४७ औं मिनेटमा लामो दुरीबाट शसक्त प्रहार गर्दै तुरानले नै टोलीको अग्रता २० मा पुर्याएका थिए । त्यसपछि खेलको ५५ औं मिनेटमा मेसीले हेडिङ गोलमार्फत टोलीको अग्रता ३० मा पुर्याए । बार्सिलोनाले खेलको अन्तिम १० मिनेट १० जनामा खेलेको थियो । डिफेन्सिप मिडफिल्डर जेभियर मास्केरानो चोटका कारण खेल्न नसक्ने भएपछि मैदानबाट बाहिरीएका थिए । तर त्यस अघिनै तीन खेलाडीको परिवर्तन गरीसकेकाले बार्सिलोनाले मास्केरानोको स्थानमा खेलाडी पठाउन पाएन । नयाँ सिजनको पहिलो उपाधिसहित बार्सिलोनाले यस पटक पनि आफु शसक्त रुपमा प्रस्तुत हुने संकेत गरेको छ । प्रशिक्षक लुईस इन्रिकको नेतृत्वमा खेलेको १० प्रतियोगितामा बार्सिलोनाले जितेको यो आठौं उपाधि हो । यी खेलाडीलाई खेलाउन पाउनु मेरो भाग्यको कुरा हो । उनिहरुले आफ्नो प्रदर्शनमार्फत मलाई अचम्वित पार्न अझै छाडेका छैनन्, उपाधि जितेपछि इन्रिकले भने, हामीले सहभागीता जनाएका सबै प्रतियोगिता जित्न चाहन्छौं ।सेभिल्लाका लागि भने यो साता पनि खराव बन्यो । अघिल्लो साता मात्रै युरोपेली फुटवल महासंघ (यूईएफए) सुपर कपको उपाधि गुमाएको सेभिल्ला दुई सातामा दुई उपाधि गुमाउन पुगेको छ । सेभिल्ला रियल म्याड्रिडसँग पराजित हुदै यूईएफए सुपर कपको उपाधिबाट बञ्चित बनेको थियो । दोस्रो लेगको खेलमा सेभिल्लाले बार्सिलोनलाई त्यति बलियो टक्कर दिन सकेन । प्राय समय दबाबमा खेलेको सेभिल्लाले बार्सिलोनाको पोष्टमा कमै आक्रमण गरेको थियो ।"
सिन्धुले जिताउँलिन् त भारतलाई अोलम्पिकमा पहिलो स्वर्ण?,रियो दी जेनेरियोः भारतीय ब्याडमिन्टन खेलाडी पिभी सिन्धु महिला सिंगल्स ब्याडमिन्टन स्पर्धाको फाइनल प्रवेश गरेकी छिन्। योसँगै भारतले ब्राजिलमा जारी रियो ओलम्पिकमा दोस्रो पदक पाउने पक्का भएको छ। महिला ब्याडमिन्टनमा विश्व बरियतामा ६ नम्बरमा रहेकी जापानकी निजोमी ओकुहारालाई २११९ र २११० को सोझो सेटमा पराजित गर्दै सिन्धु फाइनल प्रवेश गरेकी हुन्। भारतीय खेलाडी सिन्धुले अब स्वर्ण पदकका लागि फाइनलमा विश्व बरियतामा एक नम्बरमा रहेकी स्पेनकी कारोलिना मारिनसँग प्रतिस्पर्धा गर्नेछिन्। कारोलिना दुई पटककी विश्व विजेता खेलाडी हुन्। उनलाई हराउन सकेन सिन्धुले भारतलाई पहिलो स्वर्ण पदक दिलाउने छिन्। भारतले जारी ओलम्पिकमा एकमात्र कास्य पदक जितेको छ। यसअघि बुधवार राति भएको ५८ किलो तौल समूहको रेस्लिङमा साक्षी मलिकले भारतलाई कास्य पदक जिताएकी थिइन्।
इन्डोर कर्पोरट क्रिकेट आजदेखि,काठमाडौंः एम एन्ड एम रेमिट यूआईसी कर्पाेरेट कप इन्डोर क्रिकेट प्रतियोगिता शुक्रबारदेखि राजधानीमा सुरु हुँदैछ । अल्टिमेट इन्डोर्स प्रालिको आयोजनामा सञ्चालन हुन लागेको उक्त प्रतियोगिताको यो तेस्रो संस्करण हो । यूआईसी कपको उद्घाटन खेलमा शुक्रबार युनिभर्सल ट्राभल एन्ड टुर्स (यूटीटी) र मोबाइल कम्पनी जेटीईको टोली भिड्दै छन् । कोटेश्वर महादेवस्थानस्थित अल्टिमेट इन्डोर्सकै इन्डोर क्रिकेट हलमा हुने उद्घाटन खेल बिहान ८ बजे सुरु हुनेछ । नौ दिनसम्म चल्ने उक्त प्रतियोगितामा विभिन्न २० वटा टोलीले उपाधिका लागि प्रतिस्पर्धा गर्दैछन् । लिगकम नक आउटका आधारमा खेलाइने उक्त प्रतियोगितामा सहभागी २० टोलीलाई पाँच समूहमा विभाजन गरिएको छ । समूहगत चरणको समाप्तिपछि प्रत्येक समूहबाट विजेता र उपविजेता गरी दुईदुई टोली क्वार्टरफाइनलमा प्रवेश गर्नेछन् । प्रतियोगिताको फाइनल खेल भदौ ११ गते हुनेछ । दुई वर्षअघि भएको पहिलो संस्करणको उपाधि सेन्चुरी बैंकले जितेको थियो भने गत वर्ष भएको दोस्रो संस्करणको उपाधि हुवावेले हात पारेको थियो । अन्नपूर्ण पोस्ट् राष्ट्रिय दैनिक उक्त प्रतियोगिताको मिडिया पार्टनरको रूपमा रहेको छ ।
