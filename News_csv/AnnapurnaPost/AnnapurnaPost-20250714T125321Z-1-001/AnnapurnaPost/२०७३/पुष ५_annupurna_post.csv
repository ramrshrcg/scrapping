शीर्षक,विवरण
चीन र ट्रम्पको ताइवान उत्तेजना,"सबैभन्दा खतरनाक नैतिक दुविधा र अन्योलको अवस्था भनेको स्वयं सत्यलाई छिपाएर सत्यको संरक्षण र सत्यको विजयको लागि प्रयत्न गर्नुपर्ने अवस्था हो ।' संयुक्त राष्ट्रसंघका दोस्रो महासचिव ड्याग ह्यामरसोल्डको उपरोक्त उक्ति तत्कालीन अमेरिकी राष्ट्रिय सुरक्षा सल्लाहकार हेनरी किसिन्जरको उपयोगको लागि भनेर १९ जुलाई १९७१ मा तत्कालीन अमेरिकी राष्ट्रपति रिचार्ड निक्सन र उपराष्ट्रपति स्पिरो एग्न्युका भाषण लेखक बिल सफायरले एउटा सन्देशमार्फत पठाएका थिए । सत्यलाई छिपाएर सत्यलाई विजय दिलाउने खतरनाक प्रयासहरू ताइवान सवालमा चीनअमेरिका सम्बन्धमा प्रदर्शन भइरहेका छन् । वासिंटन पोस्टका अनुसार गएको बुधबार फिलिपिन्सको सुबिक खाडीको अन्तर्राष्ट्रिय जलक्षेत्रमा अमेरिकी जलसेनाका जहाजको गतिविधिलाई असर पार्ने कुरा जस्तैसम्बन्धित पानीको तापक्रम, पानीमा नुनको अंश र अन्य वातावरणीय पक्षको पानीमुनि रहेर वैज्ञानिक अध्ययन गरिरहेको एउटा मानवरहित डुंगालाई चिनियाँ पनडुब्बी जहाजले नियन्त्रणमा लियो । न्युयोर्क टाइम्सका अनुसार चीनले जुन क्षेत्रबाट उक्त अमेरिकी ड्रोनडुंगा कब्जामा लियो, त्यो क्षेत्र स्वयं चीनले दक्षिण चीन सागरमा दाबी गर्दै आएको जल क्षेत्रभन्दा धेरै बाहिर थियो । न्युयोर्क टाइम्स अनुसार चीनको उक्त कदम नवनिर्वाचित अमेरिकी राष्ट्रपति डोनाल्ड ट्रम्प लक्षित थियो । अमेरिकी रक्षा मन्त्रालयले डुंगा फिर्ता गर्न माग गरिरहेको र चीनले फिर्ता गर्ने जनाइरहेको बेलामा डोनाल्डले आफ्नो टिवटमार्फत चीनले गैरकानुनी र अनैतिक तरिकाले नियन्त्रणमा लिएको उक्त मानवरहित डुंगा आफैंसँग राखेहुने बताएका छन् । ओबामा प्रशासनले सार्वजनिक गर्न नचाहेको यो घटनालाई सीएनएनले प्रसारण गरेपछि जानकारीमा आएको थियो । ओबामाको कार्यकालमा चीनले यस्ता क्रियाकलापहरू बारम्बार गरिरहेको तर अमेरिकाले त्यसलाई चीनसमक्ष सशक्त ढंगले उठाउन नसकेकले चीनको रणनीतिक दम्भ बढ्दै गएको र क्षेत्रका मुलुकहरूमा असुरक्षाको भावना बढ्दै गएको पनि विज्ञहरूलाई उद्धृत गर्दै उक्त दैनिकले लेखेको छ । यसअघि डिसेम्बर २ का दिन ताइवानी राष्ट्रपति साई इङवेनले नवनिर्वाचित अमेरिकी राष्ट्रपति डोनाल्ड ट्रम्पलाई शिष्टाचारवश फोन गरिन् र उनलाई बधाई दिइन् । ट्रम्पले टिवटरमार्फत आफूलाई त्यस्तो फोन आएको सार्वजनिक गरे । त्यसको केही दिनपछि टिवटरमा नै डोनाल्डले चीनको दक्षिणी चीन सागर नीतिको विरोध गरे र डिसेम्बर १२ मा फक्स टेलिभिजनका क्रिस वालेसलाई दिएको एउटा अन्तर्वार्तामा दक्षिण चीन सागर विवाद र अमेरिकासँगका विवादित आर्थिक र मौद्रिक सवालहरूमा चीन सहमतिमा आउँदैन भने अमेरिकाले एक चीन नीति अवलम्बन गरिरहनुनपर्ने बताए । त्यसले चिनियाँ सरकारी अधिकारीहरू र समाचार जगत्लाई स्वाभाविकरूपमा क्रूद्ध बनायो । चिनियाँ कम्युनिस्ट पार्टीको प्रभावशाली प्रकाशन ग्लोबल टाइम्सले एक चीन नीति व्यापारिक लेनदेनको विषय नभएर चीनअमेरिका सम्बन्धको आधार बतायो र डोनाल्डलाई अमेरिकी शक्ति र क्षमताको वास्तविकता र सीमाबारे ज्ञान नभएका तथा कूटनीतिक ज्ञान र क्षमताविहीन व्यक्ति भनेर उल्लेख गर्यो । ग्लोबल टाइम्सको उक्त टिप्पणीले चिनियाँ सञ्चार क्षेत्रले सन् १९७१ पूर्व अमेरिकी राजनीतिज्ञहरूविरुद्ध सञ्चालन गर्ने प्रचारबाजीको स्मरण गराएको छ । चीनका परराष्ट्र मन्त्रालयका प्रवक्ता गेङ सुवाङले डोनाल्डको टिप्पणीले चीनलाई गम्भीर बनाएको र उनले १९७२, १९७९ र १९८२ मा प्रकाशित तीनवटा संयुक्त विज्ञप्ति नै चीनअमेरिका सम्बन्धको आधार भएको बताए । ग्लोबल टाइम्सले अमेरिकाको परिवर्तित नीतिका सन्दर्भमा ताइवान सवालमा बल प्रयोगको सम्भावनालाई पनि स्वीकार गरेको छ । यसैबीच चिनियाँ युद्धक विमानहरू ताइवानको हवाई क्षेत्रमा प्रवेश गरेको बारे ताइवानी रक्षामन्त्रीले उल्लेख गरेको पनि अन्तर्राष्ट्रिय सञ्चारमाध्यमले बताएका छन् । ताइवानविरुद्ध कुनै पनि किसिमको शक्ति प्रयोग हुने अवस्था देखिएमा स्वतः अमेरिकी दायित्व निर्माण हुने भएकोले अमेरिकाले ताइवानको जल क्षेत्रमा अमेरिकी जलपोत र विमानहरू विगतमा पठाउने गरेको थियो । सत्यलाई छिपाएर सत्यको विजयका खतरनाक प्रयास सम्भवतः अमेरिका र चीन दुवै ह्यामरसोल्डले भनेजस्तै खतरनाक नैतिक दुविधाको स्थितिमा छन् । अमेरिकाले एक चीन नीति अवलम्बन गरेको छ, तर राष्ट्रपति बाराक ओबामाको कार्यकालमा मात्रै १४ अर्ब डलर मूल्यका आधुनिक हातहतियार अमेरिकाले ताइवानलाई उपलब्ध गराएको छ । गत डिसेम्बर १४ मा एसोसिएट प्रेसले दिएको जानकारीअनुसार २०१५ मा अमेरिका र चीनबीचको व्यापार ६ सय ६० अर्ब डलरबराबर थियो । यो कुनै दुई मुलुकबीचको सबैभन्दा ठूलो परिमाण हो । यो वर्ष यस्तो व्यापार सात सय अर्बभन्दा माथि पुग्ने प्रक्षेपण गरिएको छ । अमेरिकापछि जापान र दक्षिण कोरिया चीनका सबैभन्दा ठूला व्यापारिक साझेदार हुन् । विश्व व्यापार संगठनको नवीनतम प्रतिवेदनअनुसार २०१५ मा चीनको निर्यात दुई हजार अर्बभन्दा माथि थियो । यो विश्वको कुल निर्यातको १४ प्रतिशत हो । अमेरिकाको त्यस्तो निर्यात नौ प्रतिशत थियो । त्यसैगरी नब्बेको दसकको सुरुमा चीन र ताइवानबीचको व्यापार आठ अर्ब डलर थियो त्यो सन् २०१४ मा आइपुग्दा दुई सय अर्ब पुगेको थियो । २०१५ मा ताइवान चीनको सातौँ ठूलो व्यापारिक साझेदार थियो । तर यो आर्थिक सम्बन्ध चीन, ताइवान र अमेरिकाबीचको सम्बन्धको एउटा पाटो मात्रै हो । वास्तवमा चीनताइवान र अमेरिकाको त्रिकोणीय सम्बन्ध राष्ट्र राज्यहरूको सम्बन्धको इतिहासकै सबैभन्दा जटिल हो । सिद्धान्ततः ताइवान चीनको अभिन्न अंगको रूपमा संसारका अधिकांश राष्ट्रले स्वीकार गरेका छन् तर व्यवहारमा ताइवान स्वतन्त्र राष्ट्रको रूपमा छ । अझै संसारका २२ राष्ट्रहरूसँग ताइवानको दौत्य सम्बन्ध छ । कहिले पोर्चुगल र डच उपनिवेश कहिले चीनअन्तर्गत हुँदै १८९४९५ मा चीनजापान युद्धमा चीनको पराजयपछि ताइवान जापानी स्वामित्वमा गयो । दोस्रो विश्वयुद्धपछि ताइवान पुनः चीनको स्वामित्वमा आयो । सन् १९४९ मा चीनमा साम्यवादी शासन स्थापना हुनुपूर्व ताइवानसहितको चीनको औपचारिक नाउँ रिपब्लिक अफ चाइना थियो र राष्ट्रसंघको स्थापनासम्बन्धी सबै गतिविधिमा सक्रिय रूपमा संलग्न थियो । त्यसैले चीन संयुक्त राष्ट्रसंघको संस्थापक स्थायी सदस्य बन्यो । चीनमा भएको साम्यवादी विद्रोहको सफलतापछि १ अक्टोबर १९४९ मा करिब १२ हजार सेना र समर्थकहरूसहित च्याङ काइसेक चीनबाट भागेर ताइवान पुगे र ताइवानको राजधानी ताइपेहलाई अस्थायी राजधानी घोषणा गरेर सिंगो चीनमाथिको स्वामित्वको दाबी गरेर बसे । ताइवानलाई नै अमेरिकालगायतका पश्चिमी राष्ट्रहरूले समग्र चीनको वैधानिक प्रतिनिधि माने । राष्ट्रसंघ र सुरक्षा परिषद्को स्थायी सदस्यताको अख्तियारीसमेत लिएर ताइवान राष्ट्रसंघमा रह्यो । चीनजस्तो राष्ट्रलाई राष्ट्रसंघबाट बाहिर राखेर र अलग्ग रहेर विश्व व्यवस्थाका साझा चुनौतीहरूको समाधान सम्भव थिएन । त्यसमाथि सोभियत संघ र चीनको संयुक्त चुनौतीको सामना गरिरहन अमेरिकी पक्षलाई सजिलो थिएन । त्यसैबीच सोभियत संघ र अमेरिकाबीचका सम्बन्ध जटिल बन्दै गएका, पूर्वी, दक्षिणपूर्वी र दक्षिण एसियामा पनि सोभियत प्रभुत्व बढ्दै गएको अवस्थामा अमेरिकी राष्ट्रपति रिचार्ड निक्सनले चीनसँगको सम्बन्धमा सुधारको जिम्मेवारी आफ्ना राष्ट्रिय सुरक्षा सल्लाहकार हेनरी किसिन्जरलाई सुम्पिए । चीनअमेरिका सम्बन्धलाई अत्यन्त कटुतापूर्ण स्थितिबाट अत्यन्त हार्दिकतापूर्ण अवस्थामा लैजान किसिन्जरले आफ्ना असाधारण कूटनीतिक कौशल प्रदर्शन गरेकै परिणाम २५ अक्टोबर १९७१ मा ताइवानको स्थानमा चीन सुरक्षा परिषद्को स्थायी सदस्यतासहित राष्ट्रसंघको सदस्य भएको थियो । इतिहासको शिक्षा र दीक्षा चीनअमेरिका सम्बन्ध निकट हुँदै गएको थियो । अमेरिकी राष्ट्रपतिहरू चीन भ्रमणमा गइसकेका थिए, तर दुई मुलुकबीच दौत्य सम्बन्ध स्थापना भएको थिएन । त्यस्तो दौत्य सम्बन्धको लागि अफगानिस्तान घटना कारक बनेर आयो । सन् १९७८ को अप्रिलमा राष्ट्रपति मुहम्मद दाउद खानको हत्या गरी सोभियत संघसमर्थित सैनिक विद्रोहद्वारा नुर मुहम्मद तराकीको नेतृत्वमा अफगानिस्तानमा कम्युनिस्ट सरकार स्थापना भयो । आन्तरिक सत्ता संघर्षको क्रममा फेरि सेप्टेम्बर १९७९ मा तराकी मारिए, हफिजुल्ला अमिन आए । अमिनले पाकिस्तान र अमेरिकासँग सम्बन्ध सुधार गरेर अफगानिस्तानमा दिगो शान्ति स्थापनाको लागि कूटनीतिक गृहकार्य गरिरहेको थाहा पाएर सोभियत संघले अफगानिस्तानमाथि सैनिक आक्रमण गर्यो । अमिन मारिए, बाब्राक कार्मालको नेतृत्वमा अर्को सरकार स्थापना भयो । खु्रचेभकै पालादेखि चीनसोभियत संघ सम्बन्धमा कटुता र तनाव बढ्न थालेको थियो । चीनसँग सीमा जोरिएका र हाल स्वतन्त्र राष्ट्रको रूपमा रहेका मध्य एसियाका ताजिकिस्तान, कजाकस्तान र किर्गिजिस्तान तत्कालीन सोभियत राज्य थिए । चीनसँग सीमा जोरिएको अफगानिस्तानमा समेत सोभियत नियन्त्रण स्थापना भएको र उता भियतनाममा पनि सोभियत संघसमर्थित सरकार रहेको र भारत र सोभियत संघबीच सैनिक प्रकृतिको शान्ति तथा मैत्री सन्धि भइसकेको अवस्थामा चीन वरिपरिबाट जटिल सुरक्षा चुनौती सामना गरिरहेको थियो । त्यसैले उसले अमेरिका, जापान र पश्चिम युरोपका राष्ट्रहरूसँग निकट हुन अपरिहार्य देख्यो । त्यति मात्र नभएर अफगानिस्तानमा सोभियत समर्थित कम्युनिस्ट सरकारलाई हटाउन कट्टरपन्थी मुस्लिम विद्रोह खडा गर्न पनि चीन र अमेरिकाले सहकार्य गरे । त्यसैको परिणाम हो ओसामा बिन लादेन र अलकायदा । १ जनवरी १०७९ मा चीन र अमेरिकाबीच दौत्य सम्बन्ध स्थापना भयो । अमेरिकाले ताइवानसँग सन् १९५४ को डिसेम्बरमा गरेको पारस्परिक प्रतिरक्षा सन्धिलाई खारेज गर्यो, तर सिनेटसमेतको अनुमोदनबाट कार्यान्वयनमा आएको कुनै सुरक्षा सन्धि राष्ट्रपतिको एकल निर्णयले खारेज हुन नसक्ने ठहर अमेरिकी कांग्रेसले गर्यो र सोही वर्षको मार्चमा ताइवान रिलेसन्स एक्ट पास गर्यो । उक्त एक्टले ताइवानको सवालमा शान्तिपूर्ण रूपमा बाहेक बल प्रयोगद्वारा उसको अवस्थामा परिवर्तन ल्याउन खोजेमा ताइवानको सुरक्षाको जिम्मेवारी र उसलाई आवश्यक प्रतिरक्षात्मक हातहतियार आपूर्तिसमेतको दायित्व अमेरिकाको हुने व्यवस्था गरेको छ । सन् १९८२ मा अमेरिकी राष्ट्रपति रोनाल्ड रेगनले ताइवान रिलेसन्स एक्टलाई थप बलियो बनाउने उद्देश्यले सिक्स एस्सरेन्सेज नाउँले परिचित ६ प्रतिबद्धताहरू घोषणा गरे । ताइवान संसारको तेह्रौं ठूलो सैनिक शक्ति हो । इजरायल, अस्ट्रेलिया, जर्मनी, इन्डोनेसिया र क्यानाडाजस्ता मुलुकहरू पनि सैनिक सामथ्र्यको हिसाबले ताइवानभन्दा पछाडि रहेको जानकारी विभिन्न सैनिक सूत्रहरूका आधारमा बिजिनेस इनसाइडरले गत अप्रिलमा दिएको थियो । हरेक राजनीतिक नेता आफ्नो समयको आवश्यकताको बन्दी हो, तर ऊ अरूले नै निर्माण गरिदिएको परिस्थितिलाई सामना गर्न बाध्य हुन्छ । किसिन्जरका अनुसार इतिहास कुनै नुष्खा होइन, यसले कुनै सिद्धान्त सिकाउँदैन, समान सन्दर्भ र स्थितिहरूका आधारमा यसले सम्भावित कार्य र परिणामबारे हामीलाई मार्गदर्शन भने गर्दछ । कुनै प्राज्ञिक लेखन वा दर्शन र सिद्धान्तले कसैका सामु विद्यमान कठिन चुनौतीलाई कसरी सामना गर्नेबारे सिकाउँदैनन् । अनुभव बढ्दै जाँदा नेताहरूको क्षमता बढ्दै जान्छ भन्ने कुरालाई पनि इतिहासले पुष्टि गरेको छैन । किसिन्जर फेरि भन्छन् इतिहासले निश्चित रूपमा केचाहिँ सिकाउँछ भने शक्ति सन्तुलनको एउटा निश्चित अवस्थाबिना शान्ति सम्भव छैन । तर उत्तिकै सत्य के हो भने हरेक मुलुकलाई उपलब्ध विकल्पहरूलाई परिभाषित गर्ने र चयन गर्ने सवालमा एउटा नैतिक सूचक वा मानदण्डलाई अवलम्बन गरिएमा मात्रै दुविधा र अन्योलमाझ उपयुक्त मार्ग छनोट गर्न र आआफ्ना सामूहिक संघर्ष र बलिदानहरूलाई सार्थकता प्रदान गर्न सकिन्छ । इतिहासले कसैलाई कुनै आराम गृहमा बस्ने सुविधा दिँदैन, कुनै सफलता र उपलब्धिको स्थायित्वलाई अनुमोदन गर्दैन इतिहासले ! किसिन्जर फेरि भन्छन्नेतृत्व तथा राज्य संस्थाहरूको क्षय र समाप्तिको कारक हो इतिहास ! चीनका वरिपरि भारत, जापान, दक्षिण कोरिया, स्वयं ताइवानलगायतका अमेरिकासँग निकट रणनीतिक सम्बन्ध र गठबन्धन भएका शक्तिशाली सैनिक र आर्थिक शक्ति राष्ट्रहरू छन् । त्यस अवस्थामा ग्लोबल टाइम्सले भनेजस्तो अमेरिकाविरुद्ध जुधिहाल्ने रणनीतिक सुविधा चीनलाई छैन । त्यसैले हरेक नेतालाई नियतिसामु आत्मसमर्पण गर्नेसम्म अधिकार पनि दिँदैन इतिहासले । यत्ति हो कि ऊ मुलुक र जनताको स्थायी ऋणी हो । त्यसैले त्यो ऋण चुक्ता गर्न उसले निरन्तर प्रयत्न गरिरहनुपर्दछ, संघर्ष गरिरहनुपर्छ, नयाँ सिर्जना र निर्माण गरिरहनुपर्छ र राज्य संयन्त्रहरूलाई जीवन्त ऊर्जा र गति प्रदान गरिरहनुपर्छ । किसिन्जरले माथि जे भने, त्यो अमेरिका, चीन, नेपाल, भारत सबैलाई हो । माओले अमेरिकी राष्ट्रपति निक्सनसँग ताइवान समस्याको समाधानको लागि चीनले सय वर्ष पनि प्रतीक्षा गर्न सक्ने र हाल ताइवान अमेरिकाकै संरक्षणमा रहनु उत्तम हुने बताए पनि माथि उल्लेख भएजस्तै इतिहासको शिक्षालाई गरिएको अनुमोदन हो । झन्डै हिजोको सोभियत संघको हैसियतमा आज चीन छ । त्यसैले डोनाल्ड ट्रम्पको रूससँगको निकटता निक्सनकिसिन्जर रणनीतिको दोस्रो भाग नहोला भन्न सकिन्न । त्यसमाथि चीनका वरिपरि भारत, जापान, दक्षिण कोरिया, स्वयं ताइवानलगायतका अमेरिकासँग निकट रणनीतिक सम्बन्ध र गठबन्धन भएका शक्तिशाली सैनिक र आर्थिक शक्ति राष्ट्रहरू छन् । त्यस अवस्थामा ग्लोबल टाइम्सले भनेजस्तो अमेरिकाविरुद्ध जुधिहाल्ने रणनीतिक सुविधा चीनलाई छैन । त्यसमाथि बाराक ओबामा वा डोनाल्ड ट्रम्प अमेरिकी राज्य व्यवस्थाका अत्यन्त महत्वपूर्ण अंग हुन्, तर अन्तिम रूपमा निर्णायक होइनन् । राष्ट्रपतिका अभावहरूलाई नियन्त्रण गर्ने बलिया राजनीतिक र सामाजिक संरचना अमेरिकासँग छ । परिआए कुनै राष्ट्रपतिलाई सजिलै हटाएर अर्को राष्ट्रपतिको व्यवस्था गर्ने विधि र प्रणाली पनि अमेरिकासँग छ । तर सी जिनपिङ चीनका अन्तिमरूपमा निर्णायक व्यक्ति हुन् । चीनको जस्तो राज्यव्यवस्थामा त्यहाँका सर्वोच्च शासकका अभाव र अस्थिरताको परिणाम सोभियत संघ हो । त्यसैले राष्ट्रपति सीले माओ र देङले जस्तै ताइवान समस्याको समाधानको लागि समयको प्रतीक्षा र इतिहासको शिक्षालाई सम्मान गर्नुपर्छ । चीन र सम्पूर्ण विश्व व्यस्थाको लागि पनि चीनको यो योगदान अपेक्षित छ । भट्टराई नेपाल इन्स्टिच्युट फर स्ट्याटिजिक स्टडिजसँग आबद्ध छन् ।"
संशोधन प्रस्तावको खेल,"नेपालमा संशोधन प्रस्तावले उक्साएको आन्दोलन र विवादले चार कुरा प्रस्ट पारेको छ । पहिलो, परिस्थिति र परिबन्दले देखाएको छ यो घरेलु प्रस्ताव होइन । यो कतैबाट प्रायोजित भएको छ । यो प्रस्तावको उठान भएदेखि नै यसले यो चरित्र देखाएको छ । यो प्रस्ताव आएलगत्तै भारत सरकारका प्रवक्ताले यसको स्वागत गरेका थिए । नेपालस्थित भारतीय राजदूतले मधेसका नेताहरूसँगको भेटवार्तामा सो संशोधनलाई समर्थन गर्न सल्लाह दिएको खबर पनि सार्वजनिक भएको थियो । केही भारतीय सञ्चारमाध्यमले पनि यसप्रति समर्थन जनाएका थिए । नेपालमा कतैबाट यसको समर्थन नहुनु तर भारतमा यसको आधिकारिक रूपमै समर्थन हुनुबाट पनि यो सत्यको पुष्टि हुन्छ । मधेसी मोर्चाको माग सम्बोधन गर्न ल्याइएको भनिएको प्रस्तावको उनीहरूद्वारा नै समर्थन नभएको तर भारतद्वारा यसको आधिकारिक रूपमा समर्थन भएको देखिएपछि यो कसबाट प्रेरित रहेछ भनेर स्पष्ट हुन्छ । यही कुरा थारूहरूको यसप्रति रहेको विरोधले पनि देखाएको छ । त्यसमा पनि नेपालका प्रधानमन्त्री पुष्पकमल दाहालले सो प्रस्ताव पारित गर्न भारतीय राजदूतको सहयोग पनि प्राप्त हुने सार्वजनिक रूपमै जनाएका हुन् । प्रस्तावको विपक्षमा रहेका नेकपा एमाले र केही अरू दलहरूले पनि यो विदेशबाट नै प्रायोजित भएको भन्ने आरोप लगाउँदै आएका छन् । प्रधानमन्त्री दाहालले आफू प्रधानमन्त्री रहँदासम्म यो प्रस्ताव संसद्बाट फिर्ता नहुने ठोकुवा गरेका छन् । उनले भारतीय नेताहरूलाई दिएको संविधान संशोधनसम्बन्धी आश्वासनअनुसार नै यो प्रस्ताव आएकोले उनी सरकारमा रहँदासम्म फिर्ता गर्न नसक्ने तथ्य बुझ्न सकिन्छ । सत्तामा उनका सहयोगी नेपाली कांग्रेसका सभापति शेरबहादुर देउवाले पनि भारतीय नेताहरूलाई संशोधनको विश्वास दिएकै हुन् । उनले पनि यो प्रस्ताव पारित भए पनि नभए पनि पारित हुन्छ भनेर सार्वजनिक रूपमा भनिरहनुपरेको हो र त्यसैअनुसार भनिरहेका पनि छन् । यी दुई नेताहरूको संशोधनसम्बन्धी वक्तव्य सुन्दा लाग्छ, उनीहरूले नेपाली जनतालाई सम्बोधन गरे पनि वस्तुतः भारतीय नेताहरूलाई आफ्ना कुरा सुनाउँदैछन् र आफ्नो संरक्षण गर्दैछन् । दोस्रो, समसामयिक घटनाचक्रले के पनि प्रस्ट्याएको छ भने काठमाडौंस्थित सरकार र सरकारी अधिकारीहरू मोफसलमा भएका कुनै आन्दोलनप्रति संवेदनविहीन र सहानुभूतिविहीन हुँदा रहेछन् । गत वर्ष मधेस आन्दोलन र यस वर्ष पहाड आन्दोलनमा देखा पर्यो । यो तथ्य ४ र ५ नम्बर प्रदेशमा चलिरहेको संशोधन प्रस्तावको विरोधमा भइरहेको आन्दोलनले देखाएको छ । बुटवल, पाल्पा, गुल्मी, रोल्पा, कपिलवस्तु आदि ठाउँमा दुई हप्ताभन्दा बढी लामो बन्द, हडताल, जुलुस, नाराबाजी, झडप चलिरहेको छ तर काठमाडौंस्थित सरकार, प्रधानमन्त्री, मन्त्री आदि सबै बेफिकर छन् । उनीहरूले त्यस भेगका जनताले भोगिरहेको कष्ट र कठिनाइप्रति कुनै चासो र चिन्ता देखाएका छैनन् । त्यसमा पनि ५ नम्बर प्रदेशका तराई र पहाडी जिल्लाहरूलाई अलग गरिएको संशोधन प्रस्ताव अन्ततः पारित हुने बारम्बार बताइरहेका छन् । त्यस भेगका जनता स्वतःस्फूर्त किसिमले आन्दोलनमा होमिएकोमा त्यसको दोष एमालेलाई दिइरहेका छन् । कुनै प्रकारले निर्वाचन भइहाल्यो भने नेपाल एमालेकरण हुने तथ्यतिर के सरकारमा विद्यमान नेताहरू चेतनशील छैनन् ? यदि छन् भने उनीहरूले निर्वाचन वास्तवमा गराउन चाहेकै होइनन् । एकातिर जनमत, जनआकांक्षा र जनलहरको उपेक्षा गर्ने अर्कोतिर स्वतन्त्र जनतालाई एमालेकरण गरिदिने मूर्खता नेकपा केन्द्र र नेपाली कांग्रेसका नेताहरू गरिरहेका छन् । मोफसलका जनताप्रति काठमाडौं कति असंवेदनशील हुन सक्दा रहेछन् भन्ने तथ्य गत वर्ष मधेस आन्दोलनले पनि देखाएको हो । ५ नम्बर प्रदेशको आन्दोलनप्रति मधेसी नेताहरूले पनि कुनै सहानुभूति देखाएका छैनन् । बरू उनीहरूले मधेस आन्दोलनप्रति केन्द्रले देखाएको असहिष्णुता अहिलेको पहाडी आन्दोलनप्रति पनि दोहोरिएको रूपमा देखाउँदै आएका छन् । तेस्रो, संशोधनको मुद्दाले नेपालका जनता र नेताहरूबीच कति ठूलो फाटो रहेछ भन्ने पनि प्रस्ट्याएको छ । ५ नम्बर प्रदेशका तराई र पहाडका जनता मिलेर बसेको अवस्थामा उनीहरूलाई छुट्ट्याउनु नेतृत्वको नासमझ, बलमिच्याइँ र मूर्खता हो । मधेस आन्दोलन हुँदा पहाडी नेताहरूले मधेसी जनताको भावना बुझ्न नसकेको आरोप लगाइएको थियो । मध्य मश्चिम नेपालमा चलिरहेको अहिलेको आन्दोलनले देखाइदियो कि पहाडी नेताहरूले पहाडी जनताको भावना पनि बुझ्न नसक्ने रहेछन् । यसबाट के प्रस्ट हुन्छ भने हाम्रा नेताहरू नेपाली जनताको चाहे मधेसी हुन् चाहे पहाडी भावना बुझ्न नसक्ने रहेछन् । अथवा बुझेर पनि यसको कदर गर्न नसक्ने रहेछन् । अहिलेको उदाहरणबाट के देखियो भने आखिर मधेसी नेताहरू पनि उस्तै रहेछन् । होइन भने मधेस आन्दोलनप्रति आस्था भएका नेताहरूले पहाडी जनताको आन्दोलनप्रति पनि आस्था राख्ने थिए । यसबाट के प्रस्ट भएको छ भने नेताहरू नेपाली जनताबाट टाढा छन् । समस्या जनताको हो । तर त्यसलाई सुल्झाउने अधिकार र जिम्मेदारी नेताहरूलाई सुम्पिएको छ । तर एकातिर जनताको चाहना नै बुझ्न नसक्ने र अर्कोतिर बुझिहालेमा पनि सुल्झाउन नसक्ने चरित्र वर्तमान नेतृत्वले देखाएको छ । त्यसको मुख्य कारण विदेशी आदेश र निर्देशन पालन गर्नुपर्ने र गरिरहेको सबुत प्रमाण सार्वजनिक भइरहने भएकाले यो फाटो आएको देखिएको छ । यसबाट जनताको अगाडि एउटा चुनौती खडा भएको छ । त्यो चुनौती हो सक्छौ भने आफ्नो विपरीत नेतृत्वलाई फाल, सक्दैनौ भने घोप्टो मुन्टो पारेर उनीहरूलाई मानेर बस । यसको अर्को विकल्प देखिँदैन । चौथो, केही वर्षको राजनीतिक विकासको अवलोकनबाट के पनि स्पष्ट भएको छ भने संघीयताले नेपालको नास गर्नेछ । पहिलो संविधानसभा असफल बनाउने यही संघीयताको मुद्दा हो । दुई वर्षको लागि चुनिएको सभाको पटकपटक म्याद थप्दै चार वर्ष पुर्याइए पनि यो आखिर सफल हुन सकेन । दोस्रो संविधानसभाले जसोतसो एउटा संविधान दिइछोड्यो तर त्यसको न्वारान हुनुअगाडि नै संशोधन गर्नुपर्यो । त्यो पनि संघीयताकै कारण थियो । चारपाँच महिनासम्म मधेसमा आन्दोलन भयो, ४०५० जना मानिसको ज्यान गयो, त्यो पनि संघीयताकै कारण थियो । अहिले आएर मध्यपश्चिम नेपाल अशान्त भएको छ । त्यो पनि संघीयताकै कारण हो । यही मुद्दाबाट पीडित भएर सदूर पश्चिमका जिल्ला एकताका आन्दोलित भए । अहिले झापा, महोत्तरी र सुनसरी अरू प्रदेशमा गाभिने शंकैशंकामा १ नम्बरका बासिन्दा लिम्बू समुदाय आन्दोलित हुन लागेका छन् । प्रस्तावित संशोधनलाई मान्दा ४ र ५ नम्बर प्रदेशका जनता आन्दोलित नै भइरहने, यसलाई नमान्दा मधेसी मोर्चा आन्दोलित भइरहने भएपछि यस समस्यालाई कसैले पनि सुल्झाउन सक्दैन । यस्तो कहिल्यै नसुल्झिने व्यवस्थालाई पालिराख्नु के नेपाल र नेपालीको हितविपरीत होइन ? अब के कुरा पनि स्पष्ट भएको छ भने संघीयताको व्यवस्थाले यस्तायस्ता संकट आइलाग्नेछन्, जसलाई नेपालीले सुल्झाउन सक्ने छैनन् । अन्ततोगत्वा यसले विदेशी हस्तक्षेप निम्त्याउनेछ । फलस्वरूप नेपालको अस्तित्व नै खतरामा पर्नेछ । हाइलाइट प्रस्तावित संशोधनलाई मान्दा ४ र ५ नम्बर प्रदेशका जनता आन्दोलित नै भइरहने, यसलाई नमान्दा मधेसी मोर्चा आन्दोलित भइरहने भएपछि यस समस्यालाई कसैले पनि सुल्झाउन सक्दैन । यस्तो कहिल्यै नसुल्झिने व्यवस्थालाई पालिराख्नु के नेपाल र नेपालीको हितविपरीत होइन ?"
लोकतन्त्रमा मिडियाको धर्म,"संयुक्त राष्ट्रसंघको २०१५ पछिको विकास एजेन्डासम्बन्धी एक प्रतिवेदनले भनेको छ, लोकतन्त्रयुक्त शासकीय अभ्यासमा आवाजविहीन जनताले आफ्नो आवाजको सुनुवाइ होस् भन्नको लागि त्यस्तो एउटा पारदर्शी, निष्पक्ष, तटस्थ, निर्वैयक्तिक, सक्षम र उत्तरदायी निकायको खोजी गरेको हुन्छ ।' त्यस्तो निकाय भनेकै सार्वजनिक सञ्चारमाध्यम हो । त्यसो त, सन् १९६२ को युनेस्को' को एक सर्वेक्षणले विश्वका ७० प्रतिशत बढी नागरिक पर्याप्त सूचनाको पहँचभन्दा बाहिर रहेको जनाएको थियो । सन् २०१६ को अन्त्यतिर आइपुग्दा पनि त्यो अवस्थामा उल्लेख्य सुधार आउन नसकेको विभिन्न सुशासनसम्बन्धी प्रतिवेदनले औँल्याएका छन् । पछिल्लो समय अमेरिकी राष्ट्रपतीय चुनावको सवालमा खासगरी त्यहाँका सञ्चारमाध्यमले गरेको सर्वेक्षण, अनुमान र विश्लेषण गलत सावित भएपछि सञ्चारमाध्यममाथि आम मानिसको विश्वसनीयतामा प्रश्नचिन्ह खडा भएको छ । त्यसो त, कोलम्बियाको फार्क' विद्रोहीसँग शान्ति सम्झौता भएर ५० वर्षदेखि चलेको आन्तरिक द्वन्द्व शान्तिजन्य निष्कर्षमा टुंगिइरहँदा त्यहाँ सबैभन्दा रचनात्मक भूमिका सञ्चारमाध्यमले खेल्यो । कोलम्बियन जनतालाई एकजुट हुन र कोलम्बियन सरकार र फार्कबीचको सम्बन्ध सामान्यीकरण गर्न त्यहाँ स्वतन्त्र सञ्चारमाध्यमले खेलेको भूमिका उल्लेख्य देखियो । बीसौं शताब्दीका चर्चित जर्मन दार्शनिक तथा सञ्चारमाध्यम जानकार योर्गेन हबरमासले आफ्नो किताब द स्ट्रक्चरल ट्रान्सफर्मेसन अफ द पब्लिक स्फेअर' मा लेखेका छन्, भूमण्डलीकृत विश्वका सञ्चारमाध्यमको मुख्य कार्य सामाजिक सरोकारका मुद्दालाई एकीकृत गरेर समाधान खोज्ने तथा परम्परागत वैचारिक धरातललाई बहसमार्फत भत्काउने र त्यहाँ नयाँ संरचना खडा गर्ने हो ।' हबरमासको यो वैचारिक धरालतमा विश्वका सञ्चारमाध्यमलाई सगोलमा राखेर हेर्ने हो भने कत्तिको मेल खालान् ? त्यो सघन बहसको विषय हो । तर नेपालका सञ्चारमाध्यममाथि भने एक आरोप छ, सार्वजनिक हित प्रवद्र्धन गर्ने दायित्व कम र व्यावसायिक लाभ र लाभग्राही रिझाउनमा बढी उद्यत् छन् । समग्रमा नेपाली सञ्चारमाध्यमको पछिल्लो अवस्था व्यावसायिक धर्म निभाउने, समाजलाई जोड्ने तन्तुको खोजी गर्ने वा राष्ट्र निर्माणको रचनात्मक बहसलाई तार्किक दिशानिर्देश गर्ने, सार्वजनिक हितको रखबारी गर्ने धर्म निभाउनेतिरभन्दा बढी कर्पोरेट इन्ट्रेस' प्रवद्र्धनतर्फ नै बढी ढल्किएको छ । खासगरी सार्वजनिक बहसमा अग्रसरता दिनुपर्ने सञ्चारमाध्यमले हो । समाज रूपान्तरणको मानक निर्माण हुने पनि सार्वजनिक बहसबाटै हो । नेपालको अभ्यास हेर्ने हो भने सञ्चारमाध्यम सार्वजनिक बहसमा भन्दा समाचारको संवेदनशीलतासँग खेल्न बढी रुचाएको देखिन्छ । सामाजिक उत्तरदायित्वलाई पन्छाएर व्यापारिक उद्देश्य प्राप्ति र बिकाउ समाचार वा प्रोपगान्डा निर्माणमा नेपाली सञ्चारमाध्यम भागिरहेको छ । अझ नेपालको हकमा वित्तीय सुशासन कायम गर्ने, सामाजिक सद्भावको प्रवद्र्धन र भ्रष्टाचारको न्यूनीकरणमा खबरदारी गर्ने प्रभावकारी निकाय सञ्चारमाध्यमबाहेक अरू हुन सक्दैन भन्नेमा ती संस्था जानकार बन्न सकेनन् । राजनीतिक दलले गर्ने शक्तिको दुरुपयोगमा नेपाल अगाडि देखिन्छ । तिनै दलको राजनीतिक झन्डामुनि आफ्नो आस्थाको बीउ रोपेर स्वतन्त्र सञ्चारमाध्यमको ट्याग' नेपाली सञ्चारमाध्यमले भिरेको पनि देखिन्छ । नेपालजस्तो अल्पविकसित मुलुकको लागि प्रत्यक्ष वैदेशिक लगानी भित्र्याउने, विकास संयन्त्रको सही परिचालन, कूटनीतिक मूल्य प्रवद्र्धन गर्ने, सिंगो मुलुकको संस्थागत क्षमता विकास गर्नेबाहेक सामाजिक आर्थिक विकासका सबैजसो मुद्दालाई समाज रूपान्तरणसँग जोड्ने काममा सञ्चारमाध्यमले उत्प्रेरकको भूमिकामा रहन सक्नुपर्छ । सँगसँगै राज्य निकाय र नागरिकबीचको सेतुको काम गर्ने भनेको सञ्चारमाध्यमले नै हो । लोकतान्त्रिक मुलुकमा सञ्चारमाध्यमको सार्वजनिक जिम्मेवारी हुन्छ र त्यसबाट पन्छिन मिल्दैन । खासगरी सार्वजनिक नीतिमा योगदान, सार्वजनिक सरोकारमा रखबारीको भूमिका र सार्वजनिक संयन्त्रले गर्ने अनियमितताको खबरदारी गर्ने धर्म सञ्चारमाध्यमको हो । किनभने लोकतन्त्रमा स्वतन्त्र सञ्चारमाध्यमसँग शक्ति हुन्छ । दृष्टान्त छ, कोलम्बिया, बोत्सबानालगायतका मुलुकमा स्वतन्त्र सञ्चारमाध्यमकै रखबारीका कारण नीतिगत भ्रष्टाचारमा मनग्गे सुधार भएको जर्नल अफ पब्लिक इकोनमिक्स्' ले उल्लेख गरेको छ । त्यसो त, कतिपय आलोचक भन्छन्, नेपाली सञ्चारमाध्यमले जनता होइन, व्यावसायिक घरानालाई मात्रै रिझाउँछ ।' धेरै अर्थमा यस तर्कमा सत्यता पनि छ । अधिकांश सञ्चारमाध्यमकर्मीलाई सार्वजनिक बृहत्तर हितभन्दा बढी सञ्चारमाध्यम सञ्चालकको हितको चासो हुने गरेको छिपेको छैन । अनि सञ्चारमाध्यममा पनि नैतिक मूल्य स्खलनलगायत भ्रष्टाचार हुर्कंदो छ, जुन बाहिर आउँदैन । अनि नैतिकतालाई बेवास्ता गरेपछि नागरिकको सत्य र तथ्यपूर्ण समाचार पाउने हकको सम्मान कसरी हुन्छ ? नेपाली सञ्चारमाध्यमको पछिल्लो अवस्था हेर्दा लाग्छ सञ्चारमाध्यम समस्याको तार्किक र नतिजामुखी समाधानभन्दा समस्या बल्झाउनेतर्फ केन्द्रित भएको छ । राज्यका सम्पूर्ण सञ्चारमाध्यमले समग्र राजनीतिक समाधानलाई केन्द्रमा राखेर आफ्नो धर्म निभाएको भए अथवा आग्रह पन्छाएर समाचार सम्प्रेषण गरेको भए सम्भवतः आजसम्म शान्ति प्रक्रिया एउटा टुंगोमा पुगिसकेको हुने थियो । नेपालको सञ्चारमाध्यमले शान्ति निर्माणमा निर्णायक भूमिका निर्वाह गर्न सक्थ्यो । दलका राजनीतिक एजेन्डालाई कम प्राथमिकता दिएर सिंगो मुलुकको समृद्धिको लागि विकास पत्रकारितामार्फत रचनात्मक पहल गर्न सक्थ्यो । देशलाई जोड्न सक्ने क्षमता बोकेको नेपाली सञ्चारमाध्यम आज झन्डै ती काममा निष्क्रिय छ । राजनीतिक बहसमा सहीलाई सही र गलतलाई गलत भन्न नसक्ने नेपाली सञ्चारमाध्यममाथि कुनै न कुनै राजनीतिक दलको दर्शनलाई आत्मसात गरेको आरोप लाग्ने गरेको छ । लोकतन्त्रमा सञ्चारमाध्यम स्वतन्त्र भएको खण्डमा यसको संरक्षण जनताले गर्छन्, यसको संरक्षणको लागि राजनीतिक दलको शरणमा कुनै पनि स्वतन्त्र सञ्चारमाध्यम जानु पर्दैन भन्ने नजिर विश्वमा स्थापित छ र पनि नेपाली सञ्चारमाध्यम सचेत छैनन् । नेपालको शासकीय स्वरूप अब एकात्मकताबाट संघीय स्वरूपमा रूपान्तरण हुने क्रममा छ । अबको बदलिँदो परिदृश्यमा सबैभन्दा बढी जिम्मेवार हुनुपर्ने भनेकै सञ्चारमाध्यम हो । तर नेपाली सञ्चारमाध्यमले स्वतन्त्रताको सिद्धान्त अवलम्बन गर्न धेरै अभ्यास गर्न जरुरी छ । किनभने नागरिक र सरकारबीच सेतुको काम गर्ने भनेको सञ्चारमाध्यमले नै हो । एउटा स्वतन्त्र सञ्चारमाध्यमको थाप्लोमा नागरिकलाई सही र सत्य सूचनाले सुसूचित गर्दै लोकतन्त्रको जग मजबुत पार्न र त्यसलाई स्वस्थ राख्न सघाउने सामाजिक उत्तरदायित्व हुन्छ । लोकतान्त्रिक संस्कृतिको प्रवद्र्धनमा सञ्चारमाध्यमले मियोरूपी भूमिका खेल्न सक्छ । त्यसको लागि नेपालका सञ्चारमाध्यमले आधारभूत रूपमा पिस जर्नालिज्म' र डेभलपमेन्ट जर्नालिज्म' को अवधारणा आत्मसाथ गर्नुपर्ने टड्कारो आवश्यकता छ । पछिल्लो संविधान संशोधनको मुद्दावरिपरि मूलधारको राजनीति गिजोलिएको छ । यस बहसमा यसमा नेपाली सञ्चारमाध्यमले अगुवाइ गर्नुपर्ने थियो । तर नेपाली सञ्चारमाध्यमको भूमिका रचनात्मक देखिएको छैन, व्यवसायमुखी देखिएको छ । बहुल स्वभावको स्वतन्त्र र निष्पक्ष सञ्चारमाध्यमसँग सार्वजनिक निकायमा रहेको सार्वजनिक सरोकारका सूचनाको प्रसारमार्फत नागरिकलाई सुसूचित गरिदिएर उनीहरूलाई आफ्नो निजी अधिकार र स्वतन्त्रताको पक्षमा निर्णय गर्न सक्ने सामथ्र्य निर्माणमा सघाउन सञ्चारमाध्यमको कर्तव्य पनि हो । लोकतन्त्रमा सञ्चारमाध्यम भएन भने त्यो बास्नाबिनाको फूल' जस्तो हुन्छ । लोकतान्त्रिक अभ्यासलाई बास्नादार बनाउने काम पनि सञ्चारमाध्यमको हो । राजनीतिक दलबीचको दूरी न्यूनीकरण गरिदिनेभन्दा बढी त्यसालाई बढाइदिनेमा सहायक पनि भएका छन्, सञ्चारमाध्यम । नेपाली सञ्चारमाध्यमबीचमा पनि अस्वस्थ प्रतिस्पर्धाको आयतन बढ्दो छ । कसले पहिला समाचार सम्प्रेषण गर्ने भन्ने होडमा सत्यतथ्यमा अनुसन्धान नै नगरी निराधार रिपोर्टिङका घटना पनि भएका छन् । विश्वका सञ्चारमाध्यमको कार्यात्मक एकरूपतासम्बन्धी सबाल पनि उत्तिकै महत्वपूर्ण हो । संविधान कार्यान्वयनको सवालमा पनि सञ्चारमाध्यमले राजनीतिक दलको थाप्लामा जिम्मेवारी खन्याएर उम्किन मिल्दैन । किनभने यस मामिलामा राजनीतिक दलजत्तिकै जिम्मेवारी सञ्चारमाध्यमको पनि छ । चर्चित सञ्चारमाध्यम जानकार नोम चोम्स्की र एडवर्ड हर्मनले प्रतिपादन गरेको प्रोपागान्डा मोडल' ले भन्छ, सञ्चारमाध्यमको आम्दानीको खास आधार विज्ञापन हो । नेपालमा त्यही आधारको लागि सञ्चारमाध्यमले धर्म भुलेका नजिर पनि स्थापित छन् । मुलुकमा पछिल्लो समय डरलाग्दो तवरबाट राजनीतिक धु्रवीकरण देखा परेको छ । वैदेशिक शक्तिकेन्द्रको चलखेल अवस्था अत्यन्तै सघन बनेर गएको पनि छ । यस्तो अवस्थामा राजनीतिक दलमा रहेको वैचारिक द्वन्द्व न्यूनीकरणबिना राष्ट्रिय राजनीतिले सही दिशा लिन र तार्किक निष्कर्षमा पुग्न पक्कै पनि सक्दैन । अर्कोतर्फ यही राजनीतिक कोर्स' ले समस्याको निराकरण गर्ने पनि होइन । बरु यसले सामाजिकआर्थिक समृद्धिका मुद्दालाई ओझेलमै राखिदिन्छ र लोकतान्त्रिक मूल्य फस्टाउन पनि सक्दैन । तसर्थ नेपाली सञ्चारमाध्यमले मुलुकको सर्वांगीण हित प्रवद्र्धनको लागि अगुवाइ गर्नुपर्ने बेला यही नै हो । एउटा स्वतन्त्र सञ्चारमाध्यमको थाप्लोमा नागरिकलाई सही र सत्य सूचनाले सुसूचित गर्दै लोकतन्त्रको जग मजबुत पार्न र त्यसलाई स्वस्थ राख्न सघाउने सामाजिक उत्तरदायित्व हुन्छ ।"
स्वाभिमान जोगाउनुपर्छ,"नेपाललाई यति धेरै सहयोग दिँदा र सहानुभूति राख्दा पनि नेपालीहरूले भारत प्रति नकारात्मक' सोच राखेका छन् भनेर भारतीय पक्षको गुनासो रहँदै आएको छ । यसका लागि विदेशीको उक्साहट' र घुसपैठ' जिम्मेवार छ भनेर समेत उनीहरूले भन्ने गरेका छन् । के यस्तै हो त ? यसबारेमा केही विश्लेषण आवश्यक छ । भरतीयहरू नेपालले भारतको विषयमा गरेको टीकाटिप्पणी र नकारात्मक धारणा देखेर उदेक भएको देखिन्छन् । सबैभन्दा बढी सहायता दिने, सामाजिक, धार्मिक, सांस्कृतिक, राजनीतिक, आर्थिक जस्ता विषयमा समानता रहेको देशमा भारतप्रति किन नकारात्मक सोच छ ? यो कुरा दिल्लीको लागी पनि शोध र चर्चाको विषय भएकै हुनुपर्छ । नेपालको सरकारले यसबारे केही आधिकारिक धारणा नराखे पनि नेपाली जनमानस भने ठूलो र शक्तिशाली भएकै कारणबाट भारतले नेपाललाई स्वतन्त्र अवधारणा राख्न नदिएको र आफ्नो कुरा 'लाद्न खोजेको' भन्ने धारणा पनि रहेको छ । जब भारतमा भारतीय जनता पार्टीले चुनाव जित्यो, प्रधानमन्त्रीमा नरेन्द्र दामोदर दास मोदीले शपथ लिए र छिमेकीहरू सँग सम्बन्ध सुधार गर्ने कुरा गरे नेपालका शुभचिन्तकहरू भारतीय सत्तामा हर्ताकर्ता भए' भनेर नेपालीहरू खुसी भए । छिमेकीहरूसँग मैत्रीपूर्ण सम्बन्ध राख्ने, सहयोग बढाउने र सद्भाव राख्ने उनको कुराको सबैले स्वागत गरे । छोटो समयमा उनको नेपाल भ्रमण र नेपालको संविधानसभामा भएको उनको उद्गारबाट कति नेपाली त खुसीले गद्गद् भए, विरोधीहरू पनि प्रशंसा गर्न थाले । सारा सञ्चारमाध्यम मोदीमय भयो । तर यस्तो वातावरण लामो समय टिक्न सकेन । भारतमा धेरै नेपालीहरू रहन्छन् स्थायीरूपमा, रोजगारीको खोजिमा, तीर्थाटनमा, औषधोपचारमा । अधिकांश निम्नस्तरको शारीरिक परि श्रम गर्ने काममा लागेका हुन्छन् । उनीहरूले भारतमा सम्मान पाउँने कुरा छाडौं बरू खिसिट्यौरी नै पाउँछन् । विभिन्न ठाउँमा नेपालीलाई हेपेर सम्बोधन गरिन्छन । विदेशी भूमिमा यसलाइ सहेर बस्नेबाहेक उनीहरूसँग अरू विकल्प देखिँदैन । फिल्ममा देखाइने चौकीदार' पात्र त विचरा' नै हुन्छन् । उनीहरूको रोल बहादुर' भनेर बोलाउँदा जि साझप' भनेर दौडनु मात्र हुन्छ । यस्ता नकारात्मक प्रस्तुतिको हाल प्रतिवाद पनि हुने गरेको छ । भारतमा नेपाली बसेजस्तै नेपालमा पनि विभिन्न काम गरेर रहेका भारतीयहरू छन् । यसमा मजदुर, साना व्यापारी आदि पर्दछन् । यिनीहरूलाई पनि नेपालमा विभिन्न नामले हेपेर बोलाइन्छ । यस्ता सम्बोधनहरूलाई बेवास्ता गरेर आफ्नो काममा लाग्नुबाहेक यिनीहरूसँग पनि अर्को विकल्प देखिँदैन । सामान्य निम्न स्तरको र असहाय व्यक्तिले सहेर बस्ला तर अबको जागरुक समाजका शिक्षित व्यक्तिहरू यस्तो हेपाई सहेर बस्ने अवस्थामा छैनन् । कतिपय अवस्थामा आफ्नै देशका नागरिकसमेत यस्तो हेपाइमा पर्दछन् र यो कुरा ठूलो मुद्दा' भएर आउँछ । जतिसुकै प्रयास गरेपनि समाजको तल्लो तप्कामा एकअर्कालाई हेप्ने प्रचलन रहिरहनेछ, जहाँ पनि हुन्छ । भारतमा नेपालसम्बन्धी विषय हेर्ने निश्चित निकायहरू रहेका छन् । दिल्लीले नेपालबारे आफ्नो धारणा यिनै निकायमार्फत बनाउँछ । ती निकायले नेपाललाई विशेषतः विहार र उत्तर प्रदेशको आँखाले हेर्ने गरेको पाइएको छ । भारतले नेपाललाई सामरिक कुरामा सबभन्दा गम्भीर रूपले हेर्ने गरेको छ र उत्तरतर्फको गतिविधितर्फ चनाखो रहेको पाइन्छ । नेपालमा भने भारतसम्बन्धी अध्ययनका लागि यस्तो कुनै स्थायी निकाय देखिँदैन । भारत नेपालको स्थायी मित्र राष्ट्र' रहेको छ । सरकारको जस्तोसुकै धारणा भए पनि नेपाली जनताको भने भारतप्रति धेरै गुनासो रहेको छ । सरकारबीचमा शक्तिको जतिसुकै असन्तुलन भए पनि जनताबीच त्यस्तो नहुने हुँदा नेपालीबाट कडा असन्तोषका क्रियाकलाप पनि देखिने गरेको छ । जनताको प्रतिक्रिया संसारभर यस्तै रूपमा नै प्रकट हुने गरेको छ, भारत र नेपाल अपवाद हुन सक्दैन । नेपाल तथा भारतबाट निस्कने निष्पक्ष भावनाहरूले दुवै देशका नीतिनिर्माताको ध्यान आकर्षण गर्ने सकेको देखिँदैन । सरकारको काम कारबाहीमा उच्चतहका व्यक्तिहरूको दबदबा रहिरहने र उनीहरूमा रहेको हठ र जडता कायमै रहने देखिन्छ । भारतको विदेश नीतिमा नेपाल एउटा सानो तर महत्वपूर्ण पाटो हो तर नेपालका लागि भारत मुख्य र अनिवार्य महत्वपूर्ण विषय हो । भारतको नेपालबारे धारणा 'अध्ययन समूह'को निश्कर्ष हो भने नेपालको धारणा सत्ताधारीको सत्ता टिकाउने लहड'। तसर्थ नेपालका उत्तरी र दक्षिणी दुवै छिमेकी देशहरूलाई नेपालको विदेशनीति भरपर्दो नभएको गुनासो छ । हेनरी किसिन्जरले आफ्नो किताब बल्र्ड अडर' मा नेपालको बारेमा सदियौंसम्म कुशलतापूर्वक चीन र भारतबीच आफ्नो कूटनीतिक सम्बन्ध सन्तुलित राख्न सफल भएको देश भनेर लेखेका छन् । तर दोस्रो जनआन्दोलनपश्चात् नेपालको विगतको सन्तुलित नीतिमा विचलन देखिन सुरु भएको छ । भारत नेपाललाई बाह्रबुँदे सहमति' मार्फत सहयोग गरेवापतको प्रतिफल चाहन्छ भने चीन नेपालमा विगतकै नीतिको निरन्तरता चाहन्छ । भारतको नेपालप्रतिको सोचाइ बढी प्राविधिक, एकतर्फी र शंकालु रहेको पाइन्छ भने नेपाल ढुलमुले, कमजोर र मौकापरस्त रहेको देखिन्छ । नेपाल र भारतको सम्बन्धलाई दाजु र भाइबीचको सम्बन्ध जस्तो पनि भन्ने गरिन्छ । यस अर्थमा यो सम्बन्ध स्पष्ट, पारदर्शी र निष्कपट हुनुपर्ने हो । तर हालको यो सम्बन्ध दुवै तर्फवाट शंकास्पद र ढोग जस्तो देखिन पुगेको छ । नेपाल भारत सम्बन्धका बारेमा भारतमा आम जनता खासै सरोकार राख्दैनन् तथा सरकार र आम जनता एकमत देखिन्छन् भने नेपालमा सरकार र आम जनताको राय फरक रहेको र सरकार भन्दा जनता बढी प्रभावशाली रहेको देखिन्छ । जनसंख्याको तथ्यांकको बारेमा पनि भारतमा ठूलो भ्रम देखिन्छ । भारतीय सञ्चारमाध्यममा आउने विवरणमा नेपालको तराईमा ५१ प्रतिशत जनसंख्या रहेको र त्यसमध्य सबै तराईमूलका भएको जस्तो गरी देखाइन्छ, जबकि तराईको जनसंख्यामा ३९ प्रतिशत पहाडी, ३८ प्रतिशत मधेशी, १६ प्रतिशत थारू र अरू अन्य छन्। नेपाली पहाडका खसआर्य' भनेर भनिने जाति र भारतका उत्तराखण्डका जाति एकै मुलका हुन् भन्ने कुरा पनि धेरैलाई थाहा छैन । भारत एक ठूलो र विश्वको उदाउँदो शक्ति हो । विश्वमा प्रभावशाली भूमिकाका लागि भारतले आफूलाई जिम्मेवार र उदार देशको रूपमा पनि विश्वसामु स्थापित गर्न सक्नुपर्छ । हाल भारतको नेपाललाई हेर्ने दृष्टिकोणमा यस्तै उदारताको भने अभाव देखिन्छ । नेपालीको मन जितेर नेपाललाई आफ्नो अनुकूल बनाउन भन्दा आफ्ना चाहनाहरू लाद्न खोजेमा असल नियतले गरेका कुराहरूको समेत विपरीत प्रभाव पर्न सक्छ । नेपालसँग सम्बन्ध चाहेअनुसार नभएको भारतलाई चीन, पाकिस्तान, बंगलादेशसँग सन्तुलन मिलाउन अझ गाह्रो हुने नै छ । नेपालजस्तो समानता रहेको देशसँग समेत भारतको सम्बन्ध राम्रो हुन नसके अरूसँग यो कसरी सम्भव होला र ? भारतले नेपाल सम्बन्धी नीति बनाउन सल्लाह लिनमा नेपालसँग सीमा जोडिएका विहार या उत्तर प्रदेशका विज्ञ' हरूको महत्वपूर्ण भूमिका देखिन्छ । यी विज्ञहरूमा नेपालसम्बन्धी ज्ञान र पूर्वाग्रह दुवै हुने सम्भावना रहन्छ र हालसम्म निष्पक्ष भन्दापनि कुनै पक्षको नजिक रहेर विश्लेषण हुने गरेको अधिकतर नेपालीको बुझाइ छ । खुला सीमा रहेका नेपाल र भारतका जनताको सम्बन्ध सौहार्दपूर्ण छ । नाता, व्यापार, तीर्थयात्रा आदिले जोडिएको सम्बन्ध चीरकालदेखि रहिआएको हो । केही समस्या रहेको औपचारिक र राजनीतिक सम्बन्धमा हो । नेपालीलाई भारत ठूलो र शक्तिशाली राष्ट्र हो भन्ने राम्रोसँग थाहा छ, साथसाथै कहिल्यै पराधीन नभएको देशको स्वाभिमान पनि छ । नेपालीहरू यो स्वाभिमान जोगाइराख्न चाहन्छन् र यसमा कतैबाट आँच आउला कि भनेर सचेत पनि रहन्छन् । नेपालीहरू यो स्वाभिमानलाई भारतले पनि कदर गरिदेओस् भन्ने चाहना राख्दछन् । अन्य छिमेकीसँग भारतको सम्बन्ध राम्रो बनाउन नेपालसँगको राम्रो सम्बन्धको ठूलो महत्व राख्दछ । नेपालजस्तो समानता रहेको देशसँग समेत भारतको सम्बन्ध राम्रो हुन नसके अरूसँग यो कसरी सम्भव होला र ? चीनमा तीव्र रूपमा भइरहेको यातायातको सञ्जालले नेपालमा सम्पर्क र व्यापारको नयाँ सम्भावनाहरू खोल्ने नै छन् । समय र परिस्थितिअनुसार सबै पक्षले आफ्ना क्रियाकलापलाई अझ उदार र प्रतिष्पर्धी बनाउनैपर्ने हुन्छ । भारत प्रगतिपथमा उच्च गतिमा लम्कन थालेको धेरै भएको छैन र चाहिँदो उदारता र परिपक्वता आइसकेको पनि देखिँदैन । यसका लागि समय लाग्ने छ र समयसँगै सुधार हुँदैजाने अपेक्षा राख्न सकिन्छ । भारतद्वारा नेपाल र नेपालीको खास भावना बुझेर गरिएका क्रियाकलापहरू मात्र दिगो र फलदायी हुनेछन् र यसले मात्र दुई देशबीचको सम्बन्ध सुमधुर हुनेछ ।"
