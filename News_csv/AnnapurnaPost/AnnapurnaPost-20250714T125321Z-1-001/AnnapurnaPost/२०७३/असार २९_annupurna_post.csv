शीर्षक,विवरण
नेपालमा संक्रमणकाल,"नेपालमा एकपछि अर्को संक्रमणकालको ओइरो लागेको छ । पहिलो संक्रमणकाल सुरु भयो २०६३ सालमा जब २०४८ सालको संविधान खारेज गरियो । १० वर्षसम्म अन्तरिम संविधानअनुसार राज्य व्यवस्था चल्यो । त्यो पनि संक्रमणकालको व्यवस्था थियो । दोस्रो संविधानसभाले नयाँ संविधान पारित गरेपछि र राष्ट्रपतिले सो संविधान घोषणा गरेपछि नेपालको राष्ट्रिय संक्रमणकाल समाप्त भएको छ । विगत १० वर्षमा युद्धरत माओवादीहरूलाई शान्ति प्रक्रियामा ल्याउने, लडाकु तथा हतियार व्यवस्थापन गर्ने, नयाँ संविधान बनाउने आदि कठिन काम गर्नुपर्ने भएकाले यसलाई संक्रमणकाल भनेर मान्नु सहज थियो । नयाँ संविधान आएपछि सो संक्रमणकाल स्वतः समाप्त हुने र एउटा स्थायी ठोस व्यवस्था कायम हुने आशा गरिएको थियो । नयाँ संविधान त घोषणा भयो, तर के संक्रमणकाल समाप्त भयो ? यो राष्ट्रिय संक्रमण थियो र विधिवत् यो समाप्त भएको मान्नुपर्छ । तैपनि, हाम्रा नेताहरू संक्रमणकालको चर्चा गर्छन् । नेपाली कांग्रेसले औपचारिक रूपमै नेपालमा संक्रमणकाल कायम रहेको घोषणा गर्यो । यसले के बुझेर गर्यो उसैले थाहा पाओस् । कुनचाहिँ संक्रमणकाल राष्ट्रिय या संवैधानिक ? नेपालमा संक्रमणकाल विद्यमान रहेको सत्य हो । त्यो हो संवैधानिक संक्रमणकाल । नयाँ संविधानले भाग ३३ मा संक्रमणकालीन व्यवस्था भनेर उल्लेख गरेको छ । यसमा संघीय आयोगको गठन, संविधानसभा व्यवस्थापिकासंसद्मा रूपान्तरण हुने, राष्ट्रपति र उपराष्ट्रपतिसम्बन्धी व्यवस्था, मन्त्रिपरिषद्को गठनसम्बन्धी व्यवस्था, सभामुख र उपसभामुखसम्बन्धी व्यवस्था, न्यायपालिकासम्बन्धी व्यवस्था, संवैधानिक निकाय र पदाधिकारीसम्बन्धी व्यवस्था, प्रदेश र स्थानीय तहमा सरकारी सेवाहरूको गठन र सञ्चालन, स्थानीय निकायसम्बन्धी व्यवस्था, वर्तमान कानुन लागू रहने र वाधाअड्काउ फुकाउने अधिकारबारे उल्लेख गरिएको छ । यस संविधानमा संघीयतासम्बन्धी दिइएका कुरा लागू हुन समय लाग्ने हुनाले खासगरी ती विषयको अन्तरिम व्यवस्था मिलाउने कुरा यस भागमा राखिएको छ । तर यसले संविधानमा दिइएका अरू विषय लागू गर्न कुनै वाधाअड्चन खडा गरेको छैन । त्यस मानेमा संक्रमणकालको नाउँमा संविधानका अरू भागहरूको उल्लंघन गर्न पाइँदैन । तर मन्त्रिपरिषद्को गठनमै संविधानमा तोकिएको २५ जनाको ठाउँमा ४० जनाको परिषद् गठन गरेर संविधानको उल्लंघन गरियो । न यस उल्लंघनलाई राष्ट्रिय संक्रमणकालले छुट दिएको छ न संवैधानिक संक्रमणकालले नै अनुमति दिएको छ । तर जनतालाई संक्रमणकाल कायमै रहेकाले यस्तो काम गर्न सकिने भ्रम फैलाइएको छ । नेपालमा देखिएको तेस्रो प्रकारको राजनीतिक संक्रमण हो । नयाँ संविधानले राजनीतिक सहमतिलाई जोड दिएको छ । एकातिर यो सकारात्मक देखिन्छ तर वास्तवमा यो नकारात्मक सावित भएको छ । संसदीय सुनुवाइ समिति न्यायाधीशहरूको सुनुवाइ र नियुक्ति हुन सकेन । एउटा समिति गठन कसरी गर्ने भनेर संविधानमा नतोकिनु संविधानको कमजोरी हो । त्यस्तो समिति बनाउन हरेकपटक राजनीतिक सहमति जुट्नुपर्ने आवश्यक पर्नु राजनीतिक संक्रमणकालको परम्परा बसाल्नु हो । यस प्रकारको नियमित काम गर्न पनि राजनीतिक सहमति चाहिने हो भने आखिर संविधान नै किन चाहियो, विधिको शासन नै किन चाहियो र नियमकानुन नै किन चाहियो भन्ने प्रश्न खडा हुन्छ । राजदूत नियुक्तिमा, न्यायाधीश नियुक्तिमा र भोलि गएर सचिव नियुक्तिमा सहमतिको नाउँमा प्रतिपक्षमा बसेका राजनीतिक दलहरूसित सोधपुछ गर्नुपर्ने, भागबन्डा गर्नुपर्ने र स्वीकृति लिनुपर्ने स्थिति रहने हो भने सरकार र प्रतिपक्षको के मतलब भयो ? यो व्यवस्थाले राणाकालीन शासन व्यवस्थाको सम्झना दिलाउँछ जुनबखत श्री ३ र चार कमान्डिङ जनरलहरू बसेर राजकाज चलाउँथे । उनीहरूलाई पनि संविधानको आवश्यकता थिएन । उनीहरूको सहमति नै संवैधानिक, कानुनी र विधिवत् ठहरिन्थ्यो । राज्यका हरेक निर्णय दलका नेताहरूको सहमतिमा हुने भएपछि के यसैलाई संवैधानिक, कानुनी र विधिवत् ठानिनु परेन ? नेपालमा अर्को चर्को संक्रमणकाल देखिएको न्याय क्षेत्रमा हो । यसलाई संक्रमणकालीन न्याय भनिएको छ । यसअन्तर्गत दस वर्षसम्म चलेको युद्धमा भएगरेका अमानवीय अन्याय, अत्याचार पर्छन् र त्यसको निराकरण सत्य निरूपण तथा मेलमिलाप आयोगले गर्ने र हराएका व्यक्तिहरूको खोजतलास र निराकरण बेपत्ता आयोगले गर्ने भनेर ती आयोगहरू गठन गरिएका छन् । ती आयोगहरूले पीडितहरूबाट सिकायतहरू संकलन पनि गरिरहेका छन् । त्यस कालखण्डमा भएका केही हत्या, हिंसाका मुद्दाहरूमा नेपालको न्यायालयबाट फैसला भएका छन्, तर तिनीहरूबारे विवाद खडा भएकाले कार्यान्वयन हुन सकेको छैन । त्यस्ता मुद्दाहरू न्यायालयले हेर्न पाउने कि आयोगहरूले हेर्ने भन्ने विवाद यथावत् छ । यस विवादमा विद्रोही पक्ष, सुरक्षा पक्ष, पीडित पक्ष, न्यायालय आदि मुछिएका छन् । संविधान, कानुन आदि कतै उल्लेख नगरिएको भए पनि जनताले दैनिक जीवनमा भोगिरहेको संक्रमण र त्यसबाट उत्पन्न भएको संकटको पनि कुनै अन्त्य देखिन्न । के नयाँ नेपालमा नेपाली जनताले पाएको उपहार यही हो ? त्योभन्दा पनि चर्को रूपले अन्तर्राष्ट्रिय मानव अधिकार संगठनहरूले यस प्रक्रिया र कार्यमा रुचि राखेका छन् । उनीहरूले युद्धकालका पीडितहरूलाई मर्का पर्ने गरी मेलमिलाप गरिएमा मान्य हुने छैन भनेर जानकारी दिएका छन् । यसको माने नेपालमा बनेका आयोगहरूको कामकारबाही भोलि विवादास्पद हुने संकेत देखिएको छ । फलस्वरूप विभिन्न देशहरूले कर्नल लामामाथि कारबाही गरेजस्तो पीडकहरूमाथि कारबाही गर्ने खतरा रहन्छ । त्यही खतराबाट बच्न माओवादी नेता प्रचण्डले हालै अस्ट्रेलियाको यात्रा रद्द गरेको खुलासा भएको थियो । आयोगहरूको फैसला राष्ट्रिय र अन्तर्राष्ट्रिय स्तरमा सन्तोषजनक भएन भने संक्रमणकालीन न्यायको मुद्दा कति समय कायम रहने हो भन्न सकिन्न । त्यस हिसाबले नेपालमा युद्धकालीन न्यायको संक्रमणकालको अन्त्य नै देखिन्न । नेपाली जनतालाई दैनिक रूपमा भोग्नुपर्ने संक्रमणको कथा बेग्लै छ । दैनिक उपभोग्य वस्तुहरूको आपूर्ति सुचारु हुन नसक्नु र बजार भाउ चर्किंदै जानु जनताको लागि सबभन्दा ठूलो संक्रमण र संकटकाल हो । भारतले लगाएको नाकाबन्दी खुलिसके पनि महिनौँ दिनसम्म खाना पकाउने ग्यास र पेट्रोलको आपूर्ति सुचारु हुन सकेन । कालोबजार, महँगीको मारमा जनता परे । त्यसबाट आजसम्म पनि त्राण पाउन सकेका छैनन् । प्रश्न उठ्छ यो कुनचाहिँ संक्रमणको परिणाम हो ? राष्ट्रिय संक्रमण हो भने त्यो समाप्त भइसक्यो । संवैधानिक संक्रमणको परिणाम हो भने यी विषयहरू त्यससम्बन्धी भागमा लेखिएको छैन । न्यायसम्बन्धी संक्रमण यो होइन । यो त शासकीय, प्रशासकीय र सरकारी संक्रमण हो । विधिवत् सरकार खडा भइसके पनि जनताले दैनिक जीवनमा भोग्नुपर्ने संक्रमण र संकटको जिम्मेवार सरकारलाई नै ठहर्याउनुपर्छ । तर यसको निराकरण कुनै सरकारले दक्षतापूर्कक गरेको देखिँदैन । यसकारण संविधान, कानुन आदि कतै उल्लेख नगरिएको भए पनि जनताले दैनिक जीवनमा भोगिरहेको संक्रमण र त्यसबाट उत्पन्न भएको संकटको पनि कुनै अन्त्य देखिन्न । के नयाँ नेपालमा नेपाली जनताले पाएको उपहार यही हो ? यसको उत्तर कसले दिने ? संविधानमा यो कुरा लेखिएको देखिन्न । यसकारण यसको उपाय जनताले आफैँ खोज्नुपर्छ ।"
सत्ताको मृगतृष्णामा पुष्पकमल,"यी पंक्ति लेख्दै गर्दा राजनीतिशास्त्रका एक प्राध्यापकले टेलिफोनमा सोधे, थाहा पाउनुभयो नयाँ कुरा ? जवाफ नदिँदै उनैले थपे, प्रचण्डले ओली सरकारलाई दिएको समर्थन फिर्ता लिए नि ! हिजो शेरबहादुर देउवाले प्रचण्डलाई दिएको जवाफ दोहोर्याउँदै भनें, कांग्रेसले प्रचण्ड र ओली जसको नेतृत्वमा राष्ट्रिय सहमतिको सरकार बने पनि फरक छैन भनिसकेको अवस्थामा प्रचण्डले सरकारलाई दिएको समर्थन फिर्ता लिए पनि के नलिए पनि के? बरु समर्थन फिर्ता लिएपछि माओवादी केन्द्र अब सत्ता बाहिर पर्ने भयो होइन ? सत्तासुख भोग्न उत्ताउलिएका प्रचण्डलाई यसबाट के फाइदा? अथवा उनमाथि लागिरहेको हिजोको हत्या, हिंसाको गम्भीर आरोप र त्यसविरुद्ध हुने कारबाहीको डरले उनी गलेका हुन् ? हुन् भने के ओली सरकारलाई दिएको समर्थन फिर्ता लिएपछि उनले ती आरोपबाट मुक्ति पाउन सक्छन्? अन्तर्राष्ट्रिय अपराधसम्बन्धी कानुनका ज्ञाता एक वरिष्ठ अधिवक्ताले केही दिनअघि भनेको सम्झिएँ, यो विषय साँच्चिकै उठ्ने हो भने यसबाट न अमेरिकी राष्ट्रपति ओबामा, न भारत न त कांग्रेसले नै प्रचण्ड, वैद्य, बादल र महराहरूलाई जोगाउन सक्छन् !' यो राजीनामापछि प्रचण्डका तल्लो तहका कार्यकर्ताले हिजो पेस्तोलखुकुरी तेस्र्याएर गराएको राजीनामा र बाँडेको जग्गाको पुर्जाले अब वैधानिकता पाउँछ ? हिजो व्यक्तिगत रिसइबी र लेनदेनमा मारिएका मानिसको जिम्मेवारीबाट हत्या गर्नेले उन्मुक्ति पाउँछन् ? लुटेको व्यक्तिगत धन फिर्ता गर्नुपर्दैन ? थुनिनु पर्दैन ? अब उप्रान्त कालो धनको प्रश्न कहीँकतै उठ्नेवाला छैन? बरु ओली सरकारलाई दिएको समर्थन फिर्ता लिएपछि उनले भने, प्रचण्डमाथि मुलुकमा राजनीतिक अस्थिरताको वीजारोपण गरेको आरोप लाग्ने सम्भावना एकदमै बढेर गएको छ। अब शान्ति प्रक्रिया तार्किक निष्कर्षमा पुग्नुको बदला कामकुरो एकातिर कुम्लो बोकी ठिमीतिर' जाने निश्चित देखिन्छ। राजनीतिशास्त्रको कखरा जान्ने मात्र होइन, त्यसलाई बुझ्ने र त्यसकै तालमा हिँड्नेलाई यो घामजत्तिकै छर्लंग छ।शान्ति प्रक्रियालाई लजिकल इन्डमा पुर्याउन प्रचण्डले नेतृत्व क्षमता देखाएका हुन्। संविधानसभाले संविधान जारी गर्न ठीक पारेपछि भारतले फरमान जारी गर्यो, अहिलेलाई संविधान जारी गर्ने प्रक्रिया रोक। भारतीय विदेश सचिव जयशंकर त्यतिबेला काठमाडौँ आएर भने, जतिबेला नेपालीहरू मिलेर उपत्यकामा जमेको पानीलाई निकास दिन अजंगको तरबाररूपी संविधानसभालाई उचालेर नैरिद्य कोणमा रहेको चोभारको गल्छीलाई मञ्जु श्रीले निकास दिए झैँ खोल्न लागेका थिए। तर मोदीका दूतले डरलाग्दो स्वरमा हुँकार गरे, खबरदार चोभारको गल्छी काटेर पानी निकास नगर। उसको रणनीति थियो, बरु ककनी, शिवपुरी वा काभ्रे वा थानकोट वा मणिचुडतिरबाट उपत्यकामा जमेको पानी निकास गर्ने र नेपालमा धमिलो खेल खेलाउने। एमाले अध्यक्ष ओली, कांग्रेसका सभापति सुशील कोइराला, एमाओवादीका प्रचण्ड र फोरमका विजय गच्छदार मिलेर घरको चार शुर झैँ नेपालको संविधानको जग हालेर पिलरवाला ढलान नै गरे। त्यसपछि नेपालको संविधान जारी गर्दाको क्षण होस् वा खड्गप्रसाद ओलीको नेतृत्वमा सरकार बनाउँदा अथवा भारतीय नाकाबन्दीको प्रतिकार गर्दा प्रचण्डले नेतृत्व क्षमता प्रदर्शन गरेकै हुन्। ०६३ सालको जनआन्दोलनको सफलतापछि सरकारसँग शान्तिसम्झौताका हस्ताक्षरकर्ता, जनसेना समायोजन, पार्टीलाई निशस्त्र, वाईसीएल विघटन र शान्तिपूर्ण वैचारिक राजनीतिक रूपान्तरण प्रचण्डकै नेतृत्वमा भएको हो। जनसेनाको सुप्रिम कमान्डर हुँदाहुँदै उनी जननिर्वाचित सभासद् बने। जनप्रतिनिधिले उनैलाई गणतन्त्र नेपालको प्रथम प्रधानमन्त्रीमा निर्वाचित गरे। दुनियाँमा कहीँ सम्भव नभएको तर नेपालमा युद्ध गरिरहेको जनसेनाको कमान्डर इन चिफ रहेका प्रचण्ड ब्यालेटबाट देशकै कार्यकारी प्रमुख बने। यस्ता जाज्वल्यमान प्रचण्डको स्वभाव पटकपटक देखियो, तर यिनी समयसमयमा राजनीतिक कमनसेन्ससमेत गुमाउन पुग्दा रहेछन् ! यो कुरा उनी स्वयंले पनि स्विकारेका छन्। अघिल्ला गतिविधिले यतातिर छनक दिए पनि पछिल्लो गतिविधिले पुष्टि नै गरेको छ। जबकि ओली सरकारमा सहभागीहरूले प्रचण्डको गतिशीलतालाई महत्व दिएर राजनीतिक संयन्त्रको प्रमुख नै बनाएका हुन्। तर यति ठूलो जिम्मेवारी, पद र विश्वास पाउँदापाउँदै पनि प्रचण्डले फेरि कमनसेन्स गुमाए। अहिले सरकार के कारणले परिवर्तन गर्नुपरेको हो, त्यसको जवाफ उनले जनतालाई दिनैपर्छ । भारतीय नाकाबन्दीपछि देश तंग्रिदै गर्दा उनले राजनेताको भूमिका निर्वाह गर्न सकेनन् । यो मुलुककै लागि दुर्भाग्य हो । आफ्नो भूमिका बिर्सेर उनी विदेशी चलखेलका गोटी र उनकै पार्टीभित्रका धनकुबेरहरूको इच्छापूर्तिको लागि सरकार गिराउने खेलका औजार बने। नकच्चरोपनको हद हुन्छ नि, आफ्नै पार्टी सरकारमा संलग्न छ, राजनीतिक संयन्त्रको प्रमुख आफैँ छन् र आफ्नै मन्त्री गनाएका छन्। वर्तमान सरकार गिराउने प्रचण्ड खेललाई यिनको पतनको अर्को अध्याय भन्दा फरक पर्दैन। अर्का राजनीतिक विश्लेषकले भने, प्रचण्डले बेलाबेलामा कमनसेन्स गुमाएका हुन् र अहिले त साख नै गुमाएको देखिँदै छ। यसअघि रुक्मांगद कटुवाल प्रकरणमा कमनसेन्स गुमाएका थिए। तीन महिना सेवाअवधि बाँकी रहेका कटुवाल पदमुक्त हुने निश्चित हुँदाहुँदै उनले सेनामा हात हाले, जो यिनका लागि तातो पिँडालु बन्यो र प्रधानमन्त्रीबाटै हात धुनु मात्र परेन, सैनिक विद्रोह गर्ने षड्यन्त्र गरेको आरोप जीवनभर लाग्यो। त्यस्तै आफ्नै पार्टीका प्रधानमन्त्री बाबुराम भट्टराईलाई समेत मिल्काउन खोजे। पार्टीभित्र पारदर्शी बन्न सकेनन्। किरण वैद्य, बादल र नेत्रविक्रम चन्दजस्ता सशक्त नेतालाई विश्वासमा लिएर मेनस्ट्रिमिङमा राखिरहन सकेनन्। प्रधानमन्त्री र पार्टीका दोस्रो वरियताका नेता बाबुराम नै पार्टी छोडेर नयाँ शक्ति बनाउन पुगे। मुलुकको राजनेता बनेर बस्छु, प्रचण्डले पटकपटक भनिरहे तर यिनको सत्ता मोहको कामुकताले यिनलाई झन् एक्लो बनायो। पार्टी टुक्राटुक्रामा विभाजित भयो। दोस्रो संविधानसभामा देशको सबैभन्दा ठूलो पार्टी तेस्रो मात्र हुन पुगेन, खासमा बढारियो नै। ती राजनीतिशास्त्रीले भने, किनभने जब राजनेता भन्नेले कमनसेन्स गुमाउँछ र सत्ता कामुकता जागृत गर्छ, ऊ खाल्डोमा पर्छ। प्रचण्डलाई भएको त्यही हो। कहाँ दुई सय ४० सिट निर्वाचन क्षेत्रमध्ये आधा बढी सिट जितेको एमाओवादी २६ सिटमा झर्यो। त्यसपछि त यिनी प्रायः बर्बराउन थाले। बहकिए। माघ ८, ०७१ मा संविधानसभाले संविधान जारी गर्न नसकेपछि तीन पार्टीका नेताको गज्जबको सम्मीकरण देखियो। एमालेमा त्यतिबेलै नयाँ अध्यक्षको रूपमा ओली विजयी बने। कांग्रेसमा सुशील कोइराला अध्यक्ष र देशका प्रधानमन्त्री थिए। यी दुईले बहकिएका प्रचण्डमा विश्वास उत्पन्न गर्ने योजना बनाए। प्रचण्ड बौरिए र तीन पार्टीका अध्यक्ष समयसीमाभित्र संविधान जारी गर्ने सोह्रबुँदे सहमति गर्न पुगे। ०७२ वैशाखमा आएको भुइँचालोले पनि यी तीनलाई जनताप्रति थप उत्तरदायी मात्र बनाएन, बज्र अडानयुक्त नै बनायो। साह्रै संवेदनशील बनेर यिनले त्यतिबेला राष्ट्रिय हितमा काम गरे। प्रचण्ड सही ट्र्याकमा आए, असोज ३, ०७२ गते संविधान जारी भएपछि ओलीलाई प्रधानमन्त्री बनाउन पनि प्रचण्ड इमानदार बनेर लागे। राजनीतिक धर्मबाट डग्मगाएनन्। खासमा राजनीतिक मियो बनेर नै निस्किए। यसैकारण पनि सुशील कोइराला प्रधानमन्त्री छँदै सुरु भएको भारतीय नाकाबन्दीलाई मात्र ओलीसँग मिलेर प्रचण्ड हिम्मतसाथ अगाडि बढेका मात्र होइनन्, चीनसँग पारवहनलगायतका सन्धिसम्झौता गरेर भारतमाथि निर्भर रहेको नेपाललाई प्रशान्त महासागरसम्म निकास भएको अवस्थामा पुर्याए। चीनबाट काठमाडौँ हुँदै पोखरा लुम्बिनीसम्म रेलमार्ग जोड्ने सम्झौता गरेर निराश नेपालीलाई आशावादी बनाउन सरकारलाई सघाए।ती राजनीतिक विश्लेषकले भने, प्रचण्डले अहिले सरकार परिवर्तनको प्रपन्चमा परेर जुन चाल चल्दैछन्, यसबाट उनी त पछि पर्छन्, पर्छन्, मुलुकले समेत दुर्गति बेहोर्नुपर्नेछ। भारतीय नाकाबन्दीमा नेपाललाई सघाउने चीन र त्यसका राष्ट्रपति सी जिनपिङको आसन्न नेपाल भ्रमणको पूर्वसन्ध्यामा सरकार परिवर्तनको चक्रव्युहमा प्रचण्ड पर्दा चीनसँग हुन थालेका बहुआयामिक सम्बन्धमा भाँजो हालेको जगजाहेर छ। केही महिनाअघि पनि प्रचण्डले सरकार परिवर्तनको कुरा ककसको इसारामा थालेका थिए, त्यतिखेर भन्डाफोर भएकै हो। त्यसबेलाको लालीपप त आठ घन्टा पनि टिक्न सकेको थिएन तर यसपालिको पानीको फोका कति घनटामा फुट्ने हो वा राजनीतिक अस्थिरताले कुन हुन्डरी ल्याउने हो, भन्न सकिँदैन। मानौँ केही समयलाई प्रचण्डलाई उचाल्ने शक्तिले प्रधानमन्त्री त बनाइदेला, तर यिनी आफैँ खाडलमा जाकिने निश्चित छ। यसले मुलुकमा अनिश्चितता ल्याउने त निश्चितै छ, मुलुकका निश्चित कुरा पनि अनिश्चित हुने पक्का छ। यसबाट के देखियो भने उनले अगाडि थपे, प्रचण्ड स्थिर हुँदा मुलुकले स्थिरता पाउन सक्छ ? मुलुकले गति लिन्छ र देश एक ढिक्का भएर अगाडि बढ्छ? तर उनी जब अस्थिर हुन्छन् तब देशभर चिन्ता सुरु हुन थाल्छ। अहिलेको चिन्ता यही हो। प्रचण्डमा राजनेता बन्ने सम्भावना प्रशस्त थियो, तर त्यो भूमिकामा उनी रहेको पाइएन। उनले आफ्नो त्यो क्षमता चिन्नै सकेनन्।अहिले सरकार के कारणले परिवर्तन गर्नुपरेको हो, त्यसको जवाफ उनले जनतालाई दिनैपर्छ। भारतीय नाकाबन्दीपछि देश तंग्रिदै गर्दा उनले राजनेताको भूमिका निर्वाह गर्न सकेनन्। यो मुलुककै लागि दुर्भाग्य हो। राजनेताले नै हो, संकटका बेलामा स्थिरताका औजार प्रयोग गर्दै देशलाई भिजन दिँदै स्थिरतातर्फ लैजाने। तर यस्तो बेलामा प्रचण्डले कमनसेन्स गुमाउनु देशकै लागि ठूलो राजनीतिक क्षति हो।"
प्रधानमन्त्रीको जवाफ चाहियो,"कुनै पनि देशको संविधान त्यस देशको मूल कानुन हो, त्यसलाई मान्नु नागरिकको कर्तव्य हुन्छ। संविधानको शपथ खाएर कुनै संवैधानिक पदमा बसेको व्यक्ति वा संविधानअन्तर्गत नियुक्ति पाएको व्यक्तिले पदमा रहेर संविधान मान्दिनँ भन्नु दण्डनीय अपराध र अनैतिक काम हुन्छ। केही समयअघि भारतको जेएनयूमा अध्ययन गर्ने एक विद्यार्थी नेताले बोल्ने क्रममा संविधानप्रति अनादर गरेको आरोपमा प्रशासनले हस्तक्षेप गर्यो। त्यो विषय भारतमा निकै ठूलो राजनीतिक बहसको विषय बनेपछि तिनै विद्यार्थी नेताले आफैंले संविधान मान्दिन भनेको छैन र संविधानप्रति सम्मान व्यक्त गर्दछु भन्ने स्पष्टीकरण दिएपछि यो विवाद साम्य भएको थियो। हाम्रो संविधान २०७२ ले पनि यो संविधान मान्नु हरेक नागरिकको कर्तव्य हो भन्ने उल्लेख गरेको छ र संवैधानिक निकाय वा कानुनतः नियुक्ति पाएको व्यक्तिले संविधान मान्दिन भन्यो भने दण्डनीय अपराध हुने व्यवस्था गरेको छ। नेपालको संविधान २०७२ प्रति असन्तुष्टि जनाउँदै ७८ महिनादेखि मधेसकेन्द्रित दलहरू आन्दोलनमा छन्। आन्दोलनको क्रममा ५०५५ जना मारिए पनि। तर संविधानलाई लिएर आन्दोलन गरिरहेका दलहरूले पनि संविधान नै मान्दिन भनेका छैनन्। अझै स्पष्ट शब्दमा भन्ने हो भने, संविधानको मूलभूत चरित्र संघीय लोकतान्त्रिक गणतन्त्र मान्दिन भनेका छैनन्। संविधानमा आफ्ना केही कुरा थप्न र परिमार्जन गर्न संविधान संशोधनको माग गरेका छन्। विडम्बना जुन संविधान पालना गर्ने शपथ खाएर सत्ताको बागडोर सम्हाल्न पुगेका छन्, उनीहरू नै संविधानको मूलभूत चरित्र संघीयता र गणतन्त्रमाथि प्रहार मात्र होइन, संविधानको विरोधमा आन्दोलन नै घोषणा गरेका छन्। उपप्रधानमन्त्री तथा परराष्ट्र र स्थानीय विकासमन्त्री कमल थापा सत्तामा बसेर राजतन्त्रको वकालत गर्नु आफ्नो अधिकार र आफ्नो दलको मान्यता नै हो भनी सार्वजनिक रूपमा प्रस्तुत हुने गरेका छन्। अझ उनकै पार्टीका सदस्य एकजना मन्त्रीले त आफूले राजतन्त्रको पक्षमा बोल्दा प्रधानमन्त्रीले आपत्ति गरेर स्पष्टीकरण सोधे भने मन्त्री पद छोड्ने तर राजतन्त्रको पक्षमा वकालत गर्न नछोड्ने भन्दै संविधानलाई खुला रूपमा चुनौती दिएका छन्। काशी, कश्मीर अजीव नेपाल चरितार्थ गर्दै अर्का उपप्रधानमन्त्री चित्रबहादुर केसी जो आफ्नो दलको राष्ट्रिय अध्यक्ष पनि हुन् संविधानको मौलिक मान्यता 'संघीयता' खारेज हुनुपर्छ भनी विगत एक महिनादेखि आन्दोलनमा छन्। यद्यपि उनको आन्दोलनको कति राप र ताप छ त्यो राजनीतिक विषय हो, तर सरकारमै बसेर संविधान केही होइन, यो रद्दीको टोकरीमा फाली दिने झुर कागजको खोस्टा हो भन्ने मान्यता स्थापित गर्नमा यी उपप्रधानमन्त्री र मन्त्री लागेका छन्। सरकारमा बसेर संविधानप्रति अनास्था फैंलाउने र विरोध गर्ने उनीहरूको चरित्रले गर्दा पनि हुन सक्छ बहुदलीय संसदीय व्यवस्थालाई नै सशस्त्र क्रान्तिबाट विस्थापित गर्न माओवादीको एउटा समूह फेरि रोल्पा रुकुमतिर जबर्जस्ती युवा जम्मा गरेर हतियार चलाउने तालिम दिन थालेको समाचार प्रकाशमा आएको छ। हिजो माओवादी आन्दोलनमा लागेर १० वर्षसम्म लडेकाहरू समायोजनमा अयोग्यमा परेका थिए, उनीहरू नै पुनः हतियार उठाउन संगठित रूपमा लागेका र कतिपय युवालाई डर, त्रास देखाएर जबर्जस्ती लगेको, कतिपय त्यहाँबाट भागेर अन्यत्र शरण लिन पुगेको समाचारमा उल्लेख गरिएको छ। २०५२ सालमा पनि जनताबाट निर्वाचित प्रजातान्त्रिक सरकार थियो, माओवादीले त्यसलाई चुनौती दिँदै बन्दुक उठाएका थिए। १० वर्षको विद्रोहमा १७ हजार मानिस मारिए र मुलुकको विकास ३० वर्षपछि धकेलियो। अहिले संविधानप्रति नै क्रुर मजाक के भएको छ भने तिनै माओवादीको सहभागितामा बनेको संविधान र प्रजातान्त्रिक व्यवस्था ध्वस्त पार्न माओवादीकै एक समूह जंगलमा युवालाई तालिम दिन थालेको छ। वर्तमान सरकारमा प्रमुख साझेदारीमा माओवादी नै छ र देशको शान्तिसुरक्षाको जिम्मा उनीहरूको हातमा छ। प्रजातान्त्रिक सरकार विस्थापित गर्न माओवादीले हतियार कहाँबाट पाए? शान्ति प्रक्रियामा आउँदा माओवादी अध्यक्ष प्रचण्डले आफूसँग भएका हजारौँ थान हतियार खोलाले बगायो भन्ने स्पष्टीकरण दिएका थिए, खोलाले बगाएका तिनै बन्दुक अहिले प्रकट भएका हुन् वा जुन स्रोतबाट हिजो प्रचण्ड बाबुरामले हतियार जम्मा गरेका थिए त्यही स्रोतले अहिले विप्लवलाई पनि उपलब्ध गराएको हो? यो आशंका किन पनि उठ्छ भने शान्तिसुरक्षाको जिम्मेवारी लिएको माओवादी मौन छ। ०५२ सालमा पनि माओवादीहरूले दूरदराजका प्रहरी चौकी ध्वस्त गर्दा र युवालाई जबर्जस्ती तालिम दिँदा त्यतिबेला पनि केन्द्रले वास्ता गरेन। यसलाई स्थानीय प्रशासनको जिम्मामा छोडियो। केन्द्रमा सरकार विघटन र गठनका घिनलाग्दा खेलहरूमा दलहरू लागे। जतिबेला केन्द्र गम्भीर भयो त्यसबेला धेरै ढिलाइ भइसकेको थियो। कर्णाली र कोशीमा धेरै पानी बगिसकेको थियो। अहिले पनि माओवादी केन्द्र सत्ता परिवर्तनको खेलमा लागेका छ र सरकारकै विरुद्धमा सशस्त्र आन्दोलन गर्ने तयारीप्रति मौन रहेको छ। जनताबाट निर्वाचित प्रजातान्त्रिक व्यवस्था र सरकारलाई हिंसाको प्रयोग गरेर समाप्त गर्ने कुरा खुलारूपमा हुँदा पनि संसद् मौन छ, समितिहरू र दलहरू मौन छन्। सरकारको नेतृत्व लिएका प्रधानमन्त्री ओली टेली सिरियलमा जोक्करले गर्ने जस्तो हल्का उखानटुक्का हालेर सरकार चलाइरहेका छन्। सरकारमा बसेर संविधानविरोधी काम गर्ने र मुलुकमा सशस्त्र आन्दोलनको तयारी हुँदा पनि त्यसप्रतिको प्रधानमन्त्रीको मौनताले अनेक प्रश्न उठ्ने गरेका छन्। ओली सरकार जानीबुझी मुलुकलाई संकटतर्फ धकेलिरहेको छ। ८९ महिनादेखि मधेसमा आन्दोलन भइरहेको छ, वार्ताबाट समाधानको खोज्ने कुरामा सरकार गम्भीर देखिँदैन। घरघरमा पाइपबाट ग्यास ल्याउने, काठमाडौँमा रेल चलाउने, पानीजहाज चलाउने, युरेनियम निकालेर मुलुकलाई समृद्ध पार्नेजस्ता हावादारी कुरा गरेर सरकारले ८९ महिनाको यो बहुमूल्य समय खेर फालेको छ। ओली नेतृत्वको सरकारले संविधान कार्यान्वयनमा कुनै चासो नदेखाएकाले जनतामा गम्भीर आशंका पैदा हुन थालेको छ। जानीबुझी सरकार मुलुकमा संकट निम्त्याइरहेको छ। मन्त्रीहरू नै संविधानको विरोधमा काम गर्छन् भने त्यही काम सर्वसाधारणले गरेमा तिनका विरुद्ध कारबाही गर्ने नैतिक र संवैधानिक अधिकार सरकारसँग रहन्छ? मुलुकलाई अराजकतातर्फ लैजाने नियोजित षड्यन्त्रअनुसार नै मन्त्रीहरूको क्रियाकलाप भएको आरोप लागेमा प्रधानमन्त्रीको जवाफ के हुनेछ? यो संसद्को अवधि अब १८ महिना मात्र बाँकी छ, आगामी २०७४ साल माघ ७ गते संसद्को अवधि समाप्त हुन्छ। संविधानप्रति दलहरू गम्भीर हुने हो भने त्योभन्दा पहिले स्थानीय, प्रान्तीय निर्वाचन भएर केन्द्रीय संसद्को निर्वाचन हुनुपर्नेछ। माघ ७ गतेभन्दा पहिले चुनाव भएन भने त्यसपछि यो संविधान र व्यवस्था रहला? सरकार बाहिरका बुद्धिजीवी जति चिन्तित छन्, जसले सरकारको नेतृत्व लिएको छ ती दल गम्भीर देखिँदैनन्। प्रधानमन्त्री ओली र माओवादी अध्यक्षबीच सरकार बदल्ने या नबदल्ने बारेमा बहस चलिरहेको रहेछ। जनताका निम्ति ओलीको ठाउँमा प्रचण्ड प्रधानमन्त्री हुनु र नहुनुमा केही भिन्नता छैन। जनताले भोग्नुपरेको महँगी र भ्रष्टाचार नियन्त्रणमा प्रचण्ड आए पनि कुनै कमी हुने छैन। आन्तरिक रूपमा सरकार एकपछि अर्को गरी असफल भएको छ भने, अहिलेसम्म नेपालले अवलम्बन गर्दै आएको मित्रराष्ट्र भारत र चीनबीचको समदूरी सम्बन्धमा आँच आउने काम ओली सरकारबाट नियोजित रूपमा हुन थालेको छ। हो, संविधान जारी भएपछि भारतले नेपालप्रति जुन व्यवहार गर्यो, त्यसले उसप्रति सदा सद्भाव राख्ने नेपाली जनताको चित्त दुखाएको छ, नेपाली जनतालाई दुःख दिएर भारतले के पायो? त्यो भारतीय शासक वर्गले मूल्यांकन गर्ने कुरा हो। सम्भवतः भारतले पनि यो कुरा महसुस गरेर दुवै देशबीच विभिन्न तहमा बैठकहरू हुन थालेका छन्। दुवै देशका अधिकारीहरूको तहमा भएका वार्ता र छिट्टै परराष्ट्रमन्त्रीस्तरमा पनि वार्ता हुने कुराले पनि सम्बन्ध सुधारको संकेत दिएको छ। सम्बन्ध सुधारतर्फको सबभन्दा महत्वपूर्ण कदम हो, सन् १९५० को शान्ति तथा मैत्री सन्धिलाई परिमार्जन वा विस्थापित गर्ने सम्बन्धमा छलफल प्रारम्भ हुनु। ०७ सालदेखि अहिलेसम्म नेपालमा जेजस्ता प्रकारका सरकार बने, ती सबै सरकारले यो सन्धि बदल्न या परिमार्जन गर्न चाहेका थिए, तर भारतले खुलस्त छलफल गर्नसम्म चाहेको थिएन। यसपटक दुवैतर्फबाट बनेको प्रबुद्ध समूहबीच दुई दिनसम्म छलफल हुनु निकै सकारात्मक उपलब्धि मान्नुपर्छ। नेपाल र भारत खुला सीमा भएका मुलुक भएकाले समस्या पनि धेरै छन्, ती सबै एकैपटकको वार्ताबाट टुंगिने कुरा होइन, यसको लागि समय लाग्नेछ वार्ता सुरु भएको छ। आशा गरौँ, सकारात्मक परिणाम आउनेछ। यसरी बन्न लागेको वातावरण भाँड्न ओली सरकार र उसका सहयोगी मन्त्रीहरू नै लागिपरेका छन्। सरकारमा रहेको पार्टीका एक वरिष्ठ नेताले हालै प्रकाशित गरेको लेख दुई देशबीच विकसित हुन लागेको सकारात्मक वातावरण बिगार्ने उद्देश्यबाट प्रेरित देखिन्छ। लेख पढ्दा भारत मित्रराष्ट्र होइन, शत्रु राष्ट्र हो र शत्रुप्रति प्रयोग हुने भाषा उक्त लेखमा प्रयोग भएको छ। उक्त लेखमा भनिएको छ, तात्कालिक रूपमा भारतको पहिलो प्राथमिकता तराईलाई नेपालबाट अलग गराउनु हो। त्यसका साथै नेपालको पानीमा एकाधिकार कायम गर्नु र दीर्घकालीन रूपमा नेपाललाई सिक्किम बनाउनु पनि भारतको रणनीति रहेको छ। ती भारतीय उद्देश्यअनुरूप कांग्रेसले आफूलाई ढाल्दै लगेको छ। भारतीय विस्तारवादी तथा कट्टर हिन्दुवादी उद्देश्य पूरा गर्न कांग्रेसद्वारा धेरै मद्दत पुग्ने कुरा प्रस्ट छ उनले आरोप लगाएका छन्। उनको पार्टी सत्तामा नबसेको भए यी आरोप उनको निजी वा उनको दलको विचार भन्ने कुरा हुन्थ्यो। ०७ सालको क्रान्ति र त्यसपछि नेपालका कम्युनिस्टहरूले भारतविरुद्ध भन्दै आएका कुरा हुन्, त्यसप्रति चासो दिनुपर्ने थिएन, तर सत्तामा पनि बस्ने अनि मित्रराष्ट्रप्रति यस किसिमको विषवमन गर्दा यसले नेपाल र भारतबीचको सम्बन्ध सुधार्न मद्दत पुग्ला? सन् १९५० को सन्धिसमेत परिवर्तन वा खारेज गर्नेसमेत विषयमा छलफल गर्न भारत तयार भएपछि सरकारमा बस्नेहरूको यस किसिमको व्यवहारले भारतसँगको सम्बन्धमा सुधार ल्याउन मद्दत पुग्ला वा यसलाई तिक्ततामा पुर्याउला। जहाँसम्म कांग्रेसलाई भारतीय स्वार्थपूर्ति गर्ने दलको रूपमा चित्रित गरेका छन्। यो कुनै नयाँ होइन, ०७ सालदेखि नेपालका कम्युनिस्टहरूले नेपाली कांग्रेसविरुद्ध लगाउँदै गरेको आरोप हो। राजा त्रिभुवनले ०७ साल फागुन ०७ गते गरेको घोषणामा संविधानसभाको चुनाव गर्ने भनेका थिए। संविधानसभा चुनाव हुन नदिन यहाँका प्रतिक्रियावादी र विदेशी शक्तिले ०७ सालको क्रान्तिका नायक बीपीविरुद्ध विद्यार्थी प्रयोग गरे। गृहमन्त्री बीपीलाई थाहा नदिएर प्रहरीले गोली चलाउँदा विद्यार्थी नेता चिनियाँ काजी मारिएपछि बीपीले राजीनामा दिनुभयो, संविधानसभा चुनावबाट देशको राजनीति अर्कैतर्फ मोडियो। चिनियाँ काजीविरुद्ध आफूले गोली हान्न आदेश दिएको स्वीकारोक्ति त्यस बेलाका आईजीपी नरशमशेरले आफ्नो संस्मरणमा लेखेका छन्। उनले भनेका छन्, गोली हानेको कुरा बीपीलाई थाहा नै थिएन, यदि गोली हानेको आधारमा कारबाही हुनुपर्दथ्यो भने मलाई गर्नुपथ्र्यो, तर विद्यार्थीमाथि गोली चलाएर एकजना विद्यार्थी मारिएकोमा नैतिकताको आधारमा बीपीले राजीनामा गरे। यो कुरा बीपी वा कुनै कांग्रेसले लेखेको होइन, स्वयं नरशमशेरले लेखेका छन्। त्यसपछि बीपीविरुद्ध नेपालका कम्युनिस्टहरूले ५० वर्षसम्म चिनियाँ काजीको हत्यारा विश्वेश्वर मुर्दावादको नारा लगाए। सबभन्दा रमाइलो के छ भने, कम्युनिस्टहरूले बीपीविरुद्ध नारा लगाउने अनि चिनियाँ काजीको तस्बिर महान् सहिदहरू गंगालाल, धर्मभक्त आदिसँगसँगै भूगोलपार्कमा महेन्द्रले प्रदर्शन गर्ने, यसरी कांग्रेसविरुद्ध दरबार र कम्युनिस्टहरूको सहकार्य ०४६ सालसम्म चल्यो। वास्तवमा चिनियाँकाजीप्रति सम्मान कम्युनिस्टहरूको हो भने, अहिले किन उनलाई सहिद मान्दैनन्। भारतीय विस्तारवादीको स्वार्थपूर्तिमा कांग्रेस छ कि छैन, त्यो कुरा बीपीको आत्मवृत्तान्तले नै स्पष्ट पारेको छ। जसले कांग्रेसलाई विस्तारवादी भारतको स्वार्थपूर्ति गर्ने भनी आरोप लगाएका छन्, उनको पनि सबभन्दा ठूलो संगठन भारतमै छ। तिनले तिरेको लेबीबाट पार्टी चलाएका छन्। सरकारमा बसेर संविधानमाथि जुन प्रहार भइरहेछ, त्यसबाट पनि स्पष्ट हुन्छ, वर्तमान सरकार संविधान कार्यान्वयनमा गम्भीर छैन। अहिलेको व्यवस्था भनेको संसदीय व्यवस्था हो र संसदीय व्यवस्थालाई प्रधानमन्त्रीय पद्धति पनि भनिन्छ, मन्त्रीहरूले यसरी बोलेकोमा प्रधानमन्त्रीको भनाइ के छ? नेपाली जनता जान्न चाहन्छन्। प्रधानमन्त्रीले नेपाली जनतासमक्ष भन्नुपर्यो संविधानको मूल मर्मविरुद्ध सत्तामा बसेर बोल्न र संघर्ष गर्ने छुट मन्त्रीहरूलाई छ? मन्त्रीहरू नै संविधानको विरोधमा काम गर्छन् भने त्यही काम सर्वसाधारणले गरेमा तिनका विरुद्ध कारबाही गर्ने नैतिक र संवैधानिक अधिकार सरकारसँग रहन्छ? मुलुकलाई अराजकतातर्फ लैजाने नियोजित षड्यन्त्रअनुसार नै मन्त्रीहरूको क्रियाकलाप भएको आरोप लागेमा प्रधानमन्त्रीको जवाफ के हुनेछ? यी यावत् प्रश्न संसद्मा उठ्नुपर्ने हो, तर संसद् मौन छ त्यसकारण पनि जनता जान्न चाहन्छन्, प्रधानमन्त्रीको यसमा के भनाइ छ?"
नेपाली कहिले ब्युँझन्छन् ?,"विश्व परिवेशमा होसे मुहिका एक चर्चित व्यक्ति हुन्, तर नेपालमा उनको धेरै चर्चा नगरिने हुँदा अधिकांश जनतामाझ उनी परिचित नहुन पनि सक्छन् । यद्यपि उनी यस्ता प्रेरणादायी पात्र हुन्, जसको अध्ययन नेपाली जनता, मिडिया र शासक वर्गले गर्नैपर्ने आवश्यकता छ । उनी १ मार्च २०१० देखि १ मार्च २०१५ सम्म उरुग्वेका चालीसौँ राष्ट्रपतिका रूपमा कार्यरत थिए । समलिंगी विवाह, गर्भपतन र गाँजा नियन्त्रण गर्ने उद्देश्यले कानुनसम्मत बनाएर अनि तुलनात्मक रूपमा उदार र बलियो अर्थतन्त्र दिएर आफ्नो सफल कार्यकाल पूरा गरेका थिए । आफ्नो तलबको ९० प्रतिशत दान दिने मुहिका अनि सत्तामा पुगेर जनताको करबाट लुट मच्चाउने नेपालका शासकबीच तुलना गर्नु मुहिकाको ठूलो अपमान हो तर उनीबाट हामीले सिक्नुपर्ने धेरै छन् । उनी क्युबेली क्रान्तिबाट प्रभावित भएर सशस्त्र विद्रोह गर्दा १४ वर्ष जेल जीवन बिताएका वामपन्थी नेता हुन् । पाँचवर्षे कार्यकालमा कतिपयले उनलाई संसारको सबैभन्दा नम्र र गरिब राष्ट्रपतिका रूपमा पनि हेरेका थिए । पदीय प्रतिष्ठा अनि सुरक्षाको लागि राष्ट्रपति भवनमा बस्न र सुविधासम्पन्न गाडी प्रयोग गर्न धेरैले गरेको आग्रह हुँदाहुँदै पनि सुरक्षा वा सेवाको लागि धेरै कर्मचारी राख्न उनले मानेनन् । राष्ट्रपति भएकै कारणले आफ्नो सरल जीवनशैली त्याग्न आवश्यक नरहेको भन्दै सुविधासम्पन्न राष्ट्रपति भवनमा नभई दुईजना सुरक्षाकर्मी र एउटा पुरानो गाडीको साथमा श्रीमतीको नाममा रहेको सानो घरमा श्रीमती र तीनखुट्टे कुकुरसँगै बस्थे । उनी गरिब र पीडित जनतालाई सहयोग गर्नु आफ्नो त्याग नभई कर्तव्य ठान्थे । आफ्नो कमाइ आवश्यकताभन्दा बढी भएकाले ९० प्रतिशत तलब समाज सेवामा समर्पित गर्थे । सरल जीवनशैली र उनका विचारले गर्दा उनी अहिले पनि चर्चित छन् । संसारको गरिब राष्ट्रपति भनिए पनि आफूलाई गरिब भएको आभास नभएको बताउने गर्थे । उनी बाँच्नको लागि अत्यधिक आवश्यकता र लालच भएका, महँगो जीवनशैलीका लागि सधैँ मरिमेट्ने र जतिले पनि नपुग्ने मानिस गरिब हुन् भन्ने गर्छन् । मुहिकाले राष्ट्रपति भवन घरविहीनहरूको लागि राज्यको एक आश्रय स्थलका रूपमा प्रयोग गरिने घोषणा गरेका थिए, तर नेपालमा आफ्नो घर, गाडी हुँदा पनि राज्यको ढुकुटीबाट आवास र गाडी सुविधा लिने शासकहरूको हालीमुहाली छ । सम्पन्न नेताहरू पनि लाज पचाएर उपचार वा अन्य वहानामा लुट मच्चाइरहेका हुन्छन् । सामान्य नागरिकको जस्तै जीवन शासकले बिताउनुपर्छ किनकि जनताले उनीहरूलाई राजा बनाएर सत्तामा पठाएका होइनन् भन्ने विचार उनी राख्छन्, तर नेपालमा झुपडीबाट राजनीतिमा आएकाहरू आज महलमा बस्छन् तर उनीहरूलाई सत्तामा पुर्याउने अधिकांश जनता गाँस, बास, कपासजस्ता आधारभूत आवश्यकताबाट समेत वञ्चित छन् । मुहिका आफूसँग सुत्ने ओछ्यान मात्र हुँदा पनि खुसी हुने विगत स्मरण गर्दै राष्ट्रपति भएपछि पनि पुरानै शैलीमा जीवन बिताउन सक्ने बताउने गर्थे तर खुला आकाशमुनि बसेका भूकम्पपीडितलाई दिइनुपर्ने त्रिपालमा समेत गिद्दे दृष्टि लगाउने र राहत वितरणमा समेत भ्रष्टाचार गर्ने लाजमर्दो घटना हाम्रा शासकहरूले देखाएका थिए, देखाउँदैछन् । आफू गरिबी, अभाव, पीडाको पक्षमा नरहेको तर विश्वका सबै सात खर्ब जनसंख्याले भड्किलो जीवनशैली अपनाउने हो भने संसारमा एउटा पृथ्वी पर्याप्त नहुने कुरा बताएर उनले वातावरणीय प्रभावप्रति सचेत रहन विश्व नेताहरूलाई आग्रह पनि गरेका छन् । राजनीतिज्ञहरू राजा वा भगवान् नभई जनताको सेवक हुन्, हुनुपर्छ । एउटा असल र इमानदार शासकले अधिकांश जनताको जस्तै जीवनशैली अपनाउने कोसिस गर्नुपर्छ, तर नेपालमा भने करोडौँको गाडी चढ्ने, सयौँ सुरक्षाकर्मीको ताँती लगाउने र इमानदार कार्यकर्ता नभई गुन्डा सहयोगीका रूपमा लिएर हिँड्ने कुरामा शासकहरू गौरवान्वित हुने गरेको पाइन्छ । बाराक ओबामा, भ्लादिमिर पुटिन जस्ता शक्तिशाली देशका शासकहरू पानीमा भिज्दै गरेका वा आफैँ छाता ओड्ने गरेका दृश्य देखिन्छन् तर हाम्रो गरिब देशका शासकमा छाता ओढाइदिनुपर्ने, ढाडमा राखेर खोला तारिदिनुपर्ने, सयौँ प्रहरी अघिपछि लगाएर शक्तिशाली देखिनुपर्ने जस्ता सामन्ती संस्कार अझै जीवित छ । पदमुक्र भएपछि के पूर्व विशिष्टहरू सडकमा जाने भन्ने प्रश्न कतिपयले गर्ने गरेका छन् । निश्चय पनि, सम्पूर्ण जनताको गाँस, बास, कपास, शिक्षा, स्वास्थ्यजस्ता आधारभूत आवश्यकताको ग्यारेन्टी गर्न सक्ने संयन्त्रको विकास नगरेसम्म जनताको नाम लिएर नथाक्ने शासकले विशेष सुविधा लिनु हुँदैन । गैरकानुनी रूपमा राज्यबाट लिएको गाडी फिर्ता गर्नुभन्दा त्रिशूलीमा फलिदिन्छु भन्ने, सुरक्षाका नाममा नागरिकको सुरक्षामा खटिनुपर्ने प्रहरीलाई घरायसी काममा लगाएर दासजस्तो व्यवहार गर्ने, राज्यको स्रोतसाधन निजी हितको लागि प्रयोग गर्नेहरू शासक नभई अपराधी हुन् । आफू र आफ्नो परिवारको समेत हेरचाह गर्न नसक्ने अक्षमहरूकै कारण देश भ्रष्टचारी र माफियाको दलदलमा फसेको हो । आफ्नो कार्यकालपछि जीवन गुजाराको लागि काम गर्ने क्षमता नभएकाहरूले मात्र पूर्व विशिष्टका नाममा देशको ढुकुटी सक्ने गर्छन् । विभिन्न देशहरूमा प्रधानमन्त्री, मन्त्री भइसकेपछि अध्यापनलगायतका आफ्नो क्षमताअनुसारको पेसा गरेर समाजमा योगदान दिने गरेका छन् तर नेपालमा मर्नु अघिल्लो दिनसम्म कुर्सीकै लागि षड्यन्त्र रचिरहेका हुन्छन् भ्रष्टहरू । देशलाई कसरी सम्पन्न बनाउने योजना र कार्यान्वयन गर्न नसक्ने अक्षम र भ्रष्टहरूले राजनीति गर्न छोड्नुपर्छ । योग्यताविना आफू स्थापित भएको पेसा छोड्न तयार भएनन् भने सचेत जनताले चुनावबाट उनीहरूलाई पराजित गर्नैपर्छ । आवास र रोजगार वा व्यवसाय नभएका प्रत्येक नागरिकको बाँच्न पाउने अधिकारको रक्षा गर्नु राज्यको कर्तव्य हो । नागरिकभित्र राजनीतिज्ञहरू पनि पर्छन्, तर नेपालजस्तो गरिब देशमा पूर्व विशिष्टका नाममा घर भएकालाई आवास, गाडी भएकालाई गाडीलगायतका सुविधा दिनु अनैतिक कार्य हो । राजनीति कुनै पेसा होइन र हुनु पनि हुँदैन । एकएकपल्ट पदमा पुगेपछि राजनीतिमा खर्चेको लगानी उठाउने र तीन पुस्तालाई पुग्ने पैसा जम्मा गर्ने प्रवृत्तिले भ्रष्टाचार संस्थागत भएको छ । विभिन्न विकसित देशमा मन्त्रीहरूले सार्वजनिक सवारी साधन वा साइकल प्रयोग गरेर कार्यालय जाने गर्छन् तर सियोसमेत नबन्ने नेपालका शासकलाई करोडौँको सुविधासम्पन्न गाडी नभई हुँदैन । ४० लाख नागरिक बिदेसिएको र दैनिक औसत पाँचवटा लास बाकसमा आउने, महँगो रोग लागे ९५ प्रतिशत जनता उपचारविहीन हुने, रोजगार वा बेरोजगार भत्ताको ग्यारेन्टी नभएको, सबै नागरिकको आवास मात्र नभई शौचालयसमेत नभएको लगायतका भयावह स्थितिमा गरिब जनताले तिरेको करबाट पूर्व विशिष्टका नाममा आजीवन आवास, सचिवालय, उपचार खर्च, विलासी गाडी, चालक, इन्धन र मर्मत खर्चलगायतका सुविधा दिनु अपराध हो । देश एउटा परिवारको ठूलो स्वरूप हो । सन्तानलाई भोको र नांगै राखेर मोजमस्तीमा रमाउने अभिभावकलाई असल मान्न नसकिएजस्तै नागरिकलाई कष्टमा राखेर विशेष सुविधा लिने शासकलाई पनि असल मान्न सकिँदैन । मुहिका जनतासँग प्रत्यक्ष सरोकार राख्ने कुरामा राज्यको उपस्थितिको वकालत गर्छन् तर हाम्रा शासकहरू खुला बजार र उदारीकरणको नाममा माफियाको अगाडि बिकेका छन् । गरिब देश भएकाले जनताका आधारभूत आवश्यकताको ग्यारेन्टी गर्न नसकिएको निरिह जवाफ दिएर आफू भने तिनै गरिब जनताले तिरेको करबाट भड्किलो जीवन जिउने अधिकार शासकहरूसँग छैन । देशलाई कसरी सम्पन्न बनाउने योजना र कार्यान्वयन गर्न नसक्ने अक्षम र भ्रष्टहरूले राजनीति गर्न छोड्नुपर्छ । योग्यताविना आफू स्थापित भएको पेसा छोड्न तयार भएनन् भने सचेत जनताले चुनावबाट उनीहरूलाई पराजित गर्नैपर्छ । चालीसौँ लाख जनतालाई बिदेसिन बाध्य पार्ने, प्रकृति र संयोगले पाएका कुरामा गर्व गर्न लगाएर अल्मल्याउने र भोकमरी र द्वन्द्वग्रस्त देशहरू देखाएर नेपालमा अवस्था राम्रो रहेको भन्दै जनतालाई मुर्ख बनाउने नेताहरूलाई नेपाली जनताको बढ्दो चेतना स्तरले अब स्विकार्न सक्दैन ।"
मेसीले बार्सिलोनाबाटै खेल्ने दाबी,"एजेन्सी: बार्सिलोनाका चर्चित स्ट्राइकर लियोनल मेसीले बार्सिलोनाबाटै खेल्ने क्लबले दाबी गरेको छ। बार्सिलोनाका प्रवक्ता जोसेफ भिभेसले मेसीले बार्सिलोनाबाटै खेल्न चाहेको बताएका छन्। 'मेसीले क्लबलाई पुर्याएको योगदान तथा स्पेनी जनता र बार्सिलोनाका समर्थकले उनीप्रति देखाएको सद्भावबारे हामी जानकार छौं। हामी सधैं मेसीको साथमा छौं। मेसीको बार्सिलोनासँगको अनुबन्ध कायम रहनेछ', भिभेसले भने। कर छलेको आरोपमा मेसीलाई हालै स्पेनको एक अदालतले आर्थिक जरिवानासहित २१ महिनाको जेलसजाय सुनाएको छ । त्यसलगत्तै अन्तर्राष्ट्रिय सञ्चारमाध्यमले मेसी इङ्लिस प्रिमियर लिग जानसक्ने बताएका थिए। मेसीलाई प्रिमियर लिगमा ल्याउनेबारे उनका बाबु र एजेन्टले चेल्सीका मालिक रोमन अब्रामोभिचसँग कुराकानी गरेको अन्तर्राष्ट्रिय सञ्चारमाध्यामले जनाएका थिए। त्यससँगै प्र्रवक्ता भिभेले मेसीका कारेमा क्लबको धारणा सार्वजनिक गरेका हुन्। अर्जेन्टिनी स्टार मेसीलाई अदालतले जेल सजायसहित २० लाख युरो जरिवाना तोकेको छ। अदालतले मेसीका पिता जर्जलाई पनि सोही आरोपमा १५ लाख युरो जरिवामा गरेको थियो। स्पेनको कानुनअनुसार मेसी र उनका पिता जर्जले जेलमा भने बस्नु पर्नेछैन। स्पेनमा दुई वर्षभन्दा कम अवधिको जेल सजायमा आरोपीले विशेष निगरानीमा घरमै बसेर पनि सजाय पूरा गर्नसक्ने कानुनी व्यवस्था छ। मेसी र उनका पिताले सन् २००७ देखि सन् २००९ सम्म कर छलीमार्फत स्पेनलाई ४१ लाख युरो घाटा पुर्याएको ठहर अदालतले गरेको छ। अदालतले मेसी र उनका पिताले अमेरिकी राष्ट्र बेलिज र दक्षिण अमेरिकी राष्ट्र उरुग्वेमार्फत स्पेनलाई घाटा पुर्याएको अदालतको निर्णयमा उल्लेख छ। मेसी र उनका बुवाले भने कर छलीको विषमया आफुहरू अन्जान रहेको बताउँदै आएका छन्। मेसीले कर छलीको मुद्दा सुरु भएपछि सन् २०१३ को अगस्टमा पनि आफैंले ५० लाख युरो स्पेनी कर कार्यालयमा बुझाएका थिए। मेसी पछिल्लो १५ वर्षयता स्पेनिस क्लब बार्सिलोनाबाट व्यावसायिक फुटबल खेल्दै आएका छन्। मेसी सानो उमेरमै अर्जेन्टिनाबाट स्पेनमा गएका थिए । उनले सानो उमेरमै बार्सिलोनाको एकेडेमीबाट फुटबल खेल्न सुरु गरेका हुन्। बार्सिलोनाले घरेलु मैदानमा हात पारेको अधिकांश सफलतामा मेसीको भूमिका निर्णायक बन्दै आएको छ। मेसीलाई गरिएको कारबाहीबारे पुनर्विचार गर्न अहिले स्पेन र अर्जेन्टिनामा समेत व्यापक चर्चा भएको छ। बार्सिलोनाका लागि महत्वपूर्ण उपलब्धि हात पारेका मेसीले राष्ट्रिय टोली अर्जेन्टिनाका लागि त्यति सफलता दिलाउन नसकेपछि उनले हालै अर्जेन्टिनी राष्ट्रिय टोलीबाट सन्न्यासको घोषणा गरेका छन्। कोपा अमेरिका कप फुटबलको फाइनलमा चिलीसँग पराजित भएपछि मेसीले राष्ट्रिय टोलीबाट नखेल्ने निर्णय गरेका थिए। उनको निर्णय आवेश र भावनामा आएको भन्दै अर्जेन्टिनामा राष्ट्रपतिदेखि सर्वसाधारण सर्मथकले समेत उनको पछिल्लो निर्णय फिर्ता लिन उनलाई आग्रह गरिरहेका छन्। मेसी सर्वाधिक पाँचपटक फिफा वर्ष खेलाडीको उपाधि विजेता हुन्।"
