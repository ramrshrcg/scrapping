शीर्षक,विवरण
स्वास्थ्यमा फट्को,"सबै स्थानीय तहमा अस्पताल निर्माणका काम सुरु भएसँगै जिल्ला, प्रदेश र केन्द्रमा मात्र सीमित स्वास्थ्य सेवा अब जनताका घरैसम्म पुग्ने भएको छ। ताजा सिटामोल र जीवनजलसमेत खान नपाएर मृत्युवरण गर्नुपर्ने बाध्यतामा रहेका विकट ग्रामीण बस्तीका नागरिकका लागि यो सुखद समाचार हो। प्रत्येक नागरिकले राज्यबाट निःशुल्क आधारभूत स्वास्थ्य सेवा पाउनुपर्ने संवैधानिक व्यवस्था कार्यान्वयनका लागि सरकारले लिएको ठूलो पहलकदमीका रूपमा यसलाई अर्थ्याउन सकिन्छ। स्वास्थ्यमा सबै नागरिकको समान पहुँच विस्तार गर्न संविधानले दिएको निर्देशन पालना गराउनसमेत यो कदमले मद्दत गर्नेछ। तसर्थ तोकिएको दुई वर्षभित्रमै अस्पताल निर्माण सकेर जनतालाई स्वास्थ्य सेवा प्रवाह गराउने यो महान् अभियानमा सरोकारवाला सबैको निगरानी, खबरदारी र सहयोगको खाँचो छ। पछिल्लोपटक तीन सय ९६ वटा स्थानीय तहमा अस्पताल निर्माणको शिलान्यास गरिएको छ। यी स्थानीय तहमा न्यूनतम ५ बेडदेखि १५ बेडसम्मका अस्पताल निर्माण हुनेछन्। सातवटै प्रदेशमा सरुवा रोग अस्पताल निर्माणको शिलान्यास पनि गरिएको छ। चालु आर्थिक वर्षको नीति तथा कार्यक्रमअनुसार अस्पताल निर्माणको थालनी गरिए पनि बाँकी तहमा पनि आउने वर्ष नै अस्पताल निर्माणका काम सुरु गरिने सरकारी लक्ष्य छ। तीन दशकअघि स्थापना गरिएको स्वास्थ्य चौकीका भरमा अल्झिरहेका गाउँपालिकामा अब दक्ष चिकित्सकसहितको टोली रहने गरी अस्पताल स्थापना हुनेछ। स्वास्थ्य सेवामा राज्यले वर्षैपिच्छे पैसा छुट्ट्याएर खर्च गर्ने मात्र होइन दीर्घकालीन सोच राखेर लगानी गर्नुपर्छ भन्ने जनस्वास्थ्यविद्को धारणालाई अस्पताल निर्माणका कामले वास्तविकतामा परिणत गरेको छ। सुरुवाती चरणमै रहेका कारण यो अभियानबाट जनता हौसिइहाल्नुपर्ने अवस्था त छैन, तर आशावादी हुने ठाउँ प्रशस्तै छ। विगतमा पटकपटक शिलान्यास गरेर पनि थुप्रै आयोजना अलपत्र परिरहेको अवस्थामा सरकारी लक्ष्यअनुसार अस्पताल निर्माणका कामले गति लिन्छ कि लिँदैन भन्ने शंका पनि छ। यो शंका निवारणका लागि तत्काल काम अघि बढाउनुपर्छ। यसमा जनस्तरबाट निरन्तर निगरानी हुन जरुरी छ। अस्पताल नहुँदा गाउँका मानिसलाई सामान्य स्वास्थ्योपचारका लागि पनि सदरमुकाम वा राजधानी धाउनुपर्ने बाध्यता छ। सरकारी अस्पताल नभएका कतिपय स्थानीय तहमा निजी अस्पताल सञ्चालनमा छन्। त्यस्ता अस्पतालमा जाँदा सामान्य स्वास्थ्य समस्या पर्दा पनि प्रशस्तै पैसा खर्च गर्नुपर्ने अवस्था छ। केन्द्रबाट महँगो सेवासुविधा दिएर चिकित्सक लैजानुपर्ने भएका कारण बिरामीबाट चर्को रकम असुल्नुपर्ने बाध्यता निजी अस्पताल सञ्चालकमा छ। कतिपय अस्पतालले दिने स्वास्थ्य सेवाको स्तरीयता र विश्वसीनयताबारेमा असन्तुष्टि हुँदाहुँदै उपचार सेवा लिनैपर्ने अर्को बाध्यात्मक परिस्थितिको सामना पनि बिरामीले गरिरहेका छन्। यस्ता थुप्रै समस्यालाई एकैपटक चिरफार गर्ने गरी सरकारले अघि बढाएको अस्पताल निर्माणका कामलाई सरोकारवाला सबैले सघाउनुपर्छ। स्थानीय स्तरमा निर्माण हुने भएकाले त्यहाँका पदाधिकारीको भूमिका यो काममा अलि बढी हुन्छ। उनीहरूले कुनै पनि दल वा गुटको काम नठानी यो पवित्र काममा रचनात्मक भूमिका निर्वाह गर्नुपर्छ। अस्पताल निर्माणमा सरकारले बजेट अभाव हुन दिनु हुँदैन। भौतिक संरचना निर्माणलाई मात्र उपलब्धि मानेर हुँदैन; पर्याप्त जनशक्ति र उपकरण उपलब्ध गराउनुपर्छ। भवन निर्माण कार्यमा पारदर्शिता कायम गरिनुपर्छ। सेवाको स्तरियतामा ध्यान दिनुपर्छ। सहरकेन्द्रित चिकित्सक तथा स्वास्थ्यकर्मीलाई अतिरिक्त सुविधा दिएर भए पनि गाउँका अस्पतालमा पुर्याउन सक्नुपर्छ। अस्पताल निर्माणसँगै जनताले सहजरूपमा स्वास्थ्य सेवा पाएको अनुभूति गर्न पाउनुपर्छ।"
नेकपा बैठकमा घम्साघम्सी,"स्थान : प्रधानमन्त्री निवास बालुवाटार सत्तारूढ दल नेकपाभित्रको विवाद मिल्ने होइन कि झन् तन्किने र झैझगडाको तहमै पुगेको छ। पार्टी एकतायताको सबैभन्दा तिक्ततापूर्ण बैठक मंगलबार सचिवालयमा भएको छ। बैठकको कार्यसूची तय गर्ने विषयमै दुई अध्यक्षबीच चर्काचर्की परेपछि माहोल घम्साघम्सीमा परिणत भएको सचिवालयका एक सदस्यले अन्नपूर्ण पोस्ट्लाई बताए। अध्यक्ष पुष्पकमल दाहालले कात्तिक २८ र प्रधानमन्त्री एवं अध्यक्ष केपी शर्मा ओलीले यही मंसिर १३ गते आआफ्ना प्रस्ताव राखेका थिए। तर, ती प्रस्ताव छलफलमा लैजानेनलैजाने कार्यसूचीकै विषयमा चर्को विवाद सचिवालय बैठकमा भएको हो।बैठकको सुरुमै प्रधानमन्त्री ओलीले महासचिव तथा अर्थमन्त्री विष्णु पौडेलको ६२औं जन्मदिनको अवसर पारेर केक काट्ने र जन्मदिन मनाउने विशेष कार्यक्रम राखेका थिए। त्यसपछि केक काटेर नेताहरूले मुख मिठ्याएपछि बाझाबाझ गरेका थिए। ००० ओली : बैठक सुरु गरौं। आज महासचिव कमरेडको जन्मदिन छ। उहाँ (पौडेल) आजबाट ६२ वर्षमा प्रवेश गर्नुभएको छ। मैले एउटा बर्थडेमा केक पार्टी राखेको छु। केक खाएर महासचिवको जन्मदिन मनाऔं। अनि सुरु गरौं।(प्रधानमन्त्री ओलीले सुरुमै महासचिव पौडेलको बर्थ डे विस गर्ने कार्यक्रम सुनाए। आफ्ना निजी सचिवालयका सहयोगीलाई केक ल्याउन अह्राए। केक आयो। महासचिवले केक काटे। प्रधानमन्त्रीदेखि अन्य नेताहरूले पौडेललाई जन्मदिनको शुभकामना पनि दिए।) त्यसपछि सुरुमै प्रधानमन्त्री ओलीले पार्टीका अर्का अध्यक्ष दाहालतर्फ हेर्दै भने, बैठकको एजेन्डा के छन् ? प्रस्ताव के छन् ? ल सुरु गर्नुस् बैठक ? दाहाल : पार्टी अहिले गम्भीर संकट र जटिल मोडमा छ। तपाईंं (प्रधानमन्त्री) र मैले दुवैले आआफ्ना धारणाहरू, दृष्टिकोणहरू पार्टीभित्रको समस्या समाधानका लागि पेस गरेका छौं। बैठकमा सचिवालय सदस्यहरूले त्यसलाई गम्भीरतापूर्वक अध्ययन पनि गर्नुभएको छ। त्यही हो एजेन्डा। त्यही हो कार्यसूची। त्यसमा सार्थक छलफल गरेर निष्कर्ष निकाल्ने हो। आजको छलफल त्यसैमा अगाडि बढ्छ। यसमा तपाईं के भन्न चाहनुहुन्छ ? ओली : तपाईंंको त्यो प्रस्ताव होइन, बैठकले तयार गर्न जिम्मा दिएको पनि होइन। दुई अध्यक्षबीचको सल्लाह, सहमतिमा आएको पनि होइन। छलफल गर्ने हैसियतकै प्रस्ताव छैन तपाईंंको। यो गलत छ। यसमा तपाईंका कुण्ठा, असन्तोष, तपाईंका आरोप, अभियोग, लाञ्छना छन्। यसलाई पार्टीमा छलफलको लागि अगाडि बढाउने होइन कि यसले पार्टीको साख जनतामा गिराउने गरी आएको छ। तपाईंले सुनियोजित रूपमा ल्याएको, विखण्डन र विभाजनको आधार तयार पार्न ल्याएको हो। त्यसलाई फिर्ता गर्नुहोस्, क्षमायाचना गर्नुस्। अर्को कुरा, आफ्नो लाञ्छनापत्रको बुकलेट तपाईंले जुन पार्टी कार्यालयको नाम र लोगो दुरुपयोग गर्दै छाप्नुभएको छ, तलतल पठाउनुभएको छ। लोगो प्रयोग गरेर केन्द्रीय कार्यालयको नाममा छाप्नुभएको छ। त्यो पार्टीको विधान पद्धतिविपरीत छ। तपाईंले कहाँको निर्णयले छाप्नुभयो ? कसको निर्णयले छाप्नुभयो ? यो अनुशासनको उल्लंघन हो। यसमा तपाईंलाई कारबाही किन नगर्ने ? म यो सोध्न चाहन्छु। तपाईंले यसमा कारबाही भोग्नुपर्छ। यो तपाईंको निजी पार्टी होइन। निजी पार्टीमा पनि यसो गर्न मिल्दैन। तपाईंले विगतमा नेतृत्व गरेको पार्टी होइन, यो नेकपा हो। यसमा निर्णय गरेर मात्रै छाप्नुपर्छ। अर्कोतिर, सहमतिबाहेक अन्य कुरा सोच्न सकिन्न। विधि र पद्धतिका नाममा बहुमतअल्पमत मान्न सकिन्न। टाउको गनेर गरिने निर्णय मान्य हुँदैन। त्यसो गर्न खोजियो भने त्यस्तो बैठकको काम पनि छैन। दाहाल : तपाईंले उत्तेजित बनाउने ढंगले बोल्नुभएको छ। तर, हामी उत्तेजित हुनुहुँदैन। हामी शान्तसँग छलफल गरेर निष्कर्ष निकाल्ने पक्षमा छौं। सचिवालयको बैठक किन माग गरियो ? कर्णाली घटना घट्यो, वीरगन्जमा पार्टीकै साथीको हत्याका घटना घटे, कोभिड छलफल गर्नु थियो, भारतीय रअ प्रमुखलाई बालुवाटार बोलाएर भेट्नुभयो, पार्टी निर्णयसम्म कार्यान्वयन गर्नुभएन। त्यसपछि बैठक बसौं भनेर पटकपटक माग गर्दा मान्नुभएन। हाम्रा निवासमा र हाम्रा पछाडि सीआईडी (सुराकी) छोड्नुभयो। त्यही भएर बाध्य भएर बैठकको अनुरोधको पत्र लेखियो। पत्रको जवाफ तपार्इंले आरोपबाट सुरु गर्नुभयो। फायर पहिले तपाईंले खोल्नुभयो। त्यसपछि जवाफ लेखेको हुँ। प्रस्ताव जे देखिएको हो, त्यही लेखेर ल्याएको हो। यो लाञ्छना हो या सत्य पार्टी कमिटीले भन्ने हो, तपाईंले होइन। अझ तपाईं को हो ? मैले ल्याएको प्रस्ताव फिर्ता हुनुपर्छ, छलफल हुन सक्दैन भन्ने ? किन हुन सक्दैन छलफल ?  दाहाल बोल्दै गर्दा ओलीले हस्तक्षेप गरे। ओली : जे मन लाग्यो त्यही लेख्ने, जे मन लाग्यो, त्यही बोल्ने, यही हो तपाईंको सीमा ? सीमा मिच्दै हुनुहुन्छ तपाईं। ओलीले दाहाललाई बोल्न रोक्न खोजे। त्यसपछि बैठकमा चर्काचर्की परिहाल्यो। अन्य नेता पनि बोल्न थाले। त्यसपछि दुई नेताका बीचमा घोचपेच चल्यो निक्कै बेर। ओलीले रुलिङ गर्न खोजे सीमामा रहनुपर्ने भन्दै। तर पनि दाहाल बोल्न रोकिएनन्। दाहाल : यहाँ कसैले कसैलाई रुलिङ गर्न सक्दैन। सबै सचिवालय सदस्यको हैसियत बराबरी हो। कमिटीले जे भन्छ, त्यहीअनुसार अगाडि बढ्छ। त्यसपछि प्रवक्ता नारायणकाजी श्रेष्ठ बोले : तपाईं (ओली)ले बोलेका कुरा हामी सबैले सुन्नुपर्ने, अर्को अध्यक्षले बोल्नै नपाउने ? हामी सबैले बोल्न पाउनुपर्छ, बैठकमा। अरूले बोल्दै गर्दा रोक्ने ? सुन्ने धैर्य पनि छैन ? त्यसपछि वरिष्ठ नेता माधव नेपाल बोल्न तम्सिए। नेपाल : सबैले बोल्न पाउनु पर्यो नि। यो तरिका के हो ? वरिष्ठ नेता झलनाथ खनाल, उपाध्यक्ष वामदेव गौतमले पनि सबैका कुरा सुन्नुपर्ने, सबैले बोल्न पाउनुपर्ने कुरा राखे। दाहाल त्यसपछि फेरि बोल्न थाले। दाहाल : मलाई बोल्न नदिएको मात्र होइन्, यो एजेन्डामा छलफल गर्न पाइँदैन भन्नुभएको छ, केपी कमरेडले। यो पार्टी कमिटीले भन्ने कुरा हो। व्यक्तिले होइन। साथीहरू के भन्नुहुन्छ ? दाहालले अन्य नेताहरूको साथ खोजे। त्यसपछि माधवकुमार नेपाल बोले, छलफल गर्न किन नपाउने ? छलफल गर्नैपर्छ। बैठकमा आएका प्रस्तावहरूमा छलफल गरेर नै निकास निकाल्ने हो। झलनाथ खनालले भने, सबै प्रस्तावमा छलफल गर्न पाउनुपर्छ। छलफल भइसक्यो। यो पार्टीको सम्पत्ति भइसक्यो। अब यसलाई छलफल गरेर निकास निकाल्ने हो। उपाध्यक्ष वामदेव गौतमले भने, केपी कमरेडले पनि यो विषयमा छलफलमा भाग लिइसक्नुभयो। छलफल नगर्ने भन्ने हुँदैन। नारायणकाजी श्रेष्ठले छलफल गरिन्छ, निष्कर्ष निकालिन्छ, छलफल गर्न पाइँदैन भन्ने कुरा बेकारको कुरा हो भने। उपप्रधानमन्त्रीसमेत रहेका सचिवालय सदस्य ईश्वर पोखरेलले भने, कम्युनिस्ट पार्टीमा प्रस्तावमा छलफल गर्ने हुन्न भन्ने होइन। तर बैठकमा यसरी आरोप प्रत्यारोप गर्ने गरी प्रस्ताव ल्याउने कुरा कति ठीक हो भन्ने नेताहरूले बुझ्नुपर्छ। नेताहरूले छलफल गरेरै दुवै अध्यक्षले सहमति खोजी गर्ने गरी साझा प्रस्ताव कसरी ल्याउने, के ल्याउने भन्नेमा छलफल गरेर जाँदा राम्रो हुन्छ। गृहमन्त्रीसमेत रहेका रामबहादुर थापाले पनि प्रस्ताव ल्याउने कुराको विरोध गरे। अनि भने, प्रस्ताव यसरी ल्याउने कुराको म विरोधी हुँ। तर अब यसमा छलफल त सुरु भइसक्यो। महासचिव पौडेलले दुई अध्यक्ष मिलेर सहमतिमा प्रस्ताव ल्याउनुपर्नेतिर आफ्ना भनाइ राखे। पार्टी सचिवालयमा आएका यी विषयहरूमा छलफल गर्ने, नगर्ने विषयमा म केही पनि बोल्दिनँ। तर, नेताहरूले यसो नगरेको भए हुन्थ्यो भन्ने मेरो कुरा हो। दुई अध्यक्ष फेरि पनि मिल्ने, सहमति खोज्नेतिर नै जानु राम्रो हुन्छ। एकसरो नेताहरूले बोलेपछि फेरि दाहाल बोल्न थाले। दाहाल : सबै कमरेडलाई धन्यवाद। पार्टीमा आएका दुवै प्रस्तावमा अब छलफलबाटै निष्कर्ष निकाल्नुपर्छ। अन्तरसंघर्षलाई यो ठाउँमा पुर्याउने गरी फायर खोलेको केपी कमरेडले नै हो यसपटक। हामीले स्थायी समितिको निर्णय कार्यान्वयन नभएर बैठकको अनुरोध गरेर पत्र लेख्दा प्रत्युत्तर पत्र लेखेर लाञ्छना लगाएको होइन ? त्यसपछि हामीले त्यसको जवाफमा अर्को पत्र लेखेर प्रस्ताव तयार गर्नुपर्ने बाध्यता आइलागेको हो। यो मित्रतापूर्ण अन्तरविरोध हो, यसलाई शत्रुतापूर्ण बनाइरहनुभएको छ प्रधानमन्त्रीले। फुटको खेती गर्न खोजिरहनुभएको छ। तर पनि हामी फेरि छलफल गरेर एउटा निष्कर्ष निकालेरै जानुपर्छ। खनाल : सहमतिसहमतिको माला पटकपटक किन जपेको ? दुनियाँमा कहीँ पनि यस्तो हुँदैन। भएसम्म सहमति स्वत: अन्डरस्टुट हो। यसमा भन्नै पर्दैन। नभए, विधि पद्धतिमा गएर निर्णय हुन्छ। हाम्रो समस्याको जड नै त्यही हो। अब छलफल गरेर अगाडि बढ्ने हो। गौतम : अनौपचारिक, औपचारिक दुवै खालका छलफल पनि गरौं। औपचारिक छलफल पनि गरौं, पार्टीको एकता बचाउने, संकटको समाधान खोज्ने गरी अगाडि जाऔं। छलफलबाटै एउटा निष्कर्षमा पुगौं। नेपाल : यो मित्रतापूर्ण अन्तरविरोध नै हो। दुश्मनीपूर्ण हुँदै होइन। अन्तरविरोधलाई दुश्मनीपूर्ण बनाउने, त्यस्तो ठान्ने र पार्टी फुटाउँछु भन्ने को हो ? पार्टी कसले फुटाउँदो रहेछ हेरौं त ? पार्टी कसको सम्पत्ति हो ? पार्टी फुट्छ र पूर्वएमाले एकातिर, पूर्वमाओवादी अर्कातिर हुन्छ भन्ने कसैले नसोचे हुन्छ। त्यसकारण पार्टी फुटाउने धम्की दिने, फुटको आतङ्क फैलाउने काम कसैले पनि गर्न पाइदैन। पार्टी फुट्दैन, फुटाउन दिइँदैन। हिजो माले र माक्र्सवादीबीचको एकता मदन भण्डारी र मनमोहनबीचको एकता थियो ? त्यो कसको एकता थियो ? पार्टीले कसैलाई जिम्मा दिन्छ र त्यसैका आधारमा एकता हुन्छ। एकता भइसकेपछि पार्टी विधान र प्रतिवेदनका आधामा चल्नुपर्छ। अहिले नेकपामा पूर्वएमाले र पूर्वमाओवादी भन्ने नै छैन, विघटन भइसक्यो। नारायणकाजी श्रेष्ठ : छलफल गरेर नै निष्कर्ष निकाल्ने हो, तर औपचारिक बैठक कसैले पनि टार्न पाइँदैन। त्यसपछि प्रधानमन्त्रीले बैठक ५१० दिन जति सार्न प्रस्ताव गरे। माधव नेपाल र नारायणकाजी श्रेष्ठले बुधबार (आज) दिउँसो १ बजेलाई बैठक तय गर्न प्रस्ताव गरे। दाहालले बुधबार (आज) दिउँसो ३ बजे बालुवाटारमै बैठक बसौँ भन्ने कुरा राखे। अन्तिममा दाहालले बुधबार दिउँसो १ बजे बैठक वस्ने कुरा सुनाए। त्यसपछि प्रधानमन्त्री बोले भोलिको बैठकमा म आउन सक्दिनँ। मेरो अरू व्यस्तता छ। तपाईँहरूलाई सल्लाह समझदारीले गर्नु छैन भने के के गर्नुपर्ने छ, गर्नुस्। भोलिको बैठक केही दिनपछि सारेर छलफल गरेर नयाँ प्रस्ताव बनाएर बैठक राखौँ। पार्टीलाई अगाडी बढाउने गरी जाने हो भने त्यसो गरौँ। तर आपूलाई लागेको अनुसार गर्ने हो भने मन लागेको गर्नुस्। पार्टी विभाजन, विखण्डन र सर्वनाश गर्नेतिर तपाईँहरू जान खोजिरहनु भएको छ। त्यसो भए बैठकको के औचित्य भयो र ? जे मन लाग्या छ त्यही गर्नुस्, तपाईँका आफ्ना कुरा होलान्। गर्नुस्। बैठक समापन गरेर त्यसपछि नेताहरू बालुवाटारबाट बाहिरिएका थिए।"
ओली अनुपस्थित नेकपा सचिवालय बैठक २० मिनेटमै सकियो : अर्को बैठक मंसिर २० गते,"काठमाडौं : बुधबारका लागि बोलाइएको सत्तारुढ नेपाल कम्युनिस्ट पार्टी (नेकपा) सचिवालय बैठक २० मिनेटमै सकिएको छ । प्रधानमन्त्रीको सरकारी निवास बालुवाटारमा बसेको बैठक मंसिर २० गते दिउँसो १ बजे अर्को बैठक बस्ने निर्णय गर्दै सम्पन्न भएको हो । प्रधानमन्त्री एवम् पार्टी अध्यक्ष केपी ओलीले मंसिर १३ र कार्यकारी अध्यक्ष पुष्पकमल दाहाल प्रचण्डले कात्तिक २८ गते पेश गरेका राजनीतिक प्रतिवेदनमाथि मंगलबारबाट सुरु भएको छलफललाई आज पनि निरन्तरता दिने कार्यसूची रहेको थियो । बुधबारको बैठकमा प्रधानमन्त्री एवम् पार्टी अध्यक्ष ओली उपस्थित नभएपछि कार्यसूचीमा प्रवेश नै नगरी बैठक सकिएको हो । स्थायी कमिटी बैठक २१ गते सचिवालय बैठकले बिहीबार (मंसिर १८) गतेका लागि बोलाइएको स्थायी कमिटी बैठक २१ गतेका लागि सार्ने निर्णय गरेको हो । नेकपा प्रवक्ता नारायणकाजी श्रेष्ठका अनुसार पार्टी अध्यक्षद्वयले सचिवालयमा पेश गरेका राजनीतिक प्रतिवेदनमाथि थप छलफल आवश्यक भएकाले स्थायी कमिटी बैठक सार्ने सहमति भएको हो । बुधबारको बैठकमा पार्टी अध्यक्ष एवम् प्रधानमन्त्री ओली अनुपस्थित भएपछि २० मिनेटमै बैठक सम्पन्न भएको हो । सचिवालयको अर्को बैठक मंसिर २० गते दिउँसो १ बजेका लागि बोलाइएको छ । अर्को बैठकमा अध्यक्ष ओलीको अनिवार्य उपस्थितिका लागि आग्रह गरिनेसमेत प्रवक्ता श्रेष्ठले बताए । बैठकले पार्टीमा देखा परेको संकट र समाधानका लागि प्रधानमन्त्रीको समेत उपस्थितिमा छलफल गर्नु आवश्यक, उपयुक्त र उचित हुन्छ भन्ने निष्कर्ष निकालेको छ, प्रवक्ता श्रेष्ठले भने, प्रधानमन्त्री एवम् पार्टी अध्यक्ष केपी शर्मा ओलीको आगामी बैठकमा अनिवार्य उपस्थितिको लागि अनुरोध गर्ने निष्कर्षका साथ अब सचिवालय बैठक आगामी २० गते १ बजे बस्ने भएको छ । अध्यक्षद्वयका प्रतिवेदनमा विषयमा विवाद बड्दै गएपछि अनौपचारिक छलफलका लागि तत्कालका लागि बैठक स्थगित भएको बालुवाटार स्रोतको दाबी छ । नेकपाभित्रको विवाद मिल्ने होइन कि झन् तन्किने र झैझगडाको तहमै पुगेको छ। पार्टी एकतायताको सबैभन्दा तिक्ततापूर्ण बैठक मंगलबार सचिवालयमा भएको छ। मंगलबारको बैठकमा कार्यसूची तय गर्ने विषयमै दुई अध्यक्षबीच चर्काचर्की परेपछि माहोल घम्साघम्सीमा परिणत भएको थियो । अध्यक्षद्वयले पेश गरेका प्रस्ताव छलफलमा लैजाने र नलैजाने कार्यसूचीकै विषयमा मंगलबार चर्को विवाद भएको थियो । मंगलबार बैठकको सुरुमै प्रधानमन्त्री ओलीले महासचिव तथा अर्थमन्त्री विष्णु पौडेलको ६२औं जन्मदिनको अवसर पारेर केक काट्ने र जन्मदिन मनाउने विशेष कार्यक्रम राखेका थिए। त्यसपछि केक काटेर नेताहरूले मुख मिठ्याएपछि बाझाबाझ सुरु भएको थियो । सोही क्रममा बुधबारको बैठकमा उपस्थित नहुने बताएका ओली आजको बैठकमा अनुपस्थित भएका हुन् ।"
सेयर बजार २००० अंकमा,"काठमाडौं : सेयर बजार सूचक नेप्सेले मंगलबार २ हजार अंक पार गरेको छ। सोमबारकै अन्तरदिवसीय (इन्ट्राडे) व्यापारमा नेप्से सूचकांक २०२८ अंक पार गरे पनि बजार बन्द हुँदा १९९५ भन्दा पनि तल झरेको थियो। मंगलबार पनि २०२२ अंकसम्म पुगेको नेप्से कारोबार रोकिँदा २०००४० अंकमा बस्यो। मंगलबार अधिकांश कम्पनीको सेयर सस्तिए पनि बजार थेग्नमा नेपाल पुनर्बिमा कम्पनी, नेपाल टेलिकम र शिवम् सिमेन्टजस्ता कम्पनीले ठूलो सहयोग गरे। पछिल्लो समय ११ सय अंकबाट उकालो यात्रा सुरु गरेको नेप्से करिब ८२ प्रतिशत बढिसकेको छ। प्राविधिक विश्लेषणले सेयर बजारको बढ्दो गति अहिले नै रोकिने सम्भावना कमै रहेको देखाउँछ। यद्यपि, व्यापारको गतिले भने सूचकांक केही घटेर पुनः अर्को कीर्तिमानी स्तरमा जम्प गर्न सक्ने संकेत गरेको छ। विगतजस्तै बढ्दो बजारले अहिले धेरैको ध्यान तानेको छ। कोरोना महामारीबीच अधिकांश सूचीकृत कम्पनीको नाफा घट्ने र कतिपय कम्पनी घाटामै जाने निश्चित भएको छ। यस्तो बेला सेयर बजार भने लगातार उकालो लाग्नुलाई वस्तुनिष्ठ नभएको भनेर टिप्पणी गर्ने पनि धेरै छन्। तर सट्टेबाजीको बजारमा यो प्रबृत्ति स्वाभाविक हुन्छ। सेयर बजारमा लगानीकर्ताले कुन कम्पनीको सेयर मूल्य कतिसम्म बढ्नसक्छ भन्ने आकलन गर्छन्। कसले कति लाभांश दिन्छ भन्ने लगानीकर्ताका लागि गौण हुन्छ। लाभांश नभएर पूँजीगत लाभ (मूल्यबृद्धिबाट हुने नाफा)का लागि लगानी गर्ने भएकाले असहज परिस्थितिमा सेयर बजार उचाइमा पुग्ने गरेको विगतले देखाउँछ। चाहे सशस्त्र द्वन्द्व चर्किएका बेलामा होस् वा संविधान बन्न नसकेर व्यवसायीहरू लगानी गर्न तत्पर नभएका बेला पनि सेयर बजार उकालो लागेको थियो। भूकम्प र भारतीय नाकाबन्दीको कठीन समयमा पनि सेयर बजार उकालो लागिरह्यो। अहिले कोरोना महामारीले सबै आर्थिक क्षेत्र आक्रान्त भएका बेला सट्टेबजारबाट नाफा कमाउने लोभमा लगानी बढाउन थालिएको छ। ताकी, कोरोनाका कारण भएको वित्तीय क्षेतिमा भरथेग गर्न सघाउ पुगोस्। बैंकमा पैसा थुप्रिँदाको परिणामबैंकमा पैसा थुप्रिएको छ। असोजसम्मको तथ्यांकले बैंकमा करीब २१ प्रतिशत निक्षेप बढ्दा ऋणको विस्तार साढे १२ प्रतिशतभन्दा पनि कम छ। रेमिट्यान्स आय बढिरहेको र विदेशबाट हुने आयात घटेका कारण मुलुकभित्र पैसाको सञ्चिति बढ्न थालेको हो। बैंकमा पैसा थुप्रिँदा पनि व्यवसायीले ऋण बढाउन सकेका छैनन्। उत्पादनमुलक उद्योगहरू एकातिर कामदार अभाव र अर्कातिर सामान नबिक्ने समस्याले आक्रान्त छन्। अन्तरराष्ट्रिय ब्यापारमा पनि कमी आएकाले व्यापारीले ऋण बढाउन सकेका छैनन्। यही कारण वित्तीय प्रणालीमा पैसा थुप्रिएको र ब्याजदर घटिरहेको छ। राष्ट्र बैंकको तथ्यांकले असोजमै ऋणको ब्याजदर अघिल्लो वर्षभन्दा लगभग २ प्रतिशत विन्दु घटेको देखाउँछ। पोहोर असोजमा औसत १२ प्रतिशत ब्याजद तिरिरहेका ऋणीले अहिले १० प्रतिशत पनि तिर्न नपर्ने भएको छ। त्यसमा पनि बैंकहरूले सेयर किन्न अरुभन्दा सस्तो ब्याजमा ऋण दिन्छन्। उदाहरणका लागि, एनआईसी एसिया बैंकले सेयर धितो कर्जा ७७५ प्रतिशत ब्याजमा दिइरहेको छ। जबकी, घर, सवारी र व्यवसाय कर्जाको ब्याजदर ८२५ प्रतिशत तोकिएको छ। बैंकहरूले वैशाखदेखि असोज मसान्तसम्म मात्रै सेयर धितो कर्जाको पोर्टफोलियो (लगानीको आकार) ११ अर्ब ७४ करोड रुपैयाँभन्दा ज्यादा बढाएको राष्ट्र बैंकको तथ्यांक छ। अरु क्षेत्रमा ऋण लिने क्रम घट्दो पनि सेयरमा भने ऋण चुलिएको छ। त्यो तथ्यांक त्यसबीचमा जारी भएको नयाँ ऋणको वास्तविक अंक होइन। उक्त ६ महिनामा ठूलो आकारमा ऋण तिर्नेहरू पनि थिए। त्यसकारण यसबीचमा १२ अर्बभन्दा निकै बढी नयाँ ऋण सेयर बजारमा प्रवाह भएको छ। त्यसमाथि कात्तिकयता त सेयरमा यस्तो ऋण प्रवाह निकै बढेको बैंकर बताउँछन्। उनीहरूका अनुसार चैतयता ३० अर्बभन्दा बढी रकम सेयर धितोमा प्रवाह भएको हुन सक्छ। यद्यपि, लकडाउनपछि सेयर धितोमा कति ऋण प्रवाह भयो भन्ने आधिकारिक आँकडा भने उपलब्ध छैन। यसबाहेक बैंकहरूले कोरोनाप्रभावित व्यवसायको पुनरुत्थानका लागि भनेर ठूला ऋणीलाई १० प्रतिशत ऋण थपिदिएका छन्। त्यो पैसा पनि धेरै हदसम्म सेयरमा लगानी भएको व्यवसायी बताउँछन्। बढ्दो बजारमा पूँजीगत लाभ (नाफा) आर्जन गर्न व्यवसायिक ऋणको पैसासमेत सेयर किन्न खर्चिरहेका कारण सेयर बजार उकालो लाग्नमा सघाउ पुगेको छ। सामूहिक लगानी कोषहरूको दुरुपयोगसेयर बजारमा संस्थागत लगानी भित्र्याएपछि बजारको तीव्र उतारचढाव नियन्त्रण हुन्छ भन्ने आशा गरिएको थियो। त्यही आशामा खडा गरिएका सामूहिक लगानी कोषहरू ठूला लगानीकर्ताले दुरुपयोग गर्न थालेको गुनासो आएका छन्। नेपाल धितोपत्र बोर्डको आँकडाअनुसार यस्ता कोषले साढे १३ अर्बभन्दा बढी रकम सर्वसाधारणसँग उठाएका छन्। अझै ३ अर्ब रुपैयाँ संकलन गर्ने योजना पाइपलाइनमा छ। यो सबै पैसा सेयर बजारमा लगानी नभए पनि ठूलो हिस्सा भने गएको छ। ब्रोकरका अनुसार ठूला लगानीकर्ताले नै सञ्चालन गरेका यस्ता सामुहिक लगानी कोषलाई अहिलेको उतारचढावपूर्ण बजारमा लगानी बढाउन साहुजिहरूले निर्देशन दिइरहेका छन्। जनतासँग १० रुपैयाँको दरले एकाइ बेचेर संकलन गरेको अर्बैैं रुपैयाँ ठूला सेयर खेलाडीका लागि चलखेल गर्ने हतियार भएको ब्रोकर बताउँछन्। पहिले आफूले सस्तोमा कुनै कम्पनीको सेयर किन्ने र पछि यस्ता कोषको लगानी बढाएर भाउ उचाल्ने काम भइरहेको छ, ती ब्रोकर भन्छन्, यस्तो अभ्यासले आफू कमाउने, जनताको पैसा डुब्ने जोखिम बढेर गएको छ।"
पुल उद्घाटन गर्न पुगेका कांग्रेस वरिष्ठ नेता रामचन्द्र पौडेल प्रहरी नियन्त्रणमा,"तनहुँ : नेपाली कांग्रेसका वरिष्ठ नेता रामचन्द्र पौडेललाई प्रहरीले नियन्त्रणमा लिएको छ । प्रहरीले वरिष्ठ नेता पौडेललाई तनहुँको व्यास नगरपालिका १ तालघरेबाट नियन्त्रणमा लिएको हो । तालघरे र दुम्सी जोड्ने पुलको कांग्रेस वरिष्ठ नेता पौडेलबाट उद्घाटन गर्ने कार्यक्रम तय भएको थियो । तर, प्रशासनले भने पुलको उद्घाटन रोक्न भनेको थियो । झडप र तनाव हुन नदिन निषेधाज्ञा जारी गरिएको तनहुँका प्रमुख जिल्ला अधिकारी (सीडीओ) सागर आचार्यले जानकारी दिए । पुल उद्घाटन पौडेलबाट हुन नदिन नेकपा नेतृत्वले विरोध गरेको थियो। दमौलीमा नेकपाको युवा मोर्चाले प्रदर्शन थालेको तथा निर्माण उपभोक्ताले उद्घाटन गरिछाड्ने भनेपछि निषेधाज्ञा जारी गरेको थियो। प्रहरीले बल प्रयोग गरेर आफूलाई नियन्त्रणमा लिएको भन्दै नेता पौडेलले कार्यकर्तामाथिको दमन बन्द गर्न माग गरेका छन् । भर्खर प्रहरी परिचालन गरेर मलाई समेत हिरासतमा लिएको जानकारी दिन्छु, पौडेलले भनेका छन्, साधारण जनता र नेपाली कांग्रेसका कार्यकर्तामाथिको प्रहरी लाठीचार्ज र दमन तत्काल बन्द होस !"
नेता पौडेलको गिरफ्तारी सर्वसत्तावादको संकेत : कांग्रेस सभापति देउवा,"काठमाडौं : तनहुँमा वरिष्ठ नेता रामचन्द्र पौडेललाई गिरफ्तार गरेको घटनाप्रति प्रमुख प्रतिपक्षी दल नेपाली कांग्रेसले चर्को विरोध जनाएको छ । कांग्रेस सभापति शेरबहादुर देउवाले विज्ञप्ति सार्वजनिक गर्दै नेता रामचन्द्र पौडेलप्रतिको दुर्व्यवहार र गिरफ्तारीसर्वसत्तावादको संकेत भएको आरोप लगाएका छन् । उनले घटना आपत्तिजनक एवं निन्दनीय भएको भन्दै सरकारको यो प्रवृत्तिविरुद्ध देशव्यापी विरोध हुने चेतावनीसमेत दिएका छन् । बुधबार दिउँसो तनहुँ जिल्ला व्यास नगरपालिकाको वडा नम्बर १ र ११ जोड्ने बुल्दी खोलाको पुल उद्घाटन गर्न पुगेका नेता पौडेललाई प्रहरीले जबरजस्ती नियन्त्रणमा लिएको छ । नेपाली कांग्रेसकै पालामा निर्माण सम्पन्न भएको पुल बुधबार स्थानीय उपभोक्ता समितीले सर्वसम्मत रुपमा निर्णय गरेर उद्घाटनका लागि पौडेललाई बोलाएका थिए । सभापति देउवाले नेता पौडेल तत्काल रिहा नगरे परिस्थितिको सामना गर्न सरकारलाई तयार भएर बस्न चेतावनीसमेत दिएका छन् । के हो तनहुँको बुल्दी पुल विवाद ? पुल उद्घाटन गर्न पुगेका कांग्रेस वरिष्ठ नेता रामचन्द्र पौडेल प्रहरी नियन्त्रणमा सरकारको यो निन्दनीय व्यवहारको भत्सर्ना गर्दै तत्काल उहाँलाई रिहा गर्न, अन्यथा उत्पन्न हुने परिस्थिति सामनाका लागि तयार बस्न म सरकारलाई चेतावनी दिन चाहन्छु, देउवाले सार्वजनिक गरेको विज्ञप्तिमा भनिएको छ, वर्तमान सरकारको अधिनायकवादी आकांक्षाको जगमा भएको यो घटना प्रति कडा विरोध प्रकट गर्दै अधिनायकवादी अभिस्टलाई पूरा हुन नदिन नेपाली कांग्रेस एक ढिक्का भएर शसक्त प्रतिरोध गर्ने चेतावनी दिन चाहन्छु ।"
कांग्रेस वरिष्ठ नेता पौडेल रिहा,दमौलीः नेपाली कांग्रेसका वरिष्ठ नेता रामचन्द्र पौडेललाई प्रहरीले रिहा गरेको छ। पौडेलसहित पक्राउ कांग्रेस कार्यकर्ता सबै रिहा भएको तनहुँ कांग्रेसले जनाएको छ। अहिले पौडेल कार्यकर्तासहित दमौलीस्थित पार्टी कार्यालय पुगेका छन्। पौडेल रिहा भएपछि घटनाको विषयमा थप रणनीति तय गर्न नेताहरु कांग्रेस तनहुँ जिल्ला कार्यालयमा भेला भएका छन्। बुधबार दिउँसो तनहुँ जिल्ला व्यास नगरपालिकाको वडा नम्बर १ र ११ जोड्ने बुल्दी खोलाको पुल उद्घाटन गर्न पुगेका नेता पौडेललाई प्रहरीले जबरजस्ती नियन्त्रणमा लिएको थियो। नेता पौडेल पक्राउ परेको विषयको चौतर्फी विरोध भएपछि प्रहरीले भर्खरै नेता पौडेलसहित पक्राउ परेका कांग्रेसका नेता तथा कार्यकर्तालाई रिहा गरेको हो। नेपाली कांग्रेसकै पालामा निर्माण सम्पन्न भएको पुल बुधबार स्थानीय उपभोक्ता समितिले सर्वसम्मत रुपमा निर्णय गरेर उद्घाटनका लागि पौडेललाई बोलाएका थिए। तालघरे र दुम्सी जोड्ने पुलको उद्घाटन नेता पौडेलले गर्ने कार्यक्रम तय भएको थाहा पाएपछि जिल्ला प्रशासनले पुलको उद्घाटन रोक्न भनेको थियो। झडप र तनाव हुन नदिन निषेधाज्ञा जारी गर्दै जिल्ला प्रशासनले पुल उद्घाटनमा अवरोध गरेको कांग्रेसको आरोप छ। के हो तनहुँको बुल्दी पुल विवाद ? पुल उद्घाटन गर्न पुगेका कांग्रेस वरिष्ठ नेता रामचन्द्र पौडेल प्रहरी नियन्त्रणमा नेता पौडेलको गिरफ्तारी सर्वसत्तावादको संकेत : कांग्रेस सभापति देउवा धकेलाधकेल हुँदा वरिष्ठ नेता पौडेलको छातीमा समस्या : रिहाइको माग गर्दै तनहुँमा प्रदर्शन पुल उद्घाटन पौडेलबाट हुन नदिन नेकपा नेतृत्वले राज्यको शक्ति दुरुपयोग गरेको आरोपसमेत कांग्रेसले लगाएको छ। दमौलीमा नेकपाको युवा मोर्चाले प्रदर्शन थालेको तथा निर्माण उपभोक्ताले उद्घाटन गरिछाड्ने भनेपछि निषेधाज्ञा जारी गर्नु परेको तनहुँका प्रमुख जिल्ला अधिकारी (सीडीओ) सागर आचार्यको भनाइ थियो। नेता पौडेल पक्राउ परे लगत्तै प्रमुख प्रतिपक्षी दल कांग्रेस सभापति शेरबहादुर देउवाले नेता पौडेल तत्काल रिहा नगरे परिस्थितिको सामना गर्न सरकारलाई तयार भएर बस्न चेतावनीसमेत दिएका थिए। पौडेल पक्राउ परेको विरोधमा कांग्रेस नेताले सामाजिक सञ्जालमा सरकारको चर्को लोचना गरेका छन्।
नेकपा स्थायी कमिटी बैठक मंसिर २१ गतेलाई सर्यो,"काठमाडौं : सत्तारुढ नेपाल कम्युनिस्ट पार्टी (नेकपा) स्थायी कमिटी बैठक मंसिर २१ गतेका लागि सरेको छ । बुधबार प्रधानमन्त्री निवास बालुवाटारमा बसेको सचिवालय बैठकले बिहीबार (मंसिर १८) गतेका लागि बोलाइएको स्थायी कमिटी बैठक २१ गतेका लागि सार्ने निर्णय गरेको हो । नेकपा प्रवक्ता नारायणकाजी श्रेष्ठका अनुसार पार्टी अध्यक्षद्वयले सचिवालयमा पेश गरेका राजनीतिक प्रतिवेदनमाथि थप छलफल आवश्यक भएकाले स्थायी कमिटी बैठक सार्ने सहमति भएको हो । बुधबारको बैठकमा पार्टी अध्यक्ष एवम् प्रधानमन्त्री केपी ओली अनुपस्थित भएपछि २० मिनेटमै बैठक सम्पन्न भएको छ । नेकपा सचिवालय बैठकमा विष्णु पौडेलको जन्मदिन मनाइयो नेकपा सचिवालय बैठक सकियो : ओली र प्रचण्डको प्रस्तावमाथि छलफल सुरु नेकपा बैठकमा घम्साघम्सी ओली अनुपस्थित नेकपा सचिवालय बैठक २० मिनेटमै सकियो : अर्को बैठक मंसिर २० गते नेकपा सचिवालयको अर्को बैठक मंसिर २० गते दिउँसो १ बजेका लागि बोलाइएको छ । अर्को बैठकमा अध्यक्ष ओलीको अनिवार्य उपस्थितिका लागि आग्रह गरिनेसमेत प्रवक्ता श्रेष्ठले बताए । बैठकले पार्टीमा देखा परेको संकट र समाधानका लागि प्रधानमन्त्रीको समेत उपस्थितिमा छलफल गर्नु आवश्यक, उपयुक्त र उचित हुन्छ भन्ने निष्कर्ष निकालेको छ, प्रवक्ता श्रेष्ठले भने, प्रधानमन्त्री एवम् पार्टी अध्यक्ष केपी शर्मा ओलीको आगामी बैठकमा अनिवार्य उपस्थितिको लागि अनुरोध गर्ने निष्कर्षका साथ अब सचिवालय बैठक आगामी २० गते १ बजे बस्ने भएको छ ।"
धकेलाधकेल हुँदा वरिष्ठ नेता पौडेलको छातीमा समस्या : रिहाइको माग गर्दै तनहुँमा प्रदर्शन,"दमौली : तनहुँको व्यास नगरपालिका १ मा रहेको बुल्दी पुल उद्घाटन विवादमा प्रहरीसँग भएको झडपमा परी संविधानसभा सदस्य रामचन्द्र पोखरेलसहित तीन कांग्रेस नेता घाइते भएका छन् । संविधानसभा सदस्य पोखरेललाई प्रहरीले तीन पटक लाठी प्रहार गरेको कांग्रेस सचिव विश्व बाँस्तोलाले जानकारी दिए । यसैगरी कांग्रेस सचिव लक्ष्मी आचार्य तथा महासमिति सदस्य रामचन्द्र अधिकारी पनि घाइते भएका छन् । घाइते तीनै जनाको रत्नहरि अस्पताल दमौलीमा उपचार भइरहेको छ । सचिव आचार्यको टाउकोमा चोट लागेको र महासमिति सदस्य अधिकारीको ढाड र खुट्टामा चोट लागेको सचिव बाँस्तोलाले बताए। के हो तनहुँको बुल्दी पुल विवाद ? पुल उद्घाटन गर्न पुगेका कांग्रेस वरिष्ठ नेता रामचन्द्र पौडेल प्रहरी नियन्त्रणमा नेता पौडेलको गिरफ्तारी सर्वसत्तावादको संकेत : कांग्रेस सभापति देउवा नेता पौडेलसहित कांग्रेस कार्यकर्ता पक्राउ कांग्रेस वरिष्ठ नेता रामचन्द्र पौडेलसहित झण्डै आधा दर्जन नेता कार्यकर्ता पक्राउ परेका छन् । कार्यवाहक सभापति जितप्रकाश आले, नेविसंघका गौरव पन्थ, सुनिल श्रेष्ठसहितका कार्यकर्ता पक्राउ परेको कांग्रेसले बताएको छ । यस अघि उद्घाटनको विरोधमा प्रशासन घेराउमा पुगेका युवा संघ जिल्ला संयोजक ईश्वर बस्यालसहित युवा संघका सहसंयोजक भगवान श्रेष्ठ, नेता बादल आलेलगायत प्रहरी नियन्त्रणमा छन् । पौडेलको छातीमा समस्या हाल प्रहरी कार्यालयमा रहेका नेता पौडेललाई केही नेतासँग भने भेट्न दिइएको छ । प्रदेशसभा सदस्य सरिता गुरुङ तथा जिल्ला समन्वय प्रमुख शान्तिरमण वाग्लेले उनलाई भेटेका छन्। उहाँको छातीमा समस्या भएको भन्नुभएको छ, वाग्लेले भने । धकेला धकेल भएका कारण गाह्रो भएको बताएको वाग्लेले जानकारी दिए । रिहाइको माग गर्दै प्रदर्शन सुरु नेता पौडेलको रिहाइको माग गर्दै कांग्रेसका नेता कार्यकर्ताले दमौली मुख्य चोकस्थित प्रहरी कार्यालय अगाडि नाराबाजी थालेका छन् । उनीहरुले सडकमा टायर बालेर प्रदर्शन गरिरहेका छन् । निषेधाज्ञापछि नेता पौडेललाई छाड्छौंः सीडीओ प्रहरी नियन्त्रणमा रहेका कांग्रेस वरिष्ठ नेता पौडेल सुरक्षित रहेको प्रशासनले बताएको छ । प्रमुख जिल्ला अधिकारी (सीडीओ) सागर आचार्यले पौडेलले नेता सुरक्षित अवस्थामा प्रहरी नियन्त्रणमा रहेको भन्दै साँझ छाडिने बताए । उहाँ नगइदिएको भए हुन्थ्यो, उनले भने,निषेधाज्ञाका बेलामा उहाँकै सुरक्षाका लागि नियन्त्रणमा लिएका हौं । साँझ उहाँलाई छाड्छौं ।"
नेकपा सचिवालय बैठक २ बजेका लागि सर्यो,"काठमाडौं : बुधबार १ बजेका लागि डाकिएको नेकपा सचिवालय बैठक १ घन्टा पर सरेको छ। बैठक दिउँसो २ बजे बस्ने जानकारी आएको एक सचिवालय सद्स्यले अन्नपूर्ण पोस्टलाई जानकारी दिए। उनका अनुसार पार्टी महासचिव समेत रहेका अर्थमन्त्री विष्णु पौडेलले १ बजेको बैठकमा उपस्थित हुन नसक्ने जनाएपछि बैठक १ घन्टाका लागि सारिएको हो। बैठकमा अध्यक्ष एवम् प्रधानमन्त्री केपी ओली र अध्यक्ष पुष्पकमल दाहाल प्रचण्डले पेश गरेको राजनीतिक प्रस्तावमाथि छलफल हुने जनाइएको छ। ओलीले भने बुधबारको बैठकमा आफू उपस्थित हुन नसक्ने जानकारी गराएका थिए। मंगलबारको सचिवालय बैठकमा अध्यक्ष ओलीले कार्यकारी अध्यक्ष प्रचण्डको प्रतिवेदन र कार्यकारी अध्यक्ष प्रचण्डले अध्यक्ष ओलीको प्रतिवेदनमाथि धारणा राखेका थिए। बैठकमा ओलीले प्रचण्डलाई सुनियोजित रूपमा ल्याएको, विखण्डन र विभाजनको आधार तयार पार्न ल्याएको हो भन्दै प्रस्ताव फिर्ता लिन र क्षमायाचना गर्न प्रस्ताव राखेका थिए। सोही बैठकमा अध्यक्ष एवम् प्रधानमन्त्री केपी शर्मा ओलीले केही समय अनौपचारिक छलफल गरेर मात्रै अर्को बैठक बस्नुपर्ने धारणा राखेका थिए। तर प्रचण्डसहितका नेताहरुले छलफललाई निरन्तरता दिने भन्दै बुधबार दिउँसो १ बजेका लागि बैठक बोलाएका हुन् । मंगलबार दिउँसो १ बजे सुरु भएको बैठक साँझ ४ बजे सकिएको थियो। बैठकमा पार्टी शीर्ष नेताहरु माधव नेपाल, झलनाथ खनाल,बामदेव गौतम,ईश्वर पोखरेल,नारायणकाजी श्रेष्ठ, विष्णु पौडेलले आआफ्ना धारणा राखेका थिए। अध्यक्ष ओलीले मंसिर १३ गतेको सचिवालय बैठकमा ३८ पृष्ठको ५३ बुँदे प्रतिवेदन पेश गरेका छन् भने कार्यकारी अध्यक्ष पुष्पकमल दाहाल प्रचण्डले कात्तिक २८ गतेको सचिवालय बैठकमा १९ पृष्ठको राजनीतिक प्रतिवेदन पेश गरेका थिए । सचिवालय बैठक बुधबारका लागि सरेसँगै नेकपा स्थायी कमिटी बैठक प्रभावित हुने देखिएको छ ।"
राजतन्त्र कुनै हालतमा फर्किदैन : वरिष्ठ नेता पौडेल,"दमौली : नेपाली कांग्रेसका वरिष्ठ नेता रामचन्द्र पौडेलले कुनै हालतमा प्रतिगमन हुन नदिने बताएका छन् । नेपाल प्रेस युनियन तनहुँले दमौलीमा गरेको पत्रकार सम्मेलनमा बोल्दै उनले सानो दुःखले देशमा लोकतन्त्र नआएको भन्दै कुनै पनि नाममा राजतन्त्र नफर्कने दावी गरे । ईश्वर वा कसैको नाममा प्रतिगमन हुन सक्दैन, ' उनले भने,' राजतन्त्रका पक्षमा भएको आन्दोलनप्रति लक्षित गर्दै उनले यसले राजतन्त्र फर्काउन नसक्ने बताए। उनले लोकतन्त्र जोगाउने र परिष्कृत गर्ने आन्दोलन आवश्यक रहेको भन्दै त्यो तनहुँबाट सुरू गर्ने बताए । अहिले कम्युनिष्ट अधिनायकवाद लाद्न खोजिएको छ, उनले भने,' पञ्चायत र कम्युनिष्ट उस्तै देखिएका छन्।' पौडेलले कांग्रेसको शासनमा नै धेरै विकास भएको दावी गर्दै अहिले सरकारले विकासमा जस लिन खोजेको जिकिर गरे। नेता पौडेलले कांग्रेसको १४ औँ महाधिवेशन तोकिएको अवधिमा नै हुनुपर्ने बाएका छन्। वरिष्ठ नेता पौडेलले राजतन्त्र, अधिनायकवाद र प्रतिगामी बाटोमा नेपाललाई जान नदिन पार्टीले सशक्त भूमिका निर्वाह गर्ने बताउँदै सङ्घीय लोकतान्त्रिक गणतन्त्रात्मक शासन व्यवस्थाको प्रवद्र्धन र अन्यायकाविरुद्ध कांग्रेस सक्रिय भएर लाग्ने बताए।"
उदयपुरमा आगलागीबाट १० लाखको क्षति,"उदयपुर : उदयपुरको त्रियुगा नगरपालिका ३ चाँपमा बिहीबार साँझ आगलागी हुँदा करिव १० लाख बराबरको क्षति भएको छ । साँझ ५ बजे हरिनारायण कोइरालाको गाईगोठमा खोले पकाएर रहेको कोइलाबाट आगो सल्किएर दुई तले काठको घर पूर्णरुपले जलेर नष्ट भएको हो । जिल्ला प्रहरी कार्यालयका एसपी भीमबहादुर दाहालका अनुसार आगलागीबाट घरसँगै अन्नपात, लत्ताकपडा, भाँडावर्तन, काठपात र गाईको गोठ पूर्णरुपले जलेरन नष्ट भएका छन् । घरमा सल्किएको आगो स्थानीय, नेपाल प्रहरी, सशस्त्र प्रहरी र दमकलको सहयोगमा दुई घण्टापछि नियन्त्रणमा आएको उनले बताए । आगलागीबाट मानवीय तथा चौपायमा क्षति नभए पनि ठूलो रकमको भौतिक संरचना र भर्खरै थन्काएको धान लगायत खाद्यान्नमा क्षति पुगेको स्थानीयको भनाइ छ।"
बालिका हत्या प्रकरणको छानबिन सुरु,"बर्दिबास : गृह मन्त्रालयले गठन गरेको छानबिन समितिले महोत्तरीको बर्दिबासमा बलिका हत्या प्रकरणको छानबिन गरिरहेको छ। गृह मन्त्रालयका उपसचिव रुद्र पण्डितको संयोजकत्वमा गठित समितिले काम थालेको हो। मंगलबार काठमाडौंबाट आएको उक्त समितिमा २ नम्बर प्रदेश प्रहरी कार्यालयका एसपी कृष्ण प्रसाईं र राष्ट्रिय अनुसन्धान विभाग, धनुषाका एसपी अभिनय सिंह सदस्य छन्। जनकपुरलाई केन्द्र बनाएर ती टोली घटनासँग सम्बन्धित पक्षसँग सोंधीखोजी गरिरहेको छ। मंगलबार बिहान महोत्तरीका जिल्ला सुरक्षा समितिसँग घटनाको बारेका छानबिन समितिले सोंधपुच्छ गरेको थियो। महोत्तरीको सदरमुकाम जलेश्वरबाट ४२ किलोमिटर उत्तरमा रहेको बर्दिबासस्थित घटनास्थलमा छानबिन समिति आएको हो। मंसिर ७ गते ६ वर्षीय गुलाब्सा खातुनको अपहरण पश्चात हत्या गरिएको थियो। घटनाको विरोधमा भएको प्रदर्शनलाई नियन्त्रण गर्न प्रहरीले गोली चलाउँदा स्थानीय सञ्जय न्यौपानेको ज्यान गएको थियो। दुवै घटनाको छानबिन गर्न स्थानीयले माग गरेका थिए।गृह मन्त्रालयले मंसिर ११ गते घटनाको छानबिन गर्न टोली गठन गरेको थियो। बालिका हत्या र न्यौपानेको मृत्युदेखि घटनाका सबै पाटोलाई केलाएर समितिले छानविन गरिएको छ। बालिका हत्याको आरोपमा गौशालाका अरुण साह पक्राउ परेका छन्। बालिका प्रकरणमा इलाका प्रहरीका कार्यालय बर्दिबासका दुई प्रहरी जिल्ला प्रहरी कार्यालय जलेश्वर तानिएका छन्। सई वीरेन्द्र सिंह र प्रहरी हवल्दार फूलगेन मण्डललाई जिल्लामा तानिएका हुन्। बालिका हत्या आरोपी अरुणकै घरमा पहिला सई सिंह कोठा लिएर बस्थें। पछि आफ्नै घर बनाएपछि कोठा छोडेका थिए। चिनजान भएकाले बालिका हराउँदा उनको घरमा सर्च गर्न नगएको स्थानीयको भनाइ छ। घटनामा प्रहरीको हात रहेको भन्दै स्थानीयले आन्दोलन चर्काका थिए। जिल्ला प्रहरी कार्यालय महोत्तरीका प्रहरी उपरीक्षक टीकाबहादुर केसीका अनुसार घटनाबारे बुझन् उनीहरुलाई जिल्ला तानिएको छ। प्रतिवादी साहसँग ती प्रहरी कर्मचारीहरूको पहिलेदेखि पनि व्यापारी भएको नाताले खानपिन र उठबस हुने गरेको भन्ने कुरा स्थानीयले प्रश्न उठाएपछि प्रहरीले सोधपुछ गर्नका लागि जिल्लामा तानेको हो। गुलाब्सा र सञ्जयको परिवारलाई प्रदेश२ सरकारले जनही ५५ लाख राहत घोषणा गरेको छ। घटना घाइतेलाई ११ लाख राहत दिइने प्रदेश२ सरकारका आन्तरिक मामिला तथा कानुनमन्त्री ज्ञानेन्द्रकुमार यादवले जानकारी दिए। मृतक सञ्जयका दुई छोरी र एक छोरा छन्। उनीहरुको उच्च शिक्षाका लागि प्रदेश सरकारको क्याबिनेटबाट प्रस्ताव लाने मन्त्री यादवले जनाए। शिक्षा, विज्ञान तथा प्रविधिमन्त्री गिरिराजमणि पोखरेलले पनि पीडित परिवारसंग भेटघाट गरेका छन्। शोकाकुल परिवारसँग उनले न्यायका लागि पहल गरिरहेको उनले विश्वास दिलाए।"
ठमेलमा रात्रिकालीन व्यवसाय सञ्चालन गर्न पाउनुपर्ने माग,काठमाडौं : ठमेल क्षेत्रका पर्यटन व्यवसायीले रात्रिकालीन व्यवसाय सञ्चालन गर्न पाउनुपर्ने माग गरेका छन् । कोरोना भाइरसका कारण आठ महिनादेखि बन्द रहेको रात्रिकालीन व्यवसाय सामाजिक मापदण्ड पालना गरी सञ्चालन गर्न पाउनुपर्ने माग गरेका हुन् । ठमेल पर्यटन विकास परिषद्का अध्यक्ष प्रकाशनरसिंह राणाले लामो समयदेखि बन्द रहेको ठमेलको रात्रिकालीन व्यवसाय अब पनि नखोल्ने हो भने रोगलेभन्दा भोकले मर्नुपर्ने अवस्था आउने बताए । ठमेलको रात्रिकालीन व्यवसाय पूर्णरुपमा खोल्नुपर्ने उनको भनाइ छ । अध्यक्ष राणाले ठमेललाई खुलाउनका लागि सम्बन्धित निकायमा ज्ञापनपत्र बुझाउँदासमेत सुनुवाइ नभएकाले ठमेलका व्यवसायी विरोधमा उत्रिनुपरेको बताए। ठमेल खोल्नका लागि सरकाले चाँडो निर्णय गर्नुपर्ने राणाले उल्लेख गरे ।
सिनेमा हल अझै नखोल्न स्वास्थ्य मन्त्रालयको अनुरोध,"काठमाडौं : सिनेमा हल अझै नखोल्न स्वास्थ्य तथा जनसंख्या मन्त्रालयले अनुरोध गरेको छ। स्वास्थ्य मन्त्रालयको नियमित पत्रकार सम्मेलनमा बुधबार मन्त्रालयका प्रवक्ता डा जागेश्वर गौतमले अझै १५ दिन कडाइका साथ लागू गर्न अनुरोध गरेका हुन्। हासम्म जारी गरिएका स्वास्थ्य मापदण्डका विषयमा पुनरावेदन गर्ने र संक्रमणको अवस्थालाई मध्यनजर गर्दै सिनेमा हल, रात्रिकालिन व्यवसायीहरु, धेरै मानिसहरु भेला हुने र जनस्वास्थ्यका मापदण्डहरु उलंघन हुनेखालका संस्था तथा व्यवसायीहरु नखोल्न डागौतमले आग्रह गरे। यसका साथै उनले सभा, सम्मेलन,भेला धर्ना घेराउ जस्ता क्रियाकलाप पनि नगर्ने पनि सुझाए। मंसिर महिनापछि विद्यालय खोल्दा थोरै संख्यामा विद्यार्थीहरु राखेर मात्रै जनस्वास्थ्यका मापदण्ड कडाइका साथ अवलम्बन गरेर मात्र खोल्न र यसका लागि स्वास्थ्य सेवा विभागसँगको समन्वयमा सीसीएमसीलाई लेखि पठाउने स्वास्थ्य तथा जनसंख्या मन्त्रालयले निर्णय गरेको समेत उनले जानकारी दिए।"
एसपीसहित तीन प्रहरी अधिकृत निलम्बित,"काठमाडौं : गृह मन्त्रालयले आचरण विपरीत काम गरेको आरोपमा नेपाल प्रहरीका तीन प्रहरी अधिकृतलाई निलम्बन गरेको छ । निलम्बनमा पर्नेमा प्रहरी उपरीक्षक (एसपी) विमल बस्नेत र रामेश्वरप्रसाद यादव तथा प्रहरी निरीक्षक मेघराजप्रसाद चौरासिया छन् । मन्त्रालयको मङ्गलबारको सचिवस्तरीय निर्णयले तिनलाई निलम्बन गरिएको प्रहरी प्रवक्ता वसन्तबहादुर कुँवरले जानकारी दिए। प्रहरी वरिष्ठ उपरीक्षक कुँवरका अनुसार घटनाका विषयमा अहिले छानबिन भइरहेको र कसुरको मात्रा हेरी कारवाही हुनेछ । तीनै जनामाथि विगतमा कर्णाली प्रदेश ट्राफिक प्रहरी कार्यालयमा रहँदा आचरण विपरीत र गैरव्यावसायिक कार्य गरेको आरोप छ । यादव हाल महानगरीय ट्राफिक प्रहरी महाशाखामा प्रवक्ताका रुपमा, बस्नेत महानगरीय प्रहरी कार्यालय रानीपोखरीमा र चौरासिया इलाका प्रहरी कार्यालय कपिलकोट सिन्धुलीमा कार्यरत छन् । मन्त्रालयका अनुसार उनीहरुले प्रहरी सङ्गठनको छविमा आँच आउने एवं अन्य प्रहरी कर्मचारीलाई असर पुर्याउने किसिमको कार्य गरेको जानकारी प्राप्त भई प्रारम्भिक छानबिन गर्दा आफूलाई सुम्पिएको जिम्मेवारी र दायित्व पूरा नगरेको पाइएको छ । मन्त्रालयले प्रहरी नियमावली,२०७१ विपरीत आचरण, व्यवहार तथा गैरव्यावसायिक कार्य गरेको पुष्टि हुन आएकाले थप जाँचबुझ एवं छानबिन गर्न प्रहरी नियमावली, २०७१ को नियम ११५ को (४) बमोजिम सचिवस्तरको निर्णयअनुसार बढीमा ६ महिनाका लागि निलम्बन गरिएको जनाएको छ । केही दिनअघि मात्रै मन्त्रालयले इलाका प्रहरी कार्यालय मालाखेती कैलालीका प्रहरी नायब उपरीक्षक भरतराज चौधरीलाई पनि निलम्बन गरेको थियो ।"
राउटेलाई उधारो आश्वासन,"दैलेख : प्रदेश सरकारले दिने भनेको थप भत्ता नपाएपछि राउटेले असन्तुष्टि व्यक्त गरेका छन्। गत कात्तिक ८ गते कर्णालीका मुख्यमन्त्री महेन्द्रबहादुर शाहीले राउटेलाई थप दुई हजार रुपैयाँ भत्ता प्रदान गर्ने घोषणा गरेका थिए। सुर्खेतको चिङहाड गाउँपालिका४ मा बसोबास गर्दै आएका राउटे समुदायको बस्तीमै पुगेर उनले मासिक दुई हजार रुपैयाँ भत्ता दिने प्रतिबद्धता जनाएका थिए। सामाजिक विकासमन्त्री दल रावल, भूमि व्यवस्था, कृषि तथा सहकारी मन्त्री विमला केसी, गुराँस गाउँपालिकाका अध्यक्ष खेमराम ओलीसँगै पुगेका मुख्यमन्त्री शाहीले यस्तो घोषणा गरेका थिए। तर, हालसम्म दिने भनिएको भत्ता नआएको राउटेको गुनासो छ। हाल संघीय सरकारले प्रतिराउटे मासिक तीन हजार रुपैयाँ भत्ता उपलब्ध गराउँदै आएको छ। प्रदेश सरकारले घोषणा गरेको रकम नपाएको भन्दै राउटे मुखिया सूर्यनारायण शाहीले भने, मुख्यमन्त्रीले भनेपछि अब पाँच हजार भत्ता आउँछ होला भनेर ढुक्क थियौं, तर आएन। प्रदेशले दिने भत्ता नआए पनि राउटेले संघीय सरकारमार्फत पाउने तीन हजार रुपैयाँ भत्ता भने बुझेका छन्। हाल सुर्खेतको मटेलाखोला किनारको तामाखानीमा रहेको राउटे बस्तीमा पुगेर गुराँस गाउँपालिकाले भत्ता वितरण गरेको हो। राउटे समुदायका सदस्यहरूलाई कात्तिक महिनाको प्रतिव्यक्ति तीन हजारका दरले भत्ता वितरण गरिएको गुराँस गाउँपालिका८ का वडाध्यक्ष पूर्णबहादुर ओलीले बताए। फिरन्ते जीवनयापन गर्दै आएका राउटे समुदायका व्यक्तिलाई गुराँस गाउँपालिकाले स्थायी ठेगाना भएको परिचयपत्र वितरण गरेर गाउँपालिकामार्फत भत्ता दिँदै आएको छ।"
तनहुँको बुल्दी पुल क्षेत्रमा निषेधाज्ञा,"दमौली : तनहुँ प्रशासनले व्यास १ को मोटरेबल पुल निर्माण भएको क्षेत्रमा निषेधाज्ञा जारी गरेको छ । मध्याह्न १२ बजेबाट लागू हुने गरी साँझ ६ बजेसम्म पुल र आसपासका क्षेत्रमा निषेधाज्ञा जारी गरिएको प्रजिअ सागर आचार्यले बताए । 'पुलको उद्घाटनका पक्ष र विपक्षमा झडप हुने देखिएकाले निषेधाज्ञा गर्ने सुरक्षा समितिको निर्णय भएको छ,' उनले भने । तालघरे र दुम्सी जोड्ने पुलको दिउँसो कांग्रेस वरिष्ठ नेता रामचन्द्र पौडेलबाट उद्घाटन तय भएको थियो । तर, प्रशासनले भने पुलको उद्घाटन रोक्न भनेको थियो । झडप र तनाव हुन नदिन निषेधाज्ञा जारी गरेपनि पृथ्वी राजमार्गको यातायात आगमनमा समस्या नहुने प्रजिअ आचार्यले बताए । त्यस क्षेत्रमा सशस्त्र र जनपथ प्रहरी परिचालन गरिएको छ ।"
सुनको मूल्य फेरि ५०० ले बढ्यो,काठमाडौं : स्थानीय बजारमा सुनको मूल्य प्रतितोला ५०० ले बढेको छ। छापावाला सुन मङ्गलबारका तुलनामा प्रतितोला ५०० ले वृद्धि भएर ९१ हजारमा कारोवार भइरहेको नेपाल सुनचाँदी व्यवसायी महासंघले जनाएको छ। छापावाला सुन मङ्गलबार प्रतितोला ९० हजार ५०० रुपैयाँमा कारोवार भएको थियो । सोमबारको तुलनामा बुधबार आइपुग्दा प्रतितोला एक हजारले वृद्धि भएको हो । यस्तै तेजाबी सुनसमेत प्रतितोला ५०० ले वृद्धि भएको नेपाल सुनचाँदी व्यवसायी महासङ्घले जनाएको छ । प्रतितोला ९० हजार ५० मा मङ्गलबार कारोवार भएको तेजाबी सुन बुधबार भने ९० हजार ५५० मा कारोवार भएको छ । यस्तै चाँदी प्रतितोला एक हजार १८५ मा कारोवार भएको छ । चाँदी प्रतितोला एक हजार १५५ मा मङ्गलबार कारोवार भएको थियो । चाँदी प्रतितोला ३० रुपैयाँले वृद्धि भएको छ ।
७५ हजार घुससहित इन्जिनियर पक्राउ,काठमाडौं : नुवाकोट बेलकोटगढी नगरपालिकामा कार्यरत इन्जिनियर पर्वत पौडेल पक्राउ परेका छन्। उनलाई सेवाग्राहीसँग घर निर्माण सम्पन्नको प्रमाणपत्र दिने प्रयोजनका लागि घुस माग गरिरहेको भन्ने सूचनाका आधारमा अख्तियार दुरुपयोग अनुसन्धान आयोगको टोलीले पक्राउ गरेको हो। उनले सेवाग्राहीसँग लिएको ७५ हजार रुपैयाँ होटल व्यवसायी नारायणप्रसाद भट्टलाई बुझ्न लगाएका थिए। सोही अवस्थामा पौडैल र भट्ट दुवैजनालाई पक्राउ गरेको अख्तियारका प्रवक्ता तारानाथ अधिकारीले जनाएका छन्। उनका अनुसार घटनाबारे थप अनुसन्धान भइरहेको छ।
पशुपतिमा राखियो दाउराबाट शव जलाउने मेसिन,"काठमाडौं : संस्कृति, पर्यटन तथा नागरिक उड्ययनमन्त्री योगेशकुमार भट्टराईले विश्वभरका धार्मिक पर्यटकलाई पशुपति क्षेत्रमा भित्र्याउने गरी विकास निर्माणका काम अघि बढाउन लागिएको बताएका छन्। पशुपति क्षेत्र विकास कोष र एभरेष्ट बैंकले बुधबार संयुक्त रुपमा आयोजना गरेको वातावरणमैत्री शवदाहगृह हस्तान्तरणका अवसरमा उनले प्रस्तावित गुरुयोजनालाई अन्तिमरुप दिन मन्त्रालयले प्राविधिक समिति गठन गरेको जानकारी दिए। समितिले स्थानीयवासीलगायत सरोकार निकायसँग छलफल गरी तीन महिनाभित्र मन्त्रालयमा प्रतिवेदन बुझाउनुपर्ने छ । 'मन्त्रिपरिषद्ले स्वास्थ्य सुरक्षाका विधि अपनाएर धार्मिक, सांस्कृतिक सम्पदालाई खुला गर्ने निर्णय गरेको छ, कोरोना सङ्क्रमण नफैलने गरी कोषले दर्शनार्थीलाई मन्दिर प्रवेश गराउनेछ, उनले भने। कोषका सदस्य सचिव डा प्रदीप ढकालले पशुपति क्षेत्रमा शवदाह गर्नेको सङ्ख्या बढ्न थालेकाले विभिन्न सङ्घसंस्थासँगको सहकार्यमा शवदाहगृह बढाउन लागिएको बताए। थपियो वातावरणमैत्री शवदाह गृह वातावरणमैत्री शवदाहगृहमा १०० देखि १५० केजी दाउरामा शव जलाउन सकिने छ । हाल भष्मेश्वर र आर्यघाटमा शव जलाउँदा कम्तीमा ४०० केजी दाउरा लाग्ने गरेको कोषका कार्यकारी निर्देशक डा घनश्याम खतिवडाले जानकारी दिए। बैंकले ७५ लाखको लागतमा शवदाहगृह निर्माण गरी बुधबार कोषका सदस्य सचिव ढकाललाई हस्तान्तरण गरेको हो । शवदाहगृह हस्तान्तरण गर्दै बैंकका प्रमुख कार्यकारी अधिकृत जिके नेगीले कम दाउरा लाग्ने र वातावरणमैत्री भएकाले यसको माग देशभर भइरहेको बताए। बैंकले यसअघि पोखरा र भैरहवामा पनि यस्तै शवदाहगृह निर्माण गरी प्रदेश सरकारलाई हस्तान्तरण गरिसकेको जनाइएको छ । यो शवदाहगृहमा शव जलाउन पनि कम समय लाग्नेछ । एकदेखि सवा घण्टामा शव जलाइसकिने कोषले जनाएको छ । भष्मेश्वरघाटतिर भने एउटा शव जलाउन कम्तीमा पनि तीन घण्टा लाग्छ । यो यन्त्रमा शवदाहबाट निस्कने धुवाँ भिजेको चिम्नी हुँदै जाने व्यवस्था मिलाइएकाले बाहिर पुग्नुअघि नै शुद्धीकरण भइसक्ने बैंकका प्रमुख कार्यकारी अधिकृत नेगीले बताउनुभयो । पशुपति क्षेत्रको आर्यघाट र भष्मेश्वर घाटमा गरी १८, विद्युतीय शवदाह गृहमा दुई, वातावरणमैत्री एक गरी तीनवटा शवदाहगृह सञ्चालनमा छन् । विद्युतीय शवदाहगृहमा एउटा यन्त्र थप्ने तयारी भइरहेको कोषले जनाएको छ । कोभिड१९ बाट निधन भएकाको शव विद्युतीय शवदाहगृहमा जलाउने गरिएको छ । आजैदेखि सञ्चालनमा आएको वातावरणमैत्री शवदाह गृहमा पनि कोभिड १९ बाट निधन भएकाको शव जलाउने तयारी भएको कोषले जनाएको छ ।रासस"
के हो तनहुँको बुल्दी पुल विवाद ?,"दमौलीः तनहुँ प्रशासनले व्यास १, १० र ११ जोड्ने बुल्दी खोलामाथि निर्मित पुलको उद्घाटन बुधबार तय भएको थियो। उद्घाटन कार्यक्रममा विरोध हुने देखिएपछि निषेधाज्ञा जारी गरेको छ । पुलको उद्घाटन कांग्रेस वरिष्ठ नेता रामचन्द्र पौडेलले गर्ने कार्यक्रम थियो। उनी दुई दिनयता गृह जिल्लामा छन् । पुलको उद्घाटन पौडेलबाट हुन नदिन नेकपा नेतृत्वले विरोध गरेको थियो । दमौलीमा नेकपाको युवा मोर्चाले प्रदर्शन थालेको तथा निर्माण उपभोक्ताले उद्घाटन गरिछाड्ने भनेपछि प्रशासनमा बसेको सुरक्षा समितिको बैठकले झडप हुन नदिन भन्दै निषेधाज्ञा आदेश गरेको छ । आदेशमा पुल निर्माण भएको व्यास १ र ११ आसपासको क्षेत्रमा मध्याह्न १२ देखि साँझ ६ बजेसम्म निषेधाज्ञा आदेश छ । पुलको इतिहास तत्कालीन जिविसको एसएनआरटिपी परियोजनाअन्र्तगत निर्मित पुल २०७३ वैशाखबाट निर्माण सुरु भएर २०७५ कार्तिकमा सकिएको थियो । पुल बने पनि पक्की बाटो लगायतका संरचना बनिनसकेकाले उद्घाटन नभएको उपभोक्ता समितिका अध्यक्ष खड्गबहादुर अधिकारीले बताए । दुई करोड ५४ लाख रुपैयाँमा निर्मित पुलको निर्माण पोहोर साल नै सकिएको थियो । तर पुलको उद्घाटन भने भएको थिएन । कांग्रेस कार्यकर्ताको बाहुल्यता रहेको निर्माण उपभोक्ता समितिले आफ्ना नेता गृहजिल्ला आएका बेला उनीबाटै पुल उद्घाटन गराउन चाहेको थिए। 'पुल ल्याउनमा उहाँको योगदान भएकाले सर्वसम्मत निर्णय गरेर पुल उद्घाटन गराउन लागेका हौं, 'अनुगमन संयोजक ईश्वर पौडेलले भने,'जसरी पनि कार्यक्रम हुन्छ ।' तर प्रमुख जिल्ला अधिकारी सागर आचार्यले प्रदेशको भौतिक पूर्वाधार मन्त्रालयबाट पत्र आएकाले हाल कार्यक्रम नगर्नु भनेको तर झडप नै हुने अवस्था आएपछि निषेधाज्ञा जारी गर्नु परेको बताए । नेकपाको युवा भ्रातृ संगठनले दमौलीमा उद्घाटनको विरोधमा र्याली पनि गरेको थियो । हाल पौडेललाई जितेर निर्वाचित प्रतिनिधिसभा सदस्य नेकपा नेता कृष्णकुमार श्रेष्ठ र वरिष्ठ नेता पौडेल दुवै गृहजिल्ला छन् । नेकपा श्रेष्ठबाट पुलको उद्घाटन गराउन चाहन्थ्यो भने कांग्रेस पौडेलबाट । मंगलबार पौडेलले मास्दी घाटमा व्यास १४ र ऋषिङ ३ जोड्ने सेती पुलको पनि उद्घाटन गरेका थिए । यसको उद्घाटनमा पनि श्रेष्ठको चाहना भएपनि कांग्रेसको बाहुल्यता रहेको दुवै तहका प्रतिनिधिले पौडेलबाट उद्घाटन गराएपछि दुवैबीचको द्वन्द्वको छाप कार्यकर्ता तहमा देखिएको हो । बिहानैदेखि सुरक्षा कडा प्रशासनले बिहानैदेखि दमौली र आसपासको क्षेत्रमा सुरक्षा कडा पारेको छ । कांग्रेस र नेकपा दुवैले शक्ति प्रदर्शन गर्न लागेपछि जनपथ र सशस्त्र सुरक्षाकर्मी परिचालन गरिएको छ । तनहुँको बुल्दी पुल क्षेत्रमा निषेधाज्ञा"
त्रिवि सेवा आयोगको परीक्षा पुनःविवादमा,"काठमाडौं : त्रिभुवन विश्वविद्यालय सेवा आयोगले विभिन्न अध्ययन संस्थान र सङ्कायका लागि लिएको उपप्राध्यापक पदको परीक्षासम्बन्धी विवाद अदालतमा पुगेको छ । नतिजाप्रति असन्तुष्ट २६ उम्मेदवारले उत्प्रेषणको आदेशबाट गत कात्तिक २६ गते आयोगले प्रकाशन गरेको नतिजा खारेजीको मागसहित सर्वोच्च अदालतमा रिट निवेदन दिएका छन् । समस्या समाधानका लागि आयोगलाई पटकपटक गरिएको आग्रहको सुनुवाइ नभएकाले अदालतमा जानुपरेको परीक्षार्थीले जनाएका छन् । आयोगको गत कात्तिक २६ गतेको सूचनामा चिकित्साशास्त्र, इञ्जिनीयरिङ, कृषि तथा पशु विज्ञान, विज्ञान तथा प्रविधिअध्ययन संस्थान, मानविकी तथा सामाजिक शास्त्र, शिक्षाशास्त्र, व्यवस्थापन सङ्कायका २४० परीक्षार्थीको परीक्षा आयोगको निर्णयानुसार रद्द गरिएको जनाइएको थियो । आयोगबाट २०७६ कात्तिक २८ देखि २०७६ पुस २ गतेसम्म सञ्चालित विभिन्न अध्ययन संस्थान र सङ्कायका उम्मेदवारको परीक्षामा मर्यादाविपरीत अनियमित कार्य भएको जनाउँदै उत्तरपुस्तिका र परीक्षा रद्द गरिएको थियो । उत्तरपुस्तिकालाई विधिविज्ञान प्रयोगशालामा परीक्षण गराई प्राप्त अङ्कका आधारमा नतिजा प्रकाशन गरी पदपूर्तिको प्रक्रिया अघि बढाउन मागसहित यही मङ्सिर १४ गते रिट निवेदन दायर गरिएकामा अदालतले विश्वविद्यालयका पदाधिकारीलाई बोलाएर सुनुवाइको मिति तय गर्न बाँकी छ । समाजशास्त्र विषयमा नेपाल विद्याभूषणप्राप्त उम्मेदवार अञ्चला चौधरीले आयोगले गर्दै नगरेको गल्ती देखाई आफूहरुको परीक्षा रद्द गर्ने सूचना प्रकाशन गर्नु न्यायोचित नभएको बताउनुभयो । आफ्नो समूहका सर्वोत्कृष्ट विद्यार्थीसमेत र लामो समय अध्यापनरतहरुको लिखित परीक्षा रद्द गरी आयोगले अन्याय गरेकाले अयोग्य भनिएका र सफल उम्मेदवारबीचको प्राप्ताङ्कको फरक विवरण पाउन माग गरिएको परीक्षार्थी कपिल खनालले जानकारी दिए। आफ्नो समूहमा इएनटी विषयमा सर्वोत्कृष्ट डा कृपा डङ्गोलले नभएको गल्ती देखाएर सफल हुने सम्भावित उम्मेदवारलाई पाखा लगाउने कोशिस भएको आरोप लगाए भने वायोकेमेष्ट्रिीमा सर्वोत्कृष्ट रञ्जीत ठाकुरले धेरै राम्रो भएको विषयको जाँचको उत्तरपुस्तिका रद्द गरिएको जनाउँदै यो कार्य उपयुक्त नभएको प्रतिक्रिया दिए। मनोविज्ञान विषयमा अध्यायपकका लागि परीक्षा दिएका डानरेन्द्रसिंह ठगुन्नाले आफूहरुको समूहमा एक स्थानका लागि गरिएको विज्ञापनमा १८ जनाले आवेदन र ११ जनाले परीक्षा दिएकामा कुनै पनि उम्मेदवार सफल नभएको नतिजा आउनु आश्चर्यको विषय भएको बताउनुभयो । सो समूहका परीक्षार्थीले भने आयोगविरुद्ध कानूनी चुनौती दिएका छैनन् । त्रिविको स्वायत्त निकाय सेवा आयोगका कार्यालय प्रमुख केदारनाथ ढकालद्वारा कात्तिक २६ गते जारी सूचनामा उत्तरपुस्तिकामा मर्यादाविपरीत परीक्षकलाई आफ्नो पहिचान खुलाउने गरी तोकिएको ठाउँभन्दा अन्यत्र आफ्नो नामरोल नंफोन नं लेखी परीक्षाको मर्यादा उल्लङ्घन गरिएको थियो । केहीले परीक्षा कक्षमा अनियमितता गरेकाले परीक्षा रद्द गरिएको उल्लेख छ । प्रमुख ढकालले भने रिट निवेदनबारे आफूहरुलाई जानकारी नभएको राससलाई बताए। गत कात्तिक २७ गते जारी सूचनामा खुला प्रतियोगिताअन्तर्गत विज्ञापन नं २२६ ९२०७५०७६० को कृषि अर्थशास्त्र विषयको परीक्षामा अघिल्लो दिनको सूचनामा त्रुटि भएको जनाउँदै संशोधन गरिएको जनाइएको थियो । आयोगका नतिजामा विगतमा पनि अनियमितताका घटना सार्वजनिक भई अख्तियार दुरुपयोग अनुसन्धान आयोगले छानबिन गरी विशेष अदालतमा मुद्दा दायर गरेपछि २०७६ असार १९ मा तत्कालीन अध्यक्ष चैतन्य शर्मा, सदस्य सचिव परशुराम कोइराला, सदस्य चिन्तामणि पोखरेलसहित नौजना निलम्बनमा परेका थिए। उनीहरुलाई प्राप्ताङ्क केरमेट गरी परिवर्तन गराएको र नातेदार परीक्षार्थीलाई उत्तीर्ण बनाउन प्रयास गरेको आरोप लगाइएको थियो । रासस"
उपत्यकामा थपिए ७२३ जना कोरोना संक्रमित,"काठमाडौं : काठमाडौं उपत्यकामा थप ७२३ जनामा कोरोना भाइरस (कोभिड१९) संक्रमण देखिएको छ। विभिन्न प्रयोगशालामा गरिएको परीक्षणमा काठमाडौंमा ५३१, भक्तपुरमा ५८ र ललितपुरमा ६१ जनामा संक्रमण भएको स्वास्थ्य तथा जनसंख्या मन्त्रालयका प्रवक्ता डा जागेश्वर गौतमले जानकारी दिए। पछिल्लो २४ घण्टामा १४ सय ९० जना कोरोना भाइरस (कोभिड१९) संक्रमित थपिएका छन्। स्वास्थ्य तथा जनसंख्या मन्त्रालयका अनुसार बुधबार देशभरै थपिएका १४ सय ९० सहित संक्रमितको संख्या २ लाख ३६ हजार २४६ पुगेको छ। १६ हजार ५४७ कोरोनाका सक्रिय संक्रमित छन्। यस्तै मन्त्रालयका अनुसार बुधबार १५ सय ६७ जना डिस्चार्ज भएका छन्। योसहित निको हुनेको संख्या २ लाख १८ हजार १६१ पुगेको छ। यस्तै आज कोरोनाबाट थप ९ जनाको मृत्यु भएको छ। हालसम्म कोरोनाबाट मृत्यु हुनेको संख्या १५ सय ३८ पुगेको छ। देशभर क्वारेन्टिनमा ६०५ जना रहेका छन् भने संस्थागत आइसोलेसनमा ५ हजार ६०८ र होम आइसोलेसनमा १० हजार ७४१ जनाको उपचार भइराखेको छ। मन्त्रालयका अनुसार ३६५ जनाको आइसीयू र ६४ जनाको भेन्टिलेटरमा उपचार भइरहेको छ।"
श्रीमतीको मृत्यु भएको २४ घण्टा नबित्दै श्रीमान्को मृत्यु,मंगलबारे : श्रीमतीको मृत्यु भएको २४ घण्टा नबित्दै इलाममा श्रीमान्को मृत्यु भएको छ । महेन्द्र रत्न बहुमुखी क्याम्पसमा कार्यरत डबलसिंह मगरको मंगलबार राति मृत्यु भएको हो । उनकी श्रीमती अम्बिकाको १५ गते मृत्यु भएको थियो । फाकफोकथुम गाउँपालिका४ का डबलसिंह कोरोना पोजेटिभ भएपछि विराटनगरको नोबेल अस्पतालमा उपचाररत थिए। स्वास्थ्यमा समस्या देखिएपछि विराटनगरको नोबेल अस्पतालमा उपचार गराइरहेका डबलसिंहको मङ्सिर ८ गते भ्यान्टिलेटरमा राखेर उपचार हुँदै आएको थियो । सोही दिन उनको स्बाव सङ्कलनको रिर्पोट पोजेटिभ आएको थियो । उपचाररत मगरलाई मङ्सिर १३ भ्यान्टिलेटरबाट निकालिए पनि १५ गते श्वासप्रश्वासमा समस्या र धड्कन अनियन्त्रित भएपछि अस्पतालले श्रीमतीलाई सुनाएको थियो । अस्पतालबाट आफ्ना श्रीमान्को खबर सुनेपछि अप्ठेरो महसुस गरेको श्रीमतीलाई पनि उपचारका लागि अस्पताल पुर्याउँदै गर्दा मृत्यु भएको बताइएको छ । उपचाररत पुरुषको पहिले कोरोना सङ्क्रमण पोजेटिभ थियो गत १५ गते पुनः गरिएको स्बाव परीक्षणको रिर्पोट आइनसकेको स्वास्थ्य कार्यालय इलामका स्रोत व्यक्ति विमल बरालले बताए। श्रीमतीको हर्टअट्याकका कारण मृत्यु भएको बताइएको छ । रासस
किन पाएन मध्यपुर थिमि नगरपालिकाले नयाँ प्रशासकीय प्रमुख ?,"भक्तपुर : भक्तपुरको मध्यपुर थिमि नगरपालिका कार्तिक ७ गतेदेखि प्रमुख प्रशासकीय अधिकृतविहीनको अवस्थामा रहेको छ। नगरपालिकामा प्रमुख प्रशासकीय अधिकृत नभएको भने होइन। बहालवाला प्रमुख प्रशासकीय अधिकृत उद्धवप्रसाद रिजाल अझै मध्यपुर थिमि नपाको प्रशासकीय प्रमुख हुन्। उनी आफै मध्यपुर थिमि नपा छाडेर गएका पनि छैनन्। तर नपाका काम गर्न दिइएको छैन। नपाको सबै कामबाट उनलाई अलग्ग गरिएको छ। पहुँच दिइएको छैन। संघीय मामिला तथा सामान्य प्रशासन मन्त्रालयले रिजाललाई फिर्ता लिएको पनि छैन। सामान्यले रिजाललाई तानेर नयाँ पठाएको पनि छैन। कर्मचारी अभाव भएकाले मन्त्रालयले मध्यपुर थिमि नपामा रिजालले नै काम गरोस् भन्ने चाहिरहेको छ। मध्यपुर थिमि नपाको विकसित घटनाबारे सामान्यका अधिकांश कर्मचारीहरु जानकार भएकाले तत्काल यहाँ आउन कोही तयार पनि देखिएका छैनन्। मन्त्रालयले प्रस्ताव गरेका कर्मचारीले नै विवादको चरमोत्कर्षको अवस्थामा मध्यपुर थिमि गएर काम गर्न नसकिने बताउँदै आएका छन्। त्यसैले पनि मन्त्रालयले रिजाललाई नै काममा फर्काउन चाहेको थियो। रिजाल आफैले पनि मेयर तथा नगर कार्यपालिकाले सहजीकरण गरे काम गर्न कुनै समस्या नभएको बताउँदै आएका छन्। तर मेयर मदनसुन्दर श्रेष्ठसहित नपाका बहुमत कार्यपालिका सदस्य रिजाललाई फेरि काम गराउने पक्षमा छैनन्। उनीहरुले प्रमुख प्रशासकीय अधिकृत रिजालकै कारण नपा डेडलकको अवस्थामा रहेको निष्कर्ष निकालेका छन्। त्यसैले डेडलक थप लम्बिए पनि रिजालमार्फत काम लिन आफूहरु तयार नभएको मध्यपुर थिमि नपा वडा नं १ का अध्यक्ष सुरज खड्का बताउँछन्। नपाकी उपमेयर अञ्जनादेवी मधिकर्मीसहित ८ जना कार्यपालिका सदस्य भने मन्त्रालयले तत्काल नयाँ प्रमुख प्रशासकीय अधिकृत पठाउन नसकिने स्पष्ट गरिसकेकाले रिजालमार्फत नै नपाको डेडलक फुकाउनुपर्नेमा जोड दिँदै आएका छन्। उनीहरुले छिटोभन्दा छिटो डेडलक फुकाउन तत्काल नगर कार्यपालिकाको बैठक बोलाउन मेयरसँग मागसमेत गरिसकेका छन्। तर मेयर श्रेष्ठको घमन्डी र दम्भी स्वभावको कारण सहज निकासको अवस्था हुँदा पनि नपाको डेडलक लम्बिएको उपमेयरसहितका कार्यपालिका सदस्यहरुले बताउँदै आएका छन्। मेयर श्रेष्ठ र प्रमुख प्रशासकीय अधिकृत रिजालबीच भएको विवाद उत्कर्षमा पुगेपछि कार्तिक ७ गतेदेखि मध्यपुर थिमि नपा डेडलकको अवस्थामा रहँदै आएको छ। मेयर श्रेष्ठले रिजाललाई मन्त्रालय फिर्ता पठाएको भन्दै पत्रकार सम्मेलनमार्फत सार्वजनिक गरेका थिए। मेयर श्रेष्ठले एकलौटी ढंगले रिजाललाई फिर्ता पठाएकोलाई मन्त्रालयले नमानेपछि कार्तिक २३ गते कार्यपालिकाको बैठक बसेको थियो। उक्त बैठकको बहुमत १९ सदस्यमध्ये ११ जनाले प्रमुख प्रशासकीय अधिकृत रिजाललाई फिर्ता गरेर नयाँ ल्याउने निर्णय गरेको थियो। तैपनि मध्यपुर थिमिले नयाँ प्रमुख प्रशासकीय अधिकृत पाएको छैन। नपामा नयाँ प्रमुख प्रशासकीय अधिकृत पठाइदिन मेयर श्रेष्ठले सहरी विकासमन्त्री कृष्णगोपाल श्रेष्ठमार्फत समेत मन्त्रालयमा दबाब दिइसकेका छन्। सत्तारुढ नेकपा (नेकपा) बाट निर्वाचित मेयर श्रेष्ठले प्रदेश र संघ सबैतिर आफ्नै पार्टी सरकारमा रहेकाले सामान्य प्रशासन मन्त्रालयले तत्काल नयाँ प्रमुख प्रशासकीय अधिकृत पठाउने विश्वास गरेका थिए तर डेढ महिना बित्दा पनि मेयर श्रेष्ठ नयाँ प्रमुख प्रशासकीय अधिकृत ल्याउन सफल भएका छैनन्। सहरी विकासमन्त्री श्रेष्ठको दबाबले काम नगरेपछि मेयर श्रेष्ठले उपत्यका मेयर फोरमका अध्यक्ष एवं काठमाडौं महानगरपालिकाका मेयर विद्यासुन्दर शाक्यमार्फत समेत मन्त्रालयमा दबाब दिए। शाक्यले आफ्नोमात्रै बल नपुग्नेदेखि मन्त्रिपरिषद्का कार्यालयमार्फत समेत मध्यपुर थिमि नपामा प्रमुख प्रशासकीय अधिकृत पठाइदिन मन्त्रालयमा दबाब दिन लगाए। मन्त्रिपरिषद्को कार्यालयमार्फत दबाब दिँदा पनि मध्यपुर थिमि नपाले नयाँ प्रमुख प्रशासकीय अधिकृत पाउन सकेको छैन। मेयर श्रेष्ठ भने प्रधानमन्त्री केपी शर्मा ओली मातहतको मन्त्रिपरिषद् कार्यालको दबाब गएपछि मन्त्रालयले नपामा तत्काल प्रमुख प्रशासकीय अधिकृत पठाउनेमा ढुक्क थिए। त्यसैले मेयर श्रेष्ठले डेढ महिनादेखि डेडलक भए पनि नपामा आकाश खस्दैन, जमिन भाँसिँदैन भन्दै हिँडेका थिए। उनले प्रमुख प्रशासकीय अधिकृत आउनेबित्तिकै नपाको डेडलक अन्त्य हुने दावी गर्दै आएका थिए। तर उनको दावी गएको महिनादिनदेखि झूटो सावित हुँदै आएको छ। मेयर श्रेष्ठले प्रमुख प्रशासकीय अधिकृतले मन्त्रालयबाट रमाना लिएर आइसकेको भन्दै आएका थिए। उनको उक्त भनाइ सार्वजनिक भएको हप्तादिनपछि नै मन्त्रालयका प्रवक्ता बसन्त अधिकारीले कर्मचारी अभावको कारण मध्यपुर थिमिमा प्रशासकीय अधिकृत पठाउन दुई हप्ता लाग्ने स्पष्ट पारेका थिए। भित्री कारण बाहिर देखिएजस्तो छैन मन्त्रालयमा कर्मचारी अभावको कारण मध्यपुर थिमि नपाले नयाँ प्रमुख प्रशासकीय अधिकृत नपाएको जस्तो बाहिर देखिए पनि भित्री कारण भने अर्कै रहेको छ। सहरी विकासमन्त्री श्रेष्ठ, उपत्यका मेयर फोरमका अध्यक्ष एवं काठमाडौं महानगरका मेयर शाक्य र मन्त्रिपरिषद्को कार्यालयबाट दबाब दिँदा पनि मध्यपुर थिमि नपाले जाबो एकजना प्रशासकीय प्रमुख नपाउनु सामान्य कुरा नभएको सामान्य प्रशासन मन्त्रालयका उच्चपदस्थ कर्मचारीहरु बताउँछन्। उनीहरुका अनुसार मध्यपुर थिमि नपामा प्रशासकीय प्रमुख पठाउन जति दबाब छ, त्यत्ति नै दबाब नपठाउन छ। पठाउनुपर्ने र नपठाउनुपर्ने शक्तिको दबाब ठेग्न सामान्यका सचिव एकनारायण अर्याललाई हम्मेहम्मे भइरहेको छ। दुईतिरको दबाब झेल्दै आएका सचिव अर्याललाई पनि ३ वर्षमा ४ जना प्रमुख प्रशासकीय अधिकृतलाई अपमानित गरेर फर्काउने मेयर श्रेष्ठ र जनप्रतिनिधिहरुलाई सबक सिकाउने मेसो पनि मिलेको मन्त्रालय स्रोत बताउँछ। सबैजसो प्रमुख प्रशासकीय अधिकृत मेयर श्रेष्ठसँगको विवादले सरुवा हुनुपर्ने बाध्यता देखियो, उक्त स्रोतले भन्यो, हिजो मेयर श्रेष्ठले भन्नेबित्तिकै पुरानोलाई फिर्ता गरेर नयाँ पठाउँदा एउटै गल्ती बारम्बार दोहोरियो। अहिले पनि तत्काल नयाँ पठाउँदा उनी पनि फेरि त्यसैगरी फिर्ता नहोला भन्न सकिन्न। त्यसैले देशभरका ७ सय ५३ वटा स्थानीय तह हेर्नुपर्ने मन्त्रालयले मध्यपुर थिमि नपा एउटालाई मात्रै प्राथमिकता दिएर हेर्न नसकिने भनेर प्रवक्ता अधिकारीले स्पष्ट पारेका थिए। मेयर श्रेष्ठले मन्त्रालयले समायोजन गरेर मध्यपुर थिमि पठाएका २२ जना सरकारी कर्मचारीलाई हाजिर नगराएर फिर्ता पठाएको घटनाले समेत यसपटक नयाँ प्रमुख प्रशासकीय अधिकृत पठाउन ढिलाइ गर्न सघाउ पुर्याएको मन्त्रालय स्रोत बताउँछ। त्यसमाथि मध्यपुर थिमिमा आउने नयाँ प्रशासकीय अधिकृत बहालवाला प्रमुख प्रशासकीय अधिकृत रिजाल, पूर्वप्रमुख प्रशासकीय अधिकृतद्वय कमल ज्ञवाली र महेश बरालका साथीसम्बन्धी वा ब्याजी पर्ने गरेका छन्। मेयर श्रेष्ठले लगाए सांसद बस्नेत र ३ जना अधिकृतलाई दोष हरप्रयास गर्दा पनि नयाँ प्रमुख प्रशासकीय अधिकृत पाउन नसकिएपछि मेयर श्रेष्ठले नै मध्यपुर थिमिमा प्रशासकीय प्रमुख नपठाउन भूमिका खेल्नेहरुको नामै लिएर आरोप लगाउन थालेका छन्। उनले भक्तपुर निर्वाचन क्षेत्र नं २ संघीय सांसद महेश बस्नेत, बहालवाला प्रमुख प्रशासकीय अधिकृत रिजाल र पूर्वअधिकृतद्वय ज्ञवाली र बराललाई दोष दिएका छन्। संघीय सांसद बस्नेत नेकपा (नेकपा) का केन्द्रीय सदस्यसमेत हुन्। उनी प्रधानमन्त्री ओलीका विश्वास पात्रसमेत हुन्। नेकपा (नेकपा) भक्तपुरका नेताहरुका अनुसार प्रम ओलीले बस्नेतसँग सल्लाह नगरी वा उनको सहमतिविना भक्तपुरमा कुनै काम वा कदम चालिँदैन। तर मेयर श्रेष्ठको सांसद बस्नेतसँग कुरा मिल्दैन। मध्यपुर थिमि नपा सांसद बस्नेतकै निर्वाचन क्षेत्रभित्र पर्छ तर मेयर श्रेष्ठले सांसद बस्नेतलाई टेरपुच्छर नै लाउँदैन। जसले गर्दा सांसद बस्नेतलाई पनि मेयर श्रेष्ठलाई ठेगान लगाउने मौका मिलेको नेकपाका भक्तपुर नेताहरु बताउँछन्। पूर्वप्रमुख प्रशासकीय अधिकृत ज्ञवाली भक्तपुरकै सूर्यविनायक नपामा कार्यरत छन्। त्यसैले उनले मध्यपुर थिमि नपामा पछिल्लोपटक विकास भइरहेको सबै घटनामा चासो दिइरहेको मेयर श्रेष्ठले मुखै फोरेर बताउँदै आएका छन्। अर्का पूर्वप्रमुख प्रशासकीय अधिकृत बराल भने उपत्यका बाहिर छन्। तैपनि उनले मध्यपुर थिमि नपाको सन्दर्भमा चलखेल गरिरहेको मेयर श्रेष्ठको बुझाइ रहेको छ। मध्यपुर सञ्चार समाजको मंसिर १३ गते सम्पन्न नवौ साधारणसभामा नपामा काम गरिसकेका ३ प्रमुख प्रशासकीय अधिकृतहरुप्रति व्यंग्य गर्दै मेयर श्रेष्ठले भनेका थिए, मध्यपुर थिमि नगरपालिकाका कामलाई कसरी अवरोध गर्न सकिन्छ भनी लाग्ने ३ जना प्रमुख प्रशासकीय अधिकृतमध्ये एक जना मनोहरापारि, अर्को एकजना हनुमन्तेपारि र थप एकजना भ्यालीपारि रहेका छन्।"
"फिदिममा बोलेरो दुर्घटना, एकको मृत्यु, दुईजना घाइते",फिदिम : पाँचथर सदरमुकाम फिदिमदेखि जोरसालतर्फ जाँदै गरेको बा १९ च ५७३६ नम्बरको बोलेरो फिदिम नगरपालिका ४ चुम्देन चोकमा दुर्घटना हुँदा एकजनाको मृत्यु भएको छ । बोलेरोमा सवार दुईजना गम्भीर घाइते भएका छन् । दुर्घटनामा परी फिदिम नगरपालिका १ का २० वर्षीय अजुर्न संकरको घटनास्थलमै मृत्यु भएको हो । सुनसरीको धरान घर भएका बुलेरो चालक पार्वत गुरुङ र झापाको गरामुनी १ घर भएका २१ वर्षीय अर्जुन मगर गम्भीर घाइते भएका छन्। जिल्ला प्रहरी कार्यालय पाँचथरका सूचना अधिकारी डम्बर विश्वकर्माका अनुसार घाइते दुवैजनालाई उपचारका लागि झापाको बिर्तासीटी अस्पताल रेफर गरिएको छ । पाँचथर अस्पतालमा उपचार सम्भव नभएपछि घाइतेलाई झापा रेफर गरिएको हो । सहरी विकास मन्त्रालय अन्तर्गत नयाँ सहर आयोजनाको वातावरण स्रोत व्यवस्थापनसम्बन्धी अध्ययन गर्ने प्राविधिक टोलि सवार बुलेर दुर्घटनामा परेको हो ।
शिक्षाले फेरियो मुहार,"महोत्तरी : राजमार्गबाट ५ किलोमिटर उत्तरतिर छिचोलेपछि खयरमारा गाउँ पुगिन्छ। वनपत चोकबाट धुलाम्मे बाटो पार गरेपछि गाउँको बीचमा कालोपत्रे बाटो छ। सडकका दुवैतर्फ सानाठूला घर देखिन्छन्। गाउँले राज्यसँग विकास पर्खिरहेको भान हुन्छ। अलि पर पुगेपछि खयरमारा बजार आउँछ। त्यही नजिकै चुरेको फेदमा तीनतले रातो भवन छ। यो ठाउँमा २०६३ सालतिर जनमुक्ति सेनाको ब्रिगेड थियो। यहाँ उहिले गणतन्त्रका लागि लडेका जनमुक्ति सेना बस्थे। अहिले त्यहाँ प्रदेश २ स्तरीय बहुप्राविधिक शिक्षालय खुलेको छ। महोत्तरी जिल्लाको कर्णाली भनेर खयरमारालाई चिनिन्छ। यहाँ गाउँलेलाई पिउन पानी पाउन धौधौ छ। विकासको खासै स्वाद नचाखेका गाउँलेको अनुहारमा मंगलबार खुसियाली देखिन्थ्यो। उनीहरूको नजर रंगिएको भवनमा थियो। शिक्षा, विज्ञान तथा प्रविधिमन्त्री गिरिराजमणि पोखरेलले नवनिर्मित २१ कोठे तीनतले भवन उद्घाटन गरे। प्रदेश २ कै सानदार शैक्षिक भवन हो यो। मुस्कुराइरहेको भवनमा गाउँले आफ्ना छोराछोरीको भविष्य देखिरहेका थिए। यो भवन अहिलेसम्मकै सबैभन्दा बढी तीन करोड ७४ लाखमा बनेको हो। बर्दिबास बजारबाट २२ किलोमिटर पश्चिमउत्तरको विकट गाउँ खयरमारा पुग्न जंगलको बाटो पार गर्नुपर्छ। द्वन्द्वकालमा बाहिरका मानिस त के स्वयं प्रहरी नै खयरमारा जान डराउँथे। त्यहाँ माओवादीको गढ नै थियो। सर्लाही, महोत्तरी र सिन्धुली जिल्लाको केन्द्रमा त्यो गाउँ पर्छ। समय फेरिएसँगै मनमा डर होइन, सपना बोकेर पूर्व ताप्लेजुङदेखि पश्चिम बाजुरासम्म गरी २२ जिल्लाका विद्यार्थी निर्धक्क भएर पढिरहेका छन्। यहाँ अहिले पाँच सय ३८ जना विद्यार्थी आफ्नो उज्ज्वल भविष्यका लागि मेहनत गरिरहेका छन्। २०७५ सालमा निर्मल लामा बहुप्राविधिक शिक्षालय स्थापना भयो। दुई वर्षमै यो शिक्षालयले गाउँको मुहार मात्रै फेरेन, बाहिरी जिल्लामा आफ्नो सकारात्मक प्रभाव कायम गर्न सफल भएको स्थानीय विनोद श्रेष्ठ बताउँछन्। स्नातक तहमा सिभिल इन्जिनियरिङ, जियोमेट्रिक इन्जिनियरिङ, फरेस्ट्री, होटल मेनेजमेन्ट, फुड एन्ड डेरी, फार्मेसी, रेडियोग्राफीको पढाइ भइरहेको शिक्षालयका प्राचार्य रमनकुमार मेहताले बताए। प्राविधिक शिक्षाको लहर प्रदेश २ मा प्राविधिक शिक्षाको लहर चलेको छ। प्राविधिक शिक्षा तथा व्यावसायिक तालिम परिषद् प्रदेश २ का निर्देशक नागेन्द्र साहका अनुसार प्रदेशभरिमा १ सय २१ वटा शिक्षण संस्थामा विभिन्न प्राविधिक विषयको पठनपाठन भइरहेको छ। डिप्लोमा तहमा १५ हजार ७ सय ८६ जना र प्री डिप्लोमा तहमा २ हजार ९ सय ४ जना पढ्दै छन्।"
भक्तपुरका ८७ प्रतिशत कोरोना संक्रमित डिस्चार्ज,भक्तपुर : भक्तपुरका ८७२१ प्रतिशत कोरोना भाइरस संक्रमित डिस्चार्ज भएका छन्। स्वास्थ्य कार्यालय भक्तपुरले कूल संक्रमित ८ हजार २ सय ८० जनामध्ये ७ हजार २ सय २१ जना डिस्चार्ज भएको जनाएको हो। जसअनुसार ४ हजार ८५ पुरुष र ३ हजार एकसय ३६ जना महिला रहेका छन्। त्यस्तै कूल संक्रमितमध्ये ४ हजार ६ सय ८२ पुरुष र ३ हजार ५ सय ९८ जना महिला रहेको स्वास्थ्य कार्यालयले जनाएको छ। कार्यालयका प्रमुख कृष्ण मिजारले भक्तपुरमा ९ सय ५१ जना सक्रिय संक्रमित रहेको जानकारी दिए। सक्रिय संक्रमितमध्ये ९१ प्रतिशत होम आइसोलेसनमा रहेका छन्। उनका अनुसार ४ सय ७९ पुरुष र ३ सय ८७ महिला संक्रमित होम आइसोलेसनमा बसेका छन्। भक्तपुरका ४९ पुरुष र ३६ महिला गरी ८५ जना सक्रिय संक्रमितमात्रै अस्पताल तथा नगरपालिकाले सञ्चालन गरेको आइसोलेसनमा रहेका छन्। १०८ संक्रमितको मृत्यु स्वास्थ्य कार्यालयअनुसार बुधबारसम्म भक्तपुरमा कोरोना भाइरस संक्रमणका कारण एकसय ८ जनाको मृत्यु भइसकेको छ। जसमा ६९ पुरुष र ३९ महिला रहेको कार्यालयका प्रमुख मिजारले बताए। उनका अनुसार भक्तपुरका ४ नपामध्ये सबैभन्दा बढी भक्तपुर नपाका २७ पुरुष र १५ महिला गरी ४२ जना संक्रमितको मृत्यु भएको छ। भक्तपुरपछि मध्यपुर थिमि नपाका २४ पुरुष र ११ महिला गरी ३५ जना संक्रमितले ज्यान गुमाएका छन्। सूर्यविनायक नपाका १२ महिला र १२ पुरुष गरी २४ जनाको कोरोना भाइरस संक्रमणको कारण मृत्यु भएको छ। भक्तपुरमा सबैभन्दा कम चाँगुनारायण नपाका ६ पुरुष र एक महिला गरी जम्मा ७ जनाको कोेरोना भाइरस संक्रमणका कारण मृत्यु भएको छ। मध्यपुर थिमि नपामा सर्वाधिक संक्रमित स्वास्थ्य कार्यालयको तथ्यांकअनुसार भक्तपुरका चार नपामध्ये सबैभन्दा बढी कोरोना भाइरस संक्रमित मध्यपुर थिमि नपामा रहेका छन्। यहाँ एक हजार ६ सय ९५ पुरुष र एकहजार ३ सय ६१ महिला गरी कूल ३ हजार ५६ जना संक्रमित रहेका छन्। मध्यपुर थिमिपछि सूर्यविनायक नपामा एकहजार ५ सय ४ पुरुष र एक हजार ८५ महिला गरी २ हजार ५ सय ८९ जना संक्रमित रहेका छन्। त्यस्तै भक्तपुर नपामा ८ सय ७४ पुरुष र ७ सय ८० महिला गरी एकहजार ६ सय ६४ जना संक्रमित पुगेका छन्। चाँगुनारायण नपामा भने ४ सय ६८ पुरुष र २ सय ७६ महिला गरी ७ सय ४४ जना संक्रमित पुगेका छन्।
हेरचाह केन्द्र नहुँदा जेल पठाउनुपर्ने बाध्यता,"पोखरा : जिल्ला अदालत कास्कीले मंगलबार आदेश गर्यो, अभियुक्तलाई हेरचाह केन्द्र पठाउनू। बलात्कारका अभियुक्तमाथि अदालतको त्यस्तो आदेश थियो। अभियुक्तलाई धरौटीमा छाड्ने, साधारण तारेखमा छाड्ने वा थप अनुसन्धानका लागि कारागारै पठाउने जस्ता आदेशहरु त सामान्य नै हुन्। तर कास्की अदालतको मंगलबारको त्यो आदेशले चाहिँ हेरचाह केन्द्र पठाऊ भन्ने आयो। अभियुक्त ७९ वर्षका थिए। उनीमाथि आरोपचाहिँ ५ वर्षीया बालिकामाथि जबरजस्ती करणीको लागेको थियो। अदालतले अभियुक्तलाई स्याहार केन्द्र पठाऊ भन्नुको आधार नै उनको उमेर हो। जिल्ला न्यायाधीश श्रीकृष्ण भट्टराईको इजलासले गरेको आदेशमा अभियुक्तलाई ज्येष्ठ नागरिक ऐनअनुसार स्याहार केन्द्र पठाउनू भनिएको छ। उक्त ऐनले भनेको छ, कैद सजाय पाएको अशक्त ज्येष्ठ नागरिक वा ७५ वर्ष उमेर पूरा गरेको ज्येष्ठ नागरिकलाई अदालतले कसूरको गाम्भीर्य हेरी कारागारमा नराखी हेरचाह केन्द्रमा राख्न आदेश दिन सक्नेछ। कास्कीको रुपा गाउँपालिकाका ती ७९ वृद्धलाई अदालती आदेश अनुसार हेरचाह केन्द्र पठाउने मेसो मिल्न सकेन। कारण कास्कीमा त्यस्तो हेरचाह केन्द्र नै छैन, जस्तो ज्येष्ठ नागरिक ऐनले परिकल्पना गरेको छ। न्यायाधीश भट्टराईको आदेशमा पुर्पक्षका लागि थुनामा नराखी ज्येष्ठ नागरिक सम्बन्धी ऐनको दफा १२(२) (३) तथा ऐ दफा २० अनुसार स्थापना भएको हेरचाह केन्द्रमा राख्ने व्यवस्था मिलाउनू उल्लेख रहेको अदालतका स्रेस्तेदार रामप्रसाद पौडेलले जनाए। आदेशमा वृद्धलाई राख्ने हेरचाह केन्द्र उपलब्ध नभएको अवस्थामा सोको प्रतिवेदन जिल्ला प्रशासन कार्यालय, कास्कीबाट लिई मिसिल संलग्न राखी ५० हजार रुपैयाँ धरौटी लिई तारेखमा राख्नू भन्ने पनि थियो। स्रेस्तेदार पौडेलका अनुसार सोही व्यवस्था बमोजिम ती वृद्ध बुधबार धरौटी राखी तारेखमा छुटेका छन्। धरौटी पनि राख्न नसकेको भएचाहिँ वृद्ध कारागार नै जानुपर्ने आदेश थियो। तर ज्येष्ठ नागरिक सम्बन्धी ऐनले भने पुर्पक्षका लागि मात्रै नभई कैद सजाय भएकै शारीरिक रुपमा कमजोर भएका वृद्धहरुलाई पनि हेरचाह केन्द्रमा राख्ने व्यवस्था गरेको छ। यस्तो व्यवस्था भए पनि कार्यान्वयन भने हुन कठिन छ, किन कि सरकारले त्यस्तो हेरचाह केन्द्र बनाइसकेको छैन। यो मुद्दाका वृद्धमात्रै नभई अनुसन्धानका लागि थुनामा राखिनुपर्ने अरु वृद्ध अभियुक्तलाई पनि हेरचाह केन्द्रमा रहने अवसर मिल्ने छैन। कानुनले गरेको व्यवस्थाअनुसारको हेरचाह केन्द्र बनाउनुपर्ने दायित्व सरकारकै भएको अधिवक्ता दुर्गेश पन्त बताउँछन्। उक्त मुद्दामा वृद्धको पक्षबाट पैरवी पन्तले गरेका थिए। बालिकाका पक्षबाट भने जिल्ला सरकारी वकिलको कार्यालयका सहायक जिल्ला न्यायाधिवक्ता महेन्द्रप्रसाद अधिकारीले गरेका थिए। न्यायाधीश भट्टराईको आदेशमा जाहेरी दरखास्त, घटनास्थल मुचुल्का, पीडितले गरेको कागज, प्रतिवादीको अनुसन्धान र अदालतमा भएको बयान, बुझिएका मानिसले गरिदिएको कागज, पीडितको परीक्षण प्रतिवेदनलगायतका प्रमाण कागजहरू अध्ययन गरी विवेचना गर्दा यी प्रतिवादी अभियोग दाबीबमोजिमका कसूरदार होइनन् भनी विश्वास गर्नसक्ने मनासिब आधार तत्काल प्राप्त प्रमाणबाट विद्यमान नदेखिएको उल्लेख छ। २०७७ असोज १४ गते ७९ वृद्धले छिमेकी ५ वर्षीया बालिकालाई ललाई फकाई बलात्कार गरेको अभियोग लागेको थियो। बालिकाले आमा आफैंले घटना देखेको भनी जाहेरी दिएकी थिइन्। मिस्री खान दिई ललाइफकाइ गरी दिउँसो २ बजेको समयमा घरनजिकै रहेको गाईगोठभित्र लगेर छोरीको योनीमा आफ्नो लिंग दलिरहेको देखेको र निजले यसभन्दा अगाडि मिति पोहोर माघ ८ गते गतेसमेत निजको घरभित्र छोरीलाई आफ्नो लिंग देखाई कपडा खोल्न लगाएको भन्ने थाहा पाएकीले कारबाही गरिपाऊँ भन्दै बालिकाकी आमाले जाहेरी गरेकी थिइन्। अभियोग लागेका वृद्धले बालिका र उनकी आमा आफ्नै घरको डेरावाल रहेको अदालतको वयानमा बताएका छन्। जाहेरवालाका पति वैदेशिक रोजगारका लागि जान लाग्दा ७० हजार रुपैयाँ सापटीस्वरूप दिएको र त्यसको साँवा ब्याज माग्दा विवाद र भनाभन् हुँदै आएको दाबी गरेका छन्। आफ्नो भैंसीलाई घाँस हाल्न गोठमा गएको अवस्थामा जाहेरवालीको नाबालिग छोरी गोठमा आएकीले मैले उता जा भैंसीले हान्छ भनी कराएको मात्रै पनि वृद्धले बताएका थिए। तर आफ्नी छोरीलाई बलात्कार गरेको भनी पुलिसकोमा मुद्दा हाल्छु भन्दै झगडा गरी जाहेरवाला छोरीलाई साथमा लिएर घरकोठाबाट निस्किई गएको पनि वृद्धले उल्लेख गरेका छन्।"
कर्णालीमा ५ लाख निरक्षर,"सुर्खेत : कर्णालीलाई फागुनभित्र पूर्ण साक्षर प्रदेश घोषणा गर्ने योजना छ। तर, कोरोना महामारीका कारण प्रदेश सरकारको उक्त लक्ष्य भेट्न मुस्किल देखिएको छ। कोरोनाका कारण साक्षरता अभियान रोकिएको छ, शिक्षा विकास निर्देशनालय कर्णाली प्रदेशकी निर्देशक दीपा हमालले भनिन्, तोकिएकै समय फागुनभित्र साक्षर घोषणा गर्न मुस्किल छ। कर्णालीमा कुल जनसंख्या १७ लाख ६९ हजार ७ सय ८० जना रहेको प्रदेश योजना आयोगको अनुमान छ। कुल जनसंख्यामध्ये ७३ प्रतिशत नागरिकलाई साक्षर मान्दा ४ लाख ७७ हजार ८ सय ४१ जना निरक्षर रहेको हुन सक्ने आयोगका सदस्य योगेन्द्र शाहीको भनाइ छ। शाहीका अनुसार प्रदेशको पूर्ण तथ्यांक नहुँदा निरक्षर नागरिकको यकिन तथ्यांक छैन। २०६७ सालको घरधुरी सर्वेक्षणले ३ लाख ६४ हजार ४ सय ५० जना नागरिक निरक्षर रहेको देखाएको छ। कर्णालीका १० जिल्लामध्ये जाजरकोट, दैलेख, सुर्खेत, सल्यान र रूकुम पश्चिम साक्षर घोषणा भइसकेका छन्। कालिकोट, मुगु, जुम्ला, हुम्ला र डोल्पा साक्षर घोषणा हुन बाँकी छन्। साक्षर घोषणा गरिएका जिल्लामै २ लाखभन्दा बढी नागरिक निरक्षर पाइएको छ। जाजरकोटमा ४३ हजार ६ सय ३७, दैलेखमा ६४ हजार ६ सय ७६, सुर्खेतमा ५४ हजार ४ सय १०, सल्यानमा ५३ हजार ५ सय र रुकुमपश्चिममा २७ हजार २३ जना निरक्षर छन्। यस्तै, हुम्लामा १७ हजार ८ सय १७, मुगुमा १९ हजार ६ सय ५७, डोल्पामा ११ हजार ३ सय ७२, कालिकोटमा २६ हजार ५ सय ४३ र जुम्लामा ३१ हजार ८ सय १३ जना निरक्षर छन्। प्रदेश सरकारले ०७५७६ मा तीन वर्षभित्र साक्षर प्रदेश घोषणा गर्ने गरी नीति तथा कार्यक्रम ल्याएको थियो। सोहीअनुसार विद्यालय नजाने तथा छाड्ने प्रवृत्तिलाई निरुत्साहित गर्न, विद्यार्थीको सिकाइ उपलब्धि अभिवृद्धि गर्न बालबालिकालाई विद्यालय ल्याऔँ, टिकाऔं र सिकाऔँजस्ता अभियान सञ्चालन गरिएको थियो। तर, ती कार्यक्रम प्रभावकारी देखिएनन्। अर्को वर्ष ०७६७७ मा पुनः दुई वर्षभित्र प्रदेशलाई साक्षर घोषणा गर्ने वाचा गयो। कर्णाली प्रदेश समन्वय परिषद्को दोस्रो बैठकले ०७६ पुसमा एक वर्षभित्र साक्षर घोषणा गर्ने अर्को निर्णय गरेको थियो। परिषद्को निर्णयअनुसार फागुनमा कर्णाली साक्षर प्रदेश घोषणा हुनुपर्नेछ। साक्षरता अभियान सञ्चालन गरिए पनि १५ देखि ६० वर्ष उमेरका नागरिक कालापहाड र विदेश जानुपर्ने बाध्यताका कारण उनीहरूलाई साक्षर गराउन समस्या छ। साक्षर घोषणा गर्नकै लागि सरकारी तथा गैरसरकारी संघसंस्थाले अनौपचारिक शिक्षा कार्यक्रम सञ्चालन गर्दै आएका थिए। तर, कोरोना भाइरसका कारणा कर्णाली प्रदेशमा साक्षरता अभियान रोकिएको छ। कर्णालीमा मुख्यगरी जंगलमा फिरन्ते जीवन बिताउँदै आएका राउटे समुदाय, हिमाली जिल्लाका भोटे र लामा समुदाय तथा माथिल्लो डोल्पाका नागरिकलाई साक्षर बनाउन मुस्किल छ। अर्कोतर्फ आर्थिक अभावका कारण स्थानीयले बालबालिकालाई नियमित विद्यालय नपठाउने र साक्षरता कक्षामा पनि सहभागी नहुँदा थप जटिलता देखिएको हो।"
सालको काठ फुकुवा गर्न फेकोफोनको माग,ताप्लेजुङ : सामुदायिक वनभित्रका सालको रुख कटान तथा बिक्री खुला गर्न सामुदायिक वन उपभोक्ता महासंघ (फेकोफोन) ले माग गरेको छ । वन ऐन र उच्चस्तरीय छानबिन समितिको प्रतिवेदन विपरित सालको काठ रोक्का गर्दा वन व्यवस्थापन गरिरहेका मुलुकभरका २९ लाख घरधुरी प्रभावित भएको भन्दै तत्काल फुकुवा गर्न माग गरेको हो । सरकारको २०७७ जेठ १५ को मन्त्रिपरिषद् बैठकले वन क्षेत्रबाट सबै प्रकारका काठ कटान तथा ओसारपसारमा प्रतिबन्ध लगाएको थियो । उक्त निर्णयको फेकोफोनले विरोध गरेपछि जेठ २८ गते साल बाहेकका काठ खुलाएको थियो । तर सालको विषयमा भने हालसम्म पनि कुनै निर्णय नभएपछि ७७ वटै जिल्ला प्रशासन र डिभिजन वन कार्यालय मार्फत् प्रधानमन्त्री कार्यालयमा ज्ञापन पत्र बुझाइएको फेकोफोन ताप्लेजुङका अध्यक्ष सुरज ओझाले बताए । सालको काठ नखुल्दा ताप्लेजुङका मात्रै १ सय २३ सामुदायीक वनका ६० हजार उपभोक्ता मारमा परेको ओझाको भनाइ छ । त्यस्तै ज्ञापन पत्रमा वैज्ञानिक वन व्यवस्थापन कार्यविधि २०७१ खरेज गर्नुपर्ने लगायतका नौ बुँदे माग राखिएको छ । माग पुरा नभए आफूहरु शसक्त आन्दोलनमा उत्रनेसमेत फेकोफोनले चेतावनी दिएको छ ।
