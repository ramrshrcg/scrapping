शीर्षक,विवरण
अतिले ल्याएको खति,"अन्ततः नेपाल कम्युनिस्ट पार्टी (नेकपा) दुई टुक्रा भएको छ। फुटेको घोषणा दुवै पक्षबाट नभए पनि सिंगो स्वरूपमा अब यो छैन। अध्यक्ष केपी शर्मा ओलीले केन्द्रीय समितिको छुट्टै बैठक बोलाएर त्यही समितिलाई बृहत् विस्तार गरेका छन्। अर्कातिर अर्का अध्यक्ष पुष्पकमल दाहाल र वरिष्ठ नेता माधवकुमार नेपाल खेमाले उसरी नै केन्द्रीय समिति राखेर ओलीलाई पदच्युत गरेको छ। साथमा नेपाललाई अध्यक्ष घोषणा गरेको छ। अब दुवै पक्ष भिडन्तमा उत्रिएका छन्। आफूलाई मजबुत बनाउनेभन्दा अर्कालाई सक्ने दूषित खेलमा होमिएका छन्। २०७४ मंसिर १७ गते एमाले र एमाओवादी वाम गठबन्धन बनाएर चुनावी कार्यगत एकतामा पुगेका थिए। त्यही गठबन्धनका कारण दुइटाको जोडेर प्रतिनिधिसभामा झन्डै दुईतिहाइ सिटमा जित हात परेको थियो। दुईमध्ये ठूलो दल एमालेका अध्यक्ष ओली २०७४ फागुन ३ गते प्रधानमन्त्रीमा नियुक्त भएका थिए। २०७५ जेठ २ गते ओली र दाहालबीच आलोपालो सरकार चलाउनेलगायत पाँचबुँदे सहमति भएको थियो (जुन २०७६ मंसिर ४ मा ओलीले पाँचै वर्ष सरकार र दाहालले पार्टी चलाउने सहमतिबाट प्रतिस्थापन भएको थियो)। सहकार्य विस्तारसँगै २०७५ जेठ ३ गते एमाले र एमाओवादीबीच पार्टी एकीकरण भएको थियो। त्यस क्रममा दुई दलका अध्यक्षलाई नेतृत्व दिएर दुई अध्यक्षात्मक प्रणालीको पार्टी बनाइएको थियो। उक्त दलको सरकार पाँच वर्ष चल्ने र एकीकरण अकाट्य रहने सर्वसाधारणको आँकलन थियो। त्यही दलको विभाजनसँगै राजनीतिक स्थिरताको एउटा अध्याय मात्र सकिएको छैन, भविष्यमा स्थिरताको विश्वाससमेत मरेको छ। नेकपा फुट्नुपर्ने वातावरण कुनै पनि कोणबाट आएकै थिएन। पद र प्रतिष्ठाको भागबन्डा आन्तरिक ढंगले सल्ट्याउँदा टुंगिने नै थियो। तर, त्यो यसरी ऐंजेरु रोग बनेर गड्यो, निको हुन सकेन। महिनौं किचलो चलिरह्यो। पछिल्लो समय देश कोरोना भाइरससँग लडिरहेकै अवस्थामा प्रधानमन्त्री ओली दलको आन्तरिक घेराबन्दीमा परे। पार्टीका तीनैथरी कमिटीमा अल्पमतमा पुगेका उनलाई त्यही अस्त्र देखाएर खेदाउने आक्रमण सुरु भयो। खासमा सबै समिति सहमतिमा बनेका (मनोनीत) थिए। तिनको मनोनयनका क्रममा अध्यक्ष ओलीले देखाएको उदारता अन्ततः उनकै खुट्टामा हान्ने बन्चरो बन्यो। केन्द्रीय समितिकै उदाहरण हेर्ने हो भने नेपाल पक्षमा झन्डै ओलीसमर्थक सदस्यसरह स्थान दिइएको थियो। पछिल्लो दाहालनेपाल गठबन्धनसँगै माओवादीले भागमा पाएको कोटामा नेपालतर्फका ती सदस्य जोड्दा ओली एकतिहाइभन्दा कममा झरे। त्यो हिसाबकिताबको खेल नै अन्ततः पार्टी विभाजनको मुख्य आधार बन्यो। एकता महाधिवेशन नहोउन्जेल कुनै अध्यक्ष फेर्नु परे साबिक दलभित्रबाट मतदान गराएको भए बरु वस्तुसिद्ध हुने थियो। किनकि, द्वैअध्यक्षीय प्रणाली दुई दलका अध्यक्षलाई व्यवस्था गर्न अपनाइएको थियो। तर, ओली हटाउन माओवादीतर्फबाट आएका सदस्यले पनि भाग लिन पाए, जसलाई निर्वाचित गराउन उनीहरूको भूमिका थिएन। ओलीले पनि पेलेर जानुभन्दा अभिभावकीय स्वभाव देखाउनुपर्थ्यो। आश्वासन दिने तर पालना नहुने उनको पाराबाट दाहाल पटकपटक छक्याइए। दुवै पक्षका यस्ता अति अन्त्यमा पार्टी टुक्रिने खति ल्याउन जिम्मेवार बने। नेकपा यस्तो परिस्थितिमा क्षतविक्षत भएको छ, जुन समय प्रतिगमनवादीले राजा आऊ भन्दै सडकमा तागत देखाइरहेका छन्। संविधानका मूल मर्म गणतन्त्र, धर्मनिरपेक्षता र संघीयतामाथि धावा बोलिरहेका छन्। यो विभाजन लोकतन्त्रका लागिसमेत अफापसिद्ध हुन सक्छ। र, यसले लोकतन्त्रविरोधी शक्तिका लागि टाउको उठाउने मलिलो वातावरण दिन सक्छ। हेक्का हुनुपर्ने थियो नेकपा कुनै राजनीतिक दल मात्र थिएन, जनताले अत्यधिक मत दिएर रुचाएको शक्तिसमेत थियो। अतः यो विभाजनले जनभावनामा पनि चोट पुयाएको छ, जसको चाहना छ यो अवस्था नआउनु पर्थ्यो।"
ओलीले बनाए जम्बो केन्द्रीय समिति,"काठमाडौं : प्रधानमन्त्री एवं नेकपा अध्यक्ष केपी शर्मा ओली समूहले केन्द्रीय समिति पुनर्गठन गरी १ हजार १ सय ९९ सदस्यीय महाधिवेशन आयोजक समिति बनाएको छ। यो समूहले २०७८ साल मंसिरमा पार्टीको महाधिवेशन गर्ने निर्णयसमेत गरेको छ। प्रधानमन्त्री निवास बालुवाटारमा बसेको केन्द्रीय समिति बैठकले महाधिवेशन आयोजक समिति गठन गरेको उक्त समूहका नवनियुक्त प्रवक्ता प्रदीप ज्ञवालीले बताए। प्रवक्ता ज्ञवालीका अनुसार मौजुदा ४ सय ४७ सदस्यीय केन्द्रीय समितिमा ५ सय ५६ जना थप गरिएको हो। १ सय ९६ जना थप्न बाँकी रहेको ज्ञवालीले बताए। प्रधानमन्त्री ओलीले केन्द्रीय समितिमा नाम थप गरी अनुमोदन गर्न बैठकमा पेस गरेका थिए। ज्ञवालीले पार्टी अध्यक्ष, महासचिव र माइन्युटबिना अर्का अध्यक्ष पुष्पकमल दाहाल र वरिष्ठ नेता माधवकुमार नेपाल समूहको बैठकको आधिकारिकता नहुने बताए। पार्टी अध्यक्ष, महासचिव र र माइन्युटबिना पनि बैठक बस्छ र ?, उनले भने, त्यो बैठकको निर्णयको कुनै वैधानिकता हुने कुरा पनि भएन। उनले बालुवाटार बैठकले कसैलाई कारबाही नगरेको बरु केही जिम्मेवारी हेरफेर गरेको बताए। पार्टी प्रवक्ताबाट नारायणकाजी श्रेष्ठलाई हटाएर ज्ञवालीलाई जिम्मा दिने निर्णय बैठकले गरेको हो। ओली समूहले मंगलबारै केन्द्रीय समिति पुनर्गठन गरी नामावलीसहितको निवेदन निर्वाचन आयोगमा पेस गरेको छ। प्रचण्डले मलाई निकालिदिने रे बैठकमा ओलीले दाहालनेपाल पक्ष बाहिरिएकामा चिन्ता नगर्न आग्रह गरेका थिए। भन्न त नहुने हो, नमिले पनि जीवन शर्माको एउटा गीत छ। पिलो निचोरिँदैमा वजन घटेको हुन्न। पिलो निचोरिन्छ, त्यसको खिल बाहिर जान्छ। वजन घटेको हुन्न, ओलीले भने। उनले प्रतिनिधिसभा विघटनको निर्णयबारे स्पष्टसमेत पारेका थिए। देशभक्ति नभएका, लोकतान्त्रिक चिन्तन नभएका, देश र जनताको बाटोमा कहिल्यै नसोच्ने, आफू र आफ्नो परिवार मात्र सोच्नेहरूको हातमा देश सुम्पिन सकिँदैन। त्यसकारण विघटनको बाटोमा जानुपर्यो, उनले भने। ओलीले दाहाल र नेपाल कार्यकर्ताको जगमा र जनताको विश्वासको जगमा चल्न नसकेको आरोपसमेत लगाए। उहाँ (प्रचण्डमाधव)हरू त मान्नु भएन। उहाँहरू बेग्लै संसारमा, बेग्लै सपनामा, कसले हालेको ब्याट्रीबाट चल्दै हुनुहुन्छ ? कसले दिएको पम्पबाट चल्दै हुनुहुन्छ ? मलाई थाहा छैन। तर, उहाँहरू यस धर्तीमा, यस धर्तीको भूमिमा, यस धर्तीको जगमा, कार्यकर्ताको जगमा र जनताको विश्वासको जगमा चलिरहनु भएको छैन। अहिलेको आवश्यकताको जगमा उहाँहरू चलिरहनु भएको छैन, बालुवाटारमा मंगलबार आफ्नो पक्षका केन्द्रीय सदस्यहरूको बैठकलाई सम्बोधन गर्दै उनले भने। उनले अब निर्वाचनले मिलाउँछ कि भनेर दाहालसँग संवाद गरेको प्रसंग उल्लेख गर्दै भने, मैले अस्ति प्रचण्डजीसँग भनेको थिएँ। हामीले केही मिलाउन सकेनौं, अब निर्वाचनले मिलाउँछ कि ? निर्वाचनमा त हामी एकजुट भएर जानुपर्यो। हाम्रो शक्ति एकजुट भएर निर्वाचनमा लगाउनुपर्यो। आपसी अन्तरविरोधहरू टुंग्याउनुपर्यो। अब एकजुट भएर हामी निर्वाचनको काममा अगाडि बढौं। प्रधानमन्त्री बन्नु नै छ भने पनि चुनावबाट बन्ने होला नि त ? प्रधानमन्त्री म चुनावबाट बनेको हुँ। यसले हामीलाई एक ठाउँ पुर्याउँछ। अरू पार्टीहरू पनि सकेसम्म एकजुट हुँदैछन्। चुनावका लागि, चुनावको सामना गर्नका लागि। ओलीले नाकाबन्दीविरुद्ध डटेर सामना गर्दा आफूमाथि हमला भएको प्रसंग निकाल्दै भने, म प्रधानमन्त्री भएपछि नाकाबन्दीका विरुद्ध हामीले संविधान जारी गर्यौं। संविधान जारी गरेबापत हमला भयो। नाकाबन्दी हामीमाथि लगाइयो। नाकाबन्दीविरुद्ध हामीले डटेर सामना गर्यौं। त्यसबेला आलोचना र विरोध हामीविरुद्ध केन्द्रित गरियो। देश बर्बाद भयो, नसक्ने ठाउँमा सिङ जुधाउन गयो। छिमेकीहरूसँग सम्बन्ध बिगार्यो। हामीले सम्बन्ध बिगारेका थिएनौं। हामीले त नाकाबन्दी भोगिरहेका थियौं र त्यसका विरुद्ध भोको पेटमा सामना गरिरहेका थियौं। तर, पनि हाम्रो राष्ट्रको सम्मान, सार्वभौम सत्ताका लागि लड्दा देशभित्रै आलोचना गर्ने व्यक्ति थिए। हाम्रै पार्टीका शीर्ष नेताहरूले एउटा व्यक्तिको दुर्बुद्धिको कारणले, बोल्न नजानेर देश नै अप्ठ्यारोमा पर्ने स्थिति भयो, अब नेतृत्व फेर्नुपर्छ भनेर सार्वजनिक ढंगले बोलेर अभियान थाल्नुभयो। उनको भनाइ थियो, हामी एउटा देशबाट घेरिएका थियौं। चीनतिरबाट पनि बाटो खोलेपछि त सहिसक्नु नै भएन। तीव्र भयो, हमला। चीनतिरबाट पारवहन र यातायातसम्बन्धी सन्धि भएपछि, चीनतिरका विभिन्न नाकाहरू खोलेपछि, विभिन्न बाटाहरू बनाएपछि, चीनसँग जोड्ने बाटो बनाइयो भनेर हामीमाथि हमला भयो। ओलीले एउटा सशक्त, एकताबद्ध र गतिशील पार्टी निर्माणको चरणमा आफूहरू रहेको बताए। भने, म सुन्दै छु केपी ओलीलाई निकाल्नुहुन्छ रे। उहाँहरूभन्दा १० वर्षअघि पार्टी सदस्यता मैले लिएको होला। एउटा आन्दोलन सुरु गरेर जतिबेला आन्दोलन टुक्राटुक्रा, धुजाधुजामा थियो, त्यस अवस्थामा एकता एकीकरणको अभियान थालेर आएको मलाई आज ताजुब के भने प्रचण्डले मलाई निकालिदिने रे पार्टीबाट। म साथीहरूलाई भन्न चाहन्छु, हामी यस्ता कुराहरूमा अल्झिदैनौं। ओलीले थपे, पार्टी चल्न सक्ने अवस्थामा थिएन कमरेडहरू। हामीले चाहेर के गर्ने ? अहिले पनि चाहेका छौं। उहाँहरूले जस्तो कसैलाई निष्कासन गरेर कुदिरहेका छैनौं। उहाँहरू यति उपद्रो गर्दै हुनुहुन्छ, यति अन्तरघात गर्दै हुनुहुन्छ, वामपन्थी आन्दोलनलाई ध्वस्त पार्न कम्युनिस्ट पार्टीभित्रै विग्रहको खेती गरिरहनुभएको छ। तर, पनि हामी कसैलाई निकालिरहेका छैनौं। आफैं उहाँहरू किनारा लाग्दै हुनुहुन्छ। त्रिशूलीमा तपाईंहरूले हेर्नुभएको होला, केही केही चिज नदीमा पर्यो भने त्यो बग्दै जाँदा किनारा किनारातिर लाग्छ। नदी बग्दै जाँदा फोहोरहरू किनारातिर धकेलिँदै जान्छ र सफा हुँदै अगाडि जान्छ। भन्न त नहुने हो, नमिले पनि जीवन शर्माको एउटा गीत सम्झिनुपर्यो जस्तो लाग्छ, पिलो निचोरिँदैमा वजन घटेको हुन्न। पिलो निचोरिन्छ, त्यसको खिल बाहिर जान्छ। वजन घटेको हुन्न। चुनावमा कम्तीमा ५० लाख लोकप्रिय भोटसहित बहुमत ल्याउने दाबी गर्दै ओली भने, त्यसकारण हामीले निश्चित समयभित्र लगभग ११ महिनाभित्र अब महाधिवेशन गरिसक्ने विचार गरेका छौं। हामीले चुनावमा पनि जानु छ यसपछि। अब हामी चुनावको तयारीमा जुट्छौं। चुनावमा जान्छौं। हामी चुनावपछि अकामहरूलाई बढी व्यवस्थित गर्नु छ। हामीले दुई पार्टी मिलेर १ सय १६ सिटमा जितेका थियौं। अहिले त्यसमा ४ सिट थप्नुपर्नेछ। १ सय २० सिट पुग्नुपर्नेछ। नयाँ परिस्थितिमा केन्द्रीय समितिलाई पुनर्गठन गरेर विस्तार गर्नु परेको उनको भनाइ थियो। भने, अब यसपछिको परिस्थितिको हामीले कसरी सामना गर्ने ? उनीहरूले निहुँ त अगाडिदेखि खोजिरहेकै थिए, अब झन् उनीहरूले निहुँ बनाउँछन्। परामर्श पनि नगरेर अध्यक्षलाई निष्कासन गर्ने आदि इत्यादि गरिरहेका छन्। महाधिवेशन गर्नुपर्ने, गरिरहेका छैनन्। त्यतापट्टि लागिराखेका छैनन्।"
"प्रतिनिधिसभा पुनःस्थापना हुनै सक्दैन, चुनावको तयारीमा जुट्नुस् : महासचिव पौडेल","काठमाडौं : नेपाल कम्युनिष्ट पार्टी (नेकपा) का महासचिव विष्णुप्रसाद पौडेलले प्रतिनिसभा पुनःस्थापना हुनै नसक्ने बताएका छन्। नेकपा लुम्बिनी प्रदेशस्तरीय भेलालाई आज सम्बोधन गर्दै महासचिव पौडेलले नेताकार्यकर्तालाई चुनावको तयारीमा जुट्न निर्देशन दिए। उनले नेकपाका अर्का अध्यक्ष पुष्पकमल दाहाल प्रचण्डले केपी शर्मा ओलीमाथि आधारहीन आरोपहरुसहितको पत्र ल्याउनु नै पार्टी विभाजनको कारण भएको तर्क दिए। उनले पार्टी एकता नहुँदैदेखि दाहालले सहमति भङ्ग गरेको आरोप लगाउँदै प्रधानमन्त्रीले अनेक विकल्प अघि सार्दा पनि सहमति कायम गर्न नसकिएको बताए। प्रधानमन्त्री ओलीले महाधिवेशन वा विशेष महाधिवेशनबाट भए पनि नेतृत्व हस्तान्तरण गर्छु भन्नुभयो, लुम्बिनी प्रदेश, रुपन्देहीका पूर्वसांसद पौडेलले भने, तर उहाँहरु महाधिवेशन र विशेष महाधिवेशन दुवैमा तयार हुनु भएन। उनले सचिवालयका ७७ बैठक बस्दा पनि पार्टीलाई सही दिशामा लैजान नसकिएको जनाउँदै सचिवालयमा आफूअनुकूल निर्णय गर्न खोज्दा सधैँजसो समस्या देखिने गरेको बताए। सो अवसरमा पार्टी स्थायी कमिटी सदस्य शङ्कर पोखरेलले सरकारले थुप्रै राम्रा काम गरे पनि नेकपाकै नेताहरुले विरोध गरेर कमजोर बनाउने प्रयास गरेको आरोप पनि लगाए। उनले अघिल्लो पटकको प्रधानमन्त्रीकालमा ओलीले भारतसँग विद्युत् किनेका कारण मुलुक विद्युत्भार कटौतीमुक्त भएको जिकिर गरे। लुम्बिनी प्रदेशका मुख्यमन्त्री पोखरेलले प्रधानमन्त्री ओलीले चीनसँग पारवहन सम्झौता, हुलाकी सडकविमानस्थल निर्माण स्थानीय तहमा अस्पताल निर्माणलगायत थुप्रै राम्रा काम गरेको उदाहरण दिँदै नयाँ भूभाग समेटेर नेपालको नक्शा जारी गरेपछि ओलीमाथि घेराबन्दी थालिएको विचार व्यक्त गरे।  रासस"
प्रतिनिधिसभा विघटन हुन सक्दैन : सभामुख सापकोटा,"काठमाडौं : सभामुख अग्निप्रसाद सापकोटाले प्रतिनिधि सभा विघटन नहुने दाबी गरेका छन्। संसद विघटनबारे ४ दिनपछि आज एक विज्ञप्ति जारी गर्दै संविधानको धारा ७६ मा प्रतिनिधि सभामा सरकार गठन गर्ने विकल्प रहँदासम्म प्रतिनिधि सभा विघटन नहुने स्पष्ट व्यवस्था बताएका छन्। विज्ञप्तिमार्फत उनले पुस १७ गतेभित्र संघीय संसदको सातौं अधिवेशन सुरु गर्न गृहकार्य भइरहँदा अप्रत्यासित रुपमा प्रतिनिधि सभामाथि अवरोध सृजना गरिएकोमा सिंगो प्रतिनिधि सभा र मलाई मर्माहत बनाएको उल्लेख गरेका छन्। संविधानको धारा ७६ मा प्रतिनिधि सभामा सरकार गठन गर्ने विकल्प रहँदासम्म प्रतिनिधि सभा विघटन नहुने स्पष्ट व्यवस्था गरिएको छ। उनले भनेका छन् यस सन्दर्भमा संविधानको फरक व्याख्या नहोस् र शक्ति पृथकीकरण, सन्तुलन र नियन्त्रण कायम राख्न सकियोस् भन्ने मान्यतासहित संविधानमा यस्तो व्यवस्था गरिएको हो। सापकोटाले विगतका विसंगतिपूर्ण अभ्यासलाई सच्याउँदै स्थिरता र यसमार्फत् समृद्धिको जनचाहनालाई सम्बोधन गर्न प्रतिनिधि सभाको पूर्ण कार्यकालको परिकल्पना गरिएको तथ्य स्मरण गराएका छन्। सात दशकयताका बिभिन्न आन्दोलनको जगमा संविधान सभामार्फत् जनताका प्रतिनिधिले बनाएको संविधानको पालना सिंगो मलकको प्रमख कार्यभार भएको उनको भनाई छ। संविधानको रक्षार्थ पुनः एकपटक राजनीतिक दलका बीचमा उच्चस्तरीय समझदारीको आवश्यकता अझ बढेर गएको सापकोटाको दाबी छ। उनले संवैधानिक सर्वोच्चताका लागि सबै पक्ष संवेदनशील र गम्भीर बन्नुपर्ने बेला आएको धारणा राखेका छन्। मन्त्रिपरिषद् बैठकको सिफारिसमा राष्ट्रपति विद्यादेवी भण्डारीबाट आइतबार संसद विघटन गर्दै आगामी बैशाख १७ र २७ गते दुई चरणमा निर्वाचन मिति घोषणा भएको छ। प्रचण्डनेपाल समूहको विघटित नेकपा संसदीय दलको बैठकले प्रधानमन्त्रीको प्रतिनिधि सभाको कथित विघटन गर्ने कदम र राष्ट्रपतिको स्वीकृतिलाई अस्वीकार गर्दै प्रतिनिधि सभाको नियमित कार्य अघि बढाउन माग गरेको छ।"
"प्रचण्डलाई संसदीय दलको नेता छान्न संसद भवनमा बैठक, नेकपाका ९३ सांसद सहभागी",काठमाडौं : नेकपाका कार्यकारीअध्यक्ष पुष्पकमल दाहाल 'प्रचण्ड' र माधव नेपाल पक्षका सांसदहरूको बैठक संसद् भवन नयाँ बानेश्वरमा बसेको छ। बुधबार अपरान्ह साढे २ बजे सुरु भएको बैठकले संसदीय दलको नेतामा प्रधानमन्त्री केपी ओलीलाई हटाएर प्रचण्डलाई चयन गर्ने तयारी गरेको छ। बैठकमा नेकपाका १७४ मध्ये ९३ सांसद सहभागी भएको जानकारी प्रवक्ता नारायणकाजी श्रेष्ठले दिएका छन्।।यसअघि प्रचण्ड नेपाल समूहको नेकपाको मंगलबारको बैठकले अध्यक्ष केपी शर्मा ओलीलाई अनुशासनको कारबाही गरी रिक्त स्थानमा नेता माधवकुमार नेपाललाई अध्यक्ष चयन गरेको थियो। मंगलबारको निर्णयसहित आफूहरु नै आधिकारिक नेकपा रहेको दाबीसहित प्रचण्डनेपाल समूह बुधबार निर्वाचन आयोग जाने तयारीमा पनि छ । प्रचण्ड नेपाल पक्ष समूहको वर्तमान प्रतिनिधिसभाका सदस्यहरुको सोमबार पनि बैठक बसेको थियो। बैठकमा ९० जना सांसदहरुको सहभागी थियो। यसअघि ओली पक्षले मंगलबार केन्द्रीय कमिटी विस्तार गरी सदस्यहरुको नामावलीसहित निर्वाचन आयोगमा दर्ता गरिसकेको छ।
संसद् विघटनविरुद्धका रिटउपर प्रधानन्यायाधीशको एकल इजालसमा प्रारम्भिक सुनुवाइ,काठमाडौं : प्रधानन्यायाधीश चोलेन्द्र शम्शेर राणाको एकल इजलासमा प्रतिनिधिसभा विघटनविरुद्ध परेका रिटहरूको प्रारम्भिक सुनुवाइ बुधबार सुरु भएको छ। राणाले आफ्नै इजालसमा सुनुवाइका लागि पेसी तोकेका हुन्। विघटनविरुद्ध सर्वोच्च अदालतमा १२ थान रिट निवेदन दायार भएका छन्। नेकपाका सांसदहरूले दिएको निवेदनसहित सबै रिटमा एकैपटक सुनुवाइ हुन लागेको हो। नेकपाका कार्यकारी अध्यक्ष पुष्पकमल दाहाल र माधव नेपालसहितका सांसदहरू मंगलबार सर्वोच्च पुगेर विघटनविरुद्ध रिट दिएका थिए।
कानून कार्यान्वयनमा न्यायालय सक्षम हुनुपर्छ : प्रधानमन्त्री ओली,"काठमाडौं : प्रधानमन्त्री केपी शर्मा ओलीले समाजको चेतनास्तर, मूल्य, र मान्यताका आधारमा नयाँ परिवेशअनुसार कानूनहरु परिवर्तन हुँदै जाने भएकाले त्यसको कार्यान्वयनमा न्यायालय सक्षम र चनाखो रहनुपर्ने बताएका छन्। रामशाहपथस्थित महान्यायाधिवक्ताको कार्यालयको नवनिर्मित भवनको उद्घाटन तथा सरकारी वकिलहरुको तेस्रो राष्ट्रिय सम्मेलन उद्घाटन गर्दै बुधबार प्रधानमन्त्री ओलीले समाज र चेतनाको स्तरमा आउने परिवर्तनअनुसार विद्यमान कानून र नियममा परिवर्तन हुने क्रम चल्दै आएको पनि धारणा राखे। उनले सङ्घीय लोकतान्त्रिक गणतन्त्रात्मक संविधानको कार्यान्वयनका क्रममा नयाँ ऐन निर्माण, विद्यमान ऐन संशोधन, नयाँ नियमावली र कार्यविधि जारी हुने क्रमवृद्धि भएको उल्लेख गर्दै अनुसन्धान, अभियोजन र बहसपैरवीको प्रभावकारिताले न्याय सम्पादनमा महत्वपूर्ण भूमिका खेल्ने बताए। महान्यायाधिवक्ताको कार्यालयको ७० औँ वार्षिकोत्सवसमेत मनाइएको कार्यक्रममा प्रधानन्यायाधीश चोलेन्द्रशमशेर जबराले फौजदारी न्याय प्रणालीको मेरुदण्डका रुपमा रहने सरकारी वकिलहरुको व्यावसायिकता, क्रियाशीलता र क्षमता विकासले फौजदारी न्याय प्रणाली प्रभावकारी हुने बताए। उनले जनताको अपेक्षानुकूल स्वतन्त्र, निष्पक्ष र सक्षम न्यायपालिकाका लागि आफूहरु प्रतिबद्ध भएको स्पष्ट गरे। नेपाल बार एशोसिएशनका अध्यक्ष चण्डेश्वर श्रेष्ठले न्यायपालिका सुधार भएमा जनताले न्याय र शान्ति पाउने बताए। नेपाल प्रहरीका महानिरीक्षक शैलेश थापा क्षेत्रीले अभियोजनमा सुधार गरी फौजदारी न्यायलाई प्रभावकारी बनाउने महान्यायाधिवक्ताको कार्यालयको सोचलाई सफल बनाउन सहयोगी भूमिका निर्वाह गर्ने जनाए। महान्यायाधिवक्ता अग्निप्रसाद खरेलले तीनदिने सम्मेलनमा अभियोजनमा सुधार, फौजदारी न्यायको आधार भन्ने मूल विषयमा केन्द्रित भई विभिन्न कार्यपत्र र छलफल हुने जानकारी दिए। प्रत्यक्ष र भर्चुअलरुपमा गरिने सम्मेलनमा ३९४ सरकारी वकिल र ७० जना सरोकारवालाको सहभागिता रहेको छ। भट्टराईलाई वर्ष पुरस्कार कार्यक्रममा प्रधानमन्त्री ओलीले महान्यायाधिवक्ताको कार्यालयले दुई वर्षअघि स्थापना गरेको वर्ष सरकारी वकिल पुरस्कार यस वर्ष सहन्यायाधिवक्ता श्यामकुमार भट्टराईलाई प्रदान गरे। कार्यक्रममा विभिन्न १० सरकारी वकिल र कर्मचारीलाई उत्कृष्ट पुरस्कार दिइने घोषणा गरियो। कूल ७३ करोड, ६९ लाख ३५ हजार रुपैयाँमा ठेक्का सम्झौता भएको सो भवन राष्ट्रिय पुनःनिर्माण प्राधिकरणको जिल्ला आयोजनाअन्तर्गत तोकिएको समयमै बनाइएको हो। समारोहमा राष्ट्रिय पुनःनिर्माण प्राधिकरणका प्रमुख कार्यकारी अधिकृत सुशील ज्ञवालीले वरिष्ठतम् नायब महान्यायाधिवक्ता पदमप्रसाद पाण्डेलाई नयाँ भवनको साँचो हस्तान्तरण गरे। कूल ३६०९ वर्गकिलोमिटर क्षेत्रफलमा बनेको उक्त भवनको निर्माण व्यवसायी शर्मासमानान्तर जेभीले ठेक्का पाएको थियो। पुनःनिर्मित भवनमा आठ तल्ला, १७२ कोठा, वेसमेन्ट, तीन वटा अडिटोरियम हल रहेका छन्। सो भवनको २०७५ असोज २४ मा शिलान्यास भएको थियो। ।"
सरकारले काम गर्न नपाएपछि ताजा जनादेशको निर्णय : रायमाझी,"काठमाडौं : नेपाल कम्युनिष्ट पार्टी (नेकपा)का स्थायी कमिटी सदस्य टोपबहादुर रायमाझीले पार्टीभित्र विवाद सिर्जना भई सरकारलाई काम गर्न नदिइएकाले बाध्यातावश प्रधानमन्त्री केपी शर्मा ओली ताजा जनादेशको निर्णयमा पग्नुपरेको बताएका छन्। रिपोर्टर्स क्लब नेपालले आज आयोजना गरेको कार्यक्रममा नेता रायमाझीले आफ्नै पार्टीका सांसदले विशेष अधिवेशन माग गरी सरकारविरुद्ध अविश्वासको प्रस्ताव गरिनु विडम्बना भएकाले त्यस्तो अवस्थामा प्रतिनिधिसभाको औचित्य नहुने जनाए। उनले भने, 'एकातिर सरकारले काम गरेन भन्ने अर्कातिर अविश्वास प्रस्ताव ल्याएर काम गर्न नदिने प्रतिपक्षीबाट पनि नभएको व्यवहार नेकपाकै सांसदबाट हुनु दुःखद् हो। यस्तो स्थितिमा ताजा जनादेशमा जानु सबैभन्दा उत्तम विकल्प हो। सरकारले काम गरेन भन्नेहरु चुनावमा जानबाट डराउनु हुँदैन।' नेपाली कांग्रेसकी नेत्री पुष्पा भुसालले संसद् विघटन प्रधानमन्त्रीको विशेषाधिकार नभएको जिकिर गर्दै आफूहरु सर्वोच्च अदालतको फैसलापछि निर्वाचनको तयारीमा लाग्ने बताइन्। जनता समाजवादी पार्टी, नेपालका नेता लक्ष्मणलाल कर्णले प्रधानमन्त्रीले संविधानमा नभएको व्यवस्था प्रयोग गरेर संसद् विघटन गरेको आरोप लगाए। नेकपाका नेता कृष्णभक्त पोखरेलले अदालतले विघटनको निर्णय बदर गराउने अपेक्षा व्यक्त गरे।रासस"
संसद विघटनविरुद्ध कांग्रेसले देशव्यापी प्रदर्शन गर्ने,"काठमाडौं : नेपाली कांग्रेस केन्द्रीय कार्यसमिति बैठक संसद विघटनविरुद्ध देशव्यापी प्रदर्शन गर्ने निर्णय गरेको छ। बुधबार पार्टी कार्यालय बीपी स्मृति भवन ललितपुरमा सुरु भएको बैठकमा प्रतिनिधिसभा विघटनबारे छलफलमा केन्द्रीत भएको हो। कांग्रेसले संसद विघटन विरुद्ध देशव्यापी प्रदर्शन गर्ने निर्णय गरेपनि प्रदर्शनको मिति र कार्यक्रम भोलिको बैठकले तय गरी सार्वजनिक गर्ने प्रवक्ता विश्वप्रकाश शर्माले जानकारी दिए। मन्त्रिपरिषद् बैठकको सिफारिसमा राष्ट्रपति विद्यादेवी भण्डारीबाट आइतबार संसद विघटन गर्दै आगामी बैशाख १७ र २७ गते दुई चरणमा निर्वाचन मिति घोषणा भएपछि केन्द्रीय कार्यालय, बीपी स्मृति भवन ललितपुरमा बसेको हो । आजको बैठकले पौष १६ गते राष्ट्रिय एकता तथा मेलमिलाप दिवसका कार्यक्रम देशव्यापी रुपमा मनाउने निर्णय गरेको मुख्य सचिव कृष्णप्रसाद पौडेलले जानकारी दिए। कांग्रेसले जारी गरेको विज्ञप्तिमा आजको बैठकमा केन्द्रीय सदस्यहरु डा रामशरण महत, बलबहादुर केसी, आनन्दप्रसाद ढुगाना र गगनकुमार थापाले धारणा राखेका थिए। बैठकले कोरोना संक्रमित भई हाल अस्पतालमा उपचाररत पार्टीका पूर्व महामन्त्री एवं केन्द्रीय सदस्य कृष्णप्रसाद सिटौलाको शीघ्र स्वास्थ्यलाभको कामना समेत गरेको छ। केन्द्रीय कार्यसमितिको बैठक बिहीबार १ बजे बस्ने पुन: बस्ने पौडेलले बताए। सरकारले प्रतिनिधिसभा विघटन गर्दै मध्यावधि निर्वाचन घोषणा गरेपछि पार्टीको आगामी रणनीति बनाउन कांग्रेस आन्तरिक छलफलमा जुटेको छ। प्रतिनिधिसभा विघटनलाई सरकारको असंवैधानिक र अलोकतान्त्रिक कदम भएको निष्कर्ष निकालेको कांग्रेसभित्र सडक संघर्षमा जाने कि निर्वाचनमा जुट्ने भन्नेमा एकमत छैन।"
प्रतिनिधिसभा विघटनविरुद्ध सबै रिटको सुनुवाइ संवैधानिक इजलासमा,"काठमाडौं : प्रतिनिधिसभा विघटनविरुद्ध परेका १२ वटा रिटको सुनुवाइ संवैधानिक इजलासमा हुने भएको छ । बुधबार प्रधानन्यायाधीश चोलेन्द्रशम्शेर जबराको एकल इजलासले सबै रिटहरु संवैधानिक इजलासमा पठाउन आदेश दिएको हो । निवेदकले अन्तरिम आदेश मागेकामा प्रधानन्यायाधीश राणाले त्यो आदेश जारी गर्न मानेनन्। अब सबै रिटको संवैधानिक इजलासमा शुक्रबार सुनुवाइ हुनेछ । दायर भएका सबै रिट एउटै प्रकृतिका भएकाले संवैधानिक इजलासमा पठाइएको हो। विघटनविरुद्ध सर्वोच्च अदालतमा १२ थान रिट निवेदन दायर भएका थिए। नेकपाका सांसदहरूले दिएको निवेदनसहित सबै रिटमा एकैपटक सुनुवाइ हुने भएको हो। नेकपाका कार्यकारी अध्यक्ष पुष्पकमल दाहाल र माधव नेपालसहितका सांसदहरू मंगलबार सर्वोच्च पुगेर विघटनविरुद्ध रिट दिएका थिए। प्रधानमन्त्री ओलीले प्रतिनिधिसभा विघटन गरेको सिफारिस असंवैधानिक भन्दै नेकपाका सांसदहरु देव गुरुङ, कृष्णभक्त पोखरेल, शशी श्रेष्ठ र रामकुमारी झाँक्री रिट लिएर सर्वोच्च अदालत पुगेका थिए । उनीहरुले प्रधानमन्त्रीको सिफारिसमा राष्ट्रपति विद्यादेवी भण्डारीले संसद विघटन गर्दा आफूहरु ५ वर्षसम्म नागरिकको प्रतिनिधित्व गर्न पाउने हकबाट वञ्चित भएको भन्दै संसद विघटनको बदर गर्न माग गरेका छन्।"
"पूर्वमन्त्री बस्नेत भन्छन्, प्रचण्ड फेसबुके प्रधानमन्त्री !","काठमाडौं : नेकपाका केन्द्रीय सदस्य महेश बस्नेतले कार्यकारी अध्यक्ष पुष्पकमल दाहाल 'प्रचण्ड'लाई फेसबुके प्रधानमन्त्री बन्ने पक्का भएको भन्दै व्यङ्ग्य गरेका छन्। पूर्व मन्त्रीसमेत रहेका नेता बस्नेतले बुधबार फेसबुकमार्फत विगठित प्रतिनिधि सभाको नेकपाको सिमित पुर्व सासंदहरुको संसदिय दलको नेता बनेको भन्दै यस्तो बताएका हुन् । उनले भित्ते राष्ट्रपति बनेको प्रसंग कोट्याएका छन्। नेपालमा छलाङ्ग, धक्का, क्रमभङ्ग, महाविपत्तिको सिद्धान्तका प्रत्युपादक नेता क प्रचण्डको ०६४ सालको चुनाव अगाडि भावी कार्यकारी राष्ट्रपति भनेर खुब वाल पेन्ट गराइयो फोटो टाँसियो।बस्नेतले लेखेका छन् संविधान निर्माण गर्दा उहाँले त्यो अडान छोडनु भयो। अनि उहाँहरुले नै भन्ने गरेको बोकाको टाउको देखाएर कुकुरको मासु बेच्ने भनेको संसदीय व्यवस्थामा सम्झौता गर्नुभयो। अनि त्यो सबै नाटक साबित भयो र उहाँको नाम भित्ते राष्ट्रपति रहन गयो। उनले प्रचण्ड नेकपाको सिमित पुर्व सासंदहरुको संसदिय दलको नेता बनेकाले भित्ते राष्ट्रपतिबाट फेसबुके प्रधानमन्त्री बन्ने पक्का भएको भन्दै बधाई भनेर व्यङ्ग्य गरेका छन्। उनले लेखेका छन्, अब कहिले बन्न नसक्ने प्रधानमन्त्रीको अभिलाषा बोक्नुभएको क प्रचण्ड अब भित्ते राष्ट्रपतिबाट फेसबुके प्रधानमन्त्री बन्ने पक्का छ। हार्दिक बधाई छ। मन्त्रिपरिषद् बैठकको सिफारिसमा राष्ट्रपति विद्यादेवी भण्डारीबाट आइतबार संसद विघटन गर्दै आगामी बैशाख १७ र २७ गते दुई चरणमा निर्वाचन मिति घोषणा भएपछि नेकपाभित्र विवाद बढेको छ। प्रधानमन्त्री निवास बालुवाटारमा बसेको ओली समूहको बैठकले ४४७ सदस्यीय केन्द्रीय कमिटीलाई विस्तार गरी ११ सय ९९ सदस्यीय महाधिवेशन आयोजक समिति बनाउने निर्णय गरेको छ। यस्तै ओली समूहले पार्टी प्रवक्ताबाट नारायणकाजी श्रेष्ठलाई हटाएर प्रदीप ज्ञवालीलाई तोकेको छ। बैठकले २ मंसिर २०७८ मा महाधिवेशन गर्ने निर्णय गरेको छ। यता प्रचण्डमाधव समूहले पार्टी अध्यक्ष केपी शर्मा ओलीमाथि अनुशासनको कारवाही गरिएको, नयाँ अध्यक्षमा माधवकुमार नेपाललाई नियुक्ति गरेको छ। उनीहरुले प्रधानमन्त्रीको प्रतिनिधि सभाको कथित विघटन गर्ने कदम र राष्ट्रपतिको स्वीकृतिलाई अस्वीकार गर्दै प्रतिनिधि सभाको नियमित कार्य अघि बढाउन माग गर्दै आएका छन्। नेकपा दुई पक्षमा विभाजित हुँदा कतिपय नेताको कित्ता पनि फेरिएको छ। दुई चिरामा विभाजित नेकपाका दुवै समूहले संस्थापन र वैधानिक भएको दाबी गरेका छन्। संस्थापनको मान्यता पाउने पक्षले चुनाव चिह्न सूर्य पनि पाउने भएकाले दुवै पक्षले आधिकारिताका लागि जोडबल गरेका छन्। अब आयोगले नै कसलाई नेकपाको आधिकारिकता दिने भन्ने विवादको निरूपण गर्नुपर्ने भएको छ।"
सातै प्रदेशमा आज ओली समूहको प्रशिक्षण,"काठमाडौं : नेपाल कम्युनिष्ट पार्टी (नेकपा) ओली समूहले बुधबार सातै प्रदेशमा कार्यकर्ता प्रशिक्षण कार्यक्रम गर्दैछ । आगामी २०७८ मंसिर २ गते महाधिवेशन गर्ने निर्णय गरेको ओली समूहले बुधबार सातै प्रदेशमा प्रशिक्षण गर्न लागेको हो । प्रशिक्षण कार्यक्रम संचालनका लागि विभिन्न नेताहरुलाई जिम्मेवारी दिइएको छ। जसमध्ये प्रदेश नं १ मा सुवासचन्द्र नेम्वाङ, प्रदीप ज्ञवाली, मणिचन्द्र थापा र डा शिवमाया तुम्बाहाम्फेलाई जिम्मेवारी दिइएको छ भने प्रदेश नं २ मा ईश्वर पोखरेल, रघुवीर महासेठ, सत्यनारायण मण्डल र जुलीकुमारी महतो जिम्मेवारी तोकिएको छ । त्यस्तै वागमती प्रदेशमा ईश्वर पोखरेल, टोपबहादुर रायमाझी र पद्मा अर्याल छन् भने गण्डकी प्रदेशमा टोपबहादुर रायमाझी, पृथ्वी सुब्बा गुरूङ, किरण गुरूङ र सीता पौडेल तोकिएका छन् । लुम्बिनी प्रदेशमा विष्णुप्रसाद पौडेल, शंकर पोखरेल, मणिचन्द्र थापा र गोमा देवकोटालाई तोकिएको छ । त्यसैगरी कर्णाली प्रदेशमा शंकर पोखरेल, छविलाल विश्वकर्मा, यामलाल कँडेल र सुजिता शाक्य खटिएका छन् भने सुदूरपश्चिम प्रदेशमा लेखराज भट्ट, प्रदीप ज्ञवाली, कर्णबहादुर थापा र डा विन्दा पाण्डे तोकिएका छन् । पूर्वमाओवादी समूहका मणिचन्द्र थापा र लेखराज भट्ट पछिल्लो समय ओली समूहमा लागेका छन् ।"
प्रतिनिधि सभा पुनर्स्थापना गरेर नयाँ सरकार बनाउँछौं : प्रचण्ड,"काठमाडौं : नेपाल कम्युनिष्ट पार्टी (नेकपा) कार्यकारी अध्यक्ष पुष्पकमल दाहाल प्रचण्डले विघटित प्रतिनिधि सभा पुनर्स्थापित गरेर नयाँ सरकार बनाउने दाबी गरेका छन्। बानेश्वरमा बुधबार दिउँसो प्रचण्डनेपाल समूहको संसदीय दलको नेता चुनिएपछि उनले प्रतिनिधि सभा पुनर्स्थापित गरेर सरकार बनाउने प्रतिबद्धता व्यक्त गरेका हुन्। उनले सबै राजनीतिक दलसँग सहकार्य गरेर राष्ट्र र जनताको अपेक्षाअनुसार काम गर्ने गरी नयाँ सरकार गठन गर्न आफ्नो ध्यान हुने बताए। प्रचण्डले आफूले चुनौतीको समयमा जिम्मेवारी पाएको बताएका छन्। संघीय लोकतान्त्रिक गणतन्त्र, समावेशी लोकतन्त्र र यो प्रतिनिधि सभालाई जीवन्त राख्नमा मैले लगाउने छु। उनले भने, जनताको भरोसामा सबै राजनीतिक दलहरुसँग सहकार्य गर्दै र माननीयको विश्वास लिँदै संसदलाई जीवित राख्न, त्यहाँबाट जनता र राष्ट्रको पक्षमा मैले सबै तागत लगाउने छु, मलाई विश्वास छ अन्तत: हामी सफल हुनेछौं। आजको प्रचण्डनेपाल समूहको संसदीय दलको बैठकले प्रधानमन्त्री केपी शर्मा ओलीलाई संसदीय दलको नेताबाट हटाएर प्रचण्डलाई सर्वसम्मत चयन गरेको थियो। बैठकमा प्रतिनिधि सभाका ९३ जना सांसद सहभागी थिए। नेकपाका प्रतिनिधि सभामा १७४ र राष्ट्रिय सभामा मनोनितबाहेक ४७ जना सांसद छन्। मन्त्रिपरिषद् बैठकको सिफारिसमा राष्ट्रपति विद्यादेवी भण्डारीबाट आइतबार संसद विघटन गर्दै आगामी बैशाख १७ र २७ गते दुई चरणमा निर्वाचन मिति घोषणा भएको छ। प्रचण्डनेपाल समूहको विघटित नेकपा संसदीय दलको बैठकले प्रधानमन्त्रीको प्रतिनिधि सभाको कथित विघटन गर्ने कदम र राष्ट्रपतिको स्वीकृतिलाई अस्वीकार गर्दै प्रतिनिधि सभाको नियमित कार्य अघि बढाउन माग गरेको छ।"
सूर्य चिह्न दाबी गर्दै प्रचण्डमाधव समूहले आयोगमा बुझाए हस्ताक्षर,"काठमाडौं : नेपाल कम्युनिस्ट पार्टी (नेकपा) को आधिकारिकता दाबी गर्दै प्रचण्डमाधव समूहले निर्वाचन आयोगमा कागजपत्र बुझाएको छ। बुधबार २८७ केन्द्रीय सदस्यको हस्ताक्षरसहितको नेकपा केन्द्रीय कमिटी बैठकको निर्णय आयोगमा दर्ता गरिएको हो। पत्रमा पार्टी अध्यक्ष केपी शर्मा ओलीमाथि अनुशासनको कारवाही गरिएको, नयाँ अध्यक्षमा माधवकुमार नेपालाई नियुक्ति गरिएको उल्लेख छ। पार्टीको दुई तिहाइ बहुमतले गरेको निर्णयसहित सूर्य चिह्नमा आफूहरुको हक लाग्ने भन्दै आवश्यक कागजातसमेत आयोगमा पेश भएको छ। यस अगाडि मंगलबार आयोगमा ओली पक्षले पनि आधिकारिकता दाबी गर्दै कागजात बुझाइसकेको छ। नेपाल कम्युनिष्ट पार्टी (नेकपा) ओली समूहले नयाँ थप गरेका केन्द्रीय समिति सदस्यको विवरण निर्वाचन आयोगमा दर्ता गराएको थियो। मंगलबार बालुवाटारमा बसेको ओली समूहको बैठकले नेकपा केन्द्रीय कमिटी विस्तार गरेको थियो। प्रधानमन्त्री निवास बालुवाटारमा बसेको ओली समूहको बैठकले ४४७ सदस्यीय केन्द्रीय कमिटीलाई विस्तार गरी ११ सय ९९ सदस्यीय महाधिवेशन आयोजक समिति बनाउने निर्णय गरेको थियो। यस्तै ओली समूहले पार्टी प्रवक्ताबाट नारायणकाजी श्रेष्ठलाई हटाएर प्रदीप ज्ञवालीलाई तोकेको छ। सोही बैठकले २ मंसिर २०७८ मा महाधिवेशन गर्ने निर्णय गरेको छ। नेकपा दुई पक्षमा विभाजित हुँदा कतिपय नेताको कित्ता पनि फेरिएको छ। दुई चिरामा विभाजित नेकपाका दुवै समूहले संस्थापन र वैधानिक भएको दाबी गरेका छन्। संस्थापनको मान्यता पाउने पक्षले चुनाव चिह्न सूर्य पनि पाउने भएकाले दुवै पक्षले आधिकारिताका लागि जोडबल गरेका छन्। अब आयोगले नै कसलाई नेकपाको आधिकारिकता दिने भन्ने विवादको निरूपण गर्नुपर्ने भएको छ। निर्वाचन आयुक्त नरेन्द्र दाहालले सम्बन्धित पार्टीको विधान, दल दर्ता ऐन र अन्य कानुन हेरेर आयोगले पार्टी आधिकारिताको निर्णय गर्ने गरिएको जानकारी दिए। सातै प्रदेशमा आज ओली समूहको प्रशिक्षण प्रचण्डलाई संसदीय दलको नेता छान्न संसद भवनमा बैठक, नेकपाका ९३ सांसद सहभागी बालुवाटारमा प्रधानमन्त्री र बादलबीच भेटघाट प्रतिनिधिसभा विघटनविरुद्ध सबै रिटको सुनुवाइ संवैधानिक इजलासमा नेकपाका बहुमत सांसदले छाने प्रचण्डलाई संसदीय दलको नेता प्रतिनिधि सभा पुनर्स्थापना गरेर नयाँ सरकार बनाउँछौं : प्रचण्ड"
नेकपाका बहुमत सांसदले छाने प्रचण्डलाई संसदीय दलको नेता,काठमाडौं : नेकपाका बहुमत सांसदहरूको बैठकले नेकपाका कार्यकारीअध्यक्ष पुष्पकमल दाहाल 'प्रचण्ड' लाई संसदीय दलको नेतामा चयन गरेको छ। संसद् भवन नयाँ बानेश्वरमा बसेको प्रचण्ड र माधव नेपाल पक्षका सांसदहरूको बैठकले यस्तो निर्णय गरेको हो। संसदीय दलको नेतामा प्रधानमन्त्री केपी ओलीलाई हटाएर प्रचण्डलाई चयन गरिएको हो। बैठकमा नेकपाका १७४ मध्ये ९३ सांसद सहभागी भएको जानकारी प्रवक्ता नारायणकाजी श्रेष्ठले दिएका छन्। राष्ट्रियसभाका सांसदसमेत गरेर ११५ जना उपस्थित भएको जानकारी प्रमुख सचेतक देव गुरुङले संचारकर्मीलाई दिएका छन्। यसअघि प्रचण्ड नेपाल समूहको नेकपाको मंगलबारको बैठकले अध्यक्ष केपी शर्मा ओलीलाई अनुशासनको कारबाही गरी रिक्त स्थानमा नेता माधवकुमार नेपाललाई अध्यक्ष चयन गरेको थियो।मंगलबारको निर्णयसहित आफूहरु नै आधिकारिक नेकपा रहेको दाबीसहित प्रचण्डनेपाल समूह बुधबार निर्वाचन आयोग जाने तयारीमा पनि छ । प्रचण्ड नेपाल पक्ष समूहको वर्तमान प्रतिनिधिसभाका सदस्यहरुको सोमबार पनि बैठक बसेको थियो। बैठकमा ९० जना सांसदहरुको सहभागी थियो। यसअघि ओली पक्षले मंगलबार केन्द्रीय कमिटी विस्तार गरी सदस्यहरुको नामावलीसहित निर्वाचन आयोगमा दर्ता गरिसकेको छ।
"ओली पक्षको भेलामा बस्नेतले भने, सूर्य चिन्हमै गोलबद्ध हौं","सिन्धुली : नेकपाका केन्द्रीय सदस्य महेश बस्नेतले पार्टी आधिकारीक रुपमा फुटेको उद्घोष गर्दै एमाले र सूर्य चिन्हमै गोलबद्ध हुँदै प्रचारमा लाग्न नेता कार्यकर्तालाई आह्वान गरेका छन्। राष्ट्रिय युवा संघ नेपाल र अनेरास्ववियु सिन्धुलीले बुधबार सिन्धुलीमाढीमा आयोजना गरेको युवाहरुको भेलालाई सम्बोधन गर्दै बस्नेतले यस्तो बताएका हुन्। पूर्व मन्त्रीसमेत रहेका नेता बस्नेतले पुष्पकमल दाहाल 'प्रचण्ड'ले आधिकारीक रुपमा पार्टी फुटाई सकेको धारणा राख्दै आगामी निर्वाचनमा ताजा जनादेश लिनका लागि प्रधानमन्त्री केपी ओली नेतृत्वको नेकपामा संस्थागत हुन र पार्टी, सिद्धान्तको रक्षा गर्न एमालेनै भएर लाग्न निर्देशन दिएका हुन्। उनले भने, लोकतन्त्रमा राजनीतिक गतिविधि गर्ने नैसर्गिक अधिकार छ। अब एकता भए नेकपा नभए एमालेनै भएर सुर्यचिन्हकै प्रचार गर्दै चुनावी प्रचारमा हिड्नुहोस्। बस्नेतले नेकपा अध्यक्ष प्रचण्डलाई लक्षित गर्दै पार्टी कार्यालय र सडक अपराधिक मानसिकता भएकाहरुको हातमा जान नदिन अपिल गर्दै त्यस्ता अराजकताका विरुद्ध साइबर फोर्स (सेना) बनाएर टोलटोलबाट प्रतिकार गर्नसमेत निर्देशन दिए। बस्नेतले ओलीलाई सिंह प्रचण्डलाई ब्वासोको संज्ञा दिए। उनले भने, ब्वासाहरुको घेराबन्दीबाट पार्टी, राष्ट्र र जनताको भलाईका लागि प्रधानमन्त्रीले संसद विघटन गर्न बाध्य हुनु परेको हो। कमरेड माधव नेपाल र झलनाथ खनाल प्रचण्डभन्दा राजनीतिक इतिहासमा अगाडि हुनुहुन्छ। म अझैं पनि माधव नेपाल र झलनाथ खनाललाई समेत मुलधारमा फर्कन आग्रह गर्दछु। केपी ओली सिंहरुपी भएको र ओलीका सेना सडकमा उत्रेका दिन केपी ओलीदेखि धरमराएका, डराएका र अवसर खोजेकाहरु ओली पक्षमै उभिने तर्क गर्दै नेकपा नेता हरिबोल गजुरेललाई समेत आधिकारीक नेकपामा प्रवेश गर्न उनको आग्रह छ। माओवादीसँग पार्टी एकिकरण गर्नु नै ठुलो भुल भएको उनको भनाई छ। तर, सकारात्मक सोचका साथ भएको कमजोरीलाई क्षमा दिन कार्यकतामाझ उनले आग्रह गर्दै प्रचण्डको हैसियत पार्टीको उपाध्यक्ष हुनेसमेत नभएको दाबी गरे। प्रचण्डलाई ओलीले शरणमा आएकालाई मरण हुन दिन हुन्न भन्ने मनसायले अध्यक्ष बनाउनु भएको थियो। तर, प्रचण्डले नबुझेर भारत र चिनको एम्बेसीको इसारामा कुन्ठा र विग्रहको विउरोपेर प्रधानमन्त्री विरुद्ध अविस्वासको प्रस्ताव र राष्ट्रपति महाअभियोग लगाउने खेल खेल्नुभयो। त्यसले आधिकारीकरुपमा पार्टी एकता भंग भएको हो, उनले थपे। नेकपा सिन्धुली पार्टी कार्यालय कब्जा उता नेकपा नेता बस्नेत पार्टी कार्यालयमा पुगेलगत्तै नेकपा सिन्धुली पार्टी कार्यालय तथा आजाद स्मृती भवन आफुहरुले कब्जामा लिएको भन्दै अनेरास्ववियू र राष्ट्रिय युवा संघका प्रतिनीधिले तालाबन्दी गरेका छन्। उनीहरुले नेकपाको आधिकारिक नेतृत्व ओली समूहमै रहेको भन्दै प्रचण्ड नेपाल पक्षलाई पार्टी कार्यालयमा प्रवेश निषेध गर्ने जनाउँदै पार्टी कार्यालय कब्जामा लिएको अनेरास्ववियूका केन्द्रीय सदस्य लालबहादुर बुढाथोकीले जनाए। कार्यक्रममा ओली पक्षका नेता तथा कार्यकर्ताको मात्र सहभागिता रहेको थियो।"
बालुवाटारमा प्रधानमन्त्री र बादलबीच भेटघाट,काठमाडौं : गृहमन्त्री रामबहादुर थापा 'बादल'ले बालुवाटारमा प्रधानमन्त्री केपी ओलीसँग भेटाघाट गरेका छन्। उनीहरुबीच करिब १ घन्टा छलफल भएको बालुवाटार स्रोतले जनाएको छ। पूर्वमाओवादी समूहका बादलले नेकपा विभाजनपछि आफू कुन समूहमा जानेबारे अहिलेसम्म निर्णय गर्न सकेका छैनन्। सोही विषयमा निर्णय गर्न बादलले प्रधानमन्त्रीलाई भेटेको हुनसक्ने स्रोतको दावी छ। यसअघि नेकपा अध्यक्ष पुष्पकमल दाहाल प्रचण्डले पुल्चोकमा पुगेर बादललाई आफ्नो समूहमा आउन आग्रह गरेका थिए। भेटपछि प्रचण्डले बादल आफ्नो पक्षमा आउने दावी गरेका थिए। तर मंगलबार भएको प्रचण्ड नेपाल समूहको स्थायी कमिटी र केन्द्रीय समिति बैठकमा भने सहभागी भएनन्। मंगलबार बादल र उपाध्यक्ष वामदेवबीच छलफल भएको थियो। गौतमसँग छलफल गर्न बादल भैंसेपाटी गएका थिए। गौतमले पनि अब कुन समूहमा जाने भन्ने बारे स्पष्ट छैनन्। प्रचण्डमाधव नेपाल समूहले केन्द्रीय कमिटी बैठकले केपी ओलीलाई नेपाल कम्युनिष्ट पार्टी (नेकपा) को अध्यक्षबाट हटाएको छ भने माधव नेपाललाई अध्यक्षको जिम्मेवारी दिएको छ । आजै प्रचण्डलाई संसदीय दलको नेता चुन्न बानेश्वरमा प्रचण्डनेपाल समूहको बैठक बस्दैछ। मंगलबार ओली समूहको बैठकले नारायणकाजी श्रेष्ठलाई हटाएर प्रदीप ज्ञवालीलाई पार्टी प्रवक्ता बनाएको छ भने ४४६ सदस्यीय केन्द्रीय कमिटीमा ५५६ जना थपेर महाधिवेशन आयोजक कमिटीको घोषणा गरेको छ। बाँकी १९७ जना सदस्य पछि थपिने भएको छ।
"कांग्रेस भन्छ, 'सर्वोच्चको फैसला कुरौं'","काठमाडौं : सरकारले प्रतिनिधिसभा विघटन गर्दै मध्यावधि निर्वाचन घोषणा गरेपछि पार्टीको आगामी रणनीति बनाउन नेपाली कांग्रेस आन्तरिक छलफलमा जुटेको छ। प्रतिनिधिसभा विघटनलाई सरकारको असंवैधानिक र अलोकतान्त्रिक कदम भएको निष्कर्ष निकालेको कांग्रेसभित्र सडक संघर्षमा जाने कि निर्वाचनमा जुट्ने भन्नेमा एकमत छैन। अधिकांश नेता सरकारको कदमविरुद्ध सर्वाेच्च अदालतमा रिट दायर भइसकेकाले अहिल्यै सडक संघर्षमा जान नहुने पक्षमा छन्। उनीहरूको भनाइ छ, सर्वाेच्चको फैसला स्वीकार गरेर अगाडि बढ्नुपर्छ। तर वरिष्ठ नेता रामचन्द्र पौडेललगायत केही नेता भने सरकारको कदम संविधानविपरीत भएकाले संसद् पुनःस्थापनाको मुद्दा लिएर संघर्षमा जानुपर्नेमा जोड दिइरहेका छन्। कांग्रेसको मंगलबारदेखि सुरु केन्द्रीय समिति बैठकमा पनि नेताहरूको धारणा समान देखिएन। बैठकको सुरुवात गर्दै सभापति शेरबहादुर देउवाले सरकारको कदमको विरोध गरे र यसलाई कुनै पनि हालतमा स्वीकार्न नसकिने बताए। सरकारको यो कार्य संविधानविपरीत छ। अधिनायकवादी आकांक्षाले सरकारले संसद् विघटन गरेको हो, उनले भने, यसमा व्यापक छलफल गरौं। कसरी अगाडि बढ्ने भन्नेबारे पनि साथीहरूले सुझाव दिनुपर्यो। वरिष्ठ नेता रामचन्द्र पौडेलले पनि प्रतिनिधिसभा विघटनप्रति कडा रोष व्यक्त गरे। संसद् पुनःस्थापनाको मुद्दालाई लिएर जस्तोसुकै संघर्षका लागि पनि तयार हुनुपर्ने उनको भनाइ थियो। हामी एक्लै आन्दोलनमा जाने हो वा अरू दलसँग मिल्ने हो ? उनले भने, तर संसद् पुनःस्थापनाका लागि संघर्ष गर्नुपर्छ। विघटनको निर्णय संविधानविपरीत भएकाले यसलाई कुनै पनि हालतमा स्वीकार गर्न नसकिने उनले बताए। उनले मध्यावधि निर्वाचनलाई हेरेर कांग्रेसले संविधानविपरीत कार्यलाई आत्मसात् गर्न नहुनेमा जोड दिए। हामीले संविधान र सिद्धान्तप्रति चिन्ता गर्नुपर्छ। संसद् पुनःस्थापनाको विषयलाई लिएर हामी अगाडि बढ्नुपर्छ, वरिष्ठ नेता पौडेलको भनाइ उद्धृत गर्दै एक केन्द्रीय सदस्यले भने, अहिले हामी सत्ताको लोभमा पर्नु हुँदैन। जनताप्रति उत्तरदायी भएर अगाडि बढौं। मध्यावधि निर्वाचन तोकिएको समयमा हुनेमा पौडेलले संशय व्यक्त गरे। केन्द्रीय समितिमा बोल्ने अन्य नेताले भने सडक आन्दोलनभन्दा मध्यावधि निर्वाचनको तयारीमा जुट्नुपर्ने धारणा राखेका थिए। सरकारको कदमविरुद्ध सर्वाेच्च अदालतमा रिट परेकाले सडक संघर्षमा जान हतार गर्न नहुने उनीहरूको भनाइ छ। पार्टीको वर्तमान र पूर्वपदाधिकारी बैठकले सरकारको कदम अलोकतान्त्रिक र असंवैधानिक भनेर निर्णय गरिसकेको छ, बैठकमा केन्द्रीय सदस्य एनपी साउदले भने, यसबारे सर्वाेच्चमा मुद्दा परिसकेकाले सर्वाेच्चको निर्णय हामी सबैले स्वीकार्नुपर्छ। सडकमा जान हतार नगरौं। कांग्रेस केन्द्रीय सदस्य डा नारायण खड्काले पनि अदालतको फैसला पर्खिनुपर्ने धारणा राखे। कांग्रेस केन्द्रीय सदस्य महेश आचार्यले पनि संसद् विघटन सरकारको असंसदीय कदम भन्दै निर्वाचनबाट कांग्रेस भाग्न नहुने बताए। जसपाले घोषणा गर्यो आन्दोलन सरकारको कदमविरुद्ध जनता समाजवादी पार्टीले चरणबद्ध विरोध प्रदर्शनका कार्यक्रम सार्वजनिक गरेको छ। जसपाको मंगलबार बसेको केन्द्रीय कार्यकारिणी समिति बैठकले संसद् विघटन गर्ने सरकारको कदमको विरोध गर्दै आन्दोलनमा जाने निर्णय गरेको हो। जसपाले पुस १० गते देशका प्रमुख स्थानमा प्रधानमन्त्री र राष्ट्रपतिको पुत्ला दहन गर्ने, ११ गते सबै जिल्ला सदरमुकाममा मसाल जुलुससहित प्रदर्शन गर्ने र १२ गते काठमाडौं उपत्यकालगायत विभिन्न जिल्लामा विरोध प्रदर्शन गर्ने जनाएको छ।"
नेकपाको निर्क्योल निर्वाचन आयोगबाट,"काठमाडौं : नेकपा अध्यक्ष एवं प्रधानमन्त्री केपी शर्मा ओली समूहले मंगलबार केन्द्रीय समिति पुनर्गठन गरी निर्वाचन आयोगमा निवेदन दियो। केही घण्टामै अर्का अध्यक्ष पुष्पकमल दाहाल समूहको केन्द्रीय समिति बैठकले ओलीलाई अध्यक्षबाट हटाएको घोषणा गर्यो। दुई चिरामा विभाजित नेकपाका दुवै समूहले संस्थापन र वैधानिक भएको दाबी गरेका छन्। संस्थापनको मान्यता पाउने पक्षले चुनाव चिह्न सूर्य पनि पाउने भएकाले दुवै पक्षले आधिकारिताका लागि जोडबल गरेका छन्। अब आयोगले नै कसलाई नेकपाको आधिकारिकता दिने भन्ने विवादको निरूपण गर्नुपर्ने भएको छ। निर्वाचन आयुक्त नरेन्द्र दाहालले सम्बन्धित पार्टीको विधान, दल दर्ता ऐन र अन्य कानुन हेरेर आयोगले पार्टी आधिकारिताको निर्णय गर्ने गरिएको जानकारी दिए। प्रमुख निर्वाचन आयुक्त दिनेश थपलियाले ओली पक्षको निवेदन मंगलबार प्राप्त भएको जानकारी दिए। ओली समूहले मंगलबार केन्द्रीय समिति पुनर्गठन गरी नामावलीसहितको निवेदन आयोगमा पेस गरेको हो। उक्त समूहको प्रधानमन्त्री निवास बालुवाटारमा बसेको केन्द्रीय समिति बैठकले १ हजार १ सय ९९ सदस्यीय महाधिवेशन आयोजक समिति गठन गर्ने निर्णय गरेको थियो। प्रधानमन्त्रीका पे्रेस सल्लाहकार सूर्य थापाले मौजुदा ४ सय ४७ सदस्यीय केन्द्रीय समितिमा ५ सय ५६ जना थप गरिएको जानकारी दिए। १ सय ९६ जना थप्न बाँकी रहेको थापाले जनाए। पार्टी अध्यक्ष, महासचिव र माइन्युटसहित आफ्नो पक्षको केन्द्रीय समिति पुनर्गठन गरिएको पत्र निर्वाचन आयोगमा पठाइएको ओली पक्षका नवनियुक्त प्रवक्ता प्रदीप ज्ञवालीले बताए। अर्का अध्यक्ष दाहाल र वरिष्ठ नेता माधवकुमार नेपाल पक्षले ४ सय ४७ सदस्यीय केन्द्रीय समितिमा ३ सय १५ सदस्य आफ्नो पक्षको बैठकमा उपस्थित भएको दाबी गरेको छ। बहुमतभन्दा बढी सदस्यको उपस्थितिको बैठक नै आधिकारिक हुने भन्दै उक्त समूहले नेकपाको संस्थापन पक्ष आफू भएको दाबी गरेको छ। बबरमहलस्थित कार्की ब्यांक्वेटमा बसेको दाहालनेपाल समूहको बैठकले ओलीलाई पार्टी अध्यक्षबाट हटाएर नेपाललाई अध्यक्ष बनाउने निर्णय गरेको छ। उक्त समूहले पुस ५ गतेको स्थायीसमिति बैठकले ओलीलाई अनुशासनको कारबाही गर्ने निर्णय भएको माइन्युटसहितको पत्र सोमबारै निर्वाचन आयोगमा बुझाइएको दाबी गरेको छ। केन्द्रीय सदस्य लीलामणि पोखरेलले सोमबारै ओलीलाई कारबाहीको निर्णयको माइन्युट आयोगमा पठाइएको जानकारी दिए। दाहालले ६५ प्रतिशत केन्द्रीय सदस्य आफ्नो पक्षमा रहेको उल्लेख गर्दै ओली समूहको बैठक आधिकारिक नभएको दाबी गरेका छन्। एक तिहाइ केन्द्रीय सदस्यको बैठक बसी तीन तिहाइ सदस्य थप गर्ने भन्ने ओली समूहको निर्णय अवैध भएको दाहाल पक्षको दाबी छ। ओली समूूहले आफ्नो पक्षको केन्द्रीय समितिमा कति सदस्य उपस्थित थिए भन्ने बताएको छैन। दाहालनेपाल समूहले ओलीलाई कारबाही गर्ने निर्णय गरे पनि ओली समूहले भने कसैमाथि कारबाही नगरेको दाबी गरेको छ। यी नेता भए अदलबदल नेकपा दुई पक्षमा विभाजित हुँदा कतिपय नेताको कित्ता पनि फेरिएको छ। उपाध्यक्ष वामदेव गौतम र सचिवालय सदस्य रामबहादुर थापा (बादल)ले अझै कित्ता स्पष्ट नपारी अलमल गरिरहेका बेला वरिष्ठ नेता माधव नेपाल, झलनाथ खनाललगायत नेताहरू अध्यक्ष दाहालतिर लागेका छन्। पूर्वमाओवादी समूहका नेताहरू टोपबहादुर रायमाझी, लेखराज भट्ट, मणि थापा र ज्वाला साह ओली पक्षको बालुवाटारमा भएको केन्द्रीय समिति बैठकमा सहभागी भए। विगतमा माधव नेपाल समूहलाई साथ दिँदै आएका सिन्धुपाल्चोकका शेरबहादुर तामाङ बालुवाटारमा ओली समूहको बैठकमा सहभागी भएका छन्। उनकी पत्नी उषाकला राई पनि ओली समूहमा सहभागी भइन्। ओली पक्षमा खुलिरहेका स्थायी समिति सदस्य रघुवीर महासेठ दाहालनेपाल पक्षको बबरमहलमा आयोजित केन्द्रीय समितिको बैठकमा सहभागी भएका छन्। उनकी श्रीमती जुलीकुमारी महतो बालुवाटार भेलामा गएकी थिइन्। ओली पक्षका बझाङका भैरबहादुर सिंह दाहालनेपाल खेमाको बैठकमा पुगेका थिए। रामबहादुर थापा (बादल) सहभागी नभए पनि उनको पक्षमा रहेका तीन नेताबाहेक अन्य सबै नेता दाहालनेपाल खेमाको बैठकमा पुगेका थिए। बादल समूहका सूर्य सुवेदी, कुलप्रसाद केसी र दावा तामाङ कतैको बैठकमा पुगेनन्। दावा र कुलप्रसाद कतैको बैठकमा नगए पनि दुवैका श्रीमती क्रमशः कुमारी मोक्तान र तारा घर्ती भने दाहालनेपाल समूहको बैठकमा सहभागी थिए। वामदेवसँग निकट रहेका बलराम बाँस्कोटा दाहालनेपाल समूहको बैठकमा पुगे। नेपाल पक्षका प्रेम आले बालुवाटारको बैठकमा पुगे। लक्ष्मण ज्ञवाली, शारदा सुवेदी, केशवलाल श्रेष्ठ कतै पनि गएनन्। उनीहरू वामदेवसँग नजिक मानिन्छन्।"
दाहाल पक्षले निकाल्यो ओली,"काठमाडौं : नेकपा अध्यक्ष पुष्पकमल दाहाल र वरिष्ठ नेता माधवकुमार नेपाल समूहले अर्का अध्यक्ष एवं प्रधानमन्त्री केपी शर्मा ओलीलाई पदबाट हटाएको छ। उक्त समूहका नेताहरू सम्मिलित केन्द्रीय समिति बैठकले मंगलबार ओलीलाई अनुशासनको कारबाही गर्दै वरिष्ठ नेता नेपाललाई अध्यक्ष बनाउने निर्णय गरेको हो। २०७५ जेठ ३ मा एमाले र माओवादी केन्द्रबीच एकतापछि महाधिवेशनसम्म दुई अध्यक्षात्मक प्रणाली अवलम्बन गर्ने निर्णय भएको थियो। विधानको त्यही व्यवस्थाअनुसार ओलीलाई अध्यक्षबाट हटाउँदै नेपाललाई अध्यक्ष बनाइएको प्रवक्ता नारायणकाजी श्रेष्ठले बताए। प्रधानमन्त्रीले प्रतिनिधिसभा विघटन गरी जनभावनाविपरीतको स्वेच्छाचारी कदम चालेकाले पार्टी अन्तरिम विधान २०७५ को धारा ५६ (क) अनुसार अनुशासनको कारबाहीस्वरूप अध्यक्ष पदबाट हटाउने निर्णय भएको नेकपाले जनाएको छ। यो समूहको निर्णयअनुसार अध्यक्षमा दाहाल र नेपाल रहनेछन्। दुवै नेताले आलोपालो पार्टी बैठकको अध्यक्षता गर्ने गरी विधानको व्यवस्थाअनुसार काम गर्नेछन्। दुवै नेता कार्यकारी हुने र दुवैले आलोपालो बैठकको अध्यक्षता गर्ने स्थायी समिति सदस्य योगेश भट्टराईले बताए। स्थायी समितिको पुस ५ गतेको बैठकले ओलीलाई अनुशासनको कारबाही गर्न केन्द्रीय समितिमा प्रस्ताव लैजाने निर्णय गरेको थियो। ४ सय ४७ केन्द्रीय सदस्यमध्ये ३ सय १५ जना उपस्थित बैठकले ओलीलाई सर्वसम्मत रूपमा अध्यक्षबाट हटाउने निर्णय लिएको प्रवक्ता श्रेष्ठको भनाइ छ। दाहालनेपाल समूहको दाबीअनुसार यो उपस्थिति एकता गर्दाका बेलाको कुल केन्द्रीय समितिको ७०४६ प्रतिशत हो। वरिष्ठ नेता झलनाथ खनालले नेपाललाई अध्यक्ष बनाउने प्रस्ताव राखेका थिए। केन्द्रीय सदस्य प्रभु साहबाहेक अन्य नेताले उक्त प्रस्तावमा विमति राखेनन्। साहले विगतमा पनि दुई अध्यक्ष हुँदा शक्ति संघर्ष चलेको र पार्टी विभाजनसम्मको अवस्थामा पुगेकाले अब उही अन्तरविरोधको पुनरावृत्ति आउन सक्ने अवस्थालाई अन्त्य गर्नुपर्ने बताएका थिए। दाहालले पार्टी एकताको मर्म, भावना तथा विधानको व्यवस्थाका आधारमा महाधिवेशनसम्म दुई अध्यक्ष रहने बताएका थिए। हिजो हाम्रो विधानमा प्रथम, द्वितीय अध्यक्ष भन्ने थिएन। हामी बराबरीका अध्यक्ष थियौं। बैठकको अध्यक्षता आलोपालो गर्ने भन्ने थियो, त्यसलाई केपीजीले तोड्नुभयो, आफैंले आफैंलाई प्रथम अध्यक्ष पनि भन्नुभयो। पछि ल ठीकै छ, कार्यकारी भूमिका लिने भन्ने हिसाबले मिल्यो। त्यसलाई पनि कार्यान्वयन गर्नु भएन, दाहालको भनाइ उद्धृत गर्दै एक स्थायी समिति सदस्यले भने, तर, अब हामी विधानमा जे लेखिएको छ, त्यही बाटोबाट अगाडि जान्छौं। एकताको मर्म र विधानको व्यवस्था जे छ, त्यसलाई कार्यान्वयन गरेर जानुपर्छ। हामी त्यसरी नै जान्छौं। यो बैठकले ओली पक्षमा लागेका अन्य नेतालाई यथावत् राखेको छ। अग्नि सापकोटा सभामुख निर्वाचित भएपछि रिक्त रहेको स्थायी समिति सदस्यमा पूर्वसभामुख कृष्णबहादुर महरालाई चयन गर्ने निर्णय बैठकले गरेको छ। दाहाल, नेपाल र खनालले बैठकमा सम्बोधन गरेका थिए। दाहालले प्रधानमन्त्री ओलीले पार्टी एकतालाई व्यक्तिगत स्वार्थपूर्तिका लागि मात्र प्रयोग गरेको र स्वार्थ पूरा भएपछि पटकपटक पार्टी फुटाउन लागेको र अहिले फुटाएको बताएका थिए। हामीले एकता गर्न खोजेको हो। केपी ओलीले एकताको मर्मअनुसार काम गर्ने चाहनु भएन। एकताका नाममा उहाँलाई खुसी बनाउन कतिपय कुरा लचकताका नाममा छोड्दै पनि गइयो। तापनि उहाँले न्याँक्ने काम मात्र गर्नुभयो, दाहालले भने, पार्टी एकता फुटाउन केपी ओलीले गत केन्द्रीय समिति बैठकपछि पटकपटक प्रयास गर्नुभयो। कहिले अध्यादेश ल्याएर पार्टी फुटाउने, कहिले कथित एमाले नामको अर्को पार्टी दर्ता गर्न लगाएर फुटाउने, कहिले अरू सबैलाई अपमान गरेर फुटाउन खोज्ने गर्नुभाथ्यो। हामीले पटकपटक बचाउने गर्दथ्यौं। तर अहिले फेरि बेइमानीपूर्वक संसद् विघटन गरेर गैरसंवैधानिक काम गरेर पार्टी फुटाउने काम गर्नुभयो। उनले ओलीले प्रतिनिधिसभा विघटन गर्न लागेको सूचना आफूले त्यसदिन बिहानै साढे ५ बजे सुने पनि त्यसपछि पनि होइन भन्दै आफूलाई ढाँटेको बताएका थिए। पार्टी र जनताबीचको सम्बन्ध पनि कम्युनिस्ट पार्टीको जस्तो भएन। सुशासन पनि भएन। अनेक अनियमितताका कुरा आए। हामीले सोचेजस्तो पार्टी नबन्ने भयो भन्ने चिन्ता १८ बुँदे पत्रमा थियोे। त्यो मेरो मात्रै थिएन। हामी सबैको थियो, उनले भने, बैठक बस्न पनि अनुनय विनय गर्नुपर्ने। अढाई वर्ष विचित्रको अवस्थामा बिताइयो। सचिवालय बैठकमा बोल्न पाइँदैन भनियो। अध्यक्षलाई पनि बोल्न पाइँदैन भनियो। उनले बालुवाटारमा ओलीले गरेको बैठक अवैधानिक भएको टिप्पणीसमेत गरे। एक तिहाइ सदस्य बसेर तीन तिहाइ थप्ने निर्णय गर्न मिल्छ ?, उनले भने, उहाँहरूको बैठक नै अवैधानिक छ, त्यो गुटको भेला हो। त्यसको अर्थ छैन। उनले बालुवाटारमा भएको ओली पक्षको भेलाले वैधानिकता पाउनै नसक्ने पनि बताए। ६५ प्रतिशत केन्द्रीय सदस्य यहाँ हुनुहुन्छ, केही केन्द्रीय सदस्य बाटोमा हुनुहुन्छ। निर्वाचन आयोगको नियम, कानुन, ऐनअनुसार यो बैठक वैधानिक र आधिकारिक हो। बालुवाटारमा भएको भेला वैधानिक छैन, उनले भने, संवैधानिक निकायका पदाधिकारीले संविधान ऐनअनुसार विधिसम्मत ढंगले चल्नुपर्छ। हाम्रो अपेक्षा छ, विधिलाई ती सबैले सम्मान गर्नेछन्। उनले दुवै समूहमा नखुलेका उपाध्यक्ष वामदेव गौतम र सचिवालय सदस्यसमेत रहेका गृहमन्त्री रामबहादुर थापालाई बैठकमा आउन आग्रह गरे। प्रतिनिधिसभा विघटन गर्ने अधिकार प्रधानमन्त्रीमा नभएको उनको भनाइ थियो। उनले अहिले सरकार विघटन भएको तर प्रतिनिधिसभा विघटन नभएको तर्क गरे। नेपालले ओलीले निरंकुश शैलीमा पार्टी र सरकार सञ्चालन गर्ने गरेको बताए। पार्टीमा किन समस्या आयो ? ओलीले आफ्नो गुटका मान्छेहरूलाई माथिमाथि लगेको तर आफूविरुद्ध बोल्नेलाई अवसर नदिने एकाधिकारवादी शैली अपनाउनुभयो। यसले पार्टीमा समस्या आयो, नेपालले भने। दाहालले पटकपटक अपमान सहेर भए पनि पार्टी एकता बचाउन धैरै कोसिस गरेको नेपालको भनाइ थियो। ओलीले बालुवाटारमा गरेको भेला गुटको मात्र भएको र त्यसले वैधानिकता नपाउने उनले बताए। कसैले पार्टीको नाममा धावा बोल्दैमा वैधानिकता पाउँदैन। ४ सय ४१ केन्द्रीय सदस्यको दुई तिहाइ हामी यहाँ छौं, उनले भने, सुन्दै छु, नेकपा एमाले ब्युँत्याउने रे। पार्टी एकता हुँदा नै दुवै पार्टी विघटन भइसक्यो। त्यो अब ब्युँतन सक्दैन। खनालले विधि र विधानमा पार्टी नचलेकाले समस्या आएको बताएका थिए। दाहालनेपाल समूहको केन्द्रीय समिति बैठकले प्रतिनिधिसभा विघटनविरुद्ध आन्दोलन गर्ने प्रस्ताव पनि पारित गरेको छ। यसका लागि थप संघर्षका कार्यक्रम आगामी बैठकले तय गर्ने नेताहरूले बताएका छन्। नेकपा विभाजन हुँदै गर्दा वामदेव र बादलको छुट्टै समूहको तयारी नेकपाका वहुमत केन्द्रीय सदस्यहरु प्रचण्डनेपाल समूहतिर प्रचण्डनेपाल समूहले ओलीलाई हटाएर माधवलाई अध्यक्ष बनायो ओलीको प्रश्न : प्रचण्डमाधव कसले हालेको ब्याट्रीबाट चल्दै हुनुहुन्छ ? ओलीले बनाए जम्बो केन्द्रीय समिति"
सेती भिरबाट लरी खस्दा तीनजनाको मृत्यु,"नवलपुर : कालीगण्डकी करिडोरमा पर्ने सेती भिरमा लरी प्लेटफार्म टेलर (ट्रक) दुर्घटना हुँदा चालकसहित तीनजनाको मृत्यु भएको छ। नवलपरासी (बर्दघाटसुस्तापूर्व)को गैँडाकोट३ को भोक्रेफाँटस्थित सेती भिरबाट बुधबार बिहान ना ३ ख ५३३९ नम्बरको ट्रक सय मिटर तल खसेको प्रहरीले जनाएको छ। लोहनी कन्स्ट्रक्सनको सिमेन्ट बोक्ने ट्रक बुलिङटार गाउँपालिकाको खामबेसीबाट फर्कदै गर्दा दुर्घटनामा परेको जिल्ला प्रहरी कार्यालयका प्रवक्ता मोहनबहादुर खाँणले जानकारी दिए। दुर्घटनामा परी ट्रक चालक मकवानपुरको हेटौँडा१७ का ४५ वर्षीय सुरेश भुजेल, सोही स्थानका ३५ वर्षीय बलराम श्रेष्ठ र पर्साको ठोरी घर भएका ५० वर्षीय भीमबहादुर तामाङको मृत्यु भएको खाँणले बताए। दुर्घटनाको कारण पत्ता नलागे पनि ट्रक अनियन्त्रित भइ पल्टिएको हुनसक्ने प्रहरीले जनाएको छ।"
आफूले रोजेको केटासँग विवाह नगर्दा दाइले गरे बहिनीको हत्या,"खोटाङ : आफैले रोजेको केटासँग प्रेम विवाह गर्दा साकेला गाउँपालिका१ बाँझेच्यानडाँडास्थित सेखुवाकी २६ वर्षीया सकुन्तला राईको हत्या भएको छ । पटकपटक आफूले रोजेको केटासँग विवाह गर्न आग्रह गर्दै आएका ठूलो बुबाका छोरा सञ्जीव राईले बहिनी सकुन्तलाको हत्या गरेको खुलासा भएको हो । करिब सात वर्षदेखि प्रेम सम्बन्धमा रहेकी सकुन्तलाले शुक्रबार दिक्तेल रुपाकोट मझुवागढी नगरपालिका९ निर्मलीडाँडाका २६ वर्षीय दिनेश कटवालसँग प्रेम विवाह गरेकी थिइन् । विवाह गरेको तीन दिनपछि सोमबार दाजु सञ्जीवले बहिनी सकुन्तलाको घरैबाट उनलाई जङ्गलमा लगेर हत्या गरेको खुल्न आएको हो । हत्या हुनुभन्दा अघिल्लो राति दाजु सञ्जीवको फोनबाट पटकपटक धम्की आइरहेको र बिहान आफैँ हाम्रो घरमा आएर सकुन्तलालाई लगेर हत्या गरेको उनका श्रीमान् दिनेशले बताए। 'हाम्रो घरायसी व्यवहार छ भन्दै दाजु सञ्जीवले सकुन्तलालाई साथैमा लगेर जानुभयो,' उनले भने, 'घरबाट हिँडेको केही समयपछि नै सकुन्तलासँग फोन सम्पर्क नभएपछि खोजतलास गर्दा सेखुवा र निर्मणलीडाँडाको सिमानामा पर्ने साप्सु खोला नजिकैको जङ्गलमा हत्या भएको अवस्थामा फेला पर्यो ।' भिनाजुको घरबाट हिँडेको करीब एक घण्टामै दिदीको हत्या भएको हुनसक्ने सकुन्तलाका भाइ समीर राईले बताए। 'दाजु सञ्जीवले दिदीलाई जङ्गलमा लगेर कुट्दै गरेको भेडा गोठालाले देखेका रहेछन्,' उनले भने, 'आफूले रोजेको केटासँग विवाह नगरी अर्कै केटासँग विवाह गरेको झोँकमा हत्या गरिएको छ । हत्यामा संलग्न दाजु सञ्जीवलाई कडाभन्दा कडा कारवाही गरियोस् ।' विद्यालय तहको अध्ययन गर्दादेखि नै प्रेम सम्बन्धमा रहेका दिनेश वैदेशिक रोजगारीको सिलसिलामा तीन वर्ष मलेशिया बसेर हालै घर आएका थिए। भाइ समीरका अनुसार सकुन्तला प्रेमी दिनेश वैदेशिक रोजगारीको सिलसिलामा मलेशिया रहेको समयमा काठमाडौँमा सिलाइकटाइ पेशा गर्दै आएकी थिइन् । केही समय अगाडि मात्रै माइतीघर सेखुवा आएकी सकुन्तलाले आफूसँग पनि दाजु सञ्जीवले मैले रोजेको केटासँग विवाह गर्नुपर्छ भन्दै दबाब दिने गरेको जानकारी दिएको भाइ समिरले बताए। सकुन्तलासँग तीनदिन अघिमात्र विवाह गरेका दिनेशले पनि श्रीमतीको हत्यामा संलग्नलाई कडा कारवाही गर्न माग गरेका छन्। घटनामा संलग्न राईलाई पक्राउ गरेर अनुसन्धान अगाडि बढाइएको जिल्ला प्रहरी कार्यालय खोटाङका प्रमुख प्रहरी नायब उपरीक्षक नारायणप्रसाद चिमरियाले बताए। 'घटनाका बारेमा अनुसन्धान भइरहेको छ,' उनले भने, 'हत्यारा नियन्त्रणमा रहेकाले केही समयपछि सत्यतथ्य सार्वजनिक गरिनेछ ।' दाजुको कुटाइबाट ज्यान गुमाएकी सकुन्तलाको शरीरको विभिन्न भागमा चोट तथा नीलडाम देखिएको आफन्तले बताएका छन् । उत्तिसको लाथ्रो (लौरो)ले हानेर हत्या गरिएकी सकुन्तलाको शव मङ्गलबार जिल्ला अस्पताल खोटाङमा परीक्षण गरेपछि माइतीपक्षले जिम्मा लिएर दाहसंस्कार गरेको छ । रासस"
बेलायतबाट नेपाल आउन प्रतिबन्ध,"बेलायतमा देखिएको कोरोना भाइरसको नयाँ प्रकारका कारण सरकारले बेलायतबाट नेपाल आउनमा प्रतिबन्ध लगाउने निर्णय गरेको छ । तर विज्ञहरूले नेपालमा कोरोना भाइरस महामारी मच्चिइरहेकै बेला परीक्षण कम गरेकोप्रति गम्भीर चिन्ता प्रकट गरेका छन् । भाइरसले खेल्ने ठाउँ धेरै पाए नेपालमै पनि नयाँ कोरोना भाइरसको प्रकार उत्पत्ति हुनसक्ने विज्ञहरुले बताएका छन्। नेपाल र बेलायतबीच सिधा हवाई सेवा नभए पनि विभिन्न देश हुँदै यूकेबाट मानिसहरू आउने गरेका छन्। सोमवार नागरिक उड्ययन प्राधिकरणले सबै वायुसेवालाई बुधवार राति ११ः५९ पछि बेलायतबाट वा बेलायत हुँदै नेपाल आइपुग्ने यात्रुहरूलाई नल्याउन निर्देशन दिएको छ। जसका कारण बेलायतमा देखिएको नयाँ कोरोना भाइरसको संक्रमण नेपालमा पनि भित्रिन सक्ने आशङ्काहरू व्यक्त भइरहेका छन्। यसै सन्दर्भमा कोभिड१९ सङ्कट व्यवस्थापन केन्द्र सीसीएमसी निर्देशक समिति बैठकले बेलायतबाट नेपाल आउन प्रतिबन्ध लगाउने निर्णय गरेको संयोजक महेन्द्र गुरागाँइले बताए। उनले भने, 'यूकेबाट आउन अहिले रोक लगाउने निर्णय भएको छ।' 'ट्रान्जिटमा आइसकेका र उडान शुरू गरिसकेकाहरूका लागि होटलमा क्वारन्टाइन राखेर स्वास्थ्यले परीक्षण गरेर पठाउने तर उडान बाँकी रहेकाहरूलाई भने रोक्ने निर्णय भएको छ।' यस्तो निर्णयको जानकारी सबैलाई पठाइसकिएको र यूकेबाट अनि यूके हुँदै कुनै पनि यात्री अव अर्को निर्णय नभएसम्म नेपाल आउन नपाउने उनको भनाइ छ । कोरोना भाइरको नयाँ प्रकारलाई नेपाल भित्रिन नदिन सरकारले यस्तो निर्णय गर्नु सकारात्मक भएको जनस्वास्थ्यविद्हरूको भनाइ छ। केही जनस्वास्थ्यविद्ले नेपालमै पनि कोरोनाभाइरसले रूप फेर्न सक्ने जोखिम रहेको भन्दै परीक्षण, सङ्क्रमितको सम्पर्कमा आएकाहरूको खोजी र आइसोलेशनलाई बढाउनु पर्ने धारणा राखेका छन्। पछिल्ला दिनमा परीक्षण घट्नुले पनि सङ्क्रमणले अर्को रूप लिने हो कि भन्ने चिन्ता जनस्वास्थ्यविद्मा पाइन्छ। नेपाल भित्रै पनि उक्त भाइरसले अर्को रूप लिने जोखिम कायम भएको औंल्याउँदे सङ्क्रामक रोग विज्ञ डा अनुप सुवेदी भन्छन्, 'अहिलेकै कोरोनाभाइरस पटक्कै नियन्त्रण भएको छैन जस्तो देखिन्छ।' उनी भन्छन्, 'त्यस्तो अवस्था रह्यो भने नयाँ प्रकार आएको पनि हामीले पत्ता लगाउन सक्दैनौँ। भाइरसले प्रशस्त खेल्ने ठाउँ पायो भने चाहिँ नयाँ नयाँ प्रकार उत्पन्न त्यसरी हुन्छ। त्यसैले सङ्क्रमितको सङ्ख्या कम हुन सक्यो भने मात्रै हामी नयाँ प्रकार आउने सम्भावनाबाट जोगिन सक्छौँ।' 'महामारी नियन्त्रणका सामान्य उपायहरू परीक्षण, कन्ट्याक्ट ट्रेसिङ, आइसोलेशन र क्वारन्टीनका काम तीव्र बनाउनुपर्छ। उच्चतम राजनीतिक निकायले यसलाई आफ्नो समस्याक रूपमा लिनुपर्छ र सङ्ख्या कम भएको नक्कली तथ्याङ्कका पछि लाग्न हुँदैछ,' डा सुवेदीको सुझाव दिएका छन्।"
सुनको मूल्य तोलामा ९०० ले घट्यो,काठमाडौं : स्थानीय बजारमा बुधबार सुनको मूल्य ९ सयले घटेको छ। छापावाला सुन मंगलबार प्रतितोला ९४ हजार ९०० रुपैयाँमा कारोवार भएको थियो । प्रतितोला ९०० ले घटेर बुधबार ९४ हजार कायम भएको नेपाल सुनचाँदी व्यवसायी महासङ्घले जनाएको छ । यस्तै तेजाबी सुन मङ्गलबार प्रतितोला ९४ हजार ४०० मा कारोवार भएकोमा बुधबार भने प्रतितोला ९३ हजार ५०० रुपैयाँमा कारोवार भइरहेको महासंघले जनाएको छ। यसैगरी चाँदी प्रतितोला ५० रुपैयाँले घटेको छ । प्रतितोला एक हजार ३१५ मा मङ्गलबार कारोवार भएको चाँदी बुधबार भने प्रतितोला एक हजार २६५ मा कारोवार भइरहेको छ।
पश्चिमी वायुको प्रभावः आंशिकदेखि सामान्य बदली,"काठमाडौं : पश्चिमी वायुको प्रभावले बुधबार देशका अधिकांश भूभागमा आंशिकदेखि सामान्य बदली हुने भएको छ । जल तथा मौसम विज्ञान विभागका अनुसार पश्चिमी वायुको प्रभावले प्रदेश नं १, वाग्मती, गण्डकी, लुम्बिनी र कर्णाली प्रदेशमा आंशिकदेखि सामान्य बदली हुने छ । पश्चिमी वायु कमजोर अवस्थामा रहेकाले वर्षा हुने सम्भावना भने नरहेको मौसमविद् प्रतिभा मानन्धरले बताए । अबका केही दिन देशका अधिकांश भूभागमा बिहान हुस्सु तथा तुवाँलो लाग्ने र मध्याह्नदेखि घाम लाग्ने बताइएको छ । हाल गण्डकी, लुम्बिनी, वाग्मती, कर्णाली तथा सुदूरपश्चिम प्रदेशमा आंशिक बदली छ । राति वाग्मती, गण्डकी र लुम्बिनी प्रदेशमा आंशिकदेखि सामान्य बदली रही बाँकी भूभागमा मौसम सामान्यतया सफा रहने मौसम पूर्वानुमान महाशाखाले जनाएको छ । महाशाखाको पछिल्लो विवरणअनुसार बुधबार काठमाडौं उपत्यकाको न्यूनतम तापक्रम ३ दशमलव ६ डिग्री र अधिकतम तापक्रम १९ दशमलव ८ डिग्री सेल्सियस छ । त्यस्तै बुधबार सबैभन्दा कम जुम्लाको न्यूनतम तापक्रम माइनस ३ दशमलव ४ डिग्री र सबैभन्दा धेरै भैरहवाको न्यूनतम तापक्रम ९ दशमलव शून्य डिग्री सेल्सियस छ ।"
मानव सेवा नै ठूलो धर्म,"कलम रोए शब्द बन्छ, कवि रोए कविता धर्मी मरे श्रद्धाञ्जली, पापी मरे रमिता मानवता नै पहिलो श्रेणी, त्यसैको लागि सजगता छोडी स्वार्थ गरौँ सेवा, तब मिल्छ अमरता ! मानव सेवा आश्रमका अध्यक्ष रामजी अधिकारीले मंगलबार यही कवितांश सुनाउँदै मानवीय सेवामा अग्रसर हुन आग्रह गर्दा कार्यक्रमस्थल तालीले गुञ्जायमान बन्यो। कार्यक्रमस्थल थियो, प्रधानमन्त्री निवास बालुवाटार। प्रमुख अतिथि थिए, प्रधानमन्त्री केपी शर्मा ओली। अनि कार्यक्रम थियो, विभिन्न कारणले सडकमा आश्रय लिइरहेका मानवको उद्धारका लागि मेचीमहाकाली यात्राको शुभारम्भ। सहयोगापेक्षी सडक मानवमुक्त राष्ट्र निर्माण एवं घोषणा वर्ष२०७८ सफल पारौं भन्ने नारासहित सुरु गरिएको मेचीमहाकाली यात्राको प्रधानमन्त्री ओलीले शुभारम्भ गरे। सहयोगापेक्षी बेसहारा, असहाय, अनाथ, अभिभावकविहीन सडक आश्रित मानवको राष्ट्रिय उद्धार कार्यक्रमअन्तर्गत पुस ७ देखि माघ ७ सम्म देशभर सडकमा रहेका असहाय मानवको उद्धार गरिने भएको छ। २०६९ सालमा केही युवा मिलेर सडकमा बेवारिसे जीवन बिताइरहेका मानवको उद्धारका लागि मानव सेवा आश्रम नामक सामाजिक संस्था स्थापना गरेका थिए। मानव सेवा आश्रमले हालसम्म सडकमा आश्रित ११०० भन्दा बढी व्यक्तिलाई आश्रय दिइसकेको छ। कतिपयलाई पारिवारिक पुनर्मिलन पनि गराएको छ। आश्रम हाल १५ जिल्लामा २२ वटा कार्यालयमार्फत देशभरिका सडक मानवलाई आश्रय दिने अभियानमा जुटेको छ। उद्धारका लागि आश्रममा आबद्ध ३० जना अभियन्ता मेचीमहाकाली यात्रामा निस्किएका छन्। कार्यक्रममा ५ वर्षअघि चितवन र लमजुङमा भेटिएका बंगलादेशी नागरिकद्वय ममिना बेगम र महम्मद बबुललाई नेपालका लागि बंगलादेशी राजदूतसमक्ष जिम्मेवारी हस्तान्तरण गरिएको थियो। आश्रमका दुई अभियन्ताले ती दुई बंगलादेशी नागरिकलाई उनीहरूको घरसम्म पुयाई पारिवारिक मिलन गराउने कार्यक्रम छ। कार्यक्रममा ओलीले आफू प्रधानमन्त्री भएको देशमा सडकमा बेवारिसे मानव देखिनु अशोभनीय भएको धारणा व्यक्त गर्दै उनीहरूको उद्धार गरी नयाँ जीवन दिन सरकारी स्तरबाट पहल गरे पनि पूर्ण रूपमा सफल हुन नसकिरहेको बताए। प्रधानमन्त्रीले मानव सेवा आश्रमले गरेको महान् कार्यबारे यसअघि आफूलाई थाहा नभएको र श्रीमती राधिका शाक्यले यस विषयमा आफूलाई जानकारी गराएको बताए। २०८२ सालसम्म नेपाललाई सडक मानवरहित राष्ट्र घोषणा गर्ने महान् अभियानमा सरकारको सधैं साथ र सहयोग रहने प्रतिबद्धता पनि प्रधानमन्त्रीले व्यक्त गरे। मेरो आफ्ना छोराछोरी छैनन्। आफ्नै सन्तानप्रति कस्तो माया हुन्छ, त्यो पनि थाहा छैन। यदि सन्तान हुन्थे भने पनि उनीहरूको जस्तै माया सडकमा आश्रितहरूलाई गर्थें होलाजस्तो लाग्छ, प्रधानमन्त्री ओलीले भने, मानवताको नारालाई केवल प्रचारमुखी नबनाई गरिब, दीनदुःखी, असहाय, मानसिक रूपमा विक्षिप्त व्यक्तिहरूको उद्धारमा लागिपर्ने मानव सेवा आश्रमप्रति मुक्तकण्ठले प्रशंसा गर्छु। कार्यक्रममा समाजसेवी तथा गायिका आनी छोइङ डोल्माले मर्मस्पर्शी शब्द र भावसँगै सुमधुर स्वरमा गीत गुनगुनाइन्  सबैसँग होस् मेरो मेरो माया नै यस्तो जो भेटेनी लागोस् मलाई मै जस्तो चोखो कर्म खोज्छ है चोखै संसार काँडाको आँखामा काँडै संसार। कार्यक्रमको अध्यक्षता गर्दै प्रधानमन्त्रीपत्नी राधिका शाक्यले पनि अभियानसम्बन्धी भिडियो प्रदर्शनसँगै कार्यक्रम शुभारम्भ गरेकी थिइन्। देशव्यापी उद्धार कार्यक्रमको सफलताको शुभकामना दिँदै उनले मानव हुनुको नाताले असहाय, घरबारविहीन व्यक्तिको उद्धारका लागि आश्रमको काममा सदैव सहयोग र सद्भाव रहने प्रतिबद्धता व्यक्त गरिन्। उनले यात्रामा जान लागेका अभियन्तालाई आवश्यक साम्रगीसहित उपहार पनि हस्तान्तरण गरेकी थिइन्। कार्यक्रममा १३ वर्षसम्म फलामे साङ्लोमा बाँधिएका सप्तरीका उमाकान्त चौधरीको उद्धार, उपचार र पारिवारिक पुनर्मिलनको भिडियो पनि प्रदर्शन गरिएको थियो। चौधरीलाई १३ वर्षदेखि आफ्नै घरमा साङ्लोमा बाँधेर राखेको समाचार अन्नपूर्ण पोस्ट्मा प्रकाशित भएपछि आश्रमले उनको उद्धार गरेको थियो। चौधरीको उद्धार र उपचारपछि पारिवारिक पुनर्मिलनको समाचार पनि अन्नपूर्ण पोस्ट्मा प्रकाशित भएको थियो। कार्यक्रममा महिला बालबालिका तथा ज्येष्ठ नागरिकमन्त्री लीलानाथ श्रेष्ठ, गृहसचिव हुमकला पाण्डे, महिला मन्त्रालयकी सचिव यामकुमारी खतिवडा, काठमाडौंका प्रमुख जिल्ला अधिकारी कालीप्रसाद पराजुली, गायिका आनी छोइङ डोल्मा, नेपालका लागि बंगलादेशका राजदूत, मानव सेवा आश्रमका पदाधिकारीलगायतको उपस्थिति थियो।"
मुस्ताङका तीन पुरातात्विक सम्पदा पुननिर्माणमा १ करोड ८० लाख बजेट,"जोमसोम : हिमाली जिल्ला मुस्ताङको ३ स्थानीय तहमा रहेका धार्मिक, ऐतिहासिक तथा पुरातात्विक पर्यटकीय सम्पदाको पुननिर्माण कार्यका लागि संस्कृति पर्यटन तथा नागरिक उड्यन मन्त्रालय अन्तरगत पुरातत्व विभागले चालु वर्ष १ करोड ८० लाख बजेट बिनियोजन गरेको छ। उपल्लो मुस्ताङको लोमान्थाङ गापा५ को लोमान्थाङ बजारमा अवस्थित ७ सय वर्ष पुरानो धार्मिक तथा सांस्कृतिक महत्वको तीन वटा छोर्तेनको क्रमशः पुननिर्माण गर्ने गरी ४० लाख , वारागुङ मुक्तिक्षेत्र गाउँपालिका१ को मुक्तिनाथमा अवस्थित ज्वालामाई घर पुननिर्माणका लागि एक करोड र थासाङ गाउँपालिका२ को कोवाङमा अवस्थित एक गुम्बा पुननिर्माणका लागि चालु वर्ष ४० लाख बजेट विनियोजन भएको पुरातत्व विभागले जनाएको छ। वारागुङ मुक्तिक्षेत्र१ मा अवस्थित प्रसिद्ध धार्मिक स्थल मुक्तिनाथमा रहेको ज्वालामाई घर २०७२ सालको विनासकारी महाभुकम्पले आशिंक क्षति पुर्याएको थियो। यसको पुरानै शैलीमा पुननिर्माण गर्ने उद्देश्यले पुरातत्व विभागले गत वर्ष आवश्यक बजेट विनियोजन गरे पनि काम अघि बढ्न सकेको थिएन। यस्तै लोमान्थाङमा रहेको ऐतिहासिक तथा धार्मिक महत्वको छोर्तेन पुननिर्माणको काम पनि अघि बढ्न नसकेकोमा गत वर्षको बजेटलाई चालु वर्ष पुननिर्माण सम्पन्न गर्ने गरी विभागले निरन्तरता दिएको विभागका अधिकृत देवेन्द्र भट्टराईले जानकारी दिए। पुरातत्व विभागले मुस्ताङ जिल्लाको ऐतिहासिक तथा धार्मिक संस्कृति सम्पदा संरक्षणमा चासो दिएको विभाग अधिकृत भट्टराईले उल्लेख गरे। उनले विभागको निर्देशन अनुसार यहाँको मौलिकता,कलासंस्कृति र ऐतिहासिक धरोहरलाई साविक बमोजिम पुननिर्माण गर्ने उद्देश्यले त्यसको सर्वेक्षणमा प्राविधिक टोली मुस्ताङ आएको बताए। उनले पुरातत्वले यहाँ चलिआएको संरचना संरक्षण र संम्वर्द्धन गर्ने तरिकाले यहाँको वस्तुगत ड्रोईङ गरी लैजाने र पुननिर्माण गर्दा विगतको समयलाई प्रतिनिधित्व हुने गरी काम अधि बढाइने जानकारी दिए। प्रसिद्ध धार्मिक स्थल मुक्तिक्षेत्रको ज्वालामाई घर भूकम्पको धक्काले क्षति पुगेकाले छिटोभन्दा छिटो पून निर्माण कार्य अघि बढाइनु पर्ने स्थानीयको माग छ। यसअघि पुरातत्व विभागले ज्वालामाई घरको तल्लो भागमा कम्पाउण्ड वाल निर्माण गरेको थियो। अहिले ज्वालामाई घरमा त्यहाँ रहेका आनी झुमाहरुले जोखिम मोलेर नियमित नित्यकर्म गर्दै आइरहेका छन्। ज्वालामाई घरको छतमाथिको गजुर भूकम्पले कोल्टो परेको छ भने घर संरचना समेत चिरा परेको स्थानीयको भनाइ छ। मुक्तिक्षेत्रको ज्वालामाई घरमा आनीझुमाले नियमित पुजापाठ गर्ने गर्छन्। ज्वालामाई घरभित्र दैवी शक्ति स्वरुप उत्पन्न ३ वटा ज्वालामाई रहेको छ। कतिपयले त्यहाँ ग्यास खानी रहेको अड्कल पनि गर्छन्। ज्वालामाईको आगो निरन्तर रुपमा आफ्नै लयमा बलिरहेको पाइन्छ। ज्वालामाई माथि बुद्धका प्रतिमुर्ती राखिएको छ। हिमाली जिल्ला मुस्ताङको पर्यटक आर्कषण बढाउने ऐतिहासिक तथा धार्मिक सम्पदाहरु सदियौं वर्ष पुरानो रहेकाले यसको संरक्षणमा सरोकारवाला निकायले ध्यान दिनुपर्ने देखिएको छ। मुस्ताङको तिब्बती कलासंस्कृति झल्कने गुम्बा, मठमन्दिर, छोर्तेन , माने र गुम्बाहरुले आन्तरिक तथा बाह्य पर्यटकलाई आकर्षित गर्ने भएकाले यसको संरक्षण तथा पुननिर्माण कार्यलाई प्राथमिकतामा राखिनु पर्ने स्थानीयको सुझाव छ।"
बनेन विद्यालय भवन,"दैलेख : आर्थिक वर्ष २०७६७७ मा बेस्तडास्थित ज्वाला माविको ६ कोठे भवन निर्माणका लागि कर्णाली प्रदेश सरकारमार्फत ५० लाख रुपैयाँ विनियोजन भयो। सम्झौताअनुसार सामाजिक विकास कार्यालयले विद्यालयलाई ३० प्रतिशत रकम पेश्की दियो। विद्यालयले १५ लाख रुपैयाँ पेश्की लियो। तर, हालसम्म न भवन बनेको छ न पेश्की नै फस्र्यौट भएको छ। त्यसमाथि झन् अहिले भवन निर्माणको काम अलपत्र परेको छ। भवन निर्माणका लागि ३० प्रतिशत रकम पेश्की दिएको सामाजिक विकास कार्यालयका प्रमुख झलकप्रसाद कोइरालाले भने, विद्यालयको भवन विद्यालय व्यवस्थापन समितिले निर्माण गर्नुपर्ने थियो तर अहिलेसम्म भवनको डीसीपी र पिलरका लागि सरिया ठड्याउने काम मात्र भएको छ। विद्यालयले कोरोना र लकडाउनको कारण देखाउँदै काम गर्न नसकेपछि ३५ लाख रुपैयाँ फ्रिज भएको कोइरालाको भनाइ छ। कोइरालाका अनुसार अघिल्लो आर्थिक वर्षमा फ्रिज भएको बजेट प्रदेश सरकारसँग पुनः माग गरेर पठाइएको छ। बजेट आउने बित्तिकै बाँकी काम सुरु हुनेछ। स्थानीयले भने खर्च हुन नसकेको ३५ लाख रुपैयाँ फिर्ता भए पनि १५ लाख बराबरको पनि काम नभएको बताउँछन्। विद्यालयले भवन निर्माणको जिम्मा ठेकेदार जनकप्रसाद शर्मालाई दिएको प्रधानाध्यापक देवेन्द्र अधिकारीले बताए। विद्यालय व्यवस्थापन समितिको बैठकले निर्णय गरेर व्यवस्थापन समितिले रेखदेख गर्ने गरी तीनपुस्ते कागज गरेर निर्माणको जिम्मा दिएका थियौँ, उनले भने, कोरोना र लकडाउनका कारण भवन निर्माण हुन सकेन। विद्यालयलाई क्वारेन्टाइनको रूपमा प्रयोग गरेपछि काम गर्न नसकेको प्रधानाध्यापक अधिकारीको भनाइ छ। विद्यालयको नाममा आएको पेश्की रकम समेत कामको जिम्मा दिइएको ठेकेदारले भुक्तानी लिइसकेको उनी बताउँछन्।"
सकियो बाल सम्मेलन,"काठमाडौं : दक्षिण एसियास्तरीय बाल सहभागितासम्बन्धी सम्मेलन मंगलबार सम्पन्न भएको छ। बालअधिकारसम्बन्धी महासन्धि१९८९ को ३१ वर्ष पूरा भएको अवसरमा आयोजित कार्यक्रममा साइभाकका महानिर्देशक तथा सीआरसी समितिका सदस्य डा रिन्चेन छोपेलले प्रस्तुति दिएका थिए। कार्यक्रममा डा छोपेलले यस किसिमको सम्मेलनले आगामी दिनमा पनि निरन्तरता पाउने र बालअधिकारका विषयमा छलफल गर्ने, सिकाइ तथा अभ्यासहरूका बारेमा अनुभव आदानप्रदान गरिने प्रतिबद्धता व्यक्त गरे। साइभाक, राष्ट्रिय कार्य कार्यान्वयन समूह (एनएसीजी) नेपाल तथा कन्सोर्टियम नेपालको संयुक्त आयोजनामा भएको भर्चुअल सम्मेलनमा एनएसीजी नेपालका अध्यक्ष कृष्णचन्द्र आचार्यले नेपालसहित सार्क राष्ट्रमा बालअधिकार सुनिश्चितताका लागि भएका प्रयासहरूका बारेमा प्रकाश पारे। दक्षिण एसियाअन्तर्गतका ५ वटा देशले सहभागिता जनाएको कार्यक्रममा सबै देशका बालबालिकाले आफ्नो प्रस्तुति राखेका थिए। साइभाक चाइल्ड गभर्निङ बोर्डकी सदस्य प्रेनुशा पाण्डेले बालबालिकाको समग्र विकासका निम्ति काम गर्नुपर्ने बताइन्। कार्यक्रममा कन्सोर्टियम नेपालका अध्यक्ष किरण थापाले बाल सहभागिता अरू अधिकारभन्दा उपेक्षा गरिएको मुद्दा भएकाले यसमा अझै धेरै काम गर्न बाँकी रहेको बताए। बालअधिकारसम्बन्धी ५४ वटा धारा भएको उक्त महासन्धि नेपालले सन् १९९० मा अनुमोदन गरेको थियो।"
राणाकालमा भीमफेदीदेखि गाडी बोकेर काठमाडौं ल्याउने घलानको निधन,"टिस्टुङ : तत्कालीन राणा सरकारका लागि मकवानपुरको भीमफेदीबाट काठमाडौंसम्म गाडी बोकेर भित्र्याउनेमध्ये हिराबहादुर घलानको मंगलबार राति निधन भएको छ। मकवानपुर, थाहा नगरपालिका वडा नम्बर ५ निवासी ८९ वर्षीय जिउँदो इतिहास घलानको गएर गए राति निधन भएको हो। घलानको निधनसँगै नेपालमा गाडी बोक्नेहरुको कथा इतिहासको पानामा सीमित हुन पुगेको छ। दुई वर्षअघि थाहा५ कै जुक्तबहादुर वाइबाको निधनपछि घलान मात्र राणा शासकका लागि गाडी बोकेर काँध खियाउने एक मात्र जीवित पात्र थिए। वडाकै सबैभन्दा ज्येष्ठ घलानको निधनले आफू अत्यन्त दुःखी भएको थाहा५ का वडाध्यक्ष विष्णुबहादुर गुरुङले बताए। जीवनभर २५ गाडी बोकेका घलानले विसं २००६ देखि नै गाडी बोक्न सुरु गरेका थिए। उनले ९६ जनाले बोक्ने गाडी एक पटक मात्रै बोकेका थिए भने ६४ जनाले बोक्ने गाडी १० पटक जति बोकेका थिए। राणाकालमा भीमफेदीबाट काठमाडौंका लागि गाडी बोक्न सानो फाखेल, ठूलो फाखेल, तसर, मार्खु, सर्वाङ, बिसिंखेल, चित्लाङ, फाखेललगायत क्षेत्रका बासिन्दा भरिया हुन जाने गर्थे। थाहा नगरपालिकाको तसर गाउँका मात्रै ४८ भरियाले राणाकालीन गाडी बोकेका थिए। आफ्ना बुबाले राणाहरुको गाडी बोकेको र लाठे भएपछि आफू पनि त्यही काममा लागेको घलानले सुनाएका थिए। एक वर्षदेखि पक्षाघातले थलिएका उनी घरमै बसेर आराम गरिरहेका थिए। उनका दुई छोरा र तीन छोरी छन्।"
बेलायतबाट आएका सबैलाई १० दिन होटल क्वारेन्टाइनमा बस्न स्वास्थ्य मन्त्रालयको आग्रह,काठमाडौं : बेलायतबाट आएका सबैजनालाई १० दिन होटल क्वारेन्टाइन बस्न स्वास्थ्य तथा जनसंख्या मन्त्रालले आग्रह गरेको छ। बुधबार एक विज्ञप्ति जारी गर्दै नेपाल प्रवेश गरेको मितिले ७ देखि १० दिनभित्र नजिकको सरकारी स्वास्थ्य प्रयोगशालामा गइ आरटीपीसीआर परीक्षण गर्न पनि मन्त्रालयले अनुरोध गरेको छ। बेलायतामा हालै मात्र नयाँ प्रजातीको कोरोना भाइरस देखिएको भन्दै मन्त्रालयले पुस १ देखि ७ गतेसम्म बेलायतबाट वा बेलायतको बाटो भएर नेपाल आएका सबैलाई अनिवार्य होटल क्वारेन्टाइन बस्न आग्रह गरेको हो। मन्त्रालयका प्रवक्ता डा जागेश्वर गौतमले सरकारी प्रयोगशालाहरुलाई बेलायतबाट आएकाका सबैको निःशुल्क परिक्षणको व्यवस्था मिलाउन निर्देशन दिएका छन्।
चीनले दिएको ७० किलोवाटको सोलार ब्याट्री जीर्ण हुँदा उर्जा संकट,"जोमसोम : सन् २०१५ मा उत्तरी छिमेकी देश चीन सरकारबाट उपल्लो मुस्ताङको लोमान्थाङ गाउँलाई अनुदान स्वरुप सहयोग प्राप्त ७० किलोवाटको सौर्य उर्जा सोलारको ब्याट्री खपत कम हुदाँ लोमान्थाङमा बिजुलीको समस्या देखिएको छ। यसअघि लोमान्थाङमा संञ्चालनमा आएको मिनी हाईड्रो पावर बन्द भएको, केन्द्रिय प्रशारण लाईनको पहुँचसमेत नपुगेको र सोलारको ब्याट्री पुरानो हुदाँ लोमान्थाङमा उर्जा संकट भएको हो। विसं२०५७ सालको सेरोफेरोमा लोमान्थाङमा अमेरिक हिमालयन फाउन्डेसन, अन्नपूर्ण संरक्षणक्षेत्र आयोजना एक्याप) र स्थानीयको सयुक्त लगानीमा २९ किलोवाट मिनी मिनी हाईड्रो संञ्चालनमा आएको थियो। सन् २०१५ मा चीनले ७० किलोवाट सौर्य उर्जा सोलार उपकरण उपलब्ध भएपछि मिनी हाईड्रो बन्द हुन पुगेको स्थानीय बताउँछन्। मिनी हाईड्रो स्थानीय गाउँ समाजकै स्वामित्वमा संञ्चालन हुँदै आएपनि सौर्य उर्जा जडानपछि गाउँलेलेनै मिनी हाईड्रो एक स्थानीयलाई उद्योग खोल्न लिजमा दिए। लिजमा लिएका व्यक्तिले केही महिना उद्योग चलाएपनि उनको उद्योग बन्द भयो। त्यसपछि मिनी हाईड्रो सदाका लागि बन्द हुन पुग्यो। तर ति व्यक्तिले हाईड्रो पावर गाउँलेलाई अझै हस्तान्तरण गरेका छैनन्। अहिले मिनी हाईड्रोका सबै उपकरण खिया लागेर जीर्ण भइसकेको छ। लोमान्थाङको पुरानो हाईड्रो विगत २०७० सालदेखि बन्द छ। चीनले अनुदान स्वरुप उपलब्ध गराएको सौर्य उपकरण जीर्ण हुदाँ लोमान्थाङमा बिजुलीको समस्या परेको हो। चीनले लोमान्थाङलाई ७० किलोवार्टको सौर्य उर्जा सोलार बत्तीको सुविधा उपलब्ध गराउन २ सय ८० वटा सोलार प्यानल ,३६० थान ब्याट्री र अन्य सौर्य उपकरण दिएको थियो। सौर्य उर्जा उपकरण जडान भएको सुरुवाति २३ वर्षसम्म लोमान्थाङमा नियमित २४ सै बिजुलीको सेवा उपलब्ध हुने गरेकोमा पछिल्लो २३ वर्ष यता सौर्य उर्जा भण्डार गर्ने ब्याट्रीको स्टोर गर्ने क्षमता कम हुदाँ लोमान्थाङमा चरम बिजुलीको समस्या देखिएको सौर्य उर्जा अपरेटर ढिन्डुक गुरुङले जानकारी दिए। उनका अनुसार लोमान्थाङ गाउँ उपल्लो मुस्ताङ पर्यटकीय हब भएकाले स्थानीय होटल व्यवसायी तथा अन्यले सौर्य उर्जा बिजुलीबाट खाना पकाउने ,पानी तान्न पम्प चलाउने , फ्रिज चलाउने,टिभि हेर्ने, हिटर चलाउने आदि कारणले विद्युत किफायत कम हुँदै गएको अपरेटर गुरुङको भनाई छ। चीनले दिएको सौर्य उर्जाका सोलार प्यानलको अवस्था राम्रै भएपनि त्यसबेलाका विद्युत स्टोर गर्ने ब्याट्रीको भण्डार क्षमता कम हुँदै गर्दा समस्या उत्पन्न भएको गुरुङको भनाई छ। उनका अनुसार बर्खायाममा पर्यटकीय सिजन र स्थानीय गाउँमै रहने हुनाले सोलारको बिजुली ६ घण्टा पनि थेग्न नसक्ने उनले प्रष्ट्याए। उनले चीनले सौर्य उर्जाका लागि नयाँ ब्याट्री नदिएसम्म २४ सै घण्टा साविकको सेवा पूर्याउन मुस्किल पर्ने बताए। लोमान्थाङमा चीनबाट सहयोग प्राप्त सौर्य उर्जाको सोलार बत्ती बितरण समिति बनेको थियो। समितिका उपाध्यक्ष झ्याम्पा ग्याचो गुरुङले सन् २०१५ मा चीनको अनुदानमा सौर्य उर्जा सहयोग गरेको भएपनि अहिले उपकरण जीर्ण हुँदा वितरणमा समस्या परेको बताए। उनका अनुसार लोमन्थाङमा सोलार बिजुली वितरण गर्न समिति बनेको र त्यसले प्रति युनिट १३ रुपैयाका दरले महशुल उठाउने गरेको जानकारी दिए। पछिल्लो समय सौर्य उर्जाको भण्डार क्षमता कम हुदै गर्दा स्थानीय तह पर्यटन व्यवसायीले बिजुलीबाट उपयोग गर्ने सबै प्रकारका सेवा प्राप्त गर्न बञ्चित हुनुपर्ने अवस्था आएको छ।"
