शीर्षक,विवरण
कोरोनालाई नहेपौं,"कोरोनाको कहर नरोकिए पनि बजारमा बढ्दो चहलपहल, सर्वसाधारणका गतिविधि र व्यक्तिगत सुरक्षामा देखिएको हेलचक्र्याइँले अर्को संकटलाई निम्तो दिएको स्पष्ट हुन्छ। यस्तै लापरबाही भइरह्यो भने युरोप, अमेरिका, बेलायतलगायत विकसित मुलुकमा पटकपटक आक्रमण गरिरहेको यो प्राणघातक भाइरसले नेपाली समाजलाई अर्कोपटक पनि नसताउला भन्न सकिन्न। सरकारको तर्फबाट खोप अभियानलाई तीव्रता दिए पनि आम सर्वसाधारणको पहुँचसम्म पुग्न अझै केही समय लाग्ने निश्चित छ। खोप लगाउँदैमा पूर्ण सुरक्षित रहने र कोरोना संक्रमण नै नहुने भन्ने होइन। त्यसैले यस्तो जटिल अवस्थामा व्यक्तिगत सुरक्षामा ख्याल राख्दै हरेक नागरिकले आफू र अन्यलाई सुरक्षित राख्नेतर्फ ध्यान दिनुपर्छ। कोरोना संक्रमण रोक्न लगाइएको लकडाउन पूर्णरूपमा हटेसँगै सरकारी तथा गैरसरकारी कार्यालय, निजी लगानीका शैक्षिक संस्था, व्यापारिक मलसहित लगभग सबै क्षेत्र पूर्णरूपमा खुलिसकेका छन्। तुलनात्मक रूपमा धेरै भीड हुने शैक्षिक संस्था, चलचित्र घर, जिमखानालगायतका कार्यालयलाई पनि पूर्ववत् अवस्थामै खोल्न सरकारले अनुमति दिइसकेको छ। यसको अर्थ कोरोना रोकथामका लागि कुनै पनि होसियारी अपनाउनु पर्दैन भन्ने होइन। जोखिम कायमै रहे पनि चर्को आर्थिक कठिनाइ सामना गर्न नसकेर मात्रै यी संस्था खुलेका हुन् भन्ने वास्तविकता कसैले पनि बिर्सनु हुँदैन। गाउँ तथा सहरमा समेत मानिसको आवतजावत बाक्लिएसँगै सतर्कताको पाटो पनि लगभग सबै बिर्सन थालिएको छ। कोरोना भनेको सामान्य रहेछ र यो रोग लागे पनि सजिलै निको हुने रहेछ भन्ने आम मानिसको गलत बुझाइले जोखिम बढिरहेको छ। कोरोनाको कारण निधन हुनेको संख्या थोरै मात्रामा भए पनि बढिरहेको छ। दैनिक संक्रमणको संख्या घटे पनि पूर्णरूपमा रोकिएको भने छैन। स्वास्थ्यविद्ले समेत यसलाई खेलाँची नगर्न सचेत गराइरहेको अवस्था छ। सरकार वा अन्य कुनै पनि पक्षको मुख नताकी कोरोना नियन्त्रण गर्ने दायित्व मेरै हो भन्ने भावना हरेक नागरिकमा पलाउन जरुरी छ। जहाँ जाँदा पनि व्यक्तिगत सुरक्षाका लागि मास्क लगाउने, स्यानिटाइजर बोक्ने र भीडभाडबाट टाढै रहनुपर्छ। छिमेकी भारतले अनुदानमा दिएको खोपलाई सरकारले प्राथमिकताका आधारमा क्षेत्रगत रूपमा प्रयोग गरिरहेको छ। अनुदानसँगै भारतबाटै किनेर अप डोज खोप ल्याउने तयारीमा सरकार छ। साथै अर्का छिमेकी चीनले पनि अनुदानमै केही डोज खोप दिने निर्णय गरिसकेको छ। सरकारले पनि त्यसलाई प्रयोग गर्न दिने आधिकारिक निर्णय भर्खरै गरेको छ। यी सबै क्रियाकलापले कोरोनाको कहरलाई अब धेरै दिन सहनु नपर्ने संकेत देखिएको छ। तर यहाँनेर बिर्सन नहुने के हो भने खोप लगाउँदैमा शरीरमा कोरोनाको प्रवेश पूर्णरूपमा बन्द भयो भन्ने होइन। तसर्थ विगतमा जस्तो प्रकारको स्वास्थ्य सतर्कता अपनाइएको थियो, त्यसलाई केही समय निरन्तरता दिनु नै उत्तम विकल्प हो। खोपको सतप्रतिशत प्रभावकारिता नहुने विश्व स्वास्थ्य संगठनको भनाइले पनि कोरोनाको जोखिम कायमै छ भन्ने बुझ्नुपर्छ। कोरोनालाई खेलाँची ठानियो भने अझै अर्को लकडाउन गर्नुपर्ने बाध्यात्मक अवस्था पनि आउन सक्छ। त्यतिबेला त्यसको असर कति पर्ला भन्ने आकलन गर्न सकिन्न। फेरि पनि यस्तो असर निम्त्याउने वा ननिम्त्याउने भन्ने पाटो व्यक्तिगत क्रियाकलापमै निर्भर रहन्छ। तसर्थ सकेसम्म आफू र अरूलाई पनि सुरक्षित राख्ने उपायका बारेमा हरेकले आफ्नो दायित्व सम्झेर सोच्नुपर्छ।"
"सहरको रहर, गाउँ खण्डहर","गोरखा : बारीका ठुल्ठूला स्वाँरा (गरा)को माझामाझीमा एउटा सुन्दर बस्ती थियो। ढुंगामाटाका गारो। स्लेट ढुंगाको छाना। सबै घरमा आँखीझ्याल। कठबार ठोकेका कौशी र बार्दली निकालिएका दुईतीनतले घर। एकबाट अर्को घर जोड्ने बाटोमा पनि ढुंगा बिछ्याइएको। गाउँको माझमा भीमसेन मन्दिर। गाउँ आसपास सुन्तला र आँपका बगैँचा। बेदमकली, गोलैँची (चुवा), गुलाबका बगैंचाले सुन्दर बनाएको यो गाउँको नाम हो, स्वाँरा। जुन गाउँको नामबाट गाविसकै नामकरण गरियो। यही गाउँ खण्डहरमा परिणत भएको छ। यहाँका १४ घरका परिवार सबै बसाइँ गएका छन्। अहिले गाउँ रित्तो छ। सबै घरका ढोका ह्वांगै छन्। कोठा, चोटा, मझेरी, पिँढी र आँगन सिस्नु, ऐंसेलु र अँगेरीको झ्याङले ढाकेका छन्। गारो भत्किएका छन्। कठबार फुक्लिएका छन्। धुरी र छाना भाँचिएका छन्। कतिपयको पाली ढलेका छन्। कत्तिको धुरीमा बुट्यान उम्रिएका छन्। कतिपयको पुतली गारो उदांगो भएको छ। बारीका ठुल्ठूला पाटामा, गाउँभित्र बनमारा, उन्यू, पाती फुलेको छ। गाउँसम्म विस्तार गरिएका बिजुलीको पोल ढलेका छन्। लाइन बेपरवाह लत्रिएका छन्। बारीको पुछार गरादेखि निष्पट्ट झाडीले गाउँभित्र छिरिनसक्नु भइसकेको सहर पसेकाहरूलाई थाहा पत्तो छैन। घर छाड्दा कटक्क मन काटिएको थियो। कोही धुरुधुरु रोएका थिए। तर, अहिले भित्र बाघ छ कि भालु छ भनेर यहाँ आउन डर लाग्छ, हुँडीखोलामा बसाइँ सरेका ६९ वर्षका शक्तिप्रकाश श्रेष्ठ भन्छन्, म सबैभन्दा पछि झरेको हुँ। म निस्केको पनि ६ वर्ष भइसक्यो। अरू हिँडेपछि डर लागेर आफू पनि गाउँ छाड्न बाध्य भएको श्रेष्ठ बताउँछन्। यता हेरे पनि रित्तो, उता हेरे पनि रित्तो, उनी भन्छन्, डरलाग्दो हुन थालेपछि मैले पनि छाड्न बाध्य भएँ।किन बसाइँ हिँडे गाउँले ? स्थानीय कमलनारायण श्रेष्ठले सबैभन्दा पहिले गाउँ छाडेका थिए। ८६ वर्षका चन्द्रनारायण श्रेष्ठका अनुसार कमलनारायण ४४ वर्षअघि व्यापार गर्न गोरखा बजार गएका थिए। बाँकी तीन घरपरिवारले ०४५ सालमा गाउँ छाडे। त्यसपछि धमाधम कोही काठमाडौं, कोही चितवन, कोही पोखरा र कोही गोरखा बजार गएका चन्द्रनारायण सुनाउँछन्। उनका अनुसार कसैले व्यापारको सिलसिलामा गाउँ छाडे त कसैले छोराछोरी पढाउन। कोही धेरै सम्पत्ति जोडेपछि सहरको सुख, सुविधामुखी भएर गाउँबाट पलायन भएको उनको भनाइ छ। पहिलेपहिले व्यापार गर्न भनेर घर छाडेर सहरतिर गए। उनीहरूले आफ्ना खलकलाई ताने। कसैले धेरै पढे। सहरतिरै जागिर खाए। सहरमै घरघडेरी जोडे। आफ्नो खलकलाई उतै लगे, उनी भन्छन्, कोही विदेश गएर धेरै पैसा कमाएर उतै बसे। कोही राजनीति गर्ने भए, सहरतिरै रमाए। यो डाँडामा को आउने ? गाउँ छाड्न पाइँदैन, यहीँ बसिरहनुपर्छ भन्न पनि मिलेन। गाउँ छाडेर गएपछि कोही फर्केर नआएको शक्तिप्रकाश श्रेष्ठको भनाइ छ। पिठ्युँ फर्काएर गएपछि कोही फर्केका छैनन्। कसैले फोन गरेर गाउँको हालत के कस्तो छ भनेर सोधेका पनि छैनन्, उनी भन्छन्, हाम्रा पनि छोराछोरी काठमाडौँमै व्यापार गरेर बसेका छन्। हातगोडा चल्न छाडेपछि हामी पनि कता हुने हो, थाहा छैन। अब त के फिर्ला र यो गाउँको अनुहार ?भूकम्पअघि ६ घरपरिवार गाउँमै थिए। भूकम्पले घर भत्काइदियो, पानीको मूल पनि सुकाइदियो। साउनसम्म त त्रिपालमा जेनतेन गरेर बसेका थिए, अर्का स्थानीय नारायण श्रेष्ठ भन्छन्, यसैउसै नयाँ घर बनाउनुपर्ने भयो। गाउँभरिका बडेबडे तीनतले घर खाली भए। जता हेरे पनि डरलाग्दो भएपछि बचेखुचेका पनि हुँडीखोला झरे। यो डाँडामा को आउने ? गाउँ छाड्न पाइँदैन, यहीँ बसिरहनुपर्छ भन्न पनि मिलेन।  चन्द्रनारायण श्रेष्ठ, स्थानीय गाउँमा मान्छे नभएपछि वनका बाँदरले बस्न, खान नदिएकाले पनि आफूहरूको उठिबास लागेको उनको भनाइ छ। मेलापात, अर्मपर्म गर्ने मान्छे भएनन्। घरघरै बाँदर आउन थाले। बारीको अन्नबाली पनि राख्न दिएन। घरभित्रैको पनि लान थाल्यो त्यही भएर मान्छेले गाउँ छाड्न बाध्य भएको हो, उनी भन्छन्। आफूले बनाएको पिँढी, कठबार फेरि आफैंले भत्काएर हुँडीखोला झर्नुपर्दा आँखाबाट बर्बर आँसु झरेको उनी सुनाउँछन्। सहरमा गइसकेका यहाँका दुई परिवारले भूकम्पपीडितलाई सरकारले बाँडेको तीन लाख रूपैयाँ लिएर हुँडीखोलामा एककोठे घर बनाएका छन्। नयाँ घर बनाएर ताला लगाएपछि अहिलेसम्म उनीहरू पनि फर्केर आएका छैनन्।संस्कृति संकटमास्वाँरा गाउँ करिब ३ सय वर्षअघि स्थापना भएको स्थानीयको अनुमान छ। ६५ वर्षीय नारायण श्रेष्ठका अनुसार उनीभन्दा चार पुस्ताअघि पाटन (ललितपुर)का कालिदास र दुर्गादास श्रेष्ठ व्यापारका क्रममा यहाँ आएका थिए। कालिदास यहाँ आएर बयँरघारी फाँडेर बस्नुभयो। दुर्गादास ताकुकोटमा बस्नुभयो। अहिले जति पनि हामी छौँ, कालिदासकै सन्तति हौँ, उनी भन्छन्, आनापोम रक्सी दिएर स्वाँरा गाउँमा बसोबास गर्न थालेको चार पुस्ता भइसकेकाले कम्तीमा पनि ३ सय वर्ष पुगेको हाम्रो अनुमान छ। कालिदास पाटनबाट तान ल्याएर आसपासका गुरुङ गाउँमा घरबुनाको कपडा बेचबिखन गर्थे। सिरानथरका गुरुङहरूलाई घरबुना कपडा र जिरा मरीच बेच्दा बेच्दै हाम्रा पुर्खाले उनीहरूको खेतबारी किने। अहिले यो घरखेत न नेवारलाई भयो न त उनीहरूलाई। खेतचाहिँ ग्याजीका किसानले गरेर खाएका छन्। पाखोबारी पटबाँझो भयो, गाउँ छाडेका अर्का सीताराम श्रेष्ठ भन्छन्, गाउँ रित्तो भएपछि यहाँ प्रचलित संस्कार, संस्कृति पनि लोप भएको छ। भीमसेनथानमा नित्य पूजा हुन्थ्यो, त्यो हरायो। गुठी थियो, त्यो पनि हरायो। कुलदेवता पूजा हुन्थ्यो। गाउँले छिन्नभिन्न भएपछि त्यो पनि रहेन। गाउँको लाखे नाच्ने चलन थियो। त्यो पनि कहाँ पुग्यो।गाउँ रित्तो हुँदै गएपछि विभिन्न समस्या झेल्नुपरेको हुँडीखोलामा बसाइँ सरेकाहरूको दुखेसो छ। पुरानो थातथलो रित्तिएपछि हुँडीखोलामा बसेका ६ घरपरिवारलाई मर्दापर्दा हारगुहार दिने मान्छेको अभाव छ। दुःख पर्दा सौरपानीका नेवार समुदाय गुहार्नुपरेको शक्तिप्रकाश सुनाउँछन्। स्वाँरा रित्तिएपछि छिमेकी गाउँलाई पनि असर परेको छ। मेलापात, अर्मपर्म गर्न जनशक्ति अभाव भएको गुरुङ गाउँका भोजबहादुर गुरुङ गुनासो गर्छन्। एउटा गाउँ नै रित्तिएपछि स्थानीय भानु आधारभूत विद्यालयमा विद्यार्थी कम भएर समस्या भएको उनको भनाइ छ। हारगुहार, मेलापात, अर्मपर्म सबैमा असर परेको छ, उनी भन्छन्, दुइटा गाउँको माझ पारेर स्कुल खुलेको थियो। अब एउटा गाउँ नै रित्तिएपछि विद्यालयमा विद्यार्थी घटे। उनका अनुसार पाँच कक्षासम्म मात्र चलेको उक्त विद्यालयमा २७ जना मात्र विद्यार्थी छन्। बेलाबेला काठमाडौंमा बस्ने युवाबीच गाउँलाई पुनः गुल्जार गर्नेबारे छलफल हुने गरेको सीताराम श्रेष्ठ बताउँछन्। हामीले गत साता पनि पुरानो थातथलोलाई कसरी फेरि गुल्जार गर्ने भनेर छलफल गर्यौँ। एउटा सहकारी संस्था बनाएर पुख्र्यौली थलोमा अलैँची खेती गर्ने, मौरी पालन गर्ने कि भन्नेबारे छलफल भएको छ, उनी भन्छन्।"
दुई साताभित्र खोप ल्याइने : सेरम इन्स्टिच्युटलाई अग्रिम भुक्तानी,"काठमाडौं : सरकारले दुई साताभित्र कोभिसिल्ड खोप ल्याउने गरी खरिद प्रक्रिया अघि बढाएको छ। २० लाख डोज ९मात्रा० खरिद प्रक्रियालाई तीव्रता दिन भारतीय खोप उत्पादक सेरम इन्स्टिच्युट अफ इन्डियालाई अग्रिम रकम भुक्तानी दिइएको छ। अग्रिम भुक्तानी गर्न सकिने कानुनी प्रावधान नभएकाले मन्त्रिपरिषद् बैठकले बाधा अड्काउ फुकाउ आदेश जारी गरेको छ। सहुलियत दरमा खरिद गरिएको छ। दुई साताभित्र कोभिसिल्ड खोप आइपुग्छ, स्वास्थ्य तथा जनसंख्या मन्त्रालयमा आयोजित पत्रकार सम्मेलनमा स्वास्थ्यमन्त्री हृदयेश त्रिपाठीले भने। स्वास्थ्य सेवा विभागले खोप खरिद गर्न लाग्ने रकम नेपाल राष्ट्र बैंकबाट अग्रिम भुक्तानी गरेको हो। प्रतिडोज ४ डलरमा खोप खरिद गर्न लागिएको हो। सेरम इन्स्टिच्युटले अग्रिम भुक्तानी गर्नुपर्ने सर्त राखेको थियो। सोहीबमोजिम रकम भुक्तानी गरी सोझै खोप खरिद गर्ने निर्णय मन्त्रिपरिषद् बैठकले गरेको हो। सरकारका प्रवक्ता एवं सञ्चार तथा सूचना प्रविधिमन्त्री पार्वत गुरुङले खोप उत्पादक कम्पनीको सर्तबमोजिम खरिद प्रक्रिया अघि बढाइएको जानकारी दिए। मन्त्री गुरुङले अग्रिम भुक्तानी दिने कानुनी व्यवस्था नभएका कारण सार्वजनिक खरिद ऐन, २०६३ मा रहेको प्रावधानअनुसार बाधा अड्काउ फुकाउ आदेश जारी गरिएको बताए। पेस्की जमानत नराखी अग्रिम भुक्तानी गर्न सकिने प्रावधान नरहेको हुँदा खोप खरिद गर्न बाधा अड्काउ फुकाउ आदेश जारी गरिएको हो, मन्त्रिपरिषद् बैठकका निर्णय सार्वजनिक गर्न बिहीबार आयोजित पत्रकार सम्मलेनमा मन्त्री गुरुङले भने। खरिद गर्न बाधा पर्ने सार्वजनिक खरिद ऐनका दफा निलम्बन गरिएको छ। भारतले यसअघि अनुदानस्वरूप कोभिसिल्ड १० लाख डोज उपलब्ध गराएको थियो। खोप आपूर्ति एवं प्रयोगलाई सहज बनाउन कोभिसिल्ड खोप खरिद गर्ने मन्त्रिपरिषद्ले निर्णय गरेको उनले बताए। खोप प्राप्त भएपछि समुदायमा उपलब्ध गराइने भएको छ। दोस्रो चरणको खोप अभियान फागुन २३ गते सुरु गर्ने तयारी गरिएको मन्त्रालयले जनाएको छ।"
अर्थतन्त्र र पुँजी बजारको आकार बराबर,"काठमाडौं : नेपाली सेयर बजारको आकार अर्थतन्त्रको बराबरी अवस्थामा पुगेको छ। बिहीबार नेप्सेको बजार पुँजीकरण गत आर्थिक वर्षको कुल गार्हस्थ्य उत्पादन (जीडीपी)को ९६ दशमलव ४५ प्रतिशत पुगेको हो। परिसूचकले २६ सय ३६ अंकको नयाँ कीर्तिमानी स्तर बनाएको छ। यस दिन अन्तरदिवसीय व्यापारमा नेप्से २६ सय ४२ अंकसम्म पुगेको थियो। सोही क्रममा बजार पुँजीकरणको आकारमा पनि कीर्तिमानी स्तर तयार भएको हो। बिहीबारकै अनुपातमा बजारको विस्तार जारी रहने हो भने चार दिनपछि नेप्सेको पुँजीकरण अर्थतन्त्रको आकारभन्दा ठूलो हुनेछ। नेपाल राष्ट्र बैंकका गभर्नर महाप्रसाद अधिकारीले विद्यमान मौद्रिक खुकुलोपनालाई कम्तीमा ३ महिना लम्ब्याउने प्रतिबद्धता जनाएपछि सेयर बजार उकालो लागिरहेको छ। बिहीबार नेप्सेको बजार पुँजीकरण ३६ खर्ब ३३ अर्ब २१ करोड ७६ लाख रुपैयाँ पुगेको छ। यो जीडीपीको साढे ९६ दशमलव ४५ प्रतिशत र कुल राष्ट्रिय आय (जीएनआई)को ९५ दशमलव २८ प्रतिशत हो। गत वर्ष नेपालको जीडीपी ३७ खर्ब ६७ अर्ब र जीएनआई ३८ खर्ब १३ अर्ब रुयैयाँ थियो। यसअघि १२ साउन २०७३ मा नेप्सेले १८ सय ८१ अंकको कीर्तिमान बनाउँदा सेयर बजारको पुँजीकरण अर्थतन्त्रको ९१ दशमलव ९२ प्रतिशतसम्म पुगेको थियो। त्यसपछि अर्थतन्त्रसँगको अनुपात लगातार घट्दो क्रममा रहे पनि बजार सूचकांक बढ्न थालेसँगै यस्तो अनुपात पनि उकालो लागेको हो। २०६० को साउनमा नेप्सेको बजार पुँजीकरण अर्थतन्त्रको ७ दशमलव १ प्रतिशतसम्म झरेको थियो। सेयर बजारको पुँजीकरणलाई अर्थतन्त्रका दुबै सूचक अर्थात् जीडीपी र जीएनआईसँग तुलना गर्ने चलन छ। पछिल्लो समय यस अनुपातलाई जीएनआईसँग तुलना गर्न बढी उपयुक्त हुने विश्लेषण गरिन थालेको छ। जीएनआईमा स्वदेशी नागरिकले विदेशमा कमाएको आम्दानीसमेत जोडिने र सेयर बजारमा त्यसको प्रयोग हुने भएकाले जीएनआईसँगको तुलनालाई बढी तथ्यपरक मानिएको हो। यद्यपी धेरैजसो अर्थतन्त्रमा अहिले पनि जीडीपीकै अनुपातमा दाँज्ने प्रचलन छ। अधिमूल्यनतर्फ बजार जुनसुकै तुलोमा तौलिए पनि नेपाली सेयर बजार अधिमूल्यन हुन थालेको अन्तर्राष्ट्रिय प्रवृत्तिले देखाउँछ। आठ महिना अघिसम्म नेप्सेको बजार पुँजीकरण अर्थतन्त्रको ५० प्रतिशतको हाराहारी थियो। कोरोना महामारीपछि संसारभर अधिकांश सेयर बजार सूचक उकालो लागेका छन्। पेट्रोलियमको मूल्यमा आएको भारी कमीको प्रभाव बहुमूल्य धातु र सेयर बजारमा परेको छ। यी दुवै चिज महँगिएका छन्। नेपाली बजारमा पनि सेयरको भाउ चुलिएको छ। कोरोनाअघि हङकङ, साउदी अरेबिया, दक्षिण अफ्रिका, स्वीट्जरल्यान्ड, सिंगापुर, जापान, मलेसिया, अस्ट्रेलिया, थाइल्यान्डजस्ता मुलुकमा धितोपत्र बजारको आकार अर्थतन्त्रभन्दा ठूला थिए। यी मुलुकका धितोपत्र बजारमा पर्याप्त मात्रामा अन्तर्राष्ट्रिय लगानी आउने भएकाले पुँजीकरण बढी भएको हो। अन्तर्राष्ट्रिय स्तरका ठूला कम्पनी सूचीकृत भएका र विश्वभरबाट लगानी गर्न सकिने बजारकै अनुपातमा नेपालमा पनि सेयर बजारको आकार बढ्न थालेको देखिन्छ। यसले सेयरको अधिमूल्यन अर्थात् आवश्यकताभन्दा धेरै बढ्न थालेको संकेत गरेको छ। यद्यपि, अहिले नै बजार ओरालो लागिहाल्ने अवस्था भने प्राविधिक रुपमा देखिँदैन। अधिकांश प्राविधिक विश्लेषणले बजार अझै बढ्ने संकेत गर्छन्, सेयर लगानीकर्ता एवं विश्लेषक लोचन कोइराला भन्छन्।"
अवहेलना निवेदनले समय खेर,"काठमाडौं : प्रधानमन्त्री केपी शर्मा ओलीले सर्वोच्च अदालतमा आफैं उपस्थित भएर अवहेलनासम्बन्धी मुद्दामा बिहीबार लिखित जवाफ पेस गरेका छन्। आफूले अदालतको मानहानि नगरेको दाबीसहित मुद्दा खारेजीको माग प्रधानमन्त्री ओलीले गरेका छन्। प्रधानमन्त्रीले जवाफमा अदालतप्रति उच्च सम्मानसमेत व्यक्त गरेका छन्। लोकतन्त्र, विधिको शासन तथा स्वतन्त्र न्यायपालिकाका लागि पाँच दशकभन्दा लामो समयदेखि संघर्ष गरेको मैले न्यायपालिकाको सम्मान कम हुने कार्य गरेँ भनी कल्पना गर्नु दूराग्रहपूर्ण छ, प्रधानमन्त्रीको जवाफमा लेखिएको छ, अदालतबाट भएका फैसला तथा आदेशको म तथा मैले नेतृत्व गरेको सरकारबाट सदैव सम्मान र कार्यान्वयन भइरहेको छ। प्रधानमन्त्रीले सर्वोच्चले गरेका संविधान र कानुनको व्याख्या पूर्णतः पालना भएको जिकिर लिएका छन्। जवाफमा प्रधानमन्त्रीले भनेका छन्, सम्मानित अदालतबाट न्यायसम्पादनका क्रममा हुने कामकारबाहीमा कुनै अवरोध गरिएको छैन। कुनै फैसला वा आदेशको अवज्ञा गरिएको भन्ने दाबी निवेदकले लिन सकेको अवस्था छैन। अवहेलना निवेदनले प्रधानमन्त्री र सर्वोच्चको समय मात्रै खेर जाने भएकाले खारेज हुनुपर्ने माग ओलीको छ। उनले हुँदै नभएको विषय र अप्रासांगिक कानुनी व्यवस्था उल्लेख गर्दै अदालतलाई भ्रमित पार्ने मनसाय देखिएको भनाइ पनि राखेका छन्। उनले आफू पाँच दशकदेखि विधिको शासन, शक्ति पृथकीकरणको सिद्धान्त, स्वतन्त्र न्यायपालिका, मानवअधिकार, समतामूलक समाजको पक्षमा उभिँदै १४ वर्ष जेल बसेको स्मरण गराएका छन्। म सत्यसँग नलड्ने र शक्तिसँग नझुक्ने सिद्धान्तमा अडिग छु, जवाफमा उनले भनेका छन्। उनले तत्कालीन संविधानसभामा गठित न्यायिक समितिबाट अदालत तथा न्यायपालिकाको स्वतन्त्रता हनन् हुने गरी बहुमतको नाममा हुन गएको निर्णयप्रति आफ्नो तहबाट सशक्त विरोध गरेको विगत पनि स्मरण गराएका छन्। जवाफमा छ, सम्मानित अदालतको स्वतन्त्रता तथा न्यायिक निष्पक्षता तथा विधिको शासन कायम राख्नुपर्छ भन्ने पक्षमा पहल गरेको थिएँ। न्यायपालिकाको स्वतन्त्रता, विधिको शासनको पक्षमा दशकौं लडेर संवैधानिक विधि र कानुनी प्रक्रियाबाटै मुलुकको प्रधानमन्त्रीमा निर्वाचित भएको राजनीतिक व्यक्तिबाट अदालतको अवहेलना हुने कार्य भएको भनी दायर निवेदन नै अनुचित तथा पूर्वाग्रहपूर्ण रहेको दाबी गर्दै खारेज हुनुपर्ने माग ओलीको छ। सर्वोच्चको आदेशबमोजिम तत्कालीन प्रधानन्यायाधीश मीनबहादुर रायमाझी, अनुपराज शर्मा, कल्याण श्रेष्ठ र सुशीला कार्कीले यसअघि नै लिखित जवाफ पेस गरिसकेका छन्। पूर्णपाठ"
सडक निर्माणमा छलाङ,"नेपालगन्ज : गत वर्ष नेपालगन्ज उपमहानगरपालिकाभित्र एसियाली विकास बैंकले एकीकृत सहरी विकास आयोजना सामुदायिक विकास कार्यक्रमको साना भौतिक पूर्वाधार निर्माणअन्तर्गत ७ करोड ११ लाख ७२ हजार रुपैयाँमा ८७ वटा बाटो (१० किलोमिटर) पीपीसी सडक निर्माण गरेको थियो। एडीबीले दुई वर्षको अवधिमा नेपालगन्जमा मात्र १ अर्ब ७३ करोड रुपैयाँ सडकमा लगानी गरेको थियो। १ अर्र्ब ६३ करोड रुपैयाँमा ३६ किलोमिटर सडक कालोपत्रे र पक्की नाली बनायो। उपमहानगरले चालू आर्थिक वर्षमा पनि सडकमा बजेट विनियोजन गरेको छ। जिल्लामा सबैभन्दा धेरै सडक निर्माण गर्ने स्थानीय तहमा नेपालगन्ज उपमहानगरपालिकामा नै बनेको छ। उपमहानगरमा स्थानीय, प्रदेश, संघीय सरकारका साथै एसियाली विकास बैंकको गरी झन्डै सवा चार अर्बको बाटो बनाइएको छ। जहाँ जिल्लामै सबैभन्दा बढी ९० किलो मिटर त कालोपत्रे सडक नै बनेको छ। ४० किलोमिटर पीसीसी र २९ किलोमिटरभन्दा बढी ग्राभेल र कच्ची सडक स्तरोन्नति (माटो पटान र इँटा सोलिङ ) भएको नगर प्रमुख डा धवलशमशेर राणा बताउँछन्। अब झन्डैझन्डै सबै ठाउँमा सडक विस्तार भइसकेको छ। सडक निर्माणमा त हामीले कायापलट नै गरेका छौं। नेपालगन्जको अधिकांश कालोपत्रे सडकको दुवै किनार वा एकापट्टि नाली पनि निर्माण गरिएको छ। तराईको पुरानो सहर नेपालगन्जमा गएको दुई वर्षमा भएको विकास र बजेट विनियोजन हेर्ने हो भने विकास भनेकै सडक जस्तो आभास हुन्छ। विगतमा साँघुरो बाटो र फोहोर मानिने नेपालगन्ज चिल्लो सडकले अहिले सहरको मुहार नै फेरिएको छ। नेपालगन्ज मात्र होइन, जिल्लाका अन्य स्थानीय तहमा पनि सडक निर्माण उस्तै छ। जिल्लामा दोस्रो धेरै सडक निर्माण खजुरा गाउँपालिकामा भएको छ। खजुराले ४८ किलोमिटर सडक कालोपत्रे गरिसकेको छ। १६ किलोमिटर कालोपत्रेको टेन्डर भइसकेको योजना शाखा प्रमुख दिलबहादुर पौडेल बताउँछन्। एक सय किलोमिटर सडक कालोपत्रे भएको छ। हरेक वर्ष कम्तीमा पनि १६ किलोमिटरका दरले खजुरामा कालोपत्रे सडक बनिरहेको छ। हरेक वडाको सडक कालोपत्रे भएको छ, गाउँपालिका अध्यक्ष किस्मतकुमार कक्षपती दाबी गर्छन्, हाम्रो पाँचवर्षे कार्यकालमा एक सय किलोमिटर सडक कालोपत्रे गरिसक्ने लक्ष्य छ। बैजनाथ गाउँपालिकामा पनि संघीय, प्रदेश र स्थानीय सरकारको लगानीमा २३ किलोमिटर सडक कालोपत्रे भइसकेको छ। गाउँपालिका अध्यक्ष मानबहादुर रुचाल ठकुरी यो वर्ष पनि दुई किलोमिटर निर्माण जारी रहेको बताउँछन्। १२ किलोमिटर जति सडक ग्राभेल भएको छ। जिल्लामा व्यवस्थित सहरीकरणको नमुना मानिने कोहलपुर नगरपालिकामा भने अन्य स्थानीय तहको तुलनामा सडक कम बनेको छ। नगरपालिकाको पूर्वाधार विकास शाखा प्रमुख इन्जिनियर बालकृष्ण महतारा क्षेत्रीका अनुसार १४ किलोमिटर कालोपत्रे र १८ किलोमिटर ग्राभेल सडक निर्माण गरिएको छ। उनले प्रस्ट पारे, पीसीसी सडक भने पाँच सय मिटर मात्र बनाएका छौं। पीसीसी नाली भने ६ किलोमिटर जति बनाइएको छ। राप्ती सोनारी गाउँपालिकामा पनि ग्राभेल बाटो धेरै बनेको छ। गाउँपालिका अध्यक्ष लाहुराम थारूका अनुसार साढे १२ किलोमिटर बाटो कालोपत्रे गरिएको छ। ६० किलोमिटर ग्राभेल र दुई किलोमिटर पीसीसी सडक बनाइएको छ। हुलाकी राजमार्गको झन्डै १२ किलोमिटर र नरैनापुरअगैया जोड्ने प्रदेश सरकारको तीन किलोमिटरबाहेक स्थानीय तहको लगानीमा नरैनापुरमा सडक कालोपत्रे भएको छैन। बाटो नै थिएन। कतै बाटो चौडा बनाउने त कतै नयाँ बाटो खोल्ने काम गरेका छौं, गाउँपालिका अध्यक्ष इस्तिायाक अहमद साह भन्छन्, सडक निर्माण हाम्रो प्राथमिकता हो तर पक्की सडक धेरै बनाउन सकेका छैनौं। कालोपत्रे हुलाकी सडक, विद्युत्, सञ्चार सुविधाले विगतको दुर्गम नरैनापुरको जिल्ला सदरमुकाम नेपालगन्जसँग सहजै सम्पर्क स्थापित मात्र भएको छैन। भौतिक पूर्वाधार विकासका कारण सुगम कहलिन थालेको छ। डुडुवा गाउँपालिकाले आठ सय मिटर सडक मात्र कालोपत्रे गरेको छ। पालिकामा ग्राभेल भने जिल्लामा दोस्रो धेरै ७३ किलोमिटर भएको छ। तीन किलोमिटर पीसीसी सडक पनि निर्माण गरिएको छ। गाउँपालिकाको योजना शाखा अधिकृत ओमबहादुर राना क्षेत्रीले वडा नं १ मा पीसीसी सडक निर्माणकै चरणमा रहेको बताए। जानकी गाउँपालिकामा ६ किलोमिटर कालोपत्रे र १० किलोमिटर सडक ग्राभेल भएको गाउँपालिका अध्यक्ष रामनिवास यादवले जानकारी दिए। अध्यक्ष यादवले भने, यो वर्ष मात्र थप १० किलोमिटर ग्राभेल सडक निर्माण गर्न टेन्डर भइसकेको छ। स्थानीय तहमा जनप्रतिनिधि आएपछि मात्र जिल्लाका आठ वटा स्थानीय तहले झन्डै १० अर्ब (९ अर्ब ६८ करोड ८२ लाख ५० हजार) रुपैयाँबराबरको सडक निर्माण गरेका छन्। जिल्लाभरिको कालोपत्रे, पीसीसी, ग्राभेललगायतको सडकको लम्बाइ ५ सय ४९८०० किलोमिटर अर्थात् ५ सय ५० किलोमिटर बनेको छ। जुन संघीय राजधानी काठमाडौं पुगेभन्दा पनि बढी हो। नेपालगन्जकाठमाडौंको दूरी ५ सय २१७ किलोमिटर छ। जिल्लामा कालोपत्रे सडक १ सय ९७ किलोमिटर बनेको छ। भौतिक पूर्वाधारबारे दक्खल राख्ने सहरी विकास तथा भवन डिभिजन कार्यालय बाँकेका इन्जिनियर होमनाथ भुसालका अनुसार ६ मिटरभन्दा बढी चौडाइ भएको एक किलोमिटर कालोपत्रे सडक निर्माण गर्न औसत चार करोड रुपैयाँ लाग्छ। यो तथ्यांकलाई मात्र आधार बनाउँदा पनि कालोपत्रे सडकका लागि ७ अर्ब ८९ करोड ९२ लाख रुपैयाँ खर्च भएको देखिन्छ। त्यसैगरी ३ सय ५ किलोमिटर ग्राभेलकच्ची बाटो निर्माण भएको छ। ६ देखि ७ मिटरको सडकमा माटो फिलिङसहित ग्राभेल गर्दा कम्तीमा पनि ५० लाख रुपैयाँ लाग्छ। यो आधारमा १ अर्ब ५२ करोड ५० लाख रुपैयाँको ग्राभेल सडक बनेको छ। जिल्लामा सबैभन्दा कम पीसीसी सडक साढे ५७ किलोमिटर बनेको छ। इन्जिनियर भुसाल ४ देखि ६ मिटर चौडाइको पीसीसी सडक प्रतिकिलोमिटर ५० देखि ६० लाख रुपैयाँ लाग्छ। अर्थात् औसत ५५ लाख रुपैयाँ प्रतिकिलोमिटरको आधारमा मात्र मूल्यांकन गर्दा पनि ३१ करोड ६२ लाख ५० हजार रुपैयाँको पीसीसी सडक बनेका छन्। जिल्लाका स्थानीय तहमा भएको विकास हेर्दा विकास भनेको सडक जस्तो लाग्छ। जनप्रतिनिधिका लागि देखाउने विकास र स्थानीयको माग गर्ने विकास सडक हुँदा जिल्लामा सडक निर्माणले छलाङ नै मारेको छ।"
प्रदेशसभा भंग हुन सक्छ,"विराटनगर : प्रदेश १ का मुख्यमन्त्री शेरधन राईले जनमुखी काम गरिरहेको प्रदेश सरकारलाई पनि काम गर्न नदिने क्रम निरन्तर रहे प्रदेशसभासमेत भंग हुन सक्ने अवस्था आउने बताएका छन्। बिनाकारण अविश्वास प्रस्ताव दर्ता भएको, सरकारको कमजोरीबिना खुट्टा तान्ने र बाँध्न खोज्ने काम भइरहेको उनको भनाइ छ। यस्तो संकेत केन्द्र सरकारमा पहिले थियो, अहिले प्रदेशमा छ, बिहीबार मुख्यमन्त्री राईले अन्नपूर्णसँग भने, यस्तै अवस्था रहे मैले नचाहेर पनि प्रदेशसभामा यसको असर पर्न सक्छ। प्रदेश सरकारले अविश्वास प्रस्ताव सामना गर्नुपर्ने गरी कुनै कमीकमजोरी नगरेको अवस्थामा संघीयता कमजोर पार्ने काम भएको उनले बताए। संघीयता, पार्टी र संसद्भित्र विधानविपरीतका काम हुने क्रम बढेकाले प्रदेशको अवस्था गम्भीर बन्न थालेको राईको ठहर छ। संघीय सरकारलाई घेराबन्दीमा पारेर काम गर्न नदिने क्रम जारी रहेकाले प्रदेशसभा भंग हुने अवस्था आए यसको जिम्मेवार नेकपाको दाहालनेपाल समूह हुने उनको भनाइ छ। उहाँहरूले भत्काउने र कब्जा गर्ने नीति माथिबाटै सुरु गर्नुभएको हो, मुख्यमन्त्री राईले भने, जबरजस्त गर्ने, भाँडभैलो मच्चाउनेतर्फ जानुभयो भने भंगको अवस्थामा नपुग्ला भन्न सकिन्न। पछिल्लो समय संघीयता नचाहनेहरूले सरकार कमजोर बनाउन खोजेकाले संघीयता टिकाउन र दिगो शान्ति कायम गर्न जुनसुकै अवस्थाको निर्णय पनि हुन सक्ने उनले बताए। अप्ठ्यारो अवस्था आयो भने एउटा प्रदेश मात्रै नभएर सबै प्रदेश भंग हुनसक्छ, राईले भने, यो सबै प्रदेशको हकमा हुन्छ, प्रदेश १ मात्रै यो निर्णयमा पुग्दैन। नेकपाका दाहालनेपाल समूहतर्फ लक्षित गर्दै उनले भत्काउने र सबै कब्जा गर्ने नियतबाट काम भइरहेको बताए। त्यो खालको रवैयाले भंग गर्ने ठाउँमा पुग्न सक्छ, तर हामीचाहिँ यस्तो अवस्था नआओस् भन्ने पक्षमा अझै छौं, राईले भने। प्रदेशसभा भंग गर्न आपूले सिफारिस नगरेको उल्लेख गर्दै उनले अविश्वास प्रस्ताव दर्ता भएपछि संसद् बैठक आह्वानको सिफारिस आफैंले गरेको स्मरण गरे। अविश्वास प्रस्ताव दर्ता गर्न पाइने तर दलका सदस्यले दलको विधान कुल्चेर, विधानविपरीत दलको नेतालाई जानकारी नदिई प्रस्ताव लैजान पाउने व्यवस्था नभएको राईको तर्क छ। त्यसैले हामीले वैधानिक प्रश्न उठाएका हौं। यसको निरुपण कहीँ न कहीँ त हुन पर्यो। या गल्ती भयो भनेर रियलाइज गर्नुपर्यो, या त सभामुखले अविश्वास प्रस्ताव खारेज गर्नुपर्यो, या त यसरी अघि बढौं भनेर एउटा सहमति बन्नु पर्यो, उनले भने। दाहालनेपाल समूहले गरेका गम्भीर गल्ती ढाकछोप गर्न अहिले प्रचारप्रसार भइरहेको राईको बुझाइ छ। मुख्यमन्त्री राईविरुद्ध पुस १२ मा दाहालनेपाल समूहका ३७ सांसदले हस्ताक्षर गर्दै अविश्वास प्रस्ताव दर्ता गराएका छन्। हस्ताक्षर गरेका ३७ प्रदेशसभा सदस्यमध्ये पाँचजनाले आफ्नो हस्ताक्षर फिर्ता पनि लिएका छन्। हालसम्म प्रदेशसभामा अविश्वास प्रस्ताव टेबल भएको छैन। प्रदेशसभा बैठक आइतबार बोलाइएको छ। बिहीबार ओली समूहका नेताहरूले दाहालनेपाल समूहका नेताहरूलाई भेटेर अविश्वास प्रस्ताव फिर्ता लिन वा पार्टीको आधिकारिकता विवादमा निर्वाचन आयोगको निर्णय पर्खिन आग्रह गरे। तर, सो समूहले यो विषयमा कुनै सहमति जनाएको छैन।"
आन्दोलन र महाधिवेशन सँगै,"काठमाडौं : प्रतिनिधिसभा विघटनविरुद्ध तीन चरणको आन्दोलनका कार्यक्रम गरिसकेको नेपाली कांग्रेस महाधिवेशनमा केन्द्रित हुने भएको छ। केन्द्रीय तहबाटै आन्दोलनका कार्यक्रम अघि बढाउँदा महाधिवेशन प्रभावित हुन सक्ने आशंका गर्दै कांग्रेसले अबको जिम्मा जिल्ला कार्यसमितिलाई दिएको छ। कांग्रेसले ०७८ भदौ तेस्रो सातासम्म १४ औं महाधिवेशन गरिसक्नुपर्ने संवैधानिक बाध्यता छ। पाँच वर्षसम्म महाधिवेशन गर्न नसकेको कांग्रेसले आगामी भदौमा पनि गर्न नसके पार्टीको वैधानिक संकट आउन सक्ने खतरा छ। संविधानले प्रत्येक पाँच वर्षमा पार्टी महाधिवेशन हुन नसके थप ६ महिनाको सुविधा दिएको छ। प्रतिनिधिसभा विघटनपछि कांग्रेसले सरकारको उक्त कदम असंवैधानिक र अलोकतान्त्रिक भएको ठहर गर्दै सडक आन्दोलनमा जाने निर्णय गरेको थियो। पुस १३ गतेदेखि फागुन ३ गतेसम्म विभिन्न चरणमा विरोध प्रदर्शनमा उत्रिएको कांग्रेसले अब आन्दोलनका कार्यक्रम तय गर्ने जिम्मा जिल्ला कार्यसमितिलाई दिएको कांग्रेस प्रवक्ता विश्वप्रकाश शर्माले बताए। कांग्रेसको बिहीबारको केन्द्रीय समिति बैठकले महाधिवेशनका गतिविधिलाई असर नपुग्ने गरी जिल्ला कार्यसमितिले आन्दोलनका कार्यक्रम गर्न सक्ने निर्णय गरेको हो। केन्द्रीय समिति बैठकको निर्णयमा भनिएको छ, जिल्लाद्वारा निर्धारित कार्यक्रमलाई असर नपर्ने गरी भ्रातृ एवं शुभेच्छुक संस्थाहरूले आन्दोलनका थप कार्यक्रम आयोजना गर्नेछन्। कांग्रेसको बुधबारदेखि जारी केन्द्रीय समिति बैठकमा प्रधानमन्त्री ओलीको असंवैधानिक कदमविरुद्ध आन्दोलनलाई सशक्त बनाउनुपर्ने र पार्टीले शक्ति प्रदर्शन गर्ने गरी सभा गर्नुपर्ने धारणा आएका थिए। वरिष्ठ नेता रामचन्द्र पौडेलले संसद् पुनःस्थापनाको एजेन्डा लिएर आन्दोलनमा जाने निर्णय बैठकले गर्नुपर्ने मागसमेत गरेका थिए। तर, सभापति शेरबहादुर देउवालगायत अधिकांश केन्द्रीय सदस्यले संसद् विघटनविरुद्ध अदालतमा मुद्दा बहसमा रहेकाले संसद् पुनःस्थापनाको एजेन्डा लिएर सडकमा जान नहुनेमा जोड दिए। सभापति देउवा पनि अदालतको फैसला स्वीकार गरेर अगाडि बढ्नुपर्छ भन्ने पक्षमा दृढ छन्। छानबिन समितिमा लेखककांग्रेस सभापति देउवाले केन्द्रीय सदस्य रमेश लेखकको संयोजकत्वमा क्रियाशील सदस्यता छानबिन समिति गठन गरेका छन्। सभापति देउवाले यसअघि नै लेखकलाई समितिको संयोजकमा प्रस्ताव गरे पनि वरिष्ठ नेता पौडेलले भने नरहरि आचार्य नेतृत्वको अघिल्लो समितिलाई नै निरन्तरता दिनुपर्ने माग गर्दै आएका थिए। १३ औं महाधिवेशनमा केन्द्रीय सदस्य आचार्यको संयोजकत्वमा रहेको समितिको सदस्य लेखक थिए। महामन्त्री पूर्णबहादुर खड्काका अनुसार समिति सदस्यमा आनन्दप्रसाद ढुंगाना, जीवन परियार, श्यामकुमार घिमिरे, प्रदीप पौडेल, कल्याणकुमार गुरुङ र योगेन्द्र चौधरी छन्।"
भेरीको पानी बबईमा,"राष्ट्रिय गौरवको भेरीबबई डाइभर्सन बहुउद्देश्यीय आयोजना कर्णालीमा हाल निर्माणाधीन सबैभन्दा ठूलो आयोजना हो। यस कारण पनि कर्णालीवासीले यो आयोजनालाई आफ्नो समृद्धि र विकासको मेरुदण्डका रूपमा लिएका छन्। सुर्खेत : केही वर्षअघिसम्म धेरैले पत्याएनन्। चुरे क्षेत्रको पहाडमुनि सुरुङ खनेर भेरीको पानी बबईमा खसाल्ने योजना सार्वजनिक हुँदा। धेरैले यसबारे प्रश्न पनि उठाए। सम्भव नै नभएको जिकिर गरे। तर पनि सरकारले भेरी नदीको पानी सुरुङबाट बबई नदीमा खसालेर सिँचाइ र विद्युत् उत्पादन गर्ने महत्वाकांक्षी योजनालाई अगाडि बढायो। आशंका र प्रश्नकै बीचमा आयोजनाअन्तर्गतको पहिलो चरणको काम तोकिएको अवधिभन्दा एक वर्षअगाडि नै सम्पन्न भयो। अर्थात् जटिल र असम्भव मानिएको १२ किलोमिटर सुरुङ खन्ने काम सफल भयो। सुरुङ निर्माण सम्पन्न भएसँगै यो आयोजना तोकिएकै मितिमा सम्पन्न हुनेमा स्थानीय ढुक्क छन्। पहिलो चरणको काम सफल भएपछि हाल यो आयोजनाको दोस्रो चरणको काम भइरहेको छ। दोस्रो चरणअन्तर्गत भेरी नदीमा बाँध निर्माण र विद्युत् गृह निर्माणलगायतका काम अगाडि बढेका छन्। भौतिक विकासमा पछाडि परेको कर्णालीका लागि यो आयोजनाको काम अगाडि बढेपछि यस क्षेत्रको समृद्धिको ढोका खुल्ने अपेक्षा गरिएको छ। राष्ट्रिय गौरवको भेरीबबई डाइभर्सन बहुउद्देश्यीय आयोजना कर्णालीमा हाल निर्माणाधीन सबैभन्दा ठूलो आयोजना हो। यसकारण पनि कर्णालीवासीले यो आयोजनालाई आफ्नो समृद्धि र विकासको मेरुदण्डका रूपमा लिएका छन्। आयोजनाको काम सुरु हुँदा धेरै राजनीतिक रस्साकस्सी पनि भयो। दलहरूबीच आयोजनाको जश लिने विषयमा तानातान नै भयो। तर पछिल्लो समय यो आयोजना सफल बनाउने विषयमा सबैको एकमत देखिएको छ। सुर्खेतको भेरीगंगा नगरपालिकास्थित चिप्लेमा भेरी नदीमा बाँध बाँधेर सुरुङमार्फत भेरीको पानी सुर्खेत र बर्दियाको सिमानामा रहेको बबई नदीमा खसाल्ने योजना छ। यसकै लागि हाल कसरत भइरहेको हो। पहिलो चरणमा मेसिनको सहायताबाट १२ किलोमिटर लामो सुरुङ निर्माण गरिएको छ। अब सोही सुरुङबाट भेरीको पानी बबईमा खसालिनेछ। यो आयोजनाका मुख्य दुई वटा उद्देश्य छन्। पहिलो बबईमा खसालिएको पानीबाट ४८ मेगावाट विद्युत् उत्पादन गर्ने। दोस्रो भनेको उक्त पानीले लुम्बिनी प्रदेशका बाँके र बर्दियामा रहेको ५१ हजार हेक्टर खेतीयोग्य जमिनमा सिँचाइ गर्ने लक्ष्य छ। यही महŒवाकांक्षी लक्ष्य लिएर हाल यो आयोजनामा निर्माणको काम भइरहेको हो। आयोजना सम्पन्न भएमा कर्णाली र लुम्बिनी प्रदेशले यसबाट धेरै लाभ लिनेछन्। लुम्बिनीका बाँके र बर्दियामा पर्याप्त खेतीयोग्य जमिन छ। तर भरपर्दो सिँचाइको सुविधा नहुँदा किसानले आकाशे पानीको भरमा खेती गर्देै आएका छन्। तर अब यो आयोजना निर्माण सम्पन्न भएको खण्डमा त्यहाँका ५१ हजार हेक्टर जमिनमा सिँचाइ पुग्ने र उत्पादन वृद्धि हुने अपेक्षा गरिएको छ। यस्तै हाल कर्णालीमा एउटा पनि ठूला जलविद्युत् आयोजना छैनन्। यसको मारमा परेको कर्णालीले यो आयोजनाबाट उत्पादन हुने ४८ मेगावाट बिजुलीबाट उज्यालो पाउने अपेक्षा गरेको छ। यसकारण पनि भेरी नदीको पानी बबई नदीमा खसाल्ने कसरतमा सरकार लागिपरेको हो। सुरुङ निर्माणले थप्यो उत्साहयो आयोजनामा निकै कठिन र चुनौतीपूर्ण मानिएको थियो सुरुङ खन्ने काम। तर उक्त काम तोकिएको मितिभन्दा एक वर्ष अगाडि नै सम्पन्न भयो। नेपालमै पहिलोपटक विशेष प्रविधियुक्त टनेल बोरिङ मेसिन (टीबीएम) मार्फत यो आयोजनाको सुरुङ निर्माण गरिएको छ। यही काम सफल भएपछि आयोजनाको बाँकी काम निर्माणमा थप उत्साह थपिएको आयोजनाले जनाएको हो। चीनको चाइना ओभरसिज इन्जिनियरिङ ग्रुप कम्पनीले सिँचाइ विभागसँग गरेको सम्झौता अवधिभन्दा एक वर्ष अगाडि नै सुरुङ निर्माण गरेको हो। सम्झौताअनुसार २०७६ चैत १५ गते सम्ममा सुरुङ निर्माणको काम सम्पन्न गर्नुपर्ने थियो। तर निर्माण कम्पनीले तोकिएको मितिभन्दा एक वर्ष अगाडि नै २०७५ मै सुरुङ तयार गरेर आयोजनालाई हस्तान्तरण गरिसकेको छ। जसको २०७६ वैशाखमा प्रधानमन्त्री केपी शर्मा ओलीले बाँध निर्माणस्थल चिप्लेमै पुगेर सुरुङ खन्ने काम सम्पन्न भएको औपचारिक घोषणा गरेका थिए। राष्ट्रिय गौरवका आयोजनाहरू समयमै सम्पन्न नहुने र वर्षौंसम्म अलपत्र पर्ने समस्या अहिले पनि छ। तर भेरीबबई आयोजनाको सुरुङ तोकिएको मितिभन्दा एक वर्ष अगाडि नै तयार भएपछि अब यो आयोजनाको बाँकी काम पनि समयमै सकिने उत्साह बढेको हो। २०७४ कात्तिक २० गतेबाट आयोजनाको सुरुङ खन्ने काम सुरु गरिएको थियो। नेपालमै पहिलो पटक यो आयोजनामा मेसिनबाट सुरुङ निर्माणको काम सफल भयो, तोकिएको मितिभन्दा अगाडि नै सुरुङ तयार भयो आयोजनाका इन्जिनियर शम्भुराज पण्डितले भने, यो देशकै नमुना आयोजना बनेको छ, अब बाँकी काम समयमै सम्पन्न गर्न हामीलाई थप उत्साह पैदा भएको छ। स्वदेशी लगानीयो आयोजना स्वदेशी लगानीमा नै निर्माण हुन लागेको हो। आयोजनाको सबै खर्च नेपाल सरकारले नै बेहोर्ने छ। यो आयोजनाको काम २०७१ बाट सुरु भएको हो। २०७१ चैत १९ गते तत्कालीन प्रधानमन्त्री सुशील कोइरालाले यो आयोजनाको शिलान्यास गरेका थिए। त्यसपछि आयोजनाको कामले गति लिएको हो। स्वदेशी लगानीमै निर्माण भइरहेकाले पनि सरकारले यसलाई चासोका साथ लिएको छ। आयोजनाले २०६४ सालदेखि प्रत्येक वर्ष करिब एक अर्ब रुपैयाँ खर्च गर्दै आएको छ। पहिलो चरणमा सुरुङ निर्माण सम्पन्न भएपछि अब दोस्रो चरणमा विद्युत् उत्पादन गरेर राष्ट्रिय प्रसारणमा जोड्ने योजना छ। यस्तै तेस्रो चरणमा भेरीको पानीलाई सिँचाइमा प्रयोग गर्ने योजनासहित काम अगाडि बढिरहेको आयोजनाले जानकारी दिएको छ। सिँचाइ विभाग र चीनको चाइना ओभरसिज इन्जिनियरिङ गु्रप कम्पनी (कोभेक) बीच सुरुङ निर्माणका लागि २०७१ माघ १५ गते ठेक्का सम्झौता भएको थियो। सुर्खेतको चिप्लेमा बाँध बनाएर सुरुङमार्फत प्रतिसेकेन्ड ४० घनमिटर भेरीको पानी बबईमा खसाल्ने आयोजनाको लक्ष्य छ। बबईमा खसालिएको पानीबाट ४८ मेगावाट विद्युत् उत्पादन गरेर राष्ट्रिय प्रसारण लाइनमा जोडिनेछ। यस्तै बबई नदीमा खसालिएको पानीबाट बाँके र बर्दियाको ५१ हजार हेक्टर खेतीयोग्य जग्गामा सिँचाइ सुविधा उपलब्ध गराउने लक्ष्यसमेत आयोजनाले लिएको छ। सुरुङ निर्माण सफल हुने वा नहुने आशंकाका कारण आयोजनाले अन्य काम थाती राखेर पहिलो चरणमा सुरुङ निर्माणको कामलाई प्राथमिकता दिएको थियो। सर्वसाधारणको पनि स्वामित्वयो आयोजनाबाट ४८ मेगावाट विद्युत् उत्पादन हुनेछ। उक्त विद्युत् कर्णालीले मात्र प्रयोग गर्न पाउनुपर्ने माग स्थानीयले गर्दै आएका छन्। तर संघीय सरकारले उत्पादन हुने पूरै बिजुली राष्ट्रिय प्रसारण लाइनमा जोडिने बताएको छ। यही माग सम्बोधन गर्न सरकारले बिजुली राष्ट्रिय प्रसारण लाइनमा जोड्ने र यहाँका नागरिकको भावनालाई समेट्न विद्युत्मा सेयर दिने वाचा गरेको हो। सरकारी यही वाचाअनुसार यो आयोजनाबाट उत्पादन हुने विद्युत्मा यहाँका नागरिकले पनि सेयर लगानी गर्न पाउनेछन्। बहुचर्चित आयोजनाको मोडालिटीअनुसार यहाँबाट उत्पादन हुने विद्युत्मा केन्द्र सरकारबाट २६ प्रतिशत, कर्णाली प्रदेश सरकारबाट २० प्रतिशत तथा आयोजना निर्माण हुने सम्बन्धित स्थानीय तहबाट ५ प्रतिशत गरी सरकारी लगानी जम्मा ५१ प्रतिशत हुनेछ। यस्तै देशभरका सर्वसाधारणबाट २९ प्रतिशत, कर्णाली प्रदेशका सर्वसाधारणबाट १० तथा आयोजना प्रभावित क्षेत्रका बासिन्दाबाट १० प्रतिशत सेयर लगानी हुनेछ। यसका लागि नेपाल सरकारको स्वामित्व रहने गरी भेरी बबई डाइभर्सन जलविद्युत् कम्पनी नामको सार्वजनिक कम्पनी स्थापना गरिनेछ। निर्माणको बाँकी काम चल्दैआयोजनामा हाल विद्युतगृह र नदीमा बाँध निर्माणको काम भइरहेको छ। कोरोना महामारीसँगै आयोजनामा दोस्रो चरणका काम केही सुस्त बनेको थियो। भेरीको पानी बबई नदीमा खसाल्नका लागि सुर्खेतको चिप्लेमा ६ गेजसहितको ब्यारेज निर्माण गर्न लागिएको हो। १ सय १४ मिटर लामो र १४ मिटर अग्लो ब्यारेज बनाउने योजना छ। विद्युत् गृह निर्माण कार्यको जिम्मा चिनियाँ कम्पनी गुआंग्डोङ तथा नेपालको रमण निर्माण जेभीले पाएका छन्। दोस्रो चरणमा ६ गेजको ब्यारेज, सर्ज साफ्ट, विद्युत् गृहलगायत संरचना पर्दछन्। यसका लागि ६ अर्ब १६ करोड रुपैयाँमा यो कामको जिम्मा निर्माण कम्पनीले लिएको छ। सम्झौताअनुसार ठेकेदार कम्पनीले अबको तीन वर्षभित्र विद्युत् गृह निर्माणको काम सक्नुपर्नेछ। हाल सम्पूर्ण आयोजनाको ४० प्रतिशत र दोस्रो चरणअन्तर्गत झन्डै ११ प्रतिशत काम सम्पन्न भएको छ। कोरोना महामारीका कारण दोस्रो चरणमा काम प्रभावित भएको भन्दै तोकिएकै समयमा आयोजना सम्पन्न गर्न कसरत भइरहेको आयोजनाले जनाएको छ। तीन वर्षभित्रै विद्युत् उत्पादनअबको तीन वर्षभित्रै विद्युत् उत्पादन गर्ने आयोजनाको तयारी छ। कोरोनाले आयोजनाको ठूला कामहरू प्रभावित भएका छन् आयोजनाका इन्जिनियर शम्भुराज पण्डितले भने, तर आगामी तीन वर्षभित्र विद्युत् उत्पादन गर्ने तयारीमा छौं। तोकिएकै समयमा विद्युत् उत्पादन गर्ने उद्देश्यले समयावधि थप नगरिएको उनको भनाइ छ। विद्युत् उत्पादनको लागि बाँध र पावरहाउस (विद्युत् गृह) निर्माणको जिम्मा चीनको ग्वाङ्डोनयुनाटियन र नेपालको रमण कन्स्ट्रक्सन जेभीले लिएका छन्। कुल आठ अर्ब लागत अनुमान गरिएको ठेक्का ग्वाङ्डोन र रमणले ६ अर्ब १६ करोड ५२ लाख १५ हजार सात ७५ रुपैयाँको ठेक्का लिएका हुन्। सम्झौताअनुसार आर्थिक वर्ष २०७९८० उनीहरूले विद्युत् उत्पादन गरी सक्नु पर्नेछ। मुआब्जा वितरणआयोजनाको प्रभावित क्षेत्रका बासिन्दालाई मुआब्जा वितरण गरिएको छ। आयोजनाले प्रभावित क्षेत्रमा जग्गाको लालपुर्जा भएकालाई मुआब्जा वितरण गरेको हो। आयोजनाका लागि सुर्खेतको भेरीगंगा नगरपालिकास्थित चिप्लेमा बाँध निर्माण हुँदैछ। भेरीमा बाँध निर्माण गर्दा स्थानीय बासिन्दा प्रभावित हुनेछन्। बाँधका कारण डुबानमा पर्न सक्ने स्थानीयलाई आयोजनाले मुआब्जा दिएर स्थानान्तरण गर्न लागेको हो। लकडाउन अघिदेखि नै मुआब्जा वितरणको काम थालेको आयोजनाले पहिलो चरणमा लालपुर्जा भएकालाई मात्र मुआब्जा वितरणको गरेको हो। प्रभावित क्षेत्रमा लालपुर्जा भएका सबैले मुआब्जा लिइसकेको आयोजनाले जनाएको छ। आयोजनाले अघिल्लो वर्षको कात्तिकदेखि मुआब्जा वितरण थालेको थियो। मुआब्जा निर्धारण समितिको निर्णयअनुसार लालपुर्जा भएका जग्गाधनीलाई प्रतिकट्ठा ४ लाखदेखि ६ लाखसम्म क्षतिपूर्ति वितरण गरिएको छ। प्रभावित क्षेत्रका अधिकांश परिवारसँग जग्गाको लालपुर्जा छैन। लालपुर्जाविहीनका लागि सरकारले कुनै निर्णय नगरेका कारण मुआब्जा वितरण हुन नसकेको हो। लालपुर्जा नभएकालाई क्षतिपूर्ति दिन नसकिने आयोजनाले बताउँदै आएको छ। तर स्थानीयले सरोकार समिति नै गठन गरेर लालपुर्जा नभएकालाई पनि मुआब्जा दिनुपर्ने माग गर्दै आएका छन्। सुर्खेतको भेरीगंगा नगरपालिकाका उपप्रमुख रेणु आचार्यले यो आयोजना देशकै नमूना भएको र यसले कर्णालीको मुहार नै बदल्ने बताइन्। साथै उनले मुआब्जाबारेको विवाद चाँडै टुंगो लगाउनुपर्ने समेत बताइन्।"
किन रित्तिए गाउँ ?,"काठमाडौं : गाउँबाट सहर पस्ने क्रम अत्यधिक बढेको छ। बसाइसराइका कारण कतिपय गाउँ मानवविहीन हुन थालेका छन्। तर, तराईमधेस र सहरी क्षेत्रमा मान्छे नै मान्छे हुन थालेका छन्। शिक्षा, स्वास्थ्यको सहज पहुँचसँगै भौतिक सुखसुविधा प्राप्तिका लागि गाउँ छाड्ने गरेको देखिन्छ। २०६८ को जनगणनाअनुसार तराईमधेसको १७ प्रतिशत भूभागमा ५२ प्रतिशत जनसंख्याको बसोबास छ। पूर्वाधार विज्ञ किशोर थापा अबको जनगणनामा ६० प्रतिशतभन्दा बढी जनसंख्या तराईमधेसको देखिने आकलन गर्छन्। तराईमधेससहित काठमाडौं, पोखरा, दाङ र सुर्खेत उपत्यकामा गरी २७ जिल्लामा ७० प्रतिशत जनसंख्या छ। ५० जिल्लामा ३० प्रतिशत मात्र बसोबास गर्छन्। गाउँगाउँमा बाँच्ने आधार कमजोर हुँदै गएको छ। पढेलेखेपछि खेती गर्नुहुँदैन भन्ने मानसिकताले कृषि पेसाप्रति वितृष्ण पैदा भयो अनि युवाहरू कृषिबाट अलगिए, पूर्वसचिवसमेत रहेका थापा भन्छन्, ती युवा गैरकृषितिर लागेका छन्। कोही व्यापारमा लागे, कोही जागिरतिर। गाउँ खाली हुनुमा सशस्त्र द्वन्द्व पनि कारक रहेको थापाको तर्क छ। त्यही कारण ठूला संख्यामा नेपालीहरू गाउँबाट विस्थापित भएका थिए। गाउँका जमिनदार, खेतीपाती भएका ठूला कृषक शोषक, सामन्तको आरोपमा लखेटिए। मुख्य रूपमा वैदेशिक रोजगारीले बसाइसराइ बढाएको उनी बताउँछन्। पति वैदेशिक रोजगारीमा गएपछि छोराछोरी पढाउन धेरै महिला जिल्ला सदरमुकाम तथा सहरतिर लागेका छन्। परिवारबाट स्वतन्त्र पनि भयो, छोराछोरी पनि सहरमा पढ्न लेख्न सजिलो पनि हुने भयो, उनी भन्छन्, क्रयशक्ति बढेसँगै सहरप्रतिको आकर्षणमा वृद्धि भयो।उनका अनुसार विद्यालय, क्याम्पससमेत पहाडी र हिमाली क्षेत्रमा खाली हुने चलिरहेको छ। आफू शिक्षासचिव हुँदा नै पहाडका विद्यालय मर्ज गर्नुपर्ने अवस्थामा पुगिसकेको उनी उल्लेख गर्छन्। सरकारले शिक्षा, स्वास्थ्यको पहुँचसँगै रोजगारी सिर्जना गाउँमै नगरे गाउँ मानवविहीन हुने उनको तर्क छ। पूर्वाधारको विकास पहाड र हिमाली क्षेत्रमा बढाउनुपर्ने उनी बताउँछन्। २ हजार किमि सडक, रेलमार्ग, हुलाकी सडक, मदन भण्डारी राजमार्ग, ठुल्ठूला विमानस्थल सबै तराईमधेसमा विस्तार भइरहेकाले अझै जनसंख्या बढ्ने उनको अनुमान छ। उनका अनुसार संघीयतापछि पनि नेपालको ठूला भूभागका बेवास्ता गर्ने काम भयो। सात प्रदेशमध्ये पाँचवटाको राजधानी तराईमधेसमै राखियो। देशको भकारी मानिएको तराईमा घरै घर हुने अवस्था देखिएको छ। तराईको १७ प्रतिशत भूभागमै अहिले ६० प्रतिशतभन्दा बढी जनसंख्या छ। एकातिर जनसंख्या बढेको बढ्यै छ, अर्कोतिर खतीयोग्य जमिन सकिँदै छ, उनी भन्छन्, भारतले सिमानामा बनाएका बाँध, तटबन्ध र सडकका कारण बाढी र डुबानको समस्या पनि त्यस्तै छ। तराईबाट पहाड सर्ने गरी सरकारले सेवासुविधा, पूर्वाधारको विकास गर्नुको विकल्प नरहेको उनको सुझाव छ। पहाड र हिमाली क्षेत्रका विभिन्न स्थानमा सहर विस्तार गरी त्यहाँ रोजगारी, शिक्षा, स्वास्थ्य र आवासको राम्रो प्रबन्ध गर्नुपर्ने उनको तर्क छ।"
तस्बिरमा प्रजातन्त्र दिवस,"काठमाडौं : शुक्रबार ७१ औँ प्रजातन्त्र दिवस मनाइएको छ। सैनिक मञ्च टुँडिखेलमा कार्यक्रम गरेर प्रजातन्त्र दिवस मनाइएको हो। प्रजातन्त्र दिवसको अवसरमा आयोजित समारोहमा नेपाली सेनाको हेलिकोप्टबाट राष्ट्रिय प्रजातन्त्र दिवस२०७७ अंकित व्यानर र पुष्पवृष्टि गरिएको थियो। कार्यक्रममा नेपाली सेनाको अगुवाईमा नेपाल प्रहरी, सशस्त्र प्रहरी बल र नगर प्रहरीले मार्चपास गरेका थिए। त्यस्तै कलाकारहरूले राष्ट्रिय गीत प्रस्तुत गरेका थिए। समारोहमा राष्ट्रपति, उपराष्ट्रपति, सभामुख, राष्ट्रियसभाका अध्यक्ष, प्रधानन्यायाधीश, उपप्रधानमन्त्री, मन्त्रीगण, संवैधानिक निकायका पदाधिकारी, नेपालस्थित विभिन्न कूटनीतिक नियोगका प्रतिनिधिलगायतको उपस्थिति थियो। आयोजित कार्यक्रमलाई सम्बोधन गर्दै प्रधानमन्त्री केपी ओलीले शान्तिपूर्ण लोकतान्त्रिक प्रणालीप्रतिको आफ्नो आस्था एवं विश्वास बढाउन र त्यस अभ्यासलाई आत्मसात गरी इमान्दारिताका साथ अगाडि बढ्न आग्रह गरे। लोकतन्त्रलाई बिनाव्यवधान र बिनाविकृति अगाडि बढाउन, लोकतन्त्र भित्रैबाट अस्वस्थता र अस्थिरताको प्रयास हुन नपाओस् भन्ने अभिप्रायले मुलुक फेरि नयाँ निर्वाचनतर्फ अग्रसर भएको उल्लेख गर्दै प्रधनमन्त्री ओलीले निर्वाचनको तयारीका लागि सबै निकायलाई जिम्मेवारीपूर्वक आआफ्नो भूमिका निर्वाह गर्न निर्देशन दिए। प्राप्त उपलब्धिको रक्षा गर्दै कार्यान्वयनमा जुटेर सुशासन र विकासको सपनालाई साकार पार्नु अहिलेको आवश्यकता भएको उनको तर्क छ।"
प्रदेश प्रमुखको बर्खास्ती र नियुक्ति आपत्तिजनक : कांग्रेस,"काठमाडौं : प्रमुख प्रतिपक्षी दल नेपाली कांग्रेसले प्रदेश प्रमुख बर्खास्ती र नियुक्तिप्रति आपत्ति जनाएको छ। सरकारको सिफारिसमा राष्ट्रपति विद्यादेवी भण्डारीले प्रदेश २ का प्रदेश प्रमुख तिलक परियारलाई हटाएर राजेश झालाई नियुक्त गरेकोप्रति कांग्रेसले आपत्ति जनाएको हो। कांग्रेसले अघिल्लो सरकारको नियुक्तिलाई बदर गर्दै फेरि सरकारले प्रदेश प्रमुखको बर्खात र नियुक्ति गर्नु गलत भएको भन्दै आपत्ति जनाएको हो। कांग्रेस प्रवक्ता विश्वप्रकाश शर्माले विज्ञप्ति सार्वजनिक गर्दै सरकारको यो शैलीले प्रदेश प्रमुखको गरिमा घटाउँदै जाने भन्दै आपत्ति जनाएका हुन्। कांग्रेसले निर्वाचन घोषणा भएको अवस्थामा बर्खास्ती र नियुक्तितर्फ सरकार लाग्नु गलत र आपत्तिजनक भएको जनाएको हो। सरकारको सिफारिसमा २ नम्बर प्रदेश प्रमुखको आज गरिएको बर्खास्ती र नयाँ नियुक्तिको नेपाली कांग्रेस विरोध र भत्सर्ना गर्दछ, विज्ञप्तिमा भनिएको छ, अघिल्लो सरकारको पालामा प्रक्रिया बमोजिम गरिएको नियुक्तिलाई गत बर्ष बदर गरेर सरकारले स्वेच्छाचारी ढंगले नियुक्ति गरेको थियो। आज फेरि त्यही प्रवृत्ति दोहोर्याएर सरकारले एकातर्फ प्रदेश प्रमुखको गरिमा थप घटाउंदै जाने कर्म गरेको छ भने निर्वाचन घोषणा भएको छ भनेर दलको विवाद निरुपण नगर्न निर्वाचन आयोगलाई आन्तरिक दबाब दिने सरकार बर्खास्त र नियुक्ति तर्फ लाग्नु नैतिक आचारको दृष्टिले समेत अत्यन्तै गलत र आपत्तिजनक छ। कांग्रेसले यस्ता कदम अविलम्ब रोक्न सरकारलाई चेतावनीसमेत दिएको छ। उसले प्रतिनिधिसभा विघटनको असंवैधानिक कदम पश्चात काम चलाउ स्थितिमा पुगेको सरकारले नियुक्ति र बर्खास्ती गर्नु गलत भएको ठहर गरेको हो। संसद विघटनको असंवैधानिक कदम पश्चात् काम चलाउ स्थितिमा पुगेको सरकारले यसरी बर्खास्त, नियुक्ति आदि काम गर्न विल्कुलै मिल्दैन र पाइन्न, विज्ञप्तिमा भनिएको छ, अतः यसप्रति कडा विरोध जनाउंदै नेपाली कांग्रेस स्वेच्छाचारी ढंगले गर्ने यस्ता कार्य अविलम्ब रोक्न सरकारलाई चेतावनी दिन चाहन्छ।"
संविधान समाप्त गर्ने खेलमा प्रधानमन्त्री र राष्ट्रपति : प्रथम राष्ट्रपति यादव,"जनकपुरधाम : गणतन्त्र नेपालका प्रथम राष्ट्रपति डा रामवरण यादवले राष्ट्रपति संस्थाले संविधान मर्मको रक्षा गर्ने ठाउँमा असंवैधानिक ढंगले संसद विघटनको प्रस्तावलाई वैधानिकता दिएर राष्ट्रपति संस्थाको गरिमालाई धुमिल बनाएको आरोप लगाएका छन्। उनले संविधान, लोकतन्त्र, गणतन्त्र, संघीयता र समावेशी समानुपातिक सिद्धान्तको मर्म र भावनालाई पूर्ण रुपमा कुल्चिदै प्राप्त उपलब्धिलाई ग्रहण लगाउने काम भएको बताएका हुन्। धनुषाको जनकपुरधाममा डा शोभाकर पराजुलीको समाजवाद र बीपी कोइराला तथा बीपी विचार संग्रहको पुस्तक लोकार्पण गर्दै लोकतन्त्र र संविधान समाप्त पार्न प्रधानमन्त्रीको भूमिकालाई राष्ट्रपति संस्थाले प्रत्यक्ष सहयोग गरेको बताए। उनले भने, राष्ट्रपतिले संविधानको रक्षा गर्ने ठाउँमा समाप्त पार्न खोज्यो, यादवले भने, संसद पुर्नःस्थापना नभए देश कसरी अघि बढ्छ भन्नेकुरा कल्पना बहुत दुःखद छ। आफूलाई १४ वर्ष जेल बसेको भन्छ, तर जेल एकतन्त्रीय शासनको लागि बसेको हो। कि लोकतान्त्रिक शासन व्यवस्थाको लागि त्यो सम्झनु जरुरी छ, उनले भने। पूर्वराष्ट्रपति यादवले दुई संस्था मिलेर संसद र संविधान समाप्त पार्न खोजे पनि तेश्रो संस्था न्यायपालिकाप्रति विश्वास व्यक्त गरे। नेपाली कांग्रेसका नेता डा शेखर कोइरालाले संसद विघटन र देशलाई द्वन्द्वमा धकेल्ने कार्य राष्ट्रपतिको कार्यशैलीबाट भएको बताए। राष्ट्रपति संस्था गरिमामय र मर्यादित संस्था हो, तर राष्ट्रपति आज एउटा पार्टी गुटको राष्ट्रपति बन्दा समस्या भयो, उनले भने, प्रधानमन्त्रीले भएभरका सम्पूर्ण अधिकार एकाधिकारमा केन्द्रित गरेर अहिलेको असंवैधानिक कदम चालेकोमा प्रधानमन्त्री मात्र दोषी नभई नेकपा अध्यक्ष प्रचण्ड र माधव नेपालसमेत दोषी छ। कांग्रेसका केन्द्रीय सदस्यसमेत रहेका डा कोइरालाले भने, मैले न्यायलयलाई धम्क्याएको होइन, तर न्यायलयले संसद विघटनको स्पष्टता संविधानको धारा किटेर दिनुपर्छ। अन्यथा सडकबाट पहिले पनि जनताले संसद पुस्र्थापना गरेको छ। वैशाख १७ मा निर्वाचन हुने नसके संविधान र संघीयता खतरा पर्दै देश द्वन्द्वमा फस्ने आशंका व्यक्त गरे। लोकतन्त्रमा निर्वाचन जरुरी छ, तर संविधान, मानवअधिकार, नागरिक स्वतन्त्रता, लोकतन्त्रको खिल्ली उडाउनु होइन।"
समाजसेवी मित्रसेन दाहालको निधन,काठमाडौँ: प्रसिद्ध समाजसेवी तथा राजनीतिज्ञ मित्रसेन दाहालको बिहीबार निधन भएको छ । ओखलढुंगामा जन्मिएका दाहालको ५८ वर्षको उमेरमा निधन भएको हो । साँखुस्थित जेष्ठ नागरिक आश्रम सञ्चालन गर्दैआएका दाहाल पछिल्लो समय मृगौला सम्बन्धी समस्यासँग जुधिरहेका थिए । एक महिनाअघि उनलाई कोरोना संक्रमण समेत भएको थियो । तर २ दिनअघि मात्रै कोरोना विरुद्धको खोप समेत लगाएको पारिवारिक श्रोतले जनाएको छ । पारिवारिक स्रोतका अनुसार दाहालको बिहीबार बिहान काठमाडौँको ओम अस्पतालमा निधन भएको हो । २०७४ सालको निर्वाचनमा ओखलढुंगाको क्षेत्र नम्बर १ बाट प्रदेशसभा सदस्यमा दाहाल नेकपाका अम्बिरबाबु गुरुङसँग पराजित भएका थिए। दाहालबाट २ छोरा र १ छोरी भएका थिए । दाहालको पार्थिव शरीरलाई बिहीबार अपराह्न ३ बजेसम्म सरस्वती नगरमै राखिने र त्यसपछि पशुपति आर्यघाटमा दाहसंस्कार गरिने बताइएको छ ।
तयारी अवस्थामा बस्न केन्द्रीय सदस्यलाई प्रचण्ड र नेपालको निर्देशन,"काठमाडौं : नेपाल कम्युनिस्ट पार्टी (नेकपा) अध्यक्ष पुष्पकमल दाहाल प्रचण्ड र माधवकुमार नेपालले केन्द्रीय सदस्यलाई तयारी अवस्थामा बस्न निर्देशन दिएका छन् । शुक्रबार पार्टी कार्यालय पेरिसडाँडामा बसेको केन्द्रीय समिति बैठकमा बोल्दै प्रचण्ड र नेपालले यस्तो निर्देशन दिएका हुन् । झण्डै दुई घण्टासम्म चलेको बैठकमा प्रतिनिधिसभा पुनस्र्थापना हुन्छ भन्नेमा पार्टी विश्वस्त रहेको भन्दै अध्यक्षद्वयले केन्द्रीय सदस्यलाई तयारी अवस्थामा रहन निर्देशन दिएका हुन् । केन्द्रीय सदस्य ठाकुर गैरेका अनुसार जुनसुकै समयमा पनि केन्द्रीय कमिटी बैठक राख्नुपर्ने भन्दै अध्यक्षद्वयले यस्तो निर्देशन दिएका हुन् । जुनसुकै समयमा बैठक बस्ने परिस्थिति पर्नसक्छ । यसमा तपाईंहरु आआफ्नो तर्फबाट सक्रिय रहनुहोस्, प्रचण्डले निर्देशन दिँदै भने, तपाईंहरु तयारी अवस्थामा रहनुहोला । प्रतिनिधिसभा विघटनपछि प्रचण्डनेपाल समूहले शुक्रबार तेस्रो पटक केन्द्रीय समिति बैठक बोलाएको हो । पुस ५ गते पार्टी अध्यक्ष एवम् प्रधानमन्त्री केपी ओलीले प्रतिनिधिसभा विघटन गरेपछि नेकपा दुई समूहमा विभाजित भएको हो । बैठकमा सूर्य चिह्न आफ्नै हुने निश्चित भएकोसमेत नेताहरुले बताएका छन् । अध्यक्षद्वय प्रचण्ड र नेपालले प्रतिनिधिसभा विघटनविरुद्धको आन्दोलन प्रभावकारी बन्दै गए पनि चुप लागेर बस्ने अवस्था भने नभएको बताएका छन् । नागरिक समाज, बुद्धिजीवी, पूर्वप्रधानन्यायाधीश, सञ्चारकर्मी र सञ्चारमाध्यमले प्रतिनिधिसभा विघटनविरुद्ध आवाज उठाएको भन्दै नेताहरुले आन्दोलन सफलता नजिक पुगेको विश्वास व्यक्त गरेका हुन् ।"
भ्रामक समाचारको विश्वास नगर्नुहोस् : वामदेव गौतम,"काठमाडौं : नेपाल कम्युनिस्ट पार्टी (नेकपा) एकता राष्ट्रिय अभियानका संयोजक वामदेव गौतमले भ्रामक समाचारको विश्वास नगर्न अनुरोध गरेका छन् । गौतमले आफ्नो चरित्र हत्या गर्ने समूहले केही सञ्चारमाध्यममा केपी ओलीको नेतृत्वको सरकारमा गृहमन्त्री बनेर जाने भन्दै भ्रामक समाचार लेखेको प्रति आपत्ति जनाउँदै यस्तो अनुरोध गरेका हुन् । प्रधानमन्त्री ओलीले प्रतिनिधिसभा विघटन गरेपछि पार्टी दुई समूहमा विभाजन भएपछि गौतम नेकपा एकता अभियानमा छन् । पुष्पकमल दाहाल प्रचण्ड र माधवकुमार नेपाल नेतृत्वमा एउटा र ओली नेतृत्वमा अर्को समूह बनेपछि गौतमले नेकपा एकता अभियान सुरु गरेका हुन् । गौतम ओली सरकारमा गृहमन्त्री बनेर जान लागेको भन्दै आफ्नो विषयमा समाचार सार्वजनिक भएपछि यस्तो अनुरोध गरेका हुन् । मेरो चरित्र हत्यागर्ने दुष्ट प्रयत्न फेरि एकपटक सतहमा आएको छ। केही संचार माध्यमले केपी वली नेतृत्वको वर्तमान सरकारमा गृह मन्त्री वनेर वामदेव जादैछन् भन्ने ग़लत भ्रामक र दूराशययुक्त समाचार प्रवाहित गरिएको छ, गौतमले भने, मेरा सबै मित्रहरुलाई यसकिसिमका भ्रामक समाचारहरुलाई विश्वास नगर्नुहुन हार्दिक अनुरोध गर्दछु ।"
टुंडीखेलमा वृहत् नागरिक प्रदर्शन,"काठमाडौँ: संसद विघटनको विरोध गर्दै विभिन्न क्षेत्रका अगुवाहरुले वृहत नागरिक प्रदर्शन गरेका छन् । वृहत नागरिक आन्दोलनले शुक्रबार दिउँसो २ बजे टुँडीखेलमा प्रदर्शन गरेको हो । 'टुँडीखेल मार्च' नाम दिइएको उक्त प्रदर्शनमा साहित्यकारलेखक, पत्रकार, संस्कृतिकर्मी, अधिकारकर्मी लगायत अगुवाहरुको उल्लेख्य सहभागिता थियो । ७१औं प्रजातन्त्र दिवसको अवसरमा वृहत नागरिक आन्दोलनले आफ्नो घोषणापत्र सार्वजनिक गर्दै सैनिकले प्रतिबन्ध लगाएको जमिनलाई सार्वजनिक भएको घोषणा समेत गरेको छ । प्रदर्शनकारीहरुले आफूहरुको आन्दोलन नियमित चलिरहने प्रतिक्रिया दिएका छन् । वृहत नागरिक आन्दोलनले महिला उत्पिडन, शैक्षिक प्रतिगमन लगायत विभिन्न सामाजिक तथा राजनीतिक मुद्दामा निरन्तर आवाज उठाउँदैआएको छ । राज्यले विभेद् गरेका अन्य मुद्दामा आवाज सशक्त बनाउँदैजाने अगुवाहरुको चेतावनी छ । नागरिक सभामा लेखक तथा साहित्यकार खगेन्द्र संग्रौला पत्रकार नारायण वाग्ले लेखक युग पाठक, सम्पदा संरक्षणकर्मी आलोकसिद्धि तुलाधर, नेपालमान डंगोल, जितेन्द्र चेपाङ, रिता शाहलगायतले सम्बोधन गरे । रत्नपार्कबाट सुरु भएको शुक्रबारको प्रदर्शन शहिदगेट हुँदै टुंडीखेलमा पुगेर सभामा परिणत भएको हो ।"
इतिहासको गौरवमय स्मृति गर्दै देउवाले दिए प्रजातन्त्र दिवसको शुभकामना,"काठमाडौं : नेपाली कांग्रेसका सभापति शेरबहादुर देउवाले फागुन ७ गतेलाई कांग्रेसको नेतृत्वमा नेपालको आधुनिक इतिहास प्रारम्भ भएको गौरवमय दिनका अवसरमा स्मरण गर्दै शुभकामना व्यक्त गरेका छन्। प्रजातन्त्र दिवसको अवसरमा शुभकामना सन्देश जारी गर्दै उनले प्रजातन्त्रसँगै बलियो राष्ट्रियताको आधार पनि यो दिनले निर्माण गरेको बताएका हुन्। उनले ऐतिहासिक जनक्रान्तिले १०४ वर्षको एकतन्त्रीय निरंकुश राणा शासनलाई समाप्त पारेर देशमा प्रजातन्त्रको स्थापना गरेको धारणा राखेका छन्। ७० वर्ष अघि २००७ को कार्तिक २६ गतेदेखि प्रारम्भ ऐतिहासिक जनक्रान्तिले यसै दिन १०४ वर्षको एकतन्त्रीय निरंकुश राणा शासनलाई समाप्त पारेर देशमा प्रजातन्त्रको स्थापना गरेको थियो। देउवाको शुभकामना सन्देशमा भनिएको छ, राजनैतिक परिवर्तन मात्र होइन, आर्थिक, सामाजिक, सांस्कृतिक, शैक्षिक हरेक क्षेत्रमा यसले अग्रगामी परिवर्तनको मार्ग प्रसस्त गरेको थियो। मध्ययुगीन सामन्ती अवस्थाबाट नयाँ युगमा नेपाल प्रवेश गर्यो र प्रजातन्त्रसँगै बलियो राष्ट्रियताको आधार पनि सो दिनले निर्माण गर्यो। उनले गणतन्त्रसम्मको यात्राको जननी फागुन ७ को क्रान्तिनै भएको स्पष्ट पारेका छन्।समृद्धिको सपना, समावेशीताको जग, राष्ट्रियता र प्रजातंन्त्रको अन्योन्याश्रीत सम्बन्ध हुँदै ०४६ को परिवर्तन र ०६२६३ को आन्दोलन मार्फत संघीयता र गणतन्त्र सम्मको यात्राको जननी त्यही फागुन ७ को क्रान्तिनै हो।देउवाले भनेका छन्, अतः ऐतिहासिक त्यो घडी संभव तुल्याउने सहिदहरु एवं जननायक वीपी कोइराला लगायत अग्रज नेतृत्वप्रति उच्च श्रद्धा र सम्मान व्यक्त गर्दछु। उनले संसद विघटन विरुद्धको आन्दोलनमा फागुन ७ ले विशेष उर्जा सबैलाई प्रदान गर्ने विश्वास लिएका छन्।"
आज प्रजातन्त्र दिवस देशभर मनाइँदै,"काठमाडौं : नेपालमा आज ७१ औं प्रजातन्त्र दिवस देशभर विविध कार्यक्रम गरी मनाइँदैछ। जनक्रान्तिका माध्यमबाट एक सय चार वर्षको राणाशासन अन्त्य गरी देशमा प्रजातन्त्र घोषणा भएको दिनको स्मरणमा सरकारले औपचारिक समारोहका साथ दिवस मनाउँदै आएको छ। प्रजातन्त्रकै जगमा लोकतन्त्र हुँदै मुलुकमा अहिले सङ्घीय लोकतान्त्रिक गणतन्त्रात्मक शासन व्यवस्था स्थापना भएको छ। प्रजातन्त्र स्थापनाका लागि भएको सङ्घर्षमा शुक्रराज शास्त्री, दशरथ चन्द, धर्मभक्त माथेमा र गङ्गालाल श्रेष्ठले विसं १९९७ माघमा बलिदानी दिएका थिए। प्रजापरिषद् नामक राजनीतिक दल भूमिगत रूपमा स्थापना गरी प्रजातन्त्र स्थापनाका लागि जनतामा जागरण ल्याएको अभियोगमा उनीहरुलाई तत्कालीन राणा शासकले मृत्युदण्ड दिएको थियो। जहाँनियाँ राणा शासनविरुद्ध जनताले आन्दोलन गरी रगत बगाएपछि राणा शासक जनतासमक्ष घुँडा टेक्न बाध्य भई २००७ साल फागुन ७ गते प्रजातन्त्र स्थापना भएको घोषणा गरियो। फागुन ७ गते मुख्य दिनमा राष्ट्रपति विद्यादेवी भण्डारीकै उपस्थितिमा सैनिकमञ्च टुँडिखेलमा विशेष समारोह आयोजना हुँदैछ। आज नेपाली सेनाद्वारा तोप र बन्दुकको बढाइँ गरिने छ भने प्रजातन्त्रका लागि जीवन उत्सर्ग गर्ने ज्ञातअज्ञात शहीदप्रति प्रार्थना र स्मरण गरिने छ।"
प्रदेश २ को प्रदेश प्रमुखमा राजेश झा नियुक्त,काठमाडौं : राष्ट्रपति विद्यादेवी भण्डारीले प्रदेश २ को प्रदेश प्रमुखमा राजेश झालाई नियुक्त गरेकी छन् । प्रदेश प्रमुख तिलक परियारलाई पदमुक्त गरे लगत्तै राष्ट्रपति भण्डारीले झालाई नियुक्त गरेकी हुन् । नेपालको संविधानको धारा १६३ को उपधारा (२) बमोजिम झालाई प्रदेश प्रमुखमा नियुक्त गरेको राष्ट्रपति कार्यालयका प्रवक्ता जगन्नाथ पन्तले जानकारी दिए । परियार २०७६ कार्त्तिक १८ गते प्रदेश २ को प्रदेश प्रमुखमा नियुक्त भएका थिए ।
प्रदेश २ का प्रदेश प्रमुख परियार पदमुक्त,काठमाडौं : राष्ट्रपति विद्यादेवी भण्डारीले प्रदेश २ का प्रदेश प्रमुख तिलक परियारलाई पदमुक्त गरेकी छन् । मन्त्रिपरिषद्को सिफारिसमा प्रदेश प्रमुख तिलक परियारलाई पदमुक्त गरिएको राष्ट्रपति कार्यालयले जनाएको छ । नेपालको संविधानको धारा १६५ को उपधारा (१) को खण्ड (ख) बमोजिम प्रदेश २ का प्रदेश प्रमुख तिलक परियारलाई पदमुक्त गरिएको राष्ट्रपति कार्यालयका प्रवक्ता जगन्नाथ पन्तले जनाएका छन्। यसैगरी संविधानको धारा १६३ को उपधारा २ बमोजिम राजेश झालाई प्रदेश प्रमुखमा नियुक्त गरिएको राष्ट्रपति कार्यालयले जनाएको छ। यसअघि २०७६ कार्त्तिक १८ गते राष्ट्रपति विद्यादेवी भण्डारीले मन्त्रिपरिषद्को सिफारिसमा परियारलाई प्रदेश २ को प्रदेश प्रमुखमा नियुक्त गरेकी थिइन्।
प्रतिनिधिसभा विघटनविरुद्ध रिटमाथिको बहस सकियो,"काठमाडौं : दुई महिनादेखि जारी प्रतिनिधिसभा विघटनविरुद्ध मुद्दामाथिको बहस सकिएको छ । एमिकस क्युरीका तर्फबाट शुक्रबार वरिष्ठ अधिवक्ता गीता पाठक संग्रौलाले आफ्नो राय राखेपछि बहस सकिएको हो। यसअघि एमिकस क्यूरीका तर्फबाट वरिष्ठ अधिवक्ता बद्रीबहादुर कार्की, सतीशकृष्ण खरेल, विजयकान्त मैनाली, पूर्णमान शाक्यले बहस गरेका थिए। बहस सकिएपछि सर्वोच्च अदालतको संवैधानिक इजलासले फागुन १० गतेभित्र बहस नोट दिन माग गरेको छ। संवैधानिक इजलासको नेतृतव गरेका प्रधानन्यायाधीश चोलेन्द्रशमशेर राणाले रिटमा पक्ष, विपक्ष र एमिकस क्युरीमा चयन भएका कानुन व्यवसायीलाई १० गतेभित्र बहस नोट दिन आग्रह गरेका हुन्। प्रधानन्यायाधीश चोलेन्द्रशमशेर राणाले फागुन ११ गते मुद्दा हेर्दाहेर्दैमा राखेको बताएका छन्। गत पुस ५ गते प्रधानमन्त्री केपी ओलीको सिफारिसमा राष्ट्रपति विद्यादेवी भण्डारीले प्रतिनिधिसभा विघटन गरेपछि सर्वोच्च अदालतमा दर्जन बढी रिट परेका थिए। रिट निवेदनमाथि पहिलो सुनुवाइ गर्दै पुस १० गते संवैधानिक इजलाशले प्रधानमन्त्री तथा मन्त्रिपरिषद कार्यालय र राष्ट्रपति कार्यालयलाई लाई प्रतिनिधिसभा विघटन गर्नुको लिखित जवाफ पेस गर्न आदेश दिएका थियो। त्यसपछि रिट निवेदकले संसद विघटन मुद्दाको सुनुवाइ वृह्तपूर्ण इजलासमा हुनुपर्ने माग गर्दै फेरि रिट हालेका थिए। तर, प्रधानन्यायाधीश राणाले ठाउँ अभाव देखाएर मुद्दाको सुनुवाइ वृहतपूर्ण इजलाशमा नभइ संवैधानिक इजलासमै गर्ने आदेश दिएका थिए। । संसद विघटन असंवैधानिक भन्दै करिब साढे तीन सय बढी कानुन व्यवसायीले बहस गरेका छन्। प्रधानमन्त्री ओलीले प्रतिनिधिसभा विघटन गरेपछि नेकपा दुई खेमा भएको छ। एक समूहको नेतृत्व केपी ओलीले गरेका छन् भने अर्को समूहको नेतृत्व पुष्पकमल दाहाल 'प्रचण्ड' र माधव कुमार नेपालले गरेका छन्। अहिलेसम्म दुईवटै समूहको आधिकारिकताको विषयमा आयोगले निर्णय गर्न सकेको छैन।"
प्रदेशसभा भंग हुन सक्छ,"विराटनगर : प्रदेश १ का मुख्यमन्त्री शेरधन राईले जनमुखी काम गरिरहेको प्रदेश सरकारलाई पनि काम गर्न नदिने क्रम निरन्तर रहे प्रदेशसभासमेत भंग हुन सक्ने अवस्था आउने बताएका छन्। बिनाकारण अविश्वास प्रस्ताव दर्ता भएको, सरकारको कमजोरीबिना खुट्टा तान्ने र बाँध्न खोज्ने काम भइरहेको उनको भनाइ छ। यस्तो संकेत केन्द्र सरकारमा पहिले थियो, अहिले प्रदेशमा छ, बिहीबार मुख्यमन्त्री राईले अन्नपूर्णसँग भने, यस्तै अवस्था रहे मैले नचाहेर पनि प्रदेशसभामा यसको असर पर्न सक्छ। प्रदेश सरकारले अविश्वास प्रस्ताव सामना गर्नुपर्ने गरी कुनै कमीकमजोरी नगरेको अवस्थामा संघीयता कमजोर पार्ने काम भएको उनले बताए। संघीयता, पार्टी र संसद्भित्र विधानविपरीतका काम हुने क्रम बढेकाले प्रदेशको अवस्था गम्भीर बन्न थालेको राईको ठहर छ। संघीय सरकारलाई घेराबन्दीमा पारेर काम गर्न नदिने क्रम जारी रहेकाले प्रदेशसभा भंग हुने अवस्था आए यसको जिम्मेवार नेकपाको दाहालनेपाल समूह हुने उनको भनाइ छ। उहाँहरूले भत्काउने र कब्जा गर्ने नीति माथिबाटै सुरु गर्नुभएको हो, मुख्यमन्त्री राईले भने, जबरजस्त गर्ने, भाँडभैलो मच्चाउनेतर्फ जानुभयो भने भंगको अवस्थामा नपुग्ला भन्न सकिन्न। पछिल्लो समय संघीयता नचाहनेहरूले सरकार कमजोर बनाउन खोजेकाले संघीयता टिकाउन र दिगो शान्ति कायम गर्न जुनसुकै अवस्थाको निर्णय पनि हुन सक्ने उनले बताए। अप्ठ्यारो अवस्था आयो भने एउटा प्रदेश मात्रै नभएर सबै प्रदेश भंग हुनसक्छ, राईले भने, यो सबै प्रदेशको हकमा हुन्छ, प्रदेश १ मात्रै यो निर्णयमा पुग्दैन। नेकपाका दाहालनेपाल समूहतर्फ लक्षित गर्दै उनले भत्काउने र सबै कब्जा गर्ने नियतबाट काम भइरहेको बताए। त्यो खालको रवैयाले भंग गर्ने ठाउँमा पुग्न सक्छ, तर हामीचाहिँ यस्तो अवस्था नआओस् भन्ने पक्षमा अझै छौं, राईले भने। प्रदेशसभा भंग गर्न आपूले सिफारिस नगरेको उल्लेख गर्दै उनले अविश्वास प्रस्ताव दर्ता भएपछि संसद् बैठक आह्वानको सिफारिस आफैंले गरेको स्मरण गरे। अविश्वास प्रस्ताव दर्ता गर्न पाइने तर दलका सदस्यले दलको विधान कुल्चेर, विधानविपरीत दलको नेतालाई जानकारी नदिई प्रस्ताव लैजान पाउने व्यवस्था नभएको राईको तर्क छ। त्यसैले हामीले वैधानिक प्रश्न उठाएका हौं। यसको निरुपण कहीँ न कहीँ त हुन पर्यो। या गल्ती भयो भनेर रियलाइज गर्नुपर्यो, या त सभामुखले अविश्वास प्रस्ताव खारेज गर्नुपर्यो, या त यसरी अघि बढौं भनेर एउटा सहमति बन्नु पर्यो, उनले भने। दाहालनेपाल समूहले गरेका गम्भीर गल्ती ढाकछोप गर्न अहिले प्रचारप्रसार भइरहेको राईको बुझाइ छ। मुख्यमन्त्री राईविरुद्ध पुस १२ मा दाहालनेपाल समूहका ३७ सांसदले हस्ताक्षर गर्दै अविश्वास प्रस्ताव दर्ता गराएका छन्। हस्ताक्षर गरेका ३७ प्रदेशसभा सदस्यमध्ये पाँचजनाले आफ्नो हस्ताक्षर फिर्ता पनि लिएका छन्। हालसम्म प्रदेशसभामा अविश्वास प्रस्ताव टेबल भएको छैन। प्रदेशसभा बैठक आइतबार बोलाइएको छ। बिहीबार ओली समूहका नेताहरूले दाहालनेपाल समूहका नेताहरूलाई भेटेर अविश्वास प्रस्ताव फिर्ता लिन वा पार्टीको आधिकारिकता विवादमा निर्वाचन आयोगको निर्णय पर्खिन आग्रह गरे। तर, सो समूहले यो विषयमा कुनै सहमति जनाएको छैन।"
तोकिएकै मितिमा चुनाव हुन्छ : नेम्वाङ,"इलाम : नेपाल कम्युनिस्ट पार्टी (नेकपा) का नेता सुवास नेम्वाङले आउँदो निर्वाचनका लागि तयारीमा रहन सबैलाई आग्रह गरेका छन्। सदरमुकाममा शुक्रबार कार्यकर्तासँगको भेटघाटमा चुनाव हुने कुरामा आफू विश्वस्त रहेको नेम्वाङले बताए। नेता नेम्वाङले प्रधानमन्त्री केपी शर्मा ओलीले सही ठानेर नै चुनावको घोषणा गरेको बताए । 'प्रधानमन्त्रीलाई निर्वाचन घोषणा गर्ने काम २०० प्रतिशत उपयुक्त लागेर गरेका हुन्,' उनले भने,' सर्वोच्च अदालतले यस बारेमा अन्तरिम आदेश नदिनु भनेको निर्वाचनसम्बन्धी काम गर्दै गर्नु भनेको हो । त्यसैले चुनावी कार्यक्रममा जुट्नु पर्छ ।' नेता नेम्वाङले नेकपामा को आधिकारिक भन्ने विवाद छैन, आयोगले केपी ओली प्रथम अध्यक्ष रहेको पार्टीलाई नै आधिकारिक भनिसकेको दाबी गर्दै भने, 'कोही व्यक्ति एक महिना तीन दिन अध्यक्ष भए तर आयोगले आधिकारिकता दिएन ।' उनले आफू सर्वोच्च अदालतको निर्णयप्रति विश्वास राख्ने भएकाले त्यसबारे नबोल्ने बताए । संसदीय व्यवस्थामा प्रधानमन्त्रीलाई संसद् विघटनको अधिकार हुने गरेको दाबी नेता नेम्वाङको थियो । सरकारले अघि सारेका नीति तथा कार्यक्रम संसद्मा दर्ता नै नहुने स्थिति आएपछि प्रधानमन्त्रीले प्रतिनिधिसभा विघटनको बाटो रोजेको बताए। रासस"
आन्दोलन र महाधिवेशन सँगै,"काठमाडौं : प्रतिनिधिसभा विघटनविरुद्ध तीन चरणको आन्दोलनका कार्यक्रम गरिसकेको नेपाली कांग्रेस महाधिवेशनमा केन्द्रित हुने भएको छ। केन्द्रीय तहबाटै आन्दोलनका कार्यक्रम अघि बढाउँदा महाधिवेशन प्रभावित हुन सक्ने आशंका गर्दै कांग्रेसले अबको जिम्मा जिल्ला कार्यसमितिलाई दिएको छ। कांग्रेसले ०७८ भदौ तेस्रो सातासम्म १४ औं महाधिवेशन गरिसक्नुपर्ने संवैधानिक बाध्यता छ। पाँच वर्षसम्म महाधिवेशन गर्न नसकेको कांग्रेसले आगामी भदौमा पनि गर्न नसके पार्टीको वैधानिक संकट आउन सक्ने खतरा छ। संविधानले प्रत्येक पाँच वर्षमा पार्टी महाधिवेशन हुन नसके थप ६ महिनाको सुविधा दिएको छ। प्रतिनिधिसभा विघटनपछि कांग्रेसले सरकारको उक्त कदम असंवैधानिक र अलोकतान्त्रिक भएको ठहर गर्दै सडक आन्दोलनमा जाने निर्णय गरेको थियो। पुस १३ गतेदेखि फागुन ३ गतेसम्म विभिन्न चरणमा विरोध प्रदर्शनमा उत्रिएको कांग्रेसले अब आन्दोलनका कार्यक्रम तय गर्ने जिम्मा जिल्ला कार्यसमितिलाई दिएको कांग्रेस प्रवक्ता विश्वप्रकाश शर्माले बताए। कांग्रेसको बिहीबारको केन्द्रीय समिति बैठकले महाधिवेशनका गतिविधिलाई असर नपुग्ने गरी जिल्ला कार्यसमितिले आन्दोलनका कार्यक्रम गर्न सक्ने निर्णय गरेको हो। केन्द्रीय समिति बैठकको निर्णयमा भनिएको छ, जिल्लाद्वारा निर्धारित कार्यक्रमलाई असर नपर्ने गरी भ्रातृ एवं शुभेच्छुक संस्थाहरूले आन्दोलनका थप कार्यक्रम आयोजना गर्नेछन्। कांग्रेसको बुधबारदेखि जारी केन्द्रीय समिति बैठकमा प्रधानमन्त्री ओलीको असंवैधानिक कदमविरुद्ध आन्दोलनलाई सशक्त बनाउनुपर्ने र पार्टीले शक्ति प्रदर्शन गर्ने गरी सभा गर्नुपर्ने धारणा आएका थिए। वरिष्ठ नेता रामचन्द्र पौडेलले संसद् पुनःस्थापनाको एजेन्डा लिएर आन्दोलनमा जाने निर्णय बैठकले गर्नुपर्ने मागसमेत गरेका थिए। तर, सभापति शेरबहादुर देउवालगायत अधिकांश केन्द्रीय सदस्यले संसद् विघटनविरुद्ध अदालतमा मुद्दा बहसमा रहेकाले संसद् पुनःस्थापनाको एजेन्डा लिएर सडकमा जान नहुनेमा जोड दिए। सभापति देउवा पनि अदालतको फैसला स्वीकार गरेर अगाडि बढ्नुपर्छ भन्ने पक्षमा दृढ छन्। छानबिन समितिमा लेखककांग्रेस सभापति देउवाले केन्द्रीय सदस्य रमेश लेखकको संयोजकत्वमा क्रियाशील सदस्यता छानबिन समिति गठन गरेका छन्। सभापति देउवाले यसअघि नै लेखकलाई समितिको संयोजकमा प्रस्ताव गरे पनि वरिष्ठ नेता पौडेलले भने नरहरि आचार्य नेतृत्वको अघिल्लो समितिलाई नै निरन्तरता दिनुपर्ने माग गर्दै आएका थिए। १३ औं महाधिवेशनमा केन्द्रीय सदस्य आचार्यको संयोजकत्वमा रहेको समितिको सदस्य लेखक थिए। महामन्त्री पूर्णबहादुर खड्काका अनुसार समिति सदस्यमा आनन्दप्रसाद ढुंगाना, जीवन परियार, श्यामकुमार घिमिरे, प्रदीप पौडेल, कल्याणकुमार गुरुङ र योगेन्द्र चौधरी छन्।"
ताजा जनादेशमार्फत लोकतन्त्र बलियो बनाउनुपर्ने दायित्व आएको छ : प्रधानमन्त्री ओली,"काठमाडौं : प्रधानमन्त्री केपी शर्मा ओलीले ताजा जनादेशमार्फत लोकतन्त्र बलियो बनाउनुपर्ने दायित्व आएको धारणा राखेका छन्। ७१ औं प्रजातन्त्र दिवसको अवसरमा शुक्रबार टुँडिखेलमा आयोजित समारोहलाई सम्बोधन गर्दै उनले लोकतन्त्रलाई अलमलमा पार्ने खालका क्रियाकलाप कहीँ कतैबाट हुन नहुने बताएका हुन्। अहिलेको सरकारले लोकतन्त्रको बाटो बिराउँदैन, संविधान मिच्दैन र मिच्न दिँदैन। जनताको अभिमतभन्दा विपरीत जाँदैन र जान दिँदैन। उनले भने, भ्रष्टाचार गर्दैन र गर्न दिँदैन। सुशासन कायम गरेर छोड्छ, अपराधहरुलाई नियन्त्रण गर्छ। उनले शान्तिपूर्ण राजनीतिको मूलधारमा आउन बाँकी रहेका विभिन्न पक्षलाई संवादको माध्यमबाट आउन आह्वान गरे। ओलीले सानातिना मतभेदलाई छोडेर बृहत्तर राष्ट्रिय हित र स्वार्थमा एकताबद्ध भएर अगाडि बढ्न आग्रह गरे। नेपाल कम्युनिष्ट पार्टीका अध्यक्षसमेत रहेका ओलीले देशलाई अस्थिरताबाट जोगाउने र विधिसम्मत अघि बढ्ने बाटो निर्वाचन भएकाले सरकारले तोकेकै मितिमा निर्वाचन गर्ने बताए। जनक्रान्तिका माध्यमबाट एक सय चार वर्षको राणाशासन अन्त्य गरी देशमा प्रजातन्त्र घोषणा भएको दिनको स्मरणमा सरकारले औपचारिक समारोहका साथ दिवस मनाउँदै आएको छ। प्रजातन्त्रकै जगमा लोकतन्त्र हुँदै मुलुकमा अहिले सङ्घीय लोकतान्त्रिक गणतन्त्रात्मक शासन व्यवस्था स्थापना भएको छ। प्रजातन्त्र स्थापनाका लागि भएको सङ्घर्षमा शुक्रराज शास्त्री, दशरथ चन्द, धर्मभक्त माथेमा र गङ्गालाल श्रेष्ठले विसं १९९७ माघमा बलिदानी दिएका थिए। प्रजापरिषद् नामक राजनीतिक दल भूमिगत रूपमा स्थापना गरी प्रजातन्त्र स्थापनाका लागि जनतामा जागरण ल्याएको अभियोगमा उनीहरुलाई तत्कालीन राणा शासकले मृत्युदण्ड दिएको थियो। जहाँनियाँ राणा शासनविरुद्ध जनताले आन्दोलन गरी रगत बगाएपछि राणा शासक जनतासमक्ष घुँडा टेक्न बाध्य भई २००७ साल फागुन ७ गते प्रजातन्त्र स्थापना भएको घोषणा गरियो।"
"सरकारले संविधान मिच्दैन, मिच्न पनि दिँदैन : प्रधानमन्त्री ओली","काठमाडौं : प्रधानमन्त्री केपी ओलीले अहिलेको सरकारले संविधान नमिच्ने दावी गरेका छन्। शुक्रबार प्रजातन्त्र दिवसमा आयोजित सभालाई सम्बोधन गर्दै प्रधानमन्त्री ओलीले सरकारले संविधान मिच्दैन र मिच्न पनि नदिने दावी गरेका हुन्। 'अहिलेको सरकार लोकतन्त्रको बाटो बिराउँदै। संविधान मिच्दैन,मिच्द दिँदैन। जनताको अभिमतभन्दा विपरित जाँदै र जान दिँदैन। भष्टाचार गर्दैन र गर्न दिँदैन। सुशासन कायम गरेर छोड्छ। अपराधलाई नियन्त्रण गर्छ,' उनले भने। उनले अहिले अलमलिने बेला नभएको बताए। प्रधानमन्त्री ओलीले सानातिना मदभेदलाई बिर्सेर वृहत्तर राष्ट्रिय हित र स्वार्थमा एकताबद्ध भएर अगाडि बढ्न सबैमा आग्रह गरे। प्रधानमन्त्री ओलीले भने,' 'शान्तिपूर्ण राजनीतिकको मूल धारमा आउनका निम्ति यस धारमा समाहित हुन नसकेका या हुन नसकेका कतिपय पक्षलाई संवादको पक्षमा शान्तिपूर्ण राजनीतिकको मुल धारमा आउनुहोस्,छलफल गरौं।' अर्को वर्षसम्म अल्पविकसित राष्ट्रबाट विकासशील राष्ट्रमा नेपाल रुपान्तरित हुनुपर्ने भन्दै प्रधानमन्त्री ओलीले यसका लागि अझ प्रयास गर्नुपर्ने बताए। प्रधानमन्त्री ओलीले हरेक नागरिकको चिन्तन र व्यवहारहरु राष्ट्रिय हित र जनताका हितमा केन्द्रित हुनुपर्नेमा जोड दिए। नेपाल कम्युनिस्ट पार्टीका अध्यक्षसमेत रहेका ओलीले देशलाई अस्थिरताबाट जोगाउने र विधिसम्मत अघि बढ्ने बाटो निर्वाचन भएकाले सरकारले तोकेकै मितिमा निर्वाचन गराउने बताए।"
आर्थिक समृद्धि हासिल गर्ने दिशातर्फ अग्रसर हुनु साझा दायित्व हो : राष्ट्रपति,"काठमाडौं : राष्ट्रपति विद्यादेवी भण्डारीले नेपालको संविधानले अवलम्बन गरेको प्रणालीलाई थप सुदृढ गर्दै सामाजिक न्यायसहितको आर्थिक समृद्धि हासिल गर्ने दिशातर्फ अग्रसर हुनु सबैको साझा दायित्व हुन आएको बताएका छन्। राष्ट्रिय प्रजातन्त्र दिवस, २०७७ का अवसरमा स्वदेश तथा विदेशमा रहनुभएका सम्पूर्ण नेपाली दिदीबहिनी तथा दाजुभाइमा बधाई तथा शुभकामना व्यक्त गर्दै राष्ट्रपतिले आजको दिनले दिगो शान्ति, सुशासन, विकास र समृद्धिको राष्ट्रिय सङ्कल्प हासिल गर्न सबैमा प्रेरणा प्रदान गरोस् भन्ने कामना गरेकी छन्। राष्ट्रपतिले प्रजातन्त्र स्थापनाका लागि भएका अनेकौं सङ्घर्षमा आफ्नो अमूल्य जीवन उत्सर्ग गर्ने सम्पूर्ण शहीदप्रति श्रद्धाञ्जलि अर्पण गर्दै शहीद परिवार तथा आन्दोलनमा भाग लिने क्रममा बेपत्ता, घाइते एवं अङ्गभङ्ग भएका व्यक्तित्वप्रति तथा नेपालको सार्वभौमसत्ता, भौगोलिक अखण्डता, राष्ट्रिय हित, स्वाभिमान र लोकतन्त्रका लागि भएका विभिन्न आन्दोलनमा योगदान गर्ने सबैप्रति सम्मान व्यक्त गरेकी छन्। 'प्रजातन्त्र स्थापनाका लागि भएका संघर्षको मार्गदर्शनस्वरुप नेपालको वर्तमान संविधानले संघीय लोकतान्त्रिक गणतन्त्रात्मक व्यवस्थालाई अङ्गीकार गर्दै न्याय र समानतामा आधारित समाजवादउन्मुख अर्थतन्त्र निर्माण गर्ने लक्ष्य लिएको छ', सन्देशमा भनिएको छ। विक्रम संवत् २००७ को क्रान्ति सफल भएर १०४ वर्ष लामो निरङ्कुश राणाशासन अन्त्य भई प्रजातन्त्र स्थापना भएको सम्झनामा हरेक वर्ष फागुन ७ गते प्रजातन्त्र दिवस मनाइन्छ। राज्यशक्तिको स्रोत जनता मात्र हुन् र मुलुकको सार्वभौमसत्ता जनतामा निहित हुनुपर्छ भन्ने मान्यतालाई जनताको सङ्घर्ष तथा वीरवीराङ्गना शहीदको बलिदानबाट स्थापित गरेको हुनाले आजको दिन नेपालको इतिहासमा गौरवपूर्ण र अविस्मरणीय छ। प्रजातन्त्रकै जगमा लोकतन्त्र हुँदै मुलुकमा अहिले सङ्घीय लोकतान्त्रिक गणतन्त्रात्मक शासन व्यवस्था स्थापना भएको छ।"
"विराटनगरमा ओली समूहले मार्चपास गर्दै, सुरक्षा व्यवस्था कडा","विराटनगर : सत्तारुढ नेकपाको ओली समूहले आज (शुक्रबार) प्रदेश १ को राजधानी विराटनगरमा मार्चपास गर्दै छ। ओली समूहकै आयोजनामा विराटनगरमा भोलि (शनिबार) बृहद आमसभा हुँदै छ। सभालाई भव्य बनाउन अघिल्लै दिन मार्चपास आयोजना गर्न लागिएको ओली समूहले जनाएको छ। विराटनगरको पाञ्चालीस्थित पार्टी कार्यालयबाट दिउँसो ३ बजे सुरु हुने मार्चपासले नगरका विभिन्न भागको परिक्रमा गर्ने नेताहरुले बताएका छन्। मार्चपासमा पार्टीका केन्द्रीय एवं प्रदेश नेताहरु, जनवर्गिय संगठनका प्रतिनिधि, नागरिक अगुवा, पेसाकर्मी, युवा, स्वयंसेवकहरु लगायतको सहभागिता रहने राष्ट्रिय युवा संघ नेपालका केन्द्रीय कोषाध्यक्ष मुकेश बुढाथोकीले बताए। संसद (प्रतिनिधिसभा) विघटनपछि प्रदेशमा प्रधानमन्त्री केपी शर्मा ओलीले नेतृत्व गरिरहेको नेकपाले अहिलेसम्मकै ठूलो सभा गर्न लागिएको जनाएको छ। विराटनगर महानगरपालिका२ स्थित विराट नर्सिङ होमको पूर्वतर्फ रहेको मैदानमा आयोजना गरिने प्रदेशस्तरीय आमसभालाई शनिबार ओलीले सम्बोधन गर्ने कार्यक्रम छ। ओली समूहले सभामा लगभग डेढ लाख नेताकार्यकर्ता उतार्ने तयारी गरिएको जनाएको छ। विराटनगरमा पार्टीका प्रदेश अध्यक्ष देवराज घिमिरेको अध्यक्षतामा सभा सम्पन्न हुने बताइएको छ। सभालाई प्रधानमन्त्री ओली, गृहमन्त्री रामबहादुर थापा, नेता सुवासचन्द्र नेम्वाङ लगायतले सम्बोधन गर्ने कार्यक्रम रहेको बताइएको छ। प्रदेशस्तरीय सभालाई भव्य बनाउन कोषाध्यक्ष बुढाथोकीकै संयोजकत्वमा विराटनगरमा बिहीबार भव्य मोटरसाइकल र्याली निकालिएको थियो। र्यालीमा विराटनगर महानगरपालिकाका विभिन्न वडासँगै मोरङको रंगेली, रतुवामाई, सुनवर्षी नगरपालिका, जहदा गाउँपालिका लगायतबाट करिब पाँच हजारको संख्यामा पार्टी कार्यकर्ताको सहभागिता रहेको उनको भनाइ छ। कोषाध्यक्ष बुढाथोकीका अनुसार पार्टी कार्यालयबाट निस्किएको र्याली रोडशेष चोक, मुख्य बजार हुँदै पुष्पलाल चोक भएर पुनः ट्राफिक चोकमा आएर कोणसभामा परिणत भएको थियो। ओली समूहले यसअघि काठमाडौं, बुटवल, धनगढी लगायतका स्थानमा जनसभा गरिसकेको छ। पुस ५ गते ओलीले संसद (प्रतिनिधिसभा) विघटन गरेपछि सत्तारुढ नेकपा विभाजित बनेको छ। एउटा समूहको नेतृत्व पुष्पकमल दाहाल प्रचण्ड र माधवकुमार नेपालले गरिरहेका छन्। दाहालनेपाल समूहले संसद विघटनलाई असंवैधानिक एवं प्रतिगामी कदम भनेर संसद पुनस्थापनको माग गर्दै सडक आन्दोलन गरिरहेको छ। अर्को समूहको नेतृत्व प्रधानमन्त्री ओलीले गरिरहेका छन्। ओली समूहले संसद विघटन किन गर्नु परेको हो भनेर त्यसको औचित्य जनसभामार्फत प्रष्ट पार्ने काम गरिरहेको छ। यसैबीच सभालाई सम्बोधन गर्न प्रधानमन्त्री ओली आउने भएपछि विराटनगरको सुरक्षा व्यवस्था अघिल्लै दिनबाट मजबुत बनाएर लगिएको छ। मोरङ प्रहरीका प्रवक्ता डीएसपी मानबहादुर राईले सभाको अघिल्लो दिन शुक्रबार बिहानैबाट सबै ठाउँको सुरक्षा अवस्था कडा पारिएको जानकारी दिए। सुरक्षामा कुनै पनि कमजोरी हुन नदिन सुरक्षा निकायले विशेष कार्ययोजना बनाएर लागु गरेका छन्। ठाउँठाउँमा ठूलो सङ्ख्यामा नेपाल र सशस्त्र प्रहरी परिचालन गरिएका छन्। सादा पोसाकका सुरक्षाकर्मी पनि उत्तिकै सङ्ख्यामा खटाइएको छ। विराटनगरको हाटखोला, कञ्चनबारी, ढाट, शन्सारीमाईस्थान, रोडशेष चोक लगायतका स्थानबाट निकालिने र्याली नगरका विभिन्न भागको परिक्रमा गर्दै ओलीले सम्बोधन गर्ने सभामा पुगेर परिणत हुने जनाइएको छ। विभिन्न ठाउँबाट निस्कने र्यालीलाई व्यवस्थित गर्दै सभास्थलसम्मको सुरक्षा व्यवस्था मिलाइने डीएसपी राईले बताए। उनका अनुसार र्यालीमा सहभागी हुन आएकाहरुले प्रयोग गरेका सवारी साधनलाई पार्किङको व्यवस्था गर्दै विराटनगरको ट्राफिक व्यवस्थापनलाई चुस्त राखिने छ। ओली शनिबार बिहान ११ बजे विमानस्थल हुँदै जहाजमार्फत विराटनगर ओर्लने कार्यक्रम रहेको प्रहरीले जनाएको छ। विमानस्थलदेखि सभास्थल र प्रधानमन्त्री पुग्ने सबै ठाउँमा सुरक्षा व्यवस्था कडा पारिने जानकारी प्रहरीले दिएको छ।"
प्रचण्डनेपाल समूहले बोलायो केन्द्रीय कमिटी बैठक,काठमाडौं : नेपाल कम्युनिस्ट पार्टी (नेकपां) प्रचण्डनेपाल समूहको पार्टी केन्द्रीय कमिटी बैठक बस्दै छ। यसअघि पार्टी केन्द्रीय कार्यालय पेरिसडाँडामा सोही समूहको स्थायी समिति बैठक बसेको थियो। सो बैठकमा समसामयिक राजनीतिक विषयमा छलफल भएको थियो। केन्द्रीय सदस्यलाई शुक्रबार बिहान नागरिकतासहित उपस्थित हुन आग्रह गरिएको थियो। बिहीबार सबै केन्द्रीय सदस्यलाई फोन गरेर शुक्रबार बिहानै पेरिसडाँडामा उपस्थित हुन भनिएको हो । नेकपा अध्यक्ष पुष्पकमल दाहाल प्रचण्ड र माधवकुमार नेपालले पार्टी अभिलेखको कागजपत्र मिलाउन भन्दै आकस्मिक रुपमा केन्द्रीय सदस्यलाई पेरिसडाँडामा बोलाएका थिए। पुस ५ गते नेकपा अध्यक्ष एवम् प्रधानमन्त्री केपी ओलीले प्रतिनिधिसभा विघटन गरेपछि पार्टी दुई समूहमा विभाजित भएको छ । एउटा समूहको नेतृत्व ओलीले गरेका छन् भने अर्को समूहको नेतृत्व प्रचण्डनेपालले गरेका छन् । पार्टी विभाजनपछि आधिकारिकता दाबी गर्दै प्रचण्डनेपाल समूहले निर्वाचन आयोगमा निवेदन दिए पनि आयोगले आधिकारिकताको विषयमा निर्णय गरेको छैन। यसअघि पार्टीे वैधानिकताको दाबी गर्दै प्रचण्डनेपाल समूहले २८७ जनाको नाम बुझाएको थियो। प्रचण्डनेपाल समूहले केन्द्रीय समितिका ४४१ सदस्यमध्ये आफ्नो पक्षमा बहुमत रहेको गर्दै आधिकारिकताका लागि निर्वाचन आयोगमा दबाब बढाइरहेको छ ।
अवहेलना निवेदनले समय खेर,"काठमाडौं : प्रधानमन्त्री केपी शर्मा ओलीले सर्वोच्च अदालतमा आफैं उपस्थित भएर अवहेलनासम्बन्धी मुद्दामा बिहीबार लिखित जवाफ पेस गरेका छन्। आफूले अदालतको मानहानि नगरेको दाबीसहित मुद्दा खारेजीको माग प्रधानमन्त्री ओलीले गरेका छन्। प्रधानमन्त्रीले जवाफमा अदालतप्रति उच्च सम्मानसमेत व्यक्त गरेका छन्। लोकतन्त्र, विधिको शासन तथा स्वतन्त्र न्यायपालिकाका लागि पाँच दशकभन्दा लामो समयदेखि संघर्ष गरेको मैले न्यायपालिकाको सम्मान कम हुने कार्य गरेँ भनी कल्पना गर्नु दूराग्रहपूर्ण छ, प्रधानमन्त्रीको जवाफमा लेखिएको छ, अदालतबाट भएका फैसला तथा आदेशको म तथा मैले नेतृत्व गरेको सरकारबाट सदैव सम्मान र कार्यान्वयन भइरहेको छ। प्रधानमन्त्रीले सर्वोच्चले गरेका संविधान र कानुनको व्याख्या पूर्णतः पालना भएको जिकिर लिएका छन्। जवाफमा प्रधानमन्त्रीले भनेका छन्, सम्मानित अदालतबाट न्यायसम्पादनका क्रममा हुने कामकारबाहीमा कुनै अवरोध गरिएको छैन। कुनै फैसला वा आदेशको अवज्ञा गरिएको भन्ने दाबी निवेदकले लिन सकेको अवस्था छैन। अवहेलना निवेदनले प्रधानमन्त्री र सर्वोच्चको समय मात्रै खेर जाने भएकाले खारेज हुनुपर्ने माग ओलीको छ। उनले हुँदै नभएको विषय र अप्रासांगिक कानुनी व्यवस्था उल्लेख गर्दै अदालतलाई भ्रमित पार्ने मनसाय देखिएको भनाइ पनि राखेका छन्। उनले आफू पाँच दशकदेखि विधिको शासन, शक्ति पृथकीकरणको सिद्धान्त, स्वतन्त्र न्यायपालिका, मानवअधिकार, समतामूलक समाजको पक्षमा उभिँदै १४ वर्ष जेल बसेको स्मरण गराएका छन्। म सत्यसँग नलड्ने र शक्तिसँग नझुक्ने सिद्धान्तमा अडिग छु, जवाफमा उनले भनेका छन्। उनले तत्कालीन संविधानसभामा गठित न्यायिक समितिबाट अदालत तथा न्यायपालिकाको स्वतन्त्रता हनन् हुने गरी बहुमतको नाममा हुन गएको निर्णयप्रति आफ्नो तहबाट सशक्त विरोध गरेको विगत पनि स्मरण गराएका छन्। जवाफमा छ, सम्मानित अदालतको स्वतन्त्रता तथा न्यायिक निष्पक्षता तथा विधिको शासन कायम राख्नुपर्छ भन्ने पक्षमा पहल गरेको थिएँ। न्यायपालिकाको स्वतन्त्रता, विधिको शासनको पक्षमा दशकौं लडेर संवैधानिक विधि र कानुनी प्रक्रियाबाटै मुलुकको प्रधानमन्त्रीमा निर्वाचित भएको राजनीतिक व्यक्तिबाट अदालतको अवहेलना हुने कार्य भएको भनी दायर निवेदन नै अनुचित तथा पूर्वाग्रहपूर्ण रहेको दाबी गर्दै खारेज हुनुपर्ने माग ओलीको छ। सर्वोच्चको आदेशबमोजिम तत्कालीन प्रधानन्यायाधीश मीनबहादुर रायमाझी, अनुपराज शर्मा, कल्याण श्रेष्ठ र सुशीला कार्कीले यसअघि नै लिखित जवाफ पेस गरिसकेका छन्। पूर्णपाठ"
१७ औं दिनपछि भागरथीको अन्तिम संस्कार गरिँदै,"बैतडी : बलात्कारपछि हत्या गरिएकी बैतडीको दोगडाकेदार गाउँपालिका७ चडेपानीकी १७ वर्षीया भागरथी भट्टको आज दाहसंस्कार गरिने भएको छ । भागरथीको मृत्यु भएको १७ औँ दिनमा दाहसंस्कार गर्न लागिएको हो । यसअघि भागरथीका घरपरिवारले दोषी पत्ता लगाउनुपर्ने र आवश्यक कानुनी कारवाही गर्नुपर्ने माग गर्दै आएको थियो । प्रहरीले बुधबार चडेपानीकै दिनेश भट्टलाई आरोपित भन्दै सार्वजनिक गरेको थियो । सार्वजनिक गरिएका दिनेशले बुधबारसम्म भागरथीको हत्या मात्रै गरेको बताएका थिए तर शव परीक्षण रिपोर्टमा भने बलात्कारपछि हत्या गरिएको उल्लेख गरिएको थियो । त्यसपछि पनि भागरथीका घरपरिवारले भने बलात्कार गर्ने व्यक्तिको पनि खोजी गर्नुपर्ने भन्दै बिहीबारसम्म शव बुझ्न मानेको थिएन । बिहीबार दिनेशका बुवा, अनुसन्धान अधिकृत र सरकारी वकिल सामु गर्न लगाएको बयानमा दिनेशले आफूले नै बलात्कारपछि हत्या गरेको स्वीकारेका थिए । बलात्कार र हत्या आफैँले गरेको दिनेशले स्वीकार गरिसकेपछि भागरथीका घरपरिवारले शव बुझ्न मानेको हो । जिल्ला अस्पतालमा रहेको शवलाई बिहान १० बजे बुझ्ने जानकारी आएको बैतडीका प्रमुख जिल्ला अधिकारी मोहनराज जोशीले जानकारी दिए। गोठलापानीबाट बिहान ११ बजे शवयात्रा शुरु हुने भागरथीका काका शिवराज भट्टले बताए। गोठलापानीबाट सेरासम्म शवयात्रा हुने र सेरास्थित महाकाली आर्यघाटमा अन्तिम संस्कार गरिने भएको हो । गत माघ २१ गते विद्यालयबाट घर जान हिडेँकी भागरथीको साँझ घर नफर्केपछि खोजतलास गर्दै जाँदा माघ २२ गते घर नजिकै रहेको स्थानीय लवलेक जङ्गलमा विभत्स र निर्वस्त्र अवस्थामा शव फेला परेको थियो । कुनै पनि अपराधको राजनीतिकरण गर्नु हुँदैन : नेता साउद नेपाली कांग्रेसका नेता तथा पार्टीका केन्द्रीय सदस्य एनपी साउदले कुनै पनि अपराधको राजनीतिकरण गर्न नहुने बताएका छन्। नेपाल प्रेस युनियन बैतडीले बिहीबार पाटनमा गरेको पत्रकार सम्मेलनमा पूर्वमन्त्रीसमेत रहेका नेता साउदले भागरथी भट्टको बलात्कारपछि हत्या भएपछि सार्वजनिक गरिएका अभियुक्तमाथि राम्रोसँग छानबिन गर्नुपर्ने बताए। उनले भने, 'नेपाली कांग्रेस कुनै पनि अपराधको राजनीतिकरण गर्न चाहन्न, तर कसैले पनि अपराधलाई राजनीतिकरण गरेर उन्मुक्ति गर्ने प्रयास गर्नुहुन्न ।' सार्वजनिक गरिएका अभियुक्तमाथि राम्रोसँग अनुसन्धान गर्नुपर्नेमा जोड दिँदै उनले दोषीले उन्मुक्ति पाउन नहुने र निर्दोषलाई फसाउन नहुनेमा जोड दिए। उनले भने, 'भागरथीको नियति पनि निर्मला पन्तकै जस्तो नहोस् भन्ने कुरामा नेपाली कांग्रेस गम्भीर छ, यसमा कुनै दाषी मान्छे नउम्कियोस्, निर्दोषले जेल जान नपरोस्, यतातिर सजग भएर प्रशासनले कदम चाल्नुपर्छ ।' यसैबीच पत्रकारले पार्टीको महाधिवेशन कहिले हुन्छ ? भन्ने प्रश्नमा नेता साउदले पार्टीको महाधिवेशन अगामी भदौमा हुने बताए । कोरोना कहर, प्रतिनिधिसभा विघटन, मध्यावधि निर्वाचन घोषणाले तोकिएकै समयमा महाधिवेशन हुन नसकेको उनको भनाइ छ । उनले भने, 'पार्टीको समायोजन हुननसक्नु, राज्य पुनःसंरचनाका बेला भूगोल परिवर्तन हुनु र कोरोना महामारीका कारण यही फागुन ७ गते हुने भनिएको महाधिवेशन हुन सकेन ।' फागुनमा हुन नसके पनि भदौपछि कानूनले पनि महाधिवेशन गर्न नमिल्ने भएकाले जसरी पनि भदौमा महाधिवेशन हुने जिकिर गरे। उनले भने, 'संविधानमा कुनै पनि दलले पाँच वर्ष छ महिनाभित्र महाअधिवेशन गरिसक्नुपर्ने उल्लेख छ, त्यसैले हामी भदौमा जसरी भए पनि महाधिवेशन गर्छौँ ।' वर्तमान सरकारले प्रतिनिधिसभा विघटन गर्नु संविधानविपरीत भएको उनको भनाइ थियो । 'प्रतिनिधिसभा विघटन गर्नु संविधानविपरीत हो तर अहिले नै हामीले आन्दोलनमा जानु उपयुक्त होइन, उनले भने, 'विघटनविरुद्धको मुद्दा सर्वोच्चमा विचाराधीन छ, अदालतको फैसला पर्खिएका छौँ, अदालतको फैसला मान्छौँ ।'रासस"
नेपाल इञ्जिनियरिङ कलेज सञ्चालन कार्यविधि पारित : कांग्रेसद्वारा विरोध,"भक्तपुर : नेपाली कांग्रेसका सभासद्हरुको विरोधबीच चाँगुनारायण नगरपालिकाको जारी आठौं नगरसभाले नेपाल इञ्जिनियरिङ कलेज सञ्चालन कार्यविधि ऐन २०७७ बहुमतले पास गरेको छ। सुरुमा त्रिभुवन विश्वविद्यालयबाट सम्बन्धन प्राप्त उक्त कलेज हाल पोखरा विश्वविद्यालयको सम्बन्धनमा सञ्चालन हुँदै आएको छ। दुइटै विश्वविद्यालयले कलेजलाई निजी कलेजको रुपमा सम्बन्धन दिएको देखिन्छ। नगरपालिकाको बिहीबार भएको नगरसभामा मेयर सोमप्रसाद मिश्रको तर्फबाट उक्त ऐन प्रस्तुत गरिएको थियो। नगरसभाको अघिल्लो बैठकमै उक्त ऐन अध्ययनको लागि भनेर सबै नगरसभाहरुलाई उपलब्ध गराइएको थियो। जसअनुसार जारी नगरसभाको बिहीबारको बैठकमा उक्त विधेयक प्रस्तुत हुने बित्तिकै नेपाली कांग्रेसको तर्फबाट निर्वाचित नगरसभा सदस्यहरुले विरोध गरेका थिए। उनीहरुले उक्त विधेयक नगरसभामा प्रस्तुत गर्न नदिन आआफ्नो स्थानबाट उठेर विरोध गरेका थिए। आफूहरुले अवरोध गर्दागर्दै मेयर मिश्रले विधेयक प्रस्तुत गरेपछि नगरसभा बहिस्कार गरेर बाहिरिएको कांग्रेसका नगरसभा सदस्य उद्धव खड्काले जानकारी दिए। कांग्रेसका नगरसभा सदस्यहरुको तर्फबाट बैठकमा वडा नं २ का अध्यक्ष शिवहरि केसीले नेपाल इञ्जिनियरिङ कलेज सञ्चालन कार्यविधि ऐनविरुद्ध नेपाली कांग्रेसको आधिकारिक धारणासहितको अविश्वासको प्रस्ताव हालेको उनले बताए। तर मेयर मिश्रले बहुमतको बलमा हाम्रो अविश्वासको प्रस्तावलाई अस्वीकार गरेपछि हामी नगरसभा बहिस्कार गरेर बाहिरियौं, उनले भने,यही आधारमा नगर कार्यपालिकाको बैठकमा पनि हामी विरोध गर्छौं। उनीहरुले कलेज सार्वजनिक कि निजी भन्ने विषयमा सर्वोच्च अदालतमा मुद्दा दायर गरिएको छ। उक्त मुद्दा अहिले पनि विचाराधीन नै छ। सर्वोच्चको मुद्दा नछिनिँदै अख्तियार दुरुपयोग अनुसन्धान आयोगमा अर्को मुद्दा परेको छ। उक्त मुद्दा सल्टाउने भन्दै मोटो रकम कमिसन मागेको भन्दै अख्तियारकै आयुक्तलाई भ्रष्टाचार मुद्दामा कारबाही गरिसकिएको छ। त्यस्तै कलेजमा भ्रष्टाचार गरेको भन्दै अख्तियारले कलेज सञ्चालक समितिका अध्यक्ष लम्बोदर न्यौपानेविरुद्ध विशेष अदालतमा मुद्दा दायर गरेको छ। उक्त मुद्दाका अभियुक्त न्यौपाने धरौतीमा रिहा भए पनि मुद्दा टुंगिएको छैन। यसरी सर्वोच्च, अख्तियार र विशेषमा मुद्दा विचाराधीन रहेकै अवस्थामा चाँगुनारायण नगरपालिकाले उक्त कलेज सञ्चालन गर्न भनी ल्याएको विधेयकमा नेपाली कांग्रेसको तर्फबाट निर्वाचित जनप्रतिनिधिहरुको सहमति नभएको वडा अध्यक्ष केसीले जानकारी दिए। उनले कलेजभित्रको भ्रष्टाचार, आर्थिक अनियमिततालगायतको पारदर्शीपूर्ण ढंगले छिनोफानो नहुँदै नगरपालिकाले हस्तक्षेप गर्नु भ्रष्टाचार र आर्थिक अनियमिततालाई थप मलजल गर्नु हुने जिकिर गरे। कलेजभित्र भ्रष्टाचार भएको कुरा कसैबाट लुकेछिपेको छैन, वडा अध्यक्ष केसीले भने, ती सबै पारदर्शी नभई हस्तक्षेप गर्नु भनेको भ्रष्टाचार र आर्थिक अनियमिततामा नगरपालिकाको सहमति छ भन्नु बराबर हो। सर्वोच्च अदालतको निर्णय नआइकनै कलेजलाई नगरपालिकाले सार्वजनिक दावी गर्नु विधिको शासनको बर्खिलाप भएको वडा अध्यक्ष खड्काको तर्क थियो। उनले मेयर मिश्रले जबरजस्ती कलेजमा हस्तक्षेप गर्ने गरी विधेयक पारित गरेपछि उत्पन्न हुने सम्पूर्ण परिणामको जिम्मेवार पनि मेयर आफैँ हुनुपर्ने चेतावनी दिएका छन्। विधेयकमा कलेजलाई सामुदायिक सामाजिक संस्थाको रुपमा सञ्चालन, व्यवस्थापन, रेखदेख र विस्तार गर्ने गरी कार्यविधि बनाइएको उल्लेख छ। उक्त कार्यविधिमा कलेज सञ्चालन गर्न ५ वटा संगठन संरचना हुने भनिएको छ। जसअनुसार सर्वोच्च निकायको रुपमा ४१ सदस्यीय परिषद्, ८ सदस्यीय संरक्षक समिति, ११ सदस्यीय सञ्चालक समिति, ३ सदस्यीय दैनिक कार्य सञ्चालन समिति र ५ सदस्यीय गुनासो सुनुवाइ समिति रहनेछन्। परिषद्मा संरक्षक समितिका सबै सदस्यहरु रहने व्यवस्था गरिएको छ। संरक्षक समितिमा भक्तपुरबाट निर्वाचित हुने २ जना संघीय सांसद र ४ जना प्रदेश सांसद सदस्य रहने व्यवस्था गरिएको छ। त्यस्तै जिल्ला समन्वय समितिका प्रमुख, चाँगुनारायण नगरपालिकाका प्रमुख, पोखरा विश्वविद्यालयका उपकुलपति वा निजले तोकेको व्यक्ति र नेपाल इञ्जिनियरिङ काउन्सिलका अध्यक्ष वा निजले तोकेको व्यक्ति संरक्षक समितिका सदस्य हुने व्यवस्था गरिएको छ। नगरपालिकाका प्रमुख प्रशासकीय अधिकृत अग्निप्रसाद अधिकारीले कांग्रेसका जनप्रतिनिधिहरुले नगरसभा बैठक बहिस्कार गरेपछि उपस्थित सभासद्हरुको बहुमतले उक्त विधेयक पारित गरिएको पुष्टि गरे। उनले नगरसभाले उक्त विधेयकसँगै वातावरण संरक्षणसम्बन्धी अर्को ऐन पनि पारित गरेको जानकारी दिए। चाँगुनारायण नगरपालिकामा सत्तारुढ नेकपा (नेकपा) को बहुमत रहेको छ। उसले यहाँ मेयर, उपमेयर, ४ जना वडा अध्यक्ष र ८ जना कार्यपालिका सदस्य जितेको छ। नेपाली कांग्रेसबाट भने ४ जना वडा अध्यक्ष जितेका छन्। बाँकी एकजना वडा अध्यक्ष नेमकिपाका रहेका छन्।"
"रामेछापमा विद्यार्थी बोकेको बस दुर्घटना : १८ जना घाइते, दुई गम्भीर","रामेछाप : रामेछापको मन्थली नगरपालिकास्थित मच्छेडाँडीमा यात्रुबाहक बस दुर्घटना भएको छ। शुक्रबार बिहान सालुबाट मन्थलीतर्फ आउँदै गरेको बा ५ ख २८५७ नम्बरको बस दुर्घटना हुँदा १८ जना यात्रु घाइते भएको जिल्ला प्रहरी कार्यालय रामेछापका प्रवक्ता श्रीशंकर श्रेष्ठले जानकारी दिए। सदरमुकाम मन्थलीमा राष्ट्रपति रनिङ शिल्ड प्रतियोगितामा सहभागी हुन सेतिदेवी मावि सालुका विद्यार्थी र स्काउटको टोली चढेको बस दुर्घटना भएको हो। श्रेष्ठले भने, बसमा सवार ५३ जनामध्ये १८ जना घाइते भएका छन् जसमध्ये दुई जना गम्भीर घाइते देखिएका थिए तर परीक्षणको क्रममा एकजनाको रिपोर्ट नर्मल आइसकेको छ। उनका अनुसार घाइतेको उद्दारपछि तामाकोशी अस्पतालमा उपचार भइरहेको छ। प्रारम्भिक अनुसन्धानमा ट्याक्टरलाई साइट दिने क्रममा तीव्र गतिका कारण अचानक बस सडकमै पल्टिएको देखिएको श्रेष्ठले बताए। प्रहरीले चालकलाई नियन्त्रणमा लिएर घटनाको थप अनुसन्धान गरिरहेको जनाएको छ। बसमा मन्थली नगरपालिकास्तरिय रास्ट्रपति रनिङ शिल्ड प्रतियोगितामा सहभागी हुन सेतिदेवी मावि सालुका विद्यार्थी पनि रहेको पुष्टि गर्दै मन्थली नगरपालिकाका मेयर रमेश बस्नेतले शीघ्र स्वास्थ्य लाभको कामना गरेका छन्।"
महाकाली घाटमा भागरथीको अन्तिम संस्कार,"धनगढी : बलात्कारपछि हत्या गरिएकी बैतडीको दोगडाकेदार गाउँपालिका वडा नम्बर ७ चडेपानीकी भागरथी भट्टका आफन्तले शव बुझेर अन्तिम संस्कार गरेका छन्। परिवार भीत्रकै भाइ नाता पर्ने १६ वर्षका दिनेश भट्टले हत्या र बलात्कार गरेको सरकारी वकिललाई बयान दिएपछि आफन्तले शुक्रबार शव बुझेका हुन। दिनेशलाई बुधबार जिल्ला प्रहरी कार्यालय बैतडीमा सार्वजनिक गरिएको थियो। भागरथीको माघ २१ गते दोगडाकेदार गाउँपालिकाको वडा नम्बर ३ मा रहेको सनातन धर्म माविबाट घर आउने बेला, बाटोमा पर्ने लवलेक सामुदाययिक वनमा बलात्कारपछि हत्या भएको थियो। माघ २२ गते उनको शव बलात्कारपछि हत्या गरिएको अवस्थामा फेला परेको थियो भने २३ गते उनको शव पोस्टमार्टमका लागि जिल्ला अस्पताल बैतडी लगिएको थियो। आफन्तहरुले भागरथीका बलात्कारपछि हत्या गर्नेहरु सार्वजनिक नहुँदासम्म शव नबुझ्ने अडान लिदै आएका थिए। आफन्तले शुक्रबार १५ दिनमा शव बुझेका हुन्। प्रहरीले बलात्कार र हत्यामा सार्वजनिक गरिएका दिनेशले, उनका बुवाकै सामुन्ने सरकारी वकिलको कार्यालयमा आफुले नै बलात्कारपछि हत्या गरेको स्वीकार गरेपछि आफन्तहरुले शव बुझेका हुन। भागरथीको शव बैतडी जिल्ला अस्पतालबाट सिधै महाकालीको घाटमा लगिएको थियो। परम्परा अनुसार, विवाह नगरेकी छोरीको शव सेरा घाटमा गाडिएको छ। भागरथीको शवयात्रामा आफन्तसँगै ठूलो संख्यामा सर्वसाधारण सहभागी भएका थिए। भागरथीको परिवारलाई सुदूरपश्चिम प्रदेश सरकारले ५ लाख दिने घोषणा गरेको छ।"
अस्पताल भवन बनाउन जग्गादान,"जोमसोम : हिमाली जिल्ला मुस्ताङको लोघेकर दामोदरकुण्ड गाउँपालिका १ चराङमा ५ शैयाको अस्पताल भवन निर्माणका लागि स्थानीय ७९ वर्षीय वृद्ध कर्साङ ठकुरीले ५ रोपनी १४ आना नीजी जग्गादान गरेकी छ्न्। स्थानीय तहमा अस्पताल निर्माणका लागि जग्गा नहुँदा समस्या परेपछि ७९ वर्षीय ठकुरीले अस्पतालका लागि जग्गा उपलब्ध गराएकी हुन । यस्तै अस्पताल निर्माणका लागि अमेरिकामा बसोवास गर्ने मुस्ताङिले आर्थिक संकलन गरी थप ३ रोपनी जग्गा उपलब्ध गराएको गापा अध्यक्ष लोप्साङ छोम्फेल बिष्टले जानकारी दिए । बिहीबार ७९ वर्षीया ठकुरीले गाउँ मुखिया माया बिष्ट ,समाजसेवी छेवाङ बिष्ट , वडध्यक्ष टसि ढिन्डुक ठकुरी र परिवारजनको उपस्थितिमा लोघेकरका गापा अध्यक्ष लोप्साङ छोम्फेल बिष्टलाई लालपुर्जा हस्तान्तरण गरिएको हो । अध्यक्ष बिष्टले अस्पताल निर्माणका जग्गादान गर्ने परिवार तथा अमेरिकामा रहेका प्रवासी मुस्ताङिलाई धन्यवाद व्यक्त गरे ।उनले अस्पतालका लागि ढिलै भएपनि जग्गा उपलब्ध भएको र आगामी आर्थिक वर्ष अस्पताल भवन निर्माणमा पहल गरिने बताए । यस्तै जग्गादानकर्ता ७९ वृद्ध ठकुरीले गाउँमा जग्गा नहुँदा अस्पातल बनाउन अप्ठयारो परेको सुनेकाले सबैको समन्वयमा आफ्नो नामको निजी जग्गादान गरेको बताइन ।उनले गाउँमा चाडैं अस्पताल बनेमा उपल्लो भेकका जनताले स्वास्थ्य सुविधा पाउने अपेक्षा गरिन् । सरकारले ग्रामिण क्षेत्रका जनतालाई आधारभूत स्वास्थ्य सेवा सुविधाको पहुँच पुर्याउने उद्देश्यले चालू आर्थिक वर्ष मुस्ताङको लोमान्थाङ ,वारागुङ मुत्तिक्षेत्र गापामा ५र५ शैयाको र थासङ गापामा १५ शैयाको आधारभूत अस्पताल निर्माणका लागि बजेट बिनियोजन गरेको थियो ।तर, चालू बर्ष लोघेकर गापालाई अस्पताल भवन निर्माणका लागि बजेट पर्न सकेन । वारागुङ र थासाङमा अस्पताल भवन निर्माणका लागि शिलन्यासको काम सम्पन्न भइसकेको छ ।"
"सहरको रहर, गाउँ खण्डहर","गोरखा : बारीका ठुल्ठूला स्वाँरा (गरा)को माझामाझीमा एउटा सुन्दर बस्ती थियो। ढुंगामाटाका गारो। स्लेट ढुंगाको छाना। सबै घरमा आँखीझ्याल। कठबार ठोकेका कौशी र बार्दली निकालिएका दुईतीनतले घर। एकबाट अर्को घर जोड्ने बाटोमा पनि ढुंगा बिछ्याइएको। गाउँको माझमा भीमसेन मन्दिर। गाउँ आसपास सुन्तला र आँपका बगैँचा। बेदमकली, गोलैँची (चुवा), गुलाबका बगैंचाले सुन्दर बनाएको यो गाउँको नाम हो, स्वाँरा। जुन गाउँको नामबाट गाविसकै नामकरण गरियो। यही गाउँ खण्डहरमा परिणत भएको छ। यहाँका १४ घरका परिवार सबै बसाइँ गएका छन्। अहिले गाउँ रित्तो छ। सबै घरका ढोका ह्वांगै छन्। कोठा, चोटा, मझेरी, पिँढी र आँगन सिस्नु, ऐंसेलु र अँगेरीको झ्याङले ढाकेका छन्। गारो भत्किएका छन्। कठबार फुक्लिएका छन्। धुरी र छाना भाँचिएका छन्। कतिपयको पाली ढलेका छन्। कत्तिको धुरीमा बुट्यान उम्रिएका छन्। कतिपयको पुतली गारो उदांगो भएको छ। बारीका ठुल्ठूला पाटामा, गाउँभित्र बनमारा, उन्यू, पाती फुलेको छ। गाउँसम्म विस्तार गरिएका बिजुलीको पोल ढलेका छन्। लाइन बेपरवाह लत्रिएका छन्। बारीको पुछार गरादेखि निष्पट्ट झाडीले गाउँभित्र छिरिनसक्नु भइसकेको सहर पसेकाहरूलाई थाहा पत्तो छैन। घर छाड्दा कटक्क मन काटिएको थियो। कोही धुरुधुरु रोएका थिए। तर, अहिले भित्र बाघ छ कि भालु छ भनेर यहाँ आउन डर लाग्छ, हुँडीखोलामा बसाइँ सरेका ६९ वर्षका शक्तिप्रकाश श्रेष्ठ भन्छन्, म सबैभन्दा पछि झरेको हुँ। म निस्केको पनि ६ वर्ष भइसक्यो। अरू हिँडेपछि डर लागेर आफू पनि गाउँ छाड्न बाध्य भएको श्रेष्ठ बताउँछन्। यता हेरे पनि रित्तो, उता हेरे पनि रित्तो, उनी भन्छन्, डरलाग्दो हुन थालेपछि मैले पनि छाड्न बाध्य भएँ। किन बसाइँ हिँडे गाउँले ? स्थानीय कमलनारायण श्रेष्ठले सबैभन्दा पहिले गाउँ छाडेका थिए। ८६ वर्षका चन्द्रनारायण श्रेष्ठका अनुसार कमलनारायण ४४ वर्षअघि व्यापार गर्न गोरखा बजार गएका थिए। बाँकी तीन घरपरिवारले ०४५ सालमा गाउँ छाडे। त्यसपछि धमाधम कोही काठमाडौं, कोही चितवन, कोही पोखरा र कोही गोरखा बजार गएका चन्द्रनारायण सुनाउँछन्। उनका अनुसार कसैले व्यापारको सिलसिलामा गाउँ छाडे त कसैले छोराछोरी पढाउन। कोही धेरै सम्पत्ति जोडेपछि सहरको सुख, सुविधामुखी भएर गाउँबाट पलायन भएको उनको भनाइ छ। पहिलेपहिले व्यापार गर्न भनेर घर छाडेर सहरतिर गए। उनीहरूले आफ्ना खलकलाई ताने। कसैले धेरै पढे। सहरतिरै जागिर खाए। सहरमै घरघडेरी जोडे। आफ्नो खलकलाई उतै लगे, उनी भन्छन्, कोही विदेश गएर धेरै पैसा कमाएर उतै बसे। कोही राजनीति गर्ने भए, सहरतिरै रमाए। यो डाँडामा को आउने ? गाउँ छाड्न पाइँदैन, यहीँ बसिरहनुपर्छ भन्न पनि मिलेन। गाउँ छाडेर गएपछि कोही फर्केर नआएको शक्तिप्रकाश श्रेष्ठको भनाइ छ। पिठ्युँ फर्काएर गएपछि कोही फर्केका छैनन्। कसैले फोन गरेर गाउँको हालत के कस्तो छ भनेर सोधेका पनि छैनन्, उनी भन्छन्, हाम्रा पनि छोराछोरी काठमाडौँमै व्यापार गरेर बसेका छन्। हातगोडा चल्न छाडेपछि हामी पनि कता हुने हो, थाहा छैन। अब त के फिर्ला र यो गाउँको अनुहार ? भूकम्पअघि ६ घरपरिवार गाउँमै थिए। भूकम्पले घर भत्काइदियो, पानीको मूल पनि सुकाइदियो। साउनसम्म त त्रिपालमा जेनतेन गरेर बसेका थिए, अर्का स्थानीय नारायण श्रेष्ठ भन्छन्, यसैउसै नयाँ घर बनाउनुपर्ने भयो। गाउँभरिका बडेबडे तीनतले घर खाली भए। जता हेरे पनि डरलाग्दो भएपछि बचेखुचेका पनि हुँडीखोला झरे। यो डाँडामा को आउने ? गाउँ छाड्न पाइँदैन, यहीँ बसिरहनुपर्छ भन्न पनि मिलेन।  चन्द्रनारायण श्रेष्ठ, स्थानीय गाउँमा मान्छे नभएपछि वनका बाँदरले बस्न, खान नदिएकाले पनि आफूहरूको उठिबास लागेको उनको भनाइ छ। मेलापात, अर्मपर्म गर्ने मान्छे भएनन्। घरघरै बाँदर आउन थाले। बारीको अन्नबाली पनि राख्न दिएन। घरभित्रैको पनि लान थाल्यो त्यही भएर मान्छेले गाउँ छाड्न बाध्य भएको हो, उनी भन्छन्। आफूले बनाएको पिँढी, कठबार फेरि आफैंले भत्काएर हुँडीखोला झर्नुपर्दा आँखाबाट बर्बर आँसु झरेको उनी सुनाउँछन्। सहरमा गइसकेका यहाँका दुई परिवारले भूकम्पपीडितलाई सरकारले बाँडेको तीन लाख रूपैयाँ लिएर हुँडीखोलामा एककोठे घर बनाएका छन्। नयाँ घर बनाएर ताला लगाएपछि अहिलेसम्म उनीहरू पनि फर्केर आएका छैनन्। संस्कृति संकटमा स्वाँरा गाउँ करिब ३ सय वर्षअघि स्थापना भएको स्थानीयको अनुमान छ। ६५ वर्षीय नारायण श्रेष्ठका अनुसार उनीभन्दा चार पुस्ताअघि पाटन (ललितपुर)का कालिदास र दुर्गादास श्रेष्ठ व्यापारका क्रममा यहाँ आएका थिए। कालिदास यहाँ आएर बयँरघारी फाँडेर बस्नुभयो। दुर्गादास ताकुकोटमा बस्नुभयो। अहिले जति पनि हामी छौँ, कालिदासकै सन्तति हौँ, उनी भन्छन्, आनापोम रक्सी दिएर स्वाँरा गाउँमा बसोबास गर्न थालेको चार पुस्ता भइसकेकाले कम्तीमा पनि ३ सय वर्ष पुगेको हाम्रो अनुमान छ। कालिदास पाटनबाट तान ल्याएर आसपासका गुरुङ गाउँमा घरबुनाको कपडा बेचबिखन गर्थे। सिरानथरका गुरुङहरूलाई घरबुना कपडा र जिरा मरीच बेच्दा बेच्दै हाम्रा पुर्खाले उनीहरूको खेतबारी किने। अहिले यो घरखेत न नेवारलाई भयो न त उनीहरूलाई। खेतचाहिँ ग्याजीका किसानले गरेर खाएका छन्। पाखोबारी पटबाँझो भयो, गाउँ छाडेका अर्का सीताराम श्रेष्ठ भन्छन्, गाउँ रित्तो भएपछि यहाँ प्रचलित संस्कार, संस्कृति पनि लोप भएको छ। भीमसेनथानमा नित्य पूजा हुन्थ्यो, त्यो हरायो। गुठी थियो, त्यो पनि हरायो। कुलदेवता पूजा हुन्थ्यो। गाउँले छिन्नभिन्न भएपछि त्यो पनि रहेन। गाउँको लाखे नाच्ने चलन थियो। त्यो पनि कहाँ पुग्यो। गाउँ रित्तो हुँदै गएपछि विभिन्न समस्या झेल्नुपरेको हुँडीखोलामा बसाइँ सरेकाहरूको दुखेसो छ। पुरानो थातथलो रित्तिएपछि हुँडीखोलामा बसेका ६ घरपरिवारलाई मर्दापर्दा हारगुहार दिने मान्छेको अभाव छ। दुःख पर्दा सौरपानीका नेवार समुदाय गुहार्नुपरेको शक्तिप्रकाश सुनाउँछन्। स्वाँरा रित्तिएपछि छिमेकी गाउँलाई पनि असर परेको छ। मेलापात, अर्मपर्म गर्न जनशक्ति अभाव भएको गुरुङ गाउँका भोजबहादुर गुरुङ गुनासो गर्छन्। एउटा गाउँ नै रित्तिएपछि स्थानीय भानु आधारभूत विद्यालयमा विद्यार्थी कम भएर समस्या भएको उनको भनाइ छ। हारगुहार, मेलापात, अर्मपर्म सबैमा असर परेको छ, उनी भन्छन्, दुइटा गाउँको माझ पारेर स्कुल खुलेको थियो। अब एउटा गाउँ नै रित्तिएपछि विद्यालयमा विद्यार्थी घटे। उनका अनुसार पाँच कक्षासम्म मात्र चलेको उक्त विद्यालयमा २७ जना मात्र विद्यार्थी छन्। बेलाबेला काठमाडौंमा बस्ने युवाबीच गाउँलाई पुनः गुल्जार गर्नेबारे छलफल हुने गरेको सीताराम श्रेष्ठ बताउँछन्। हामीले गत साता पनि पुरानो थातथलोलाई कसरी फेरि गुल्जार गर्ने भनेर छलफल गर्यौँ। एउटा सहकारी संस्था बनाएर पुख्र्यौली थलोमा अलैँची खेती गर्ने, मौरी पालन गर्ने कि भन्नेबारे छलफल भएको छ, उनी भन्छन्।"
एशियाकै पहिलो सुरुङमार्गको पुनःनिर्माणका लागि बोलपत्र आह्वान,"बागमती : एशियाकै पहिलो मानिएको चुरियामाई सुरुङमार्गको पुनःनिर्माणका लागि बिहीबार बोलपत्र आह्वान गरिएको छ। बागमती प्रदेशको भौतिक पूर्वाधार विकास मन्त्रालयको यातायात पूर्वाधार निर्देशनालयले करिब पाँच करोड रुपैयाँको अधिकतम सीमाभित्रमा सुरुङमार्गको निर्माण सम्पन्न गर्न सक्ने ठेकेदार कम्पनीलाई प्रस्ताव प्रस्तुत गर्न आह्वान गरेको यातायात पूर्वाधार निर्देशनालयका प्रमुख डा सहदेवबहादुर भण्डारीले जानकारी दिए। प्रदेश सरकारले उक्त सुरुङमार्गको पुनःनिर्माण गरेर पर्यटकीय क्षेत्रका रूपमा विकास गर्ने योजना अघि सारेको छ। सुरुङसँगै सुन्दर टोनी हेगन उद्यानलगायतको संरचना निर्माण गरिने प्रदेशका भौतिक पूर्वाधार विकासमन्त्री रामेश्वर फुयाँलले जानकारी दिए। प्रदेश२ को बारा र बागमती प्रदेशको मकवानपुरलाई जोड्ने चुरियामाई सुरुङमार्ग आजभन्दा १०४ वर्ष अघि सन् १९१७ मा राणा प्रधानमन्त्री चन्द्रशम्शेरको पालामा निर्माण भएको हो। उक्त मार्गबाट विसं २०२० सम्म सवारी आउजाउ हुने गरेको अग्रजहरु बताउँछन्। विसं २०१८ तिर चुरियामाई सुरुङमार्ग हुँदै यात्रा गर्नुभएका प्रदेशका मुख्यमन्त्री डोरमणि पौडेलका अनुसार उक्त सुरुङमार्ग सञ्चालनताका भारतबाट बाराको अमलेखगञ्जसम्म रेलसमेत आउँथ्यो। रेलपछिसम्मै चले पनि सुरुङमार्ग भने बन्द भयो। अग्रजहरुका अनुसार उक्त मार्ग निर्माणताका अमलेखगञ्जबाट मकवानपुरको भीमफेदीसम्म मोटर बाटो पुगेको थियो। भीमफेदीबाट काठमाडौँ जाने मोटरबाटो नभए पनि साना गाडी बोकाएरै काठमाडौँ पुर्याइन्थ्यो। अमलेखगञ्जभीमफेदी मार्गको बारा र मकवानपुरको सिमाना चुरेमा भने मोटर उक्लन निक्कै गाह्रो थियो। ठाडो उकालो भएका कारण मोटर उक्लन नसक्ने र उक्लिहाले पनि सामान धेरै लैजान नसक्ने, समय र इन्धनको समेत खर्च बढी हुने भएपछि तत्कालीन राणा सरकारले विकल्पमा त्यहाँ सुरुङ खनेको थियो। आजभन्दा १०४ वर्षअघि बनेको त्यो सुरुङ नेपालको पहिलो त थियो नै त्यतिखेर एशियामै सुरुङमार्ग नभएको त्यही समय नेपाल आएका भूगोलशास्त्री टोनी हेगनले आफ्नो आत्मकथामा लेखेका छन्। उनले आफ्नो पुस्तकमा यस सुरुङलाई विश्वको आठौँ आश्चर्यका रूपमा उल्लेख गरेका छन्। स्वीट्जरल्याण्डबाट नेपालको खानीलगायतको भौगर्भिक अवस्थाको अध्ययन गर्न नेपाल आएका हेगनले आफ्नो पुस्तक दी हिमालयन किङ्डम अफ नेपाल मा यो सुरुङमार्गले आफूलाई आश्चर्यचकित बनाएको उल्लेख गरेका छन्। यातायात प्रयोजनका लागि निर्माण भएको दक्षिण एशियाकै पहिलो चुरियामाई सुरुङमार्गले ऐतिहासिक महत्व राख्दछ। चुरियामाई सुरुङमार्ग नेपाली सेनाका कर्णेल इञ्जिनीयर डिल्लीजङ्ग थापाको नेतृत्वमा निर्माण गरिएको थियो। विसं १९७४ मा चन्द्रशम्शेरले बनाउन लगाएको यो मार्ग ५०० मिटर लम्बाइको थियो। हाल पहिरोले एकापट्टिको भाग पुरिएपछि यो मार्गको २८० मिटरमात्र बाँकी रहेको छ। नेपालका पहिलो इञ्जिनीयर थापाले डिजाइन र निर्माण गराएको यो सुरुङमार्ग नजिकै चर्चित शक्तिपीठ चुरियामाईको मन्दिर छ। इञ्जिनीयर थापाले सुरुङ खन्न थालेपछि उनलाई सपनामा देवीले म बसेको ठाउँमा बाटो खनिस् त्यसको सट्टामा एउटा मन्दिर बनाएर मलाई स्थापना गर् भनेका कारण थापाले मन्दिर बनाएको किंवदन्ती पाइन्छ।  रिपेश दाहाल,रासस"
किन रित्तिए गाउँ ?,"काठमाडौं : गाउँबाट सहर पस्ने क्रम अत्यधिक बढेको छ। बसाइसराइका कारण कतिपय गाउँ मानवविहीन हुन थालेका छन्। तर, तराईमधेस र सहरी क्षेत्रमा मान्छे नै मान्छे हुन थालेका छन्। शिक्षा, स्वास्थ्यको सहज पहुँचसँगै भौतिक सुखसुविधा प्राप्तिका लागि गाउँ छाड्ने गरेको देखिन्छ। २०६८ को जनगणनाअनुसार तराईमधेसको १७ प्रतिशत भूभागमा ५२ प्रतिशत जनसंख्याको बसोबास छ। पूर्वाधार विज्ञ किशोर थापा अबको जनगणनामा ६० प्रतिशतभन्दा बढी जनसंख्या तराईमधेसको देखिने आकलन गर्छन्। तराईमधेससहित काठमाडौं, पोखरा, दाङ र सुर्खेत उपत्यकामा गरी २७ जिल्लामा ७० प्रतिशत जनसंख्या छ। ५० जिल्लामा ३० प्रतिशत मात्र बसोबास गर्छन्। गाउँगाउँमा बाँच्ने आधार कमजोर हुँदै गएको छ। पढेलेखेपछि खेती गर्नुहुँदैन भन्ने मानसिकताले कृषि पेसाप्रति वितृष्ण पैदा भयो अनि युवाहरू कृषिबाट अलगिए, पूर्वसचिवसमेत रहेका थापा भन्छन्, ती युवा गैरकृषितिर लागेका छन्। कोही व्यापारमा लागे, कोही जागिरतिर। गाउँ खाली हुनुमा सशस्त्र द्वन्द्व पनि कारक रहेको थापाको तर्क छ। त्यही कारण ठूला संख्यामा नेपालीहरू गाउँबाट विस्थापित भएका थिए। गाउँका जमिनदार, खेतीपाती भएका ठूला कृषक शोषक, सामन्तको आरोपमा लखेटिए। मुख्य रूपमा वैदेशिक रोजगारीले बसाइसराइ बढाएको उनी बताउँछन्। पति वैदेशिक रोजगारीमा गएपछि छोराछोरी पढाउन धेरै महिला जिल्ला सदरमुकाम तथा सहरतिर लागेका छन्। परिवारबाट स्वतन्त्र पनि भयो, छोराछोरी पनि सहरमा पढ्न लेख्न सजिलो पनि हुने भयो, उनी भन्छन्, क्रयशक्ति बढेसँगै सहरप्रतिको आकर्षणमा वृद्धि भयो। उनका अनुसार विद्यालय, क्याम्पससमेत पहाडी र हिमाली क्षेत्रमा खाली हुने चलिरहेको छ। आफू शिक्षासचिव हुँदा नै पहाडका विद्यालय मर्ज गर्नुपर्ने अवस्थामा पुगिसकेको उनी उल्लेख गर्छन्। सरकारले शिक्षा, स्वास्थ्यको पहुँचसँगै रोजगारी सिर्जना गाउँमै नगरे गाउँ मानवविहीन हुने उनको तर्क छ। पूर्वाधारको विकास पहाड र हिमाली क्षेत्रमा बढाउनुपर्ने उनी बताउँछन्। २ हजार किमि सडक, रेलमार्ग, हुलाकी सडक, मदन भण्डारी राजमार्ग, ठुल्ठूला विमानस्थल सबै तराईमधेसमा विस्तार भइरहेकाले अझै जनसंख्या बढ्ने उनको अनुमान छ। उनका अनुसार संघीयतापछि पनि नेपालको ठूला भूभागका बेवास्ता गर्ने काम भयो। सात प्रदेशमध्ये पाँचवटाको राजधानी तराईमधेसमै राखियो। देशको भकारी मानिएको तराईमा घरै घर हुने अवस्था देखिएको छ। तराईको १७ प्रतिशत भूभागमै अहिले ६० प्रतिशतभन्दा बढी जनसंख्या छ। एकातिर जनसंख्या बढेको बढ्यै छ, अर्कोतिर खतीयोग्य जमिन सकिँदै छ, उनी भन्छन्, भारतले सिमानामा बनाएका बाँध, तटबन्ध र सडकका कारण बाढी र डुबानको समस्या पनि त्यस्तै छ। तराईबाट पहाड सर्ने गरी सरकारले सेवासुविधा, पूर्वाधारको विकास गर्नुको विकल्प नरहेको उनको सुझाव छ। पहाड र हिमाली क्षेत्रका विभिन्न स्थानमा सहर विस्तार गरी त्यहाँ रोजगारी, शिक्षा, स्वास्थ्य र आवासको राम्रो प्रबन्ध गर्नुपर्ने उनको तर्क छ। सहरको रहर, गाउँ खण्डहर"
"भागरथीको शव आफन्तले बुझे, शवयात्राको तयारी",धनगढी : बलात्कारपछि हत्या गरिएकी बैतडीको दोगडाकेदार गाउँपालिका७ चडेपानीकी १७ वर्षीया भागरथी भट्टको शव आफन्तले बुझेका छन्। जिल्ला अस्पताल बैतडीमा राखिएको भागरथीको शव केही समयअघि आफन्तले बुझेका हुन्। मृत्यु भएको १७ औँ दिनमा भागरथीको दाहसंस्कार गर्न लागिएको हो । अबको केही समयपछि भागरथीको सेरास्थित महाकाली आर्यघाटमा दाहसंस्कार गरिनेछ। अहिले शवयात्राको तयारी भइरहेको छ। शवयात्राका लागि स्थानीय जिल्ला अस्पतालमा भेला भएका छन्। जिल्ला अस्पताल पुगेका प्रमुख जिल्ला अधिकारी मोहनराज जोशीले मृतक भागरथीका परिवारलाई राहतका लागि स्थानीय र प्रदेश सरकारसँग अनुरोध गर्ने बताएका छन्। यसअघि प्रदेश सरकारले भट्ट परिवारलाई पाँच लाख राहत दिने निर्णय गरेको छ। एक साता लामो प्रहरी अनुसन्धानपछि भट्टको हत्या आरोपमा उनकै छिमेकी दिनेश भट्टलाई प्रहरीले बुधबार सार्वजनिक गरेको थियो। भागरथी पढ्ने सनातन धर्म माविमाकै कक्षा ११ मा पढ्ने दिनेशलाई बलात्कारपछि हत्या आरोपमा प्रहरीले पक्राउ गरेको छ। उनले भागरथीलाई भीरबाट लडाएको र बलात्कारपछि घाँटी थिचेर मारिदिएको बयान प्रहरीसमक्ष दिएका छन्। पोस्टमार्टम रिपोर्टले उनको बलात्कारपछि घाँटी निमोठेर हत्या भएको देखाएको थियो। गत २१ माघमा विद्यालयबाट नफर्किएपछि खोजी गर्दा भागरथीको शव घरभन्दा तीन किलोमिटर टाढा रहेको लबलेक सामुदायिक वनमा बीभत्स अवस्थामा भेटिएको थियो। भागरथीका दुई दिदी र एकजना दाइ छन्। दिदीहरू तुलसी र पार्वतीको बिहे भइसकेको छ। स्थानीय भूमिराज माविमा १० कक्षासम्म पढेका मृतकका दाइ केशव घरको आर्थिक अवस्था कमजोर भएकाले बहिनीलाई पढाउनका लागि मजदुरी गर्न भारत गएका थिए। लकडाउनका बेला घर फर्किएका केशव बुवाको किरिया गरेर माघ ३ गते दिल्ली गएका थिए। भागरथी भट्टका हत्या आरोपित सार्वजनिक पुरानो घरायसी बदलाले भागरथीको हत्या भागरथी हत्या प्रकरण : यसरी सफल भयो अनुसन्धान भाइ पर्नेबाट बाटो ढुकेर भागरथीको हत्या
