शीर्षक,विवरण
एबर्टस्,"सेप्टेम्बरको सुरुमा स्कुलको नयाँ वर्ष सुरु हुनुभन्दा केही दिनअगाडि इभ आफ्ना आमाबुबाकहाँ सहर फर्किइन्। मैले सोचेको थिएँ कि उनी आउनेछिन् र मलाई बाई भन्नेछिन् तर उनी आइनन्। कालो सुट लगाएका, सीधा ढाड भएका र गमक्क परेका बुबाले उनलाई कालो मर्सिडिजमा चढाएर लगे। उनले कहिल्यै बुबालाई पनि बिदा भन्न आइनन् सपनामा बाहेक। जुन सपनामा मैले स्वास्थ्य केन्द्रको पछिल्लो झाडीका बीचमा बुबा र तिनलाई देखेको थिएँ। उनले बुबालाई कस्सिएर समातिन् र रोइन् अनि बुबाले उनको कपाल सुमसुम्याइरहनुभयो। त्यसपछि उनीहरूले लामो समयसम्म चुम्बन गरे। मलाई लाग्यो कि बुबाको आँखामा पनि आँसु आएको थियो। यो मैले पहिलो पटक महसुस गरें कि बुबाले पनि मेरा सपनाहरूमा दुःख भोग्नुहुन्छ अनि पहिलो पटक उनको दुःख अन्त हुनेछ। मैले इमानदारीसाथ यो पनि इच्छा गरें कि बुबाले मलाई यो असाधारण कष्ट निको पार्नुहुनेछ। उहाँले सक्नुभएन भने अरू कोहीले डाक्टर क्लाइनडाइन्स्टबाहेक। बुबाले मलाई साथ दिनुभयो र त्यसपछि मलाई त्यागेको अप्रिय सपना जसमा मलाई बुबाले साथ दिएर छोड्नुभएको थियो। म आफ्नो लक्ष्य प्राप्त गर्न सफल भएको थिइनँ। इभको प्रस्थानपछि पानीको लगातार छविहरूले ममाथि आक्रमण गरे। जसले मेरो दिमागमा अकस्मात् यस्तो मिश्रण भरिदियो कि मैले त्यसबाट छुटकारा पाउन सकिनँ। सबै वस्तु, ध्वनि र गन्धले मेरो ध्यान मभित्र छचल्किएको पानीलाई सम्झाउँथे। दिनरात मेरो भित्री परिदृश्यभित्र पानी अशान्त हुँदै कुदिरहेको थियो। कहिलेकाहीँ यो क्षितिजसम्म पुग्ने ठूलो स्थिर तालसँग मिल्दोजुल्दो देखिन्थ्यो मानौं कुनै जीवित अदृश्य भ्यागुताले सतहलाई तलबाट हल्लायो भने मात्र अथवा ओसको थोपा यसमा रूखको पातबाट खस्दा मात्र जीवित हुन्छ। यद्यपि मैले यस घोचाइलाई घचेट्दै टाढा राखें तर प्रत्येक दिन यो कुरा स्पष्ट हुन्थ्यो कि म केही हराइरहेको छु। मभित्र तिर्सनाको भावना थियो केही हराएकोमा। जुन मेरो अंश बनेको थियो र अब हराएजस्तो देखिन्थ्यो सधैंभरिका लागि। गर्मीको बिदामा मलाई के भयो ? भन्ने विषयमा हामीले एउटा निःशुल्क रचना लेख्नुपर्दा स्कुलको पहिलो दिनको भावनालाई थप बल दिइयो। स्मृतिको पानीमा खोज गर्दै साथी सम्बन्धमा आफूलाई श्रेष्ठताको भावना महसुस गर्न सक्दिन थिएँ जसमा गृष्म महिना अकल्पनीय रूपले निरस भएको हुनुपर्छ। मैले उनीहरूले स्कुल कापीहरूमा मेहनत गरिरहेको देख्दा मेरो गर्मी यति फरक, यति असाधारण र रहस्यमय रहेको थियो भन्ने सोचाइमा म गर्वको उफानले भरिएको थिएँ। विगतका घटनाहरूको स्मृतिले म यति गहिरोसँग तानिएको थिएँ कि मैले लेख्न थालें भनेर सोचेकै पनि थिइनँ। अन्तमा जब लेख्न थालें, यो भन्न सक्ने अवस्थामा थिइनँ कि सपनाहरूलाई रेकर्ड गरिरहेको थिएँ वा सपनाहरू घटिरहेका थिए। यो सपना नै थियो भन्ने स्पष्ट भयो जब अचानक इभलाई मैदानबाट मतर्फ आउँदै गरेको देखें। त्यसपछि मैले बुबालाई भेट्ने आशा गरें तर उहाँ आउनुभएन। इभ एक्लै आइरहेकी थिई सीधा मतिर। यो पहिले देखेको फिल्म हेरेजस्तै भयो तर फरक स्थानमा संशोधित गरेर पुनः छायांकन गरिएको जस्तो। जब उनी छेउ आइपुगिन्, उनले मेरो हात समात्दै आफ्नो पेटमा राखिन्। म आमा हुन लाग्दै छु, उनले भनिन्। उनले मलाई तानिन्। अर्को क्षण हामी स्वास्थ्य केन्द्रको प्रतीक्षालयमा थियौं। बुबा शल्यक्रियाको ढोकामा उभिएजस्तै हाम्रो प्रतीक्षा गर्दै बस्नुभएको थियो। उहाँले इभको कम्मरमा आफ्नो पाखुरा राखेर परीक्षण टेबलमा उठाउनुभयो। उनी नांगै थिइन्। अहिले मात्रै उनको अत्यन्तै फुलिएको पेट देखेको थिएँ। उनले आफ्ना खुट्टाहरू तानिन् र फट्टाइन्। बुबाले हातमा प्लास्टिकको पन्जा लगाउनुभयो र उनको भित्री भागमा हात पुर्याउनुभयो, खोतल्नुभयो केही खोजिरहेको जस्तै। इभ चुपचाप सिलिङमा आँखा टँसाएर पल्टिइरहिन्। यो राम्रो देखिँदैन, बुबाले आफ्नो हात बाहिर तान्दै भन्नुभयो। उहाँ झ्यालछेउ पुग्नुभयो र बाहिरको रूखतिर हेर्नुभयो। मैले चिन्ताको एक लहर महसुस गरें। जब बुबा बोल्नुभयो, उहाँको आवाज रवाफयुक्त थियो। तिम्रो भाइको भ्यागुताको टाउको छ, उहाँले भन्नुभयो। उहाँले के भन्न खोजिरहनुभएको थियो बुझ्न असफल भएँ। भन्नुभयो, तिम्रो सानो भाइ भ्यागुताको टाउको लिएर जन्मने छ र उसको आँखा बाहिर निस्किएको गोलो गोलो हुनेछ। उसले ती आँखाहरू झिम्काइरहनेछ ! मेरो खुट्टामुनिको जमिन धसिएको थियो। यो असम्भव छ, मैले भनें।बुबाले अझै चिसो आवाज जारी राख्नुभयो कि यो कुनै महत्वको छैन। मैले सोच्नुपर्यो कि त्यहाँ बच्चा छैन, कहिल्यै थिएन र कहिल्यै हुने छैन। तर त्यहाँ एउटा बच्चा छ, मैले आपत्ति जनाएँ। बच्चा जन्मनुपर्छ। तिमी ठट्टा नगर, बुबाले भन्नुभयो। के तिमी भ्यागुताको टाउको भएको भाइ चाहन्छौ, ता कि मानिसले तिमीलाई औंल्याउन सकून् ? हामी त्यसलाई सिसाको भाँडोमा राख्नेछौं र सम्भवतः वैज्ञानिक अनुसन्धानका लागि पछि यसलाई तहखानामा लुकाउनेछौं। हामी भाँडोमा एउटा लेबल टाँस्नेछौं, एबर्टस्, यति नै हो। त्यहाँबाट हाम्रो घर पुग्छ, जहाँ तीन वर्ष उमेरको एबर्टस् पहिल्यै खेलिरहेको छ। आमाले उसको लागि पकाएर खुवाउनुभयो। उसलाई नुहाइदिनुभयो र उसका अन्य आवश्यकताहरूको पनि हेरचाह गर्नुभयो। बुबा र इभ त्यहाँ थिएनन्। हामीलाई कसैको आवश्यकता छैन, आमाले भनिरहनुभयो। मुख्य कुरा यो हो कि तिमीसित यौटा भाइ छ, कुरा गर्ने कोही छ। तर म एबर्टस्सँग कुरा गर्न सक्दिनथें किनकि ऊ बोल्न सक्दैनथ्यो। मलाई सबैभन्दा मुस्किल कुरा उसका साना आँखासित बानी पार्नु थियो जुन सधैं झिमिक झिमिक गरिरहन्थे भ्यागुताको जस्तै। जब ऊ कराउँथ्यो अनि उसले आफ्नो चौडा मुख अझ व्यापक बनाउँथ्यो। त्यति बेला यस्तो देखिन्थ्यो कि उसको सम्पूर्ण टाउको उसको मुखभन्दा अरू केही थिएन। पातला छालाका मुजाहरू उसका कान हुनुपर्छ। उसको आवाज अप्रिय रूपमा भ्यागुताको टर्टर् जस्तै चर्काे थियो तर हामीले त्यो आवाज ऊ रोएको बेला मात्र सुन्न सक्थ्यौं अनि ऊ बिरलै रुन्थ्यो। ऊ एक असल भ्यागुता केटा थियो। ऊ धेरै मिलनसार र समझदार पनि थियो। कुनै रूपमा पनि अप्ठ्यारो वा अकडो थिएन। वास्तवमा उसले अक्सर एक मानवभन्दा बढी नम्र र बफादार पाल्तु जनावरझैं भाव पनि दर्शाउँथ्यो। के अनौंठो लागेको थियो भने ऊ खेलौनामा रुचि राख्दैन। आमा र मैले उसका लागि विभिन्न पुतली, सामान, जनावर, टिन सिपाही, घिसार्ने घडी, कार, ताली पिट्ने बाँदर ल्यायौं तर प्रारम्भिक हर्षित क्षणबाहेक उसले ती सबमा रुचि देखाउन सकेन। त्यसपछि उसले चुपचाप भुइँमा प्रत्येक नयाँ खेलौनालाई राख्यो र उसको खुट्टा लाजले हेरिरह्यो। अफसोस गर्दै कि ऊ हामीलाई खुसी पार्न असमर्थ छ। झ्यालतिर कुर्सी तानें र उसलाई त्यसमाथि राखिदिएँ। जबसम्म उसले बगैंचा, कलात्मक झाडी, सडक, खेतहरू, जंगल र चर्चको पहाडमा भएको चर्चलाई हेर्न सक्दा ऊ खुसी हुन्थ्यो। उसले सबै चीज जिज्ञासा, विचारशील र आश्चर्यको मिश्रणले हेथ्र्याे। एक दिन उसले एउटा पुस्तक उठायो र पढ्न सुरु गर्यो। जुन अनुप्रयोगको युङको ड्रिम एनालाइसिस इन इट्स एप्लिकेसन थियो। उसले यसलाई सहजै ठूलो चासोका साथ पढ्यो मानौं कि उसलाई धेरै वर्षअघि पढ्न सिकाइएको थियो र उसले हजारौं पुस्तक पढिसकेको थियो। जब ऊ अन्तिम पृष्ठमा पुग्थ्यो ऊ अरू पढ्न चाहन्थ्यो। त्यसैले उसलाई बुबाको पुस्तकालयमा लगें जहाँ उसले नजिकको र्याकबाट किताबहरू निकालेर रास लगायो अनि त्यसको छेउमा खुसीको साथ बस्यो। ती पुस्तकहरूबाट हो कि उसले बाहिरी संसारको चमत्कारका बारेमा जानकारीहरू प्राप्त गर्यो जस्तो कि मैले ऊअघि नै गरेको थिएँ। त्यसपछि एक दिन उसले अचानक आफ्नो पहिलो शब्द उच्चारण गर्यो। ऊ अझै संकोचमा थियो तर मनसायमा स्पष्टसँग उसले आफूलाई बाहिर लैजान भन्यो ताकि मान्छे, जंगल, नदी, पहाडहरू हेर्न र आफ्नो छालामा हावा महसुस गर्न सकूँ भन्ने भावनाले। अर्को हामी जंगलको पछाडि गाउँतिर घाँसैघाँसका मैदानहरू पार गर्दै थियौं। मैले एबर्टस्लाई यति खुसी कहिल्यै देखेको थिइनँ। ऊ खुसीले अनौठा आवाजहरूमा कराइरहेको थियो। ऊ चुप लागेर बस्न सकिरहेको थिएन। ऊ बाटोमा यता र उता दौडन्थ्यो, उफ्रन्थ्यो लगभग भ्यागुताजस्तै। जब हामी एउटा सानो पोखरीमा पुग्यौं उसले पोखरीमा हामफालेको देखेर मेरो सातो उड्यो। ऊ पानीमा उफ्रिरहेको थियो र लगभग आधा समय समयसम्म पानीको पिँधमा बस्यो। जब अन्त्यमा ऊ बाहिर निस्कियो अनि खुसीले बंगुरझैं करायो। त्यहाँ पोखरीमा भ्यागुताहरू थिए। तीमध्ये एउटा तैरिएर ओक पातमा बसेको थियो। उसले लामो समयसम्म त्यसलाई आँखा नझिम्क्याई हेर्यो। हामी बाटोमा हिँडिरहँदा ऊ थाकेको विचारमा हराएको र निरास देखिन्थ्यो। तर ऊ फेरि जीवन्त भयो। जब हामी मैदानहरू पार गर्दै थियौं तब उसले एक्कासि प्रश्नहरूको खोलो बगायो। किन गहुँ बढ्छ ? हावा कहाँबाट आउँछ ? किन मानिसहरूले जमिनमुनि घरहरू बनाउँदैनन् ? किनभने तिनीहरू मरेपछि तिनीहरूलाई गाडिनु पर्ने थिएन। उसले भन्यो, तिनीहरू केवल घरमा बस्न सक्छन् ? अनि अचानक मेरो बुबा को हो ? मेरी आमा को हो ? म को हुँ ? किन स्याउका रूखहरू फलाँटका रूखहरू भन्दा ठूला छैनन् ? किन केही रूखहरू सीधा छन् र अरूहरू झुकेका छन् ? जब हामी जंगलबाट बाहिर निस्क्यौं। उसको शरीर एक हिँड्ने प्रश्नचिह्नजस्तो देखिन थाल्यो। युयुत्सु आरडी शर्माद्वारा अनुवादित मेरा बुबाका सपना उपन्यासको अंश"
खुसी छु म आज तिमीभन्दा धेरै,"चितवन : ५४ वर्षीया धनमाया तामाङ छोरी ३४ वर्षीया उषालाई सुमसुम्याउँदै थिइन्। दुवै जना एकअर्कालाई हेरेर मुस्कुराउँदै थिए। घरीघरी भावुक पनि हुन्थे। छोरीको आधा कलेजो आमाको शरीरमा प्रत्यारोपण गरेको चार दिनपछि भेट भएको हो। यसरी भेट हुँदा यी आमाछोरीमा खुसीको कुनै सीमा थिएन। यी आमाछोरी चितवन मेडिकल कलेजको प्रत्यारोपण वार्डको सँगै जोडिएको अलगअलग क्याबिनमा छन्। उषा आमाको अवस्थाबारे स्वास्थ्यकर्मीलाई सोधिरहन्छिन्। आफ्नो आधा कलेजो दिएर आमालाई बचाउन पाएकोमा उषाले गर्व महसुस गरेकी छन्। होस खुलेदेखि उनलाई आमा हेर्न हतारो थियो। आमालाई केही नहोस् भनेर भगवान्सँग प्रार्थना गरें, उषाले भनिन्, आमाको लागि कलेजो केही होइन्। मेरो कारणले आमा बाँच्नुभयो त्यसैमा खुसी छु।धनमायाको पाँच महिनाअघि स्वास्थ्य परीक्षण गर्दा कलेजोले काम गर्न नसक्ने पुष्टि भएपछि परिवारमा खैलाबैला मच्चिएको थियो। कलेजो प्रत्यारोपणको विकल्प थिएन। कलेजो दान गर्ने वचन दिएका आफन्त अनेक बहाना गरेर पन्छिए। त्यसपछि उषा आफैं अघि सरेकी रहेछन्। दिन्छु भने तर दिने बेला कोही निस्केन अनि आफैं हिम्मत गरेर कसैको सहयोग चाहिँदैन भनेर आँट गरे, उषाले भनिन्। सुरुमा के होला भनेर उनलाई डर लाग्यो। तर आमाको अगाडि अरू कुरा सामान्य लाग्यो। बरु आर्थिक अभावका कारण बहिनी गुमाउनुपरेको पीडा बल्झियो। १७ वर्षअघि १६ वर्षीया बहिनीको ब्रेन ट्युमरका कारण निधन भएको थियो। पैसा नभएकै कारण बहिनी बचाउन नसकेकोमा दुखेसो उषालाई। आमाको अवस्थाले त्यही घटनाको सम्झना गरायो। त्यसपछि उनलाई लाग्यो, आमालाई बचाउँछु। सुरुमा कलेजो दिने भन्ने कुरा सुन्दैमा ज्वरो आयो। मरिन्छ भने पनि ठीकै छ तर आमा बाँच्ने कुराले हिम्मत बढ्यो, उनले भनिन्, त्यसबेला आमा मात्रै सम्झिएँ। छोरीको निर्णय सुनेर धनमाया रुन्थिन्। त्यसबेला केही हुँदैन भन्दै उषा आमालाई सम्झाउँथिन्। घरीघरी आमासँगै उषा पनि रुन्थिन्। कलेजो प्रत्यारोपणसँगै दुवै जनाको हाँसो फर्किएको छ। छोरीले पुनर्जीवन दिएको भन्दै धनमायाले खुसी ब्यक्त गरिन्। मलाई छोरीले बचाइन्, अब त बाँचिन्छ होला नि !, धनमायाले भनिन्, छोरीले नयाँ जीवन दिइन्। खुसी लागेको छ। धनमायाका श्रीमान् रनबहादुर अस्पतालको क्याबिनबाहिर श्रीमती र छोरीलाई पर्खेर बसेका छन्। श्रीमतीको जीवनकै आस मारेका रनबहादुर बिरामीको स्वास्थ्यमा आएको सुधारले खुसी छन्। जीवनसंगिनी बाँचेको खुसीले उनी गद्गद् छन। कसरी बचाउने भनेर आसै मारेको हो। छोरीले नै आँट गरेर बचाइन्, रनबहादुरले भने, मृत्युबाट बचेकी छन् परिवार खुसी छौं। उनका एक छोरा र छोरी छन्। यूएईको दुबईमा ८ वर्षदेखि ब्युटिसियन काम गर्ने उषा आमाको उपचारको लागि माघमा घर फर्किएकी हुन। विदेशमै रहँदा उनले आमा आईसीयूमा रहेको खबर पाइन्। अब दुई महिनापछि फेरि दुबई जाने उनले बताइन्।"
ओली पछि नहट्ने,"काठमाडौं : एमाले संसदीय दलको बैठकमा अन्ततः नेपालखनाल पक्षका सांसद सहभागी भएका छन्। वरिष्ठ नेता माधवकुमार नेपालले बालुवाटारमा हुने बैठकमा नजाने अडान राख्दै आएकामा शुक्रबार नेपाल र भीम रावलबाहेकले उपस्थिति जनाएका हुन्। उनीहरूले पार्टीलाई पूर्ववत् अवस्थामा लगेर एकता कायम राख्नुपर्ने सुझाव दिएका थिए। तर, प्रधानमन्त्री एवं पार्टी अध्यक्ष केपी शर्मा ओलीले आफू कुनै पनि निर्णयबाट पछाडि नहट्ने अडान लिएका छन्। हाम्रो पार्टीमा समूहगत र गुटगत हिसाबमा डिल कसैसँग पनि गर्दैनौं, प्रधानमन्त्री ओलीको भनाइ उद्धृत गर्दै मुख्य सचेतक विशाल भट्टराईले भने, व्यक्तिगत रूपमा आलोचना र गुुनासा सुन्न तयार छौं। त्यसका लागि सचेतक, उपनेता र दलको नेतालाई भन्नुहोस्। तर, गुटगत हिसाबले छलफल र कुराकानी हुँदैन। दलका नेतासमेत रहेका ओलीले फागुन २८ पछिका निर्णय फिर्ता नहुने अडान सुनाए। केही साथी अनुपस्थित भए पनि सबै बैठक विधिसम्मत् भएका छन्, ओलीको भनाइ उद्धृत गर्दै मुख्य सचेतक भट्टराईले भने, फागुन २८, चैत ५ र ७ गतेका निर्णयबाट पछाडि फर्किन सकिँदैन। ओलीले विधान संशोधन भइसकेकाले तत्काल परिमार्जन गर्न नसकिने प्रस्ट पारेका छन्। आवश्यक पर्दा संशोधन गर्न सकिने भए पनि तत्काल त्यो सम्भव नरहेको दाबी गरेको भट्टराईले बताए। विधानलाई केन्द्रीय समितिले अनुमोदन गरिसकेको अवस्था हो। विधानलाई आवश्यक परे संशोधन गर्न सकिने तर अहिले नै परिमार्जन गर्न सक्ने अवस्था छैन, ओलीले बैठकमा भने। ओलीले नेपाल र भीम रावलको स्पष्टीकरण चित्तबुझदो नभएको बताए। उनीहरूको स्पष्टीकरण कारवाहीयोग्य भएको ओलीको भनाइ थियो। अब केन्द्रीय समिति बैठक बसी थप निर्णय लिइने उनले बताए। प्राप्त भएका स्पष्टीकरण नकारात्मक र कारबाहीको भागीदार छन्। बाँकी दुई जनाको त्यो कोणबाट नभई पार्टी एकढिक्का राख्न मद्दत पुग्ने खालका स्पष्टीकरण आउनेछ भन्ने अपेक्षा राखेको छु भनेर प्रधानमन्त्रीले भन्नुभएको छ, भट्टराईले भने। वरिष्ठ नेता झलनाथ खनालले आफूहरू एकताको पक्षमा रहेको सुनाउँदै एकता गरेरै अघि बढ्न ओलीलाई आग्रह गरे। अर्का नेता योगेश भट्टराईले पार्टीलाई एकताबद्ध बनाउन पहल गर्र्न आग्रह गरे। विगतका तीतामीठा कुरा बिर्सिएर संयम र धैर्यका साथ अगाडि बढ्नुपर्ने बताए।हिजोका कतिपय तीतामीठा कुरा बिर्सिऔं। उत्तेजित भएर हैन संयम र धैर्यका साथ अगाडि बढ्नुपर्छ। किनभने, परिस्थिति निकै खतरापूर्ण, चुनौतीपूर्ण छ, उनले भने, मुलुकले एमालेको एकता खोजेको छ। सिंगो वामपन्थीहरूको एकता खोजेको छ, जनमतको कदर खोजेको छ। अर्का नेता गोकर्ण विष्टले नेताहरूले बरफपानी टाउकोमा खन्याएर भए पनि संयम, जिम्मेवारीका साथ पार्टी र आन्दोलन जोगाउन पहल गर्न जरुरी रहेको बताए। बैठकमा नेता खनाल र वामदेव गौतम ओलीकै लाइनमा बसेका थिए। ओलीको दायाँतिर खनाल र गौतम अनि बायाँतिर दलका उपनेता सुवास नेम्बाङ र ईश्वर पोखरेल थिए। नेपालखनाल समूहले कलंकीमा बसालेको केन्द्रीय समिति बैठकमा ४५ सदस्य मात्रै उपस्थित भएका छन्। उक्त बैठकले दलको बैठकमा जाने निर्णय गरेपछि नेपाल र रावलबाहेक अरू सांसद गएका हुन्। त्यहाँ पनि बैठकमा जान हुने र नहुने सांसदको दुई मत देखिएको थियो। यद्यपि बैठकमै गएर संघर्ष गर्नुपर्ने मत बढी देखिएको थियो। खनालनेपाल समूह पार्टीभित्रै संघर्ष गर्ने निष्कर्षमा पुगेको छ। यस्तै, एमालेनिकट विद्यार्थी संगठन अनेरास्ववियुको संस्थापनले नेपालखनाल पक्षका विद्यार्थी नेतालाई निलम्बन गरी स्पष्टीकरण सोधेको छ। समानान्तर कमिटी बनाएका सुदेश पराजुली, ओसिम आलम र आरती लामालाई तीन दिनभित्र स्पष्टीकरण दिन भनिएको हो। उनीहरू तीनै जना अनेरास्ववियुका सचिव थिए। एमाले नेता माधवकुमार नेपालले चैत १० मा उद्घाटन गरेको विद्यार्थीको राष्ट्रिय भेलाले पराजुलीको अध्यक्षतामा ५ सय १ सदस्यीय केन्द्रीय कमिटी बनाएको थियो। समानान्तर कमिटीका अध्यक्ष पराजुली, सहअध्यक्ष आलम र महासचिव लामालाई चयन गरिएको छ। अनेरास्ववियुका अध्यक्ष ऐन महरको अध्यक्षता बसेको बैठकले उनीहरूलाई निलम्बन गरेको विज्ञप्तिमार्फत जानकारी गराइएको छ।"
सरोवर संस्कृति,"नेपाल हिमालयको काखमा पूर्वदेखि पश्चिमसम्म फैलिएको छ। विशाल हिमशृंखलाका गर्भबाट विभिन्न नदीका स्रोतहरू पैदा भएका छन्। तिनको उत्पत्ति विशेष महापुरुष, ऋषि, साक्षात् देवीदेवता, भगवान् शंकर, हिमालयकी नन्दिनी पार्वती आदि एक से एक तपस्वीहरूले गरेको तपस्याबाट भएको पाइन्छ। उहाँहरूलाई आधार बनाएर कयौं नदीहरू नेपालमा हिमालयबाट प्रकट भएर बगेका छन्। नेपालका केही विशिष्ट नदीहरूको उत्पत्ति, महिमा, मर्म र महत्त्वबारे नेपालका जगत्गुरु बालसन्त मोहनशरण देवाचार्यसँग अन्नपूर्णकर्मी गोपीकृष्ण ढुंगानाले गरेको कुराकानी : वृन्दावन बस्दा सधैं गंगामा स्नान गर्ने र सर्वलोकप्रिय मन्त्र गंगे च यमुने चैव गोदावरी सिन्धु कावेरी सरस्वती नर्वदे उच्चारण गर्र्दै स्नान गर्थें। त्यही मन्त्रमा बानी परेको म चतराको कौशिकीमा मन्त्रोच्चारण गर्दै स्नान गरिरहँदा अचानक फरक भावना मनमा आयो। नेपालमा भएको कुनै नदीको नाम किन यो मन्त्रमा आएन ? म स्नान गर्ने कौशिकी गंगामा तर नाम जप्दै छु पल्ला गाउँको। एकाएक आत्मग्लानि भयो र त्यति बेलै नदी किनारमै बसेर गण्डकी कौशिकी चैव गोदावरी च वाग्मती बेत्रा नारायणी शुक्ला जलेस्मिन सम्मिधिं गुरु। महाकालीं तथा सेतीं भेरीं कर्णाली मेवच प्रातकाले स्मरण नित्यमं महापापक नाशनमं। सेती भेरी महाकाली गण्डकी कौशिकी अनि पार्छिन् शुद्ध कर्णाली जति पाप भए पनि मन्त्र रचना गरें। यसरी नेपालकै नदीको जप गर्नुपर्छ भनेर स्तुति लेख्ने प्रयत्न गरें। नदीका विषयमा माहात्म्य लेख्छु भनेर अध्ययन गर्दा श्रीमद्भागवत महापुराणमा कोसी अर्थात् कौशिकीका विषयमा यस्ता कयौं श्लोक भेटिए। स्कन्द महापुराण, शिव पुराण, लिंग पुराण, महाभारत, वाल्मीकि रामायणको बालकाण्डमा कोसी (सप्तकौशिकी) र नेपालमा रहेका विभिन्न नदीका विषयमा ठूलो महत्त्व रहेको चर्चा र श्लोक भेटें र सप्तकौशिकी गंगाको माहात्म्य लेखें। यसमा उक्त नदीबारे साह्रै ठूलो महिमा छ। ब्रह्महत्या पखाल्ने कोसी नदी कोसीमा स्नान, जप, यज्ञ गर्दा अक्षय पुण्य प्राप्ति हुन्छ भन्ने कुरा स्कन्द महापुराणमा वर्णन भएको छ। बलरामले नैनीसारण्यमा गएर सुतजीको वध गरेपछि त्यो ब्रह्महत्या पखाल्न पनि कोसीमा स्नान गरेर पिण्डेश्वरको दर्शन गर्नुभयो। यस्तै राजा परिक्षितले यही कौशिकीमा स्नान गर्नुभयो। विश्वामित्रले चौबीस पटक गायत्रीको पुरश्चरण यहीँ गर्नुभयो। आफ्ना शिष्य राम र लक्ष्मणलाई कौशिकीकै तटमा ल्याउनुभयो। महर्षि दुर्वासाले कोसीकै तटमा तपस्या गर्नुभयो। साक्षात् भगवान् वराहले आएर कोसीको तटमा आफ्नो निवासस्थान वराहक्षेत्र बनाउनुभयो। औलिया महामुनि यहीँ आएर तपस्या गर्नुभयो। यसरी एक से एक तपस्वी ऋषिहरूले कोसीकै तटमा तपस्या गरेको कथन सर्वत्र पुराणहरूमा छ। श्रीकृष्ण शालग्रामका रूपमा प्रकट हुँदा गण्डकी नदीजब मैले कोसीको महिमा लेखें, गण्डकीको पनि महिमा लेख्ने इच्छा भयो र गण्डकीका बारेमा पनि अध्ययन गरें। वराह पुराणको १४४ अध्यायमा गण्डकी नदीको ठूलो महिमा बताइएको छ। महर्षि गण्डककी छोरी गण्डकीले हिमालय अर्थात् वर्तमानको दामोदर कुण्डको उत्तरतिर गौगिरि पर्वतको फेदमा १० हजार वर्ष तपस्या गर्नुभयो। गण्डकीको तपस्याबाट प्रसन्न भएर भगवान् श्रीकृष्ण प्रकट हुनुभयो र भन्नुभयो, म तिम्रो तपस्याबाट प्रसन्न भएँ इच्छित वर माग। गण्डकीले हजुर मेरो पुत्रका रूपमा जन्म लिनुहोस् भनिन्। श्रीकृष्णले तथास्तु भनेर वरदान दिनुभयो। त्यसपछि गण्डकी देवी गण्डकी नदीका रूपमा प्रकट भएर बग्न थालिन्। भगवान् श्रीकृष्ण गण्डकी पुत्र शालग्रामका रूपमा प्रकट हुनुभयो। भगवान् श्रीकृष्णको वरदानद्वारा प्रकट भएकी हुनाले गण्डकी कृष्णगण्डकी नामले प्रसिद्ध भइन्। श्रीमद्भागवत महापुराणको पञ्चम स्कन्दमा नदीहरूमा श्रेष्ठ नदी कुनै छन् भने त्यो गण्डकी हो भनेर व्याख्या गरिएको छ। गण्डकी नदीको महिमा श्रीमद्भागवत महापुराण, पद्म महापुराण र वराह महापुराण आदिमा व्यापक वर्णन गरिएको छ। १८ वटै पुराणमा गण्डकीको महिमा कहीँ न कहीँ उजागर गरिएको प्रसंग र स्कन्द महापुराणमा मुक्तिनाथको किनारमा गण्डकी नदीको चर्चा आउँछ। कृष्ण गण्डकीलाई कालीगण्डकी नामले प्रसिद्धि प्राप्त भयो। यहाँ भगवान् विष्णु आएर तपस्या गर्नुभयो। लोकका लागि भगवान् मुक्तिनाथका रूपमा विराजमान भएर रहनुभयो। मानसरोवरको पानी अलि पर्वत हुँदै बग्दा कर्णाली नदीस्कन्द महापुराणको मानस खण्डमा नरो भवती देवता भनेर उल्लेख गरिएको छ। मानवमा देवत्व प्राप्ति हुने हुँदा कर्णालीमा स्नान गर्नु उत्तम हुन्छ। कर्णालीमा गएर जसले स्नान गरी पितृश्राद्ध, तर्पण, दान, धर्म, सत्कर्म गर्छ उसलाई अनन्त पुण्य प्राप्त हुने उल्लेख गरिएको छ। सूर्यपुत्र कर्णले हुम्ला जिल्लाको उत्तरपट्टि मानसरोवरनजिकै अलि नामको पहाडमा गएर तपस्या गरे। भगवान् सूर्य प्रसन्न भएर हे पुत्र ! तिम्रो तपस्याबाट म प्रसन्न भएँ वरदान माग भन्नुभयो। कर्णले सूर्यलाई नमस्कार गरी हे पिता ! हजुर प्रसन्न हुनुहुन्छ भने मानसरोवरको जल यो अलि पर्वतमा ल्याइदिनुहोस् भने। सूर्य भगवान्ले आफ्नो चक्र छोड्नुभयो, चक्र पर्वतहरू छेड्दै छेड्दै गएर मानसरोवरमा पुग्यो। त्यही चक्रले फोडेको पहाडबाट बगेर मानसरोवरको जल अलि पर्वतमा आइपुग्यो। त्यही जलले कर्णले सूर्यलाई अघ्र्य दिनुभयो। तत्पश्चात् प्रसन्न भएका सूर्य भगवान्ले कर्णलाई हे बाबु ! तिमीले आह्वान गरेर अलि पर्वतबाट बगाएको हुनाले यो नदीको नाम कर्णाली भनेर प्रसिद्ध हुनेछ भन्ने आशीर्वाद दिनुभयो। मानसरोवरको दक्षिण दिशा भएर बगेकी सेती नदीस्कन्द महापुराणको मानस खण्डमा हिमालयबाट उत्पन्न भएकी परमपवित्र सेती नदीलार्ई सीता भनिएकोे छ। श्रीमद्भागवत महापुराणमा मानसरोवरको चारैतिर (पूर्व, पश्चिम, उत्तर, दक्षिण) चारवटा नदी बगेको प्रसंग उल्लेख छ। त्यसमध्ये दक्षिण दिशाबाट बग्ने सीता नदी हाम्रो नेपालको पश्चिमको सेती नदी हुन्। शीतल जल लिएर कलकल बग्ने सेती नदीलाई देख्नेबित्तिकै पाप नाश हुन्छ। जसरी भागीरथी गंगालाई देख्नासाथ पाप नाश हुन्छ, त्यसरी नै सेती गंगालाई। सेती गंगामा स्नान गर्दा साक्षात् वैकुण्ठलोक प्राप्त हुन्छ। सेती गंगामा स्नान, दान, तर्पण, होम, जप जसले गर्छ त्यसले देवताले पनि प्राप्त गर्न दुर्लभ वैकुण्ठलोक प्राप्त गर्दछ। हाम्रै नेपालका सेती, कर्णाली, गण्डकी, कोसीमा स्नान गर्नाले मुक्ति प्राप्ति हुन्छ। चर्मवासाको अंगबाट प्रकट भएकी चर्मण्यवती नदीचौलानी नदीको प्रामाणिक नाम चर्मण्यवती नदी हो। यो नदीलाई चौलानी वा चमेलिया पनि भन्छन्। यो नदीको उत्पत्ति वर्तमानको बझाङ जिल्लाको उत्तरपट्टिको अपि हिमाल र सैपाल हिमालको तटबाट प्रकट भएर बग्छिन्। यस सरोवरमा चर्मवासा नाम गरेका ऋषिले तपस्या गर्नुभयो। तपस्या गर्दागर्दै आफ्नो वायुलाई रोक्नुभयो। सो क्रममा उहाँको हाडछाला सबै मक्कायो। वायु रोक्दा हावाको गति नै बन्द भयो, सबै हाहाकार भए। सबै देवता छट्पटाएर आत्तिँदै रुँदै कराउँदै वैकुण्ठमा भेला भए र भगवान्लाई प्रार्थना गरे। भगवान्ले किन आयौ भनेर सोध्नुभयो। पृथ्वीमा हावा चल्न छोड्यो। सारा वायुको गति बन्द भयो। हामी यो हावाबाट वञ्चित भयौं र प्रार्थना गर्न आएका हौं। भगवान् विष्णुले ध्यानमग्न भएर यसो हेर्नुभएको त प्राणवायुलाई रोकेर तपस्यारत चर्मवासा ऋषिलाई सुषमा सरोवरमा देख्नुभयो। मैले कुरा बुझें तपाईंहरू जानुहोस् र चर्मवासा ऋषिलाई जगाउने प्रयत्न गर्नुहोस् म पनि आउँछु भन्नुभयो।नभन्दै ऋषि चर्मवासाले नेत्र खोल्नुभयो। आँखा खोल्दा वैकुण्ठबाट भगवान् विष्णु हातमा कलश लिएर आउनुभएको देख्नुभयो। चर्मवासालाई अमृत जलधाराले अभिषेक गर्नुभयो। त्यसपछि उहाँलाई लिएर वैकुण्ठ जानुभयो। उनै चर्मवासाको अंगबाट प्रकट भएकी हुनाले नदीको नाम पनि चर्मण्यवती गंगा नामले प्रसिद्ध भयो। सम्पूर्ण नदीमा गरेको दान फल पुण्यभन्दा एकैपल्ट चर्मण्यवती नदीमा गरेको स्नानले सम्पूर्ण फल मिल्दछ। सर्वयज्ञ फलम् सर्वम् सर्वदान फलम् तथा अर्थात् सम्पूर्ण यज्ञ, अश्वमेघ यज्ञ, राजसी यज्ञ, ठूला ठूला सोम यज्ञ, रुद्र यज्ञ, १०१ विष्णु यज्ञ आदि गर्दा जुन पुण्य प्राप्त हुन्छ त्यो सम्पूर्ण फल चर्मण्यवती गंगा (चौलानी नदी)मा स्नान गर्नाले मिल्दछ। यो नदी दार्चुला, बैतडी र बझाङ हुँदै बग्दछ र महाकालीमा गएर मिल्दछ। यहाँको स्नानले मात्र पनि ठूलो पुण्य प्राप्ति हुने वर्णन स्कन्द महापुराणमा प्रस्टसँग उल्लेख छ। महाकाल रूप देखेर कालो वर्णकी हुँदा महाकाली नदीलिम्पियाधुराको हिमालमा आयोजना गरिएको यज्ञराज कुवेरको यज्ञमा आउनुभएका महर्षि वेदव्यासको प्रार्थनाबाट प्रसन्न हुनुभएका भगवान् शिवले व्यासजी केका लागि स्तुति गर्नुभयो ? भनेर जिज्ञासा गर्दा कुवेरको यज्ञमा पानीको अभाव भएको हुँदा जल प्राप्तिका लागि प्रार्थना गरेको हुँ भन्नुभयो। त्यसपछि भगवान् शिवले जटामा बसेकी गंगाजीलाई हिमालयमा प्रकट हुन आग्रह गर्नुभयो। पटकपटक आग्रह गर्दा पनि गंगाजी जटाबाट नओर्लेपछि रिसले अत्यन्त क्रोधित हुँदै महाकाल स्वरूप बनेर आफ्नै हातको त्रिशूल जटामा प्रहार गर्नुभयो। भगवान्का क्रोधबाट भयभीत बनेकी गंगाजी शिवजीका डरले कालो वर्णकी भएर लिपुलेक (हिमालय)मा ओर्लनुभयो। महाकाल रुद्रका क्रोधबाट डराएर कालो वर्णकी भएर हिमालयबाट प्रकट भई बगेकी हुनाले ती गंगाको नाम महाकाली नदी भनेर प्रसिद्ध भयो। महाकाली नदी प्रकट भएपछि कलकल गर्दै लिम्पियाधुरा, लिपुलेक, व्यास आश्रम (गाउँपालिका), धौली गंगालाई हुँदै चर्वण्यवती गंगा, ईश्वरी गंगा, सरयु गंगा, रेणुका गंगा साथमा लिएर कर्णालीमा प्रवेश गर्नुभयो। कर्णाली, सेती, भेरी सबैलाई समेट्दै भारतको अयोध्यामा पुग्नुभयो। यसकारण महाकाली नदी वर्तमानको लिम्पियाधुरा हुँदै बग्नुभएको छ। साक्षात् शिव भगवान्का जटाबाट पैदा हुनुभएकाले महाकाली नदीमा एक पल्ट स्नान गरेको फल सय पल्ट भागीरथी गंगामा स्नान गरेबराबर प्राप्ति हुन्छ भनेर स्कन्द महापुराणमा लेखिएको छ। सरयु नदीको उद्गम स्थल नेपालमास्कन्द महापुराणको आधारमा सरयु गंगाको तटमा केदारनाथ, विश्वनाथ, रामेश्वरम् र पञ्चेश्वर छन्। लिम्पियाधुरा र लिपुलेक हुँदै आएकी महाकाली नदी र बझाङको बित्थ्ड अर्थात् विश्व पर्वतको फेदबाट प्रकट भएर बगेकी सरयु नदी गएर जहाँ महाकालीमा मिल्दछिन् त्यही ठाउँलाई पञ्चेश्वर तीर्थ भएर प्रसिद्ध छ भनी वर्णन गरिएको छ। वर्तमानको बैतडी जिल्लाको सर्नाली र रूपाल भन्ने दुईवटा गाउँको फेदमा महाकाली र सरयु नदी जोडिन्छन्। महाकालीमा सरयु मिलेपछि महाकाली आफैं सरयु नामले प्रसिद्ध भएर भारतमा जानुहुन्छ। यसरी सरयु नदीको पुराणमा ठूलो महत्त्व बताएको छ। शिवको जटा निचोर्दा भेरी नदीकैलाशमा शिवका भक्त भैरव हुनुहुन्थ्यो। एक पटक शिवसँग रुष्ट भएर भैरव पूर्वतिर लाग्नुभयो। जाँदाजाँदै मुस्ताङ जिल्लाको साँधमा पुगेपछि भैरवलाई शिवजीको तपस्या गर्न मन लागेछ। मुस्ताङ र डोल्पा जिल्लाको सिमानामा बसेर उहाँले शिवजीको कठोर तपस्या गर्नुभयो। शिवजी प्रसन्न भएर प्रकट भई हे भैरव ! तिम्रो तपस्याबाट म खुसी भएँ, वरदान माग भन्नुभयो। भैरवले हे शिवजी ! हजुर खुसी हुनुहुन्छ भने यहाँ हजुरका जटाबाट एउटा धारा खसाइदिनुहोस् भन्नुभयो। हवस् भनेर शिवजीले आफ्नो जटा तान्नुभयो र निचोरेर पानी झार्नुभयो। त्यहाँ एउटा सरोवर तलाउ बन्यो। भैरवले तपस्या गरेर आह्वान गरेको हुनाले त्यस कुण्डको नाम भैरव कुण्ड रहन गयो। भैरव कुण्डको जल उठाएर दिनैपिच्छे भगवान्् शिवलाई अभिषेक गर्नुभयो। भैरवले सधैं जलले शिवजीलाई अभिषेक गरेर बगेको हुनाले त्यो नदी भैरवी नामले प्रसिद्ध भयो। अपभ्रंश भएर भैरवीलाई पछि भेरी गंगा भन्न थालियो। भैरवी गंगा नै भेरी गंगा हुन्। हलाहल विषको पीडा शान्त पार्न त्रिशूली नदीशिवजीले समुद्र मन्थन गर्दा हलाहल विष पिउनुभयो। विष सेवनले आगोले झैं पोल्यो। त्यो पीडा शान्त भएन। विषको पीडाले अत्यन्त पीडित भगवान् शंकर हिमालयको काखमा रहेको गोसाइँकुण्ड रहेको स्थानमा आफ्नो त्रिशूलले जमिनमा हान्नुभयो। त्यहाँ कल कल गर्दै तीनवटा धारा प्रकट भए, जसलाई धर्मधारा भनिन्छ। भगवान् शिवको त्रिशूलले उत्पन्न भएर बगेकी हुनाले त्रिशूली गंगा प्रसिद्ध र विख्यात हुनुभयो। गण्डकी विष्णुको विग्रह स्वरूप भएको र त्रिशूली साक्षात् भगवान् रुद्रावतार शिवको स्वरूप भएको पाइन्छ। दुवै नदीको संगम हरिहर क्षेत्र अथवा देवघाट हो। शिवजी खित्का छोडेर हाँस्दा वाग्मती नदीवाग्द्वारभन्दा माथिको पर्वतलाई महेन्द्र पर्वत भनिन्छ। त्यहाँ ब्रह्माजीले तपस्या गर्नुभयो। तपस्याबाट शिवजी प्रसन्न भएर भन्नुभयो, हे ब्रह्मा ! म प्रसन्न भएँ वर माग्नुहोस् भन्दा यो धर्तीलाई पवित्र बनाउने गंगा बगाइदिनुहोस् भनेर ब्रह्माले भन्नुभयो। शिवजी खित्का छोडेर हाँस्नुभयो। हाँस्दा मुखबाट थुक उछिट्टिएर गंगा बग्न लागिन्। मुख (वाग)बाट बगेकी हुनाले वाग्मती नामले प्रसिद्ध भइन्। महेन्द्र पर्वतबाट उत्पन्न भएर गोमुख वाग्द्वार हुँदै बग्दैबग्दै वाग्मती नदी आउनुभयो। यसलाई पुराणमा सरस्वती पनि भनिएको छ। वाग्मतीको जल पशुपतिमा अर्पण गर्दा प्राप्त हुने पुण्यको कुरा हिमवत् खण्डको नेपाल महात्म्यमा वर्णन गरिएको छ। भागीरथी गंगाको भन्दा वाग्मतीको जलको सयौं गुणा ठूलो महिमा छ। जसका तटमा गोकर्णेश्वर महादेव, पशुपतिनाथ, शंखमूल तीर्थ विराजमान भएको कुरा पुराणमा उल्लेख छ। श्रीमद्भागवत महापुराणमा सरस्वती नदीमा भगवान् श्रीकृष्ण द्वापरमा आएर वाग्मतीमा स्नान गरी पशुपतिनाथ भगवान्को पूजा गरेको प्रसंग उल्लेख छ। मनले चिताएको पाप पखाल्ने मेलम्ची नदीस्कन्द महापुराणको हिमाद्री खण्डमा भगवान् शंकरले जब विषपान गर्नुभयो त्यो विषले साह्रै पोलेपछि छाती निचोर्नुभयो। शिवको छातीबाट मानसी गंगा उत्पन्न हुनुभयो। तिनै मानसी गंगा अप्रभंश हुँदै मेलम्ची हुन पुगिन्। मनले कसैप्रति अन्याय चिताएको छ भने मेलम्चीमा नुहाए मानसिक पापबाट मुक्ति भइन्छ। सम्पूर्ण बलभन्दा ब्रह्म बल श्रेष्ठ भएको थाहा पाई आफू पनि ब्राह्मण बन्ने इच्छाले कठोर तपस्या गर्दा पनि महर्षि वशिष्टले ब्राह्मण पद नदिएपछि रिसले क्रुद्र भएका विश्वामित्र तरबार लिएर वशिष्टलाई काट्न जानुभयो। हातमा तरबार लिएर काट्न तयार भएका विश्वामित्र वशिष्टका अगाडि पुगेपछि घुँडा टेकेर ढोग्न पुगे। उनले भने, हे प्रभु ! मैले ठूलो गल्ती सोचें। ममा क्षत्रीय गुण आयो। मनमा चिताएको यो अपराध प्रायश्चित्त कसरी हुन्छ ? वशिष्टले हिमालयमा रहेका शिवका वक्षस्थलबाट उत्पन्न भएकी मानसी गंगामा गएर नुहाएपछि चिताएका पाप नष्ट हुन्छ भन्नुभयो। मानसी गंगामा नुहाएपछि विश्वामित्र उक्त पापबाट निवृत्त भए। त्यसैले हामी कसैले कसैप्रति पाप चिताएको भए मेलम्चीमा गएर नुहाए त्यो पापबाट मुक्ति मिल्दछ। चट्टानले घेरिएको पहाड फोरेपछि इन्द्रावती नदीकाभ्रेको पाँचखालमा चन्द्रपद नाम गरेका राजा थिए। उनले ठूलो यज्ञ गर्ने इच्छा प्रकट गरे। त्यही बेला आकाशवाणी भयो, हे राजन ! हिमालयको काखमा चट्टानैचट्टानले घेरिएर रहेको इन्द्रसरोवर छ। तिम्रो योगबलले त्यो चट्टानलाई फोरेर गंगाजीलाई लिएर आऊ। त्यसपछि पितृहरूलाई तर्पण दिएर मात्र यज्ञ गर। चन्द्रपद सम्पूर्ण दलबलका साथ हिमालयमा गए। उनले विशाल चट्टानले घेरिएको पहाड फोरे र धारा निकाले। इन्द्रसरोवरबाट आएकी गंगाको जलले उनले पितृलाई तर्पण गरी यज्ञ प्रारम्भ गरे। त्यही इन्द्रसरोवर प्रकट भएर आएकी नदी नै इन्द्रावती नामले प्रसिद्ध भइन्। काभ्रेको पाँचखाल चन्द्रपदले पितृ श्राद्ध गरेकाले उक्त ठाउँमा स्नान गरी पितृ श्राद्ध गरे मोक्ष प्राप्त हुने स्कन्द महापुराणको हिमाद्री खण्डमा उल्लेख छ। तिनै इन्द्रावती नदी रोशी आदि नदीलाई समेट्दै सुनकोसीमा गएर प्रवेश गरिन्। स्नानपछि आन्तरिक ऊर्जा दिने सप्तकोसी नदीसप्तकोसी पार्वतीका अंगबाट प्रकट भइन्। प्रत्येक कोसीमा गएर नुहाउनाले आन्तरिक ऊर्जा प्राप्त हुन्छ। भगवती दुर्गाको अवतार हो कोसी नदी। यसमा महाकालीको स्वरूप पनि छ। यिनै सप्तकोसीको तटमा भगवती दुर्गाले चण्डमुण्ड, शुम्भनिशुम्भ आदि दैत्यहरूको बध गरी देवताहरूको रक्षा गर्नुभएको थियो। शुम्भनिशुम्भ आदि दैत्यहरूको बध गरिसकेपछि भगवती दुर्गा काञ्चनाद्री (कञ्चनजंघा) पर्वतको नजिकमा गएर पाथीभराका रूपमा विराजमान हुनुभयो। उनै पार्वतीका पसिनाबाट सातवटा धारा प्रकट भएर सप्तकौशिकी नदी बगेकी हुन्। यसलाई सप्तकोसी भनिन्छ। महर्षि मरिचिकी छोरी मेची नदीब्रह्माजीका मरिचि नाम गरेका पुत्र थिए। श्राद्धदेव नाम गरेका राजाका पालामा वर्तमानको इलाम जिल्लाको नजिकमा महर्षि मरिचिले कठोर तपस्या गरी गंगाजीलाई आह्वान गर्नुभयो। उनै महर्षि मरिचिद्वारा प्रकट गरी बगाइएकी पवित्र नदीलाई नै मेची नामले बोलाउन थालियो। श्राद्धदेव राजाका पालामा सप्तऋषिमध्येका एक थिए मरिचि। श्राद्धदेवका सन्तान भएनन्। उनले ठूलो यज्ञ गरेपछि इला नामकी छोरी जन्मिइन्। राजाले छोरीलाई इलामा इलामा भन्दै छोरी चाहिएन भनी निषेध गरे। इलामा भन्दाभन्दै त्यो ठाउँको नाम इलाम रहन गएको हो। उनी सुधुम्न नाम गरेका राजकुमार भए जो ६ महिना छोरा र ६ महिना छोरी भएर राजकाज चलाए भन्ने कथन छ। उनै मनुका पालामा मरिचि नाम गरेका ऋषिकी पुत्रीका रूपमा मेची गंगा प्रकट भएर बगेको पाइन्छ। आदिकवि ब्रह्माजीकी छोरी काबेली नदीआदिकवि भनेर ब्रह्माजीलाई मानिन्छ। ब्रह्माकी छोरी कावेरी हुन्। वर्तमानको काञ्चनाद्री पर्वतको फेदमा अगस्त्य ऋषिले तपस्या गर्नुभयो। अगस्त्य ऋषिको तपस्याबाट उनै ब्रह्माजीकी छोरी कावेरी त्यहाँ प्रकट भइन्। त्यही नदी नेपालमा कावेली नामले प्रसिद्ध भयो; जसको उद्गम स्थल कञ्चनजंघा हिमाल हो। कावेली सप्तकोसीमा गएर मिल्दछ। स्वर्णगंगा सुनकोसी, ताम्रगंगा तामाकोसीपार्वतीले शिवजीलाई पतिका रूपमा प्राप्त गर्नुपर्यो भनेर कालिञ्चोकको फेदमा तपस्या गर्नुभयो। गौरी हुनका लागि कालो वर्ण फ्याँक्न उहाँले तपस्या गर्नुपर्यो भन्ठानेर कुण्डमा नुहाउन जानुभयो। कुण्डछेउ पुगी किनारमा गरगहना राख्नुभयो। तिनै गहनामध्ये सुनका गहनाबाट स्वर्णगंगा र तामापित्तलका गरगहनाबाट ताम्रगंगा उत्पन्न भयो। त्यही स्वर्णगंगालाई सुनकोसी र ताम्रगंगालाई तामाकोसी भनियो। पार्वतीले ब्रह्माजीको आशीर्वाद प्राप्त गरी गौरीद्वारा शंकर हिमालमा विराजमान भएपछि गौरीशंकर हिमाल नामले प्रसिद्ध भयो। नदी सभ्यतामा नेपालको योगदानपहिलो सभ्यता सिन्धुघाँटी सभ्यता हो। यहाँबाट गंगाको प्रवाहसँगै गंगा सभ्यता भयो जुन कर्णाली आइपुग्दा कर्णाली सभ्यता भयो। यस्तै गण्डकी सभ्यता, वाग्मती सभ्यता, कोसीकौशिकी नदी किनारबाट मानव सभ्यताको विकास पनि भयो। हिन्दू धर्ममा पानीलाई मानव जीवनका रूपमा लिइन्छ। पूजाआजा, पाठ, यज्ञ, अनुष्ठान, तीर्थव्रत, स्नान आदि हरेक कुरामा मानिसलाई पानी आवश्यक पर्छ। हिन्दू धर्मको प्राचीन सभ्यता नै सिन्धुघाँटीबाट सुरु भएको देखिन्छ। सिन्धु नदीदेखि बर्माको म्यानमारस्थित ऐरावती नदीसम्म सबै सभ्यता नदी किनारकै सभ्यता हुन्।नदीहरूको स्वच्छता, नदीको आश्रय, नदीको अपरिहार्यतामा ध्यान दिन जरुरी हुन्छ। नदी जीवनको जल हो, जीवन हो अनि पद्धति हो। नदी संस्कार हो, संस्कृति हो। नदी जीवन्त प्राण हो। पानीबिना मानिस बाँच्नै सक्दैन। उर्वर भूमि सिञ्चित गर्न, खेतीबाली उब्जाउन पनि नदीको पानी उपयुक्त हुने भएकाले हाम्रा ऋषिमुनिहरूले नदीको तटमा बासस्थान बनाएर मानव सभ्यताको विकासलाई उजागर गरेको पाइन्छ। पशुपतिनाथ वाग्मती नदी, मुक्तिनाथ गण्डकी नदी, वराह क्षेत्र कौशिकी नदी र देवघाट नारायणी नदी किनारमा अवस्थित छन्। त्यसैगरी भारतमा पनि हरिद्वार गंगा किनारमा, वृन्द्रावन यमुना किनारमा र अयोध्या सरयु नदी किनारमा रहेको पाइन्छ। यसकारण हाम्रो पूर्वीय दर्शनमा नदीकिनारको सभ्यता नै मानव सभ्यताको उद्गम स्थल हो भन्ने प्रस्ट देखिन्छ। मान्छे कति संस्कारी छ भनेर उसको नजिकै बग्ने खोलानदीको शुद्धता हेरेर थाहा हुन्छ। नेपालीको दुर्भाग्य के छ भने पूर्वजको धरोहरहरूलाई अर्थात् सम्पदाहरू बचाउन सकिरहेका छैनन्। पोखराको शुक्लागण्डकी पनि फोहोर, काठमाडौंको वाग्मतीमा पनि फोहोर, वराहक्षेत्रको कोसी नदीमा पनि फोहोर, वृन्दावन, अयोध्या र काशी नदीमा पनि फोहोर। काशीको कन्तबिजोग हेर्दा त वाग्मती धेरै स्वच्छ देखिन्छ। तथापि नदीहरू फोहोर पार्ने कामलाई दुरुत्साहन गर्नैपर्छ। वाग्मती र शुक्लागण्डकीमा ठूलो अन्याय भएको छ। मानिसले नदीमा फोहोर फालेर गरेको अन्याय अत्यन्त निकम्मा शैली हो। अमर्यादित र अशिष्ट व्यवहार भएको हुनाले नदीहरू दिनप्रतिदिन फोहोर भइरहेछन्। फोहोर हुनबाट नदीलाई बचाउनुपर्छ, यसले हाम्रो सभ्यता बचाउँछ। नत्र अतिवृष्टि, अनावृष्टि, आँधीबेहरी, बाढीपहिरो र महामारी आउने सम्भावना हुन्छ। नदी सफा र भव्य बनाउन सके यी सबैबाट बच्न सकिन्छ। यो देश ऋषिहरूले तपस्या गरेको साथै भगवान्हरूको देश भएकाले स्वर्गजस्तै छ। त्यसैले स्वर्गका देवताहरू पनि नेपालजस्तो भूखण्डमा जन्मने इच्छा गर्छन्। देवताहरूले पनि यहाँ जन्मने इच्छा गरेको देश हो नेपाल। गण्डकी र कौशिकी आदि पवित्र नदीहरू भगवान्को स्मरण, भजन, कीर्तन, ब्रह्म चिन्तन, आत्म चिन्तनसमेत गर्न पाइने भएकाले स्वर्गबाट देवताहरू पनि नेपालमा जन्मन चाहन्छन्। यति पवित्र तीर्थस्थल भएकाले नेपाल तीर्थैतीर्थको देश, पवित्र गंगाहरूको बास भएको धरती मानिन्छ। यसकारण नेपालले विश्वकै असाध्यै महत्त्वपूर्ण राष्ट्रका रूपमा प्रसिद्धि प्राप्त गरेको हो।"
डढेलोले प्रदूषण उच्च,"काठमाडौं : काठमाडौं उपत्यकामा वायु गुणस्तर सूचकांक (एयर क्वालिटी इन्डेक्सएक्यूआई) जनस्वास्थ्यका दृष्टिले हानिकारक तहमा पुगेको छ। उपत्यकाका अधिकांश भेगमा एक्यूआई तीन सयभन्दा बढी पुगेको छ। चितवन, मकवानपुर, ओखलढुंगा, बारा, पर्सालगायत जिल्लामा डढेलो लागेकाले ती भेगबाट धूवाँमिश्रित वायु उपत्यका भित्रिएकाले एक्यूआई खस्किएको विज्ञको बुझाइ छ। भारतको हरियाणा, उत्तर प्रदेशलगायत भेगमा बढेको प्रदूषणको प्रभावसमेत नेपालसम्म देखिएको उनीहरूको ठहर छ। वायु गुणस्तर बिहीबारको तुलनामा शुक्रबार निकै खस्किएको छ। ललितपुरको भैंसेपाटी, भक्तपुर, काठमाडौंका रत्नपार्क, कीर्तिपुरलगायत भेगमा एक्यूआई बढेको छ। एक सातादेखि निरन्तर रूपमा वायु गुणस्तर खस्किन थालेको छ। शुक्रबार झनै खस्कियो, वातावरण विभागका सिनियर केमिस्ट शंकरप्रसाद पौडेलले भने। शुक्रबारको गुणस्तर कुन हदमा पुग्यो भन्ने सुनिश्चित गर्न पछिल्लो २४ घण्टाको समग्र तथ्यांक विश्लेषण गर्नुपर्ने पौडेलले बताए। काठमाडौं उपत्यकामा सबैभन्दा बढी प्रदूषणको मात्रा भैंसेपाटी र आसपासमा रहेको विभागको तथ्यांक छ। बिहीबार सो भेगमा २४ घण्टाको एक्यूआई २३६ थियो। शुक्रबारको मौसमले त्यहाँको एक्यूआई चार सयभन्दा तल नरहेको सहजै अनुमान गर्न सकिन्छ, विभागका एक अधिकारीले भने। जनस्वास्थ्यका दृष्टिले एक्युआई ५० देखि सयसम्मलाई सामान्य मान्ने गरिन्छ। तराईका भूभागबाट बागमती करिडोर हुँदै उपत्यका भित्रिने प्रदूषित वायुले हिजोआज काठमाडौं उपत्यकाको वायु गुणस्तर खस्काएको विज्ञहरूको ठहर छ। एक्युआई दुई सयभन्दा बढी नाघेको अवस्थामा जनस्वास्थ्य अनुकूल मानिँदैन। बिहीबार भक्तपुरमा एक्यूआई २ सय ७ थियो, कीर्तिपुरमा १ सय ९९ र रत्नपार्कमा १ सय ८३ थियो। प्रिमनसुनका बेला हुने क्षणिक वर्षा र सक्रिय हुनुपर्ने वायु निष्क्रिय भएकाले अहिले प्रदूषणको मात्रा बढेको जल तथा मौसम विज्ञान विभागले जनाएको छ। उपत्यकाबाहिर सिमरा र सौराहमा एक्यूआई निकै बढेको वातावरण विभागले जनाएको छ। सिमरामा एक्यूआई ३ सय ४८ र सौराहको २ सय ८२ रहेको विभागको तथ्यांक छ। तुवाँलोेले उडानमा असरबाक्लो तुवाँलोेको कारण शुक्रबार आन्तरिक तथा बाह्य उडान प्रभावित बनेको छ। भिजिबिलिटी कम भएका कारण त्रिभुवन अन्तर्राष्ट्रिय विमानस्थलको सेवा अवरुद्ध भएको हो। दुइटा अन्तर्राष्ट्रिय उडान दिल्ली एयरपोर्टमा डाइभर्ट भएका छन् भने २० वटा आन्तरिक उडान रद्द भएका छन्। भिजिबिलिटी कम हुँदा ८ वटा आन्तरिक उडान डाइभर्ट भएका छन्। शुक्रबार मध्याह्नदेखि लागेको बाक्लो तुवाँलोका कारण दिउँसो ३ घण्टा त्रिभुवन अन्तर्राष्ट्रिय विमानस्थलको सबै उडान ठप्प भएको थियो। भिजिबिलिटी १ हजार मिटरभन्दा कम भएका कारण दिउँसो २ बजदेखि ४ः४५ बजेसम्म उडान अवरुद्ध गरिएको नागरिक उड्डयन प्राधिकरणका प्रवक्ता राजकुमार क्षेत्रीले बताए। विमानस्थल ठप्प भएको समयमा नेपाल एयरलाइन्स र हिमालय एयरलाइन्सको जहाज आधा घण्टा आकाशमा होल्ड गरेर काठमाडौं अवतरण गरेको प्रवक्ता क्षेत्रीले बताए। भिजिबिलिटी कम भएकोले एयर इन्डियाको उडान निर्धारित समयभन्दा ढिला काठमाडौंबाट उडेको थियो। चितवन राष्ट्रिय निकुञ्जमा लागेको डढेलोको कारण भरतपुर विमानस्थल बिहानैबाट खुल्न सकेको थिएन। तुवाँलोेको कारण सबैभन्दा बढी पोखरा उडान रद्द हुन पुगेको बताइएको छ। यस्तै सिमरा र विराटनगर उडान पनि रद्द भएको प्रवक्ता क्षेत्रीले जानकारी दिए। भिजिबिलिटी करिब १६ सय मिटर पुगेपछि विमानस्थलमा जहाज अवतरण सुरु गरेको विमानस्थलका महानिर्देशक प्रतापबाबु तिवारीले बताए। तुवाँलोका कारण क्याथे प्यासफिक र फ्लाई दुबईको उडान भारतको दिल्ली डाइभर्ट भएको थियो। जहाजहरूको आवश्यकताअनुसार मात्रै उडान तथा अवतरण गर्ने हुँदा केही बाह्य उडान डाइभर्ट भएको तिवारीले बताए। काठमाडौं उपत्यकामा शुक्रबार अत्यधिक वायु प्रदूषणका कारण धुम्मिएको मौसम। चितवन, मकवानपुर, ओखलढुंगा, बारा, पर्सालगायत जिल्लामा डढेलो लागेकाले धूवाँमिश्रित वायु भित्रिएकाले वायु गुणस्तर खस्किएको विज्ञले बताएका छन्। तस्बिर : अशोक दुलाल ११ सय भिजिबिलिटीमा नै नेपाल एयरलान्स र हिमालय एयरलाइन्स काठमाडौं अवतरण गरेका हुन्। तर, २८ सय, ३२ सय भिजिबिलिटी चाहिने फ्लाई दुबई, क्याथे प्यासफिकजस्ता उडान काठमाडौं अवतरण गर्न नसकी डाइभर्ट भएका छन्। महानिर्देशक तिवारी बताउँछन्। घरबाहिर ननिस्कौंस्वास्थ्य तथा जनसंख्या मन्त्रालयले उपत्यकामा वायु प्रदूषण बढेका कारण घरबाहिर ननिस्कन अपिल गरेको छ। मन्त्रालयका सहप्रवक्ता डा समिरकुमार अधिकारीले श्वासप्रश्वासमा कठिनाइलगायत विविध स्वास्थ्य समस्या देखापर्न सक्ने जनाएका छन्। खुला स्थानमा नबस्न, नखेल्न र मर्निङ वाकमा नजान डा अधिकारीले आग्रह गरेका छन्। घरबाहिर गएर शारीरिक व्यायाम गर्ने गरिएको छ भने रोकौं। घरभित्रै बसौं। घरभित्रै व्यायाम गरौं। बालबालिका, दीर्घ रोगी र ज्येष्ठ नागरिकको विशेष ख्याल गरौं, अपिलमा भनिएको छ। अत्यावश्यक नभई सवारीसाधन नचलाउन र पेसा, व्यवसाय निर्माणकार्य सुचारु गर्दा धुलो धूवाँ नउड्ने वा कम हुने व्यवस्था गर्न आग्रह गरिएको छ। त्यस्तै फोहोरहरूको उचित व्यवस्थापन गर्ने तर फोहोर जलाउने कामलाई निरुत्साहित गर्न र बन्द गर्न अनुरोध गरिएको छ। धुलो, धूवाँ उड्ने खालका पेसा, व्यवसाय, निर्माण कार्य केही दिनलाई स्थगन गर्न, गराउन मन्त्रालयले भनेको छ। केही दिनपछि त्यस किसिमका पेसा, निर्माणकार्य सुचारु गर्दा धुलो, धूवाँ नउड्ने वा कम हुने व्यवस्था गराउन आग्रह गरिएको छ। घरबाहिर निस्कनै पर्ने अवस्था आएमा मास्कको अनिवार्य प्रयोग गर्न कोभिड१९ का लागि तोकिएका जनस्वास्थ्य मापदण्ड पालना गर्न गराउन अपिल गरिएको छ।"
खराब मौसमसँगै प्रदूषणले ढाकियो उपत्यका : आइतबारसम्म तुवाँलो नहट्ने,"काठमाडौं : शुक्रबारदेखि एक्कासी काठमाडौं उपत्यकाको आकाशमा बाक्लो तुवाँलाले ढाकेको छ। जल तथा मौसम विज्ञान विभागका अनुसार हाल देशका केही जिल्लामा डढेलो लागेको र सोबाट सिर्जित प्रदूषणका कण वायुमण्डलमा नै जम्मा भएकाले धेरैजसो स्थानमा प्रदूषण बढ्न गइ पारदर्शिता घटेको हो। आइतबारसम्म मौसम स्थिर रहने विभागका मौसमविद् गङ्गा नगरकोटीले जानकारी दिइन्। उनका अनुसार सोमबारदेखि केही बादल विकसित भइ हावा पनि चल्ने देखिएकाले मौसममा केही सुधार हुने सम्भावना रहेको छ। विभागका अनुसार देशमा स्थानीय वायुसँगै पश्चिमी वायुकोसमेत आंशिक प्रभाव रहेको छ। दिउँसो पहाडी भूभागमा आंशिक बदली रही बाँकी भूभागमा मौसम सामान्यतया सफा रहेको छ। देशका पहाडी भूभागका एक वा दुई स्थानमा मेघगर्जनचट्याङसहित फाट्टफुट्ट तथा हल्का वर्षाको सम्भावना रहेको बताइएको छ। मौसम पूर्वानुमान महाशाखाको पछिल्लो विवरणअनुसार शनिबार काठमाडौं उपत्यकाको न्यूनतम तापक्रम १० दशमलव छ डिग्री र अधिकतम तापक्रम २८ दशमलव दुई डिग्री सेल्सियस रहेको छ। त्यस्तै आज सबैभन्दा कम जुम्लाको न्यूनतम तापक्रम एक दशमलव ९ डिग्री र सबैभन्दा धेरै जनकपुरको अधिकतम तापक्रम ३४ दशमलव पाँच डिग्री सेल्सियस रहेको छ। काठमाडौं उपत्यकामा वायु गुणस्तर सूचकांक (एयर क्वालिटी इन्डेक्सएक्यूआई) जनस्वास्थ्यका दृष्टिले हानिकारक तहमा पुगेको छ। उपत्यकाका अधिकांश भेगमा एक्यूआई तीन सयभन्दा बढी पुगेको छ। चितवन, मकवानपुर, ओखलढुंगा, बारा, पर्सालगायत जिल्लामा डढेलो लागेकाले ती भेगबाट धूवाँमिश्रित वायु उपत्यका भित्रिएकाले एक्यूआई खस्किएको विज्ञको बुझाइ छ। भारतको हरियाणा, उत्तर प्रदेशलगायत भेगमा बढेको प्रदूषणको प्रभावसमेत नेपालसम्म देखिएको उनीहरूको ठहर छ। वायु गुणस्तर बिहीबारको तुलनामा शुक्रबार निकै खस्किएको छ। ललितपुरको भैंसेपाटी, भक्तपुर, काठमाडौंका रत्नपार्क, कीर्तिपुरलगायत भेगमा एक्यूआई बढेको छ। एक सातादेखि निरन्तर रूपमा वायु गुणस्तर खस्किन थालेको छ। शुक्रबार र शनिबार झनै खस्कियो, वातावरण विभागका सिनियर केमिस्ट शंकरप्रसाद पौडेलले भने। काठमाडौं उपत्यकामा सबैभन्दा बढी प्रदूषणको मात्रा भैंसेपाटी र आसपासमा रहेको विभागको तथ्यांक छ। बिहीबार सो भेगमा २४ घण्टाको एक्यूआई २३६ थियो। जनस्वास्थ्यका दृष्टिले एक्युआई ५० देखि सयसम्मलाई सामान्य मान्ने गरिन्छ। तराईका भूभागबाट बागमती करिडोर हुँदै उपत्यका भित्रिने प्रदूषित वायुले हिजोआज काठमाडौं उपत्यकाको वायु गुणस्तर खस्काएको विज्ञहरूको ठहर छ। एक्युआई दुई सयभन्दा बढी नाघेको अवस्थामा जनस्वास्थ्य अनुकूल मानिँदैन। बिहीबार भक्तपुरमा एक्यूआई २ सय ७ थियो, कीर्तिपुरमा १ सय ९९ र रत्नपार्कमा १ सय ८३ थियो। प्रिमनसुनका बेला हुने क्षणिक वर्षा र सक्रिय हुनुपर्ने वायु निष्क्रिय भएकाले अहिले प्रदूषणको मात्रा बढेको जल तथा मौसम विज्ञान विभागले जनाएको छ। उपत्यकाबाहिर सिमरा र सौराहमा एक्यूआई निकै बढेको वातावरण विभागले जनाएको छ। सिमरामा एक्यूआई ३ सय ४८ र सौराहको २ सय ८२ रहेको विभागको तथ्यांक छ।"
कांग्रेस नेता जोशीप्रति श्रद्धाञ्जली,"काठमाडौं : नेपाली कांग्रेसका नेता नवीन्द्रराज जोशीप्रति शीर्ष राजनीतिक नेताले श्रद्धाञ्जली अर्पण गरेका छन् । एक महिनादेखि उपचार गराइरहेका जोशीको शुक्रबार निधन भएको हो । श्रद्धाञ्जलीका लागि जोशीको पार्थिव शरीर अ कांग्रेस कार्यालय, सानेपामा राखिएको थियो । श्रद्धाञ्जलीका क्रममा कांग्रेस सभापति शेरबहादुर देउवाले पार्टीको झण्डा ओढाएर जोशीप्रति सम्मान व्यक्त गरे । जोशीलाई श्रद्धाञ्जली दिन माओवादी केन्द्रका अध्यक्ष पुष्पकमल दाहाल प्रचण्ड, सभामुख अग्निप्रसाद सापकोटासहित विभिन्न दलका नेताको सहभागीता थियो । अहिले साँझ जोशीको पशुपति आर्यघाटमा दाहासंस्कार गरिएको छ । जोशीका बायाँ खुट्टा र हातमा फागुन १३ गते राति समस्या देखिएको थियो । त्यसपछि उनलाई वीर अस्पताल लगिएको थियो। वीरमा पुग्दासम्म उनी बोल्न सक्ने अवस्थामा थिए। त्यसपछि थापाथलीस्थित नर्भिक अस्पताल लगिएको थियो। अस्पताल पुगेदेखि नै अचेत रहेका जोशीको एक महिनाको उपचारपछि निधन भएको हो ।"
नागरिकसँग नेताको बहस : ओलीलाई साथ नदिन महन्थलाई प्रचण्डको आग्रह,"काठमाडौँ: प्राय प्लेकार्ड बोकेर प्रदर्शन गरिरहने बृहत् नागरिक आन्दोलनले शनिबार पृथक बहस चलायो। प्रज्ञा प्रतिष्ठानको डबलीमा शनिबार दिउँसो राजनीतिक दलका शीर्षसहित प्रभावशाली नेताहरुबीच बहस सम्भव भएको हो। नेकपा (माओवादी केन्द्र) का अध्यक्ष पुष्पकमल दाहाल प्रचण्ड, नेकपा (एमाले) का नेता माधवकुमार नेपाल, जनता समाजवादी पार्टीका अध्यक्ष महन्थ ठाकुर र नेपाली कांग्रेसका नेता डा मिनेन्द्र रिजाल बहसमा सहभागी थिए। उनीहरुलाई चोटिला प्रश्न गर्दै थिए राजनीतिशास्त्री तथा विश्लेषक प्रा कृष्ण खनाल । अधिकारकर्मी दोभान राईले भने खनाललाई साथ दिँदै थिइन्। दुई जना पूर्वप्रधानमन्त्रीलाई नै उपस्थित गराएर नागरिक आन्दोलनले गरेको यस्तो भिन्न बहसमूलक कार्यक्रम संविधान निर्माणपछि सम्भवत पहिलो हो। प्रधानमन्त्री केपी ओलीका पछिल्ला गतिविधिबाट उत्पन्न परिस्थिति र अग्रगमनको मुद्दा लगायत विषयमा बहस केन्द्रित थियो। कार्यक्रममा नेताहरूबीच आपसमा तर्कवितर्क र अन्तरक्रियासमेत भयो। विशेषगरी प्रधानमन्त्री ओलीलाई हटाउने वा नहटाउने अर्थात् सरकारलाई दिएको विश्वासको मत फिर्ता लिने वा नलिने भन्ने विषयमा प्रचण्ड र लामो विमर्श चल्यो। प्रचण्डले नेता ठाकुरलाई ओलीसँग सत्ता समीकरणका लागि सम्झौता नगर्न आग्रह गरेका थिए। साथै शान्ति प्रक्रियामा आउने बेलादेखि नै ठाकुरसँगको सम्बन्ध स्मरण गराउँदै आफूलाई साथ दिन प्रचण्डले आग्रह गरे। केही दिनमा नै सरकार बन्ने भएकाले ओलीसँग नजिक नहुन बरु आफूलाई साथ दिन ठाकुरलाई प्रचण्डको आग्रह थियो। प्रचण्डले ओली नेतृत्वको सरकारलाई आफूहरुले दिएको समर्थन केही दिनमै फिर्ता लिने पनि बताएका थिए। तर समर्थन फिर्ता नलिन आफूमाथि दबाब आइरहेको उनले दाबी गरे। अग्रगामी मुद्दामा आफू सधैँ अगाडि रहेको भन्दै प्रचण्डले ओलीलाई पार्टीबाट हटाउने नेता पनि आफैँ भएको स्मरण गराए। नेताहरु अभिभावको रुपमा प्रस्तुत हुनुपर्नेमा निरीह रुपमा प्रस्तुत भएको भन्ने प्रश्नकर्ता दोभान राईको टिप्पणीप्रति प्रचण्डले आफूले गरेका अग्रगामी निर्णयहरु सम्झिदिन आग्रह गरे। त्यस क्रममा उनले आफूले पहिलो पटक विदेशी हस्तक्षेपका कारण प्रधानमन्त्रीबाट राजीनामा दिएको स्मरण गराए। प्रचण्डले आफूलाई पीडित भए पनि सधैँ अग्रगामी निर्णय गरेको र ओली प्रवृत्तिविरुद्ध विद्रोह गरेको नेताको रुपमा चिनाएका थिए। प्रचण्डसँग बहसको क्रममा जसपाका अध्यक्ष महन्थ ठाकुरले अप्ठ्यारो परेको बेला मात्र ठूला राजनीतिक दलले आफूहरूलाई सम्झने गरेको गुनासो गरे। अहिले आफूहरुका कारण नभइ कम्युनिस्ट पार्टीभित्रको आपसी लडाइँले गर्दा समस्या उत्पन्न भएको टिप्पणी गरे। साथै सत्ता समीकरणमा लागि प्रधानमन्त्री ओलीसँग कुनै सम्झौता नगरेको पनि उनले बताए। विश्वासको मत दिने बेलामा मात्रै आफ्नो पार्टीले निर्णय गर्ने उनले बताए। साथै यसअघि पटक पटक सम्झौता गरे पनि मधेसी समुदाय पछाडि पारिएको ठाकुरको गुनासो थियो। ठाकुरको भनाइमाथि टिप्पणी गर्दै प्रचण्डले भने,आफू पनि पीडित भएको र पीडितहरु मिलेर विद्रोह गर्नुपर्ने बताएका थिए। तपाईं पनि पीडित। म पनि पीडित, हामी पीडितपीडित मिल्ने हो प्रचण्डले ठाकुरलाई लक्षित गर्दै भनेका थिए। ठाकुरले भने आफूहरुको समस्या र प्रचण्डको समस्या अलग अलग भएको बताएका थिए। प्रचण्डलाई प्रतिप्रश्न गर्दै नेता ठाकुरले भने, अहीले त तपाईं आफैँ अलमलमा हुनुहुन्छ। अनि हामीलाई दोष दिने ? तपाई आफैँ ओलीलाई साथ दिएर बस्नु भएको छ। तपाईंहरू सरकारलाई समर्थन गरिरहने अनि हामीलाई भन्ने ? तापईंको पीडा र हाम्रो पीडा फरक छ।' सरकारको समर्थन फिर्ता लिनेबारे प्रचण्ड र ठाकुरबीच लामो तर्क वितर्क चल्यो। जहाँ प्रचण्डले आफ्ना साथीहरु पनि अझै जेलभित्रै रहेको र आफैँमाथि थुप्रै मुद्दा भएकाले ठाकुरहरु जस्तै समस्यामा रहेको बताएका थिए। 'ममाथि मुद्दा छैन ? मेरा साथीहरू जेलमा छैनन् भन्ने ठान्नु भएको छ ? जेलमा रहेका रेशम चौधरी भेट्न ओलीका मान्छेहरू अहिले जान थालेका छन्। तर अफ्ठेरो स्थितिमा रेशम चौधरीलाई भेट्न जेल जाने मै हुँ। यो कुरा महन्थजीलाई पनि थाहा छ,' प्रचण्डले भने। ओलीकहाँ धाउँदा आफूले पनि दुख पाएको स्मरण गराउँदै प्रचण्डले ठाकुरलाई पनि ओलीकहाँ नजान आग्रह गरेका थिए। 'नत्र तपाइँको पनि मेरै जस्तो हाल होला। म पनि कहिले ओलीकहाँ कहिले बालुवाटार धाउँदा धाउँदा यस्तो हाल भयो' प्रचण्डले भनेका थिए। कांग्रेस नेता मिनेन्द्र रिजालले भने प्रधानमन्त्री ओलीलाई आफूहरुले सुरुदेखि नै साथ नदिएको बताए। ओलीलाई कांग्रेसले विश्वाको मत देला त ? भन्दै प्रश्नकर्ता खनालले सोधेको प्रश्नमा रिजालले ओली प्रधानमन्त्री बनेदेखि नै आफूहरूको अविश्वास रहेको प्रतिक्रिया दिए। र अविश्वासको प्रस्ताव जहाँबाट आए पनि कांग्रेस प्रस्तावको पक्षमा उभिने नेता रिजालले बताए। बहसको अन्त्यतिर खगेन्द्र संग्रौला र मोहना अन्सारीको मात्रै प्रश्न लिइएको थियो। संग्रौलाले आफ्नै लयमा पेचिलो र व्यंग्यात्मक प्रश्न गरे। खड्गप्रसाद ओलीलाई अहिलेको 'केपी ओली' बनाउन प्रचण्डकै मुख्य भूमिका रहेको भन्दै प्रचण्डको दुखमा समभाव व्यक्त गरे। प्रचण्ड अहिले आफैँ दुखमा फसेकाले उनीसँग प्रश्न नरहेको भन्दै व्यंग्य कसेका थिए। यस्तै मानवअधिकारकर्मी मोहना अन्सारीले अहिलेसम्म प्राप्त उपलब्धी गुम्ने खतरा देखिएकोले तिनको रक्षा गर्न नेताहरुले प्रतिवद्धता व्यक्त गर्नुपर्ने बताइन्। 'मैले दाह्रा किटेर समर्थनलाई एक दुई दिन रोकेको हुँ प्रचण्डले केही दिनमै सरकारलाई दिएको समर्थन फिर्ता लिने बताए। प्रचण्डले अब राजनीति जतासुकै गए पनि आफ्नो राजनीति र नैतिकतालाई बचाउन समर्थन फिर्ता लिने प्रष्ट पारेका हुन्। नैतिक र राजनीतिक ढंगले अब म धेरै दिन पर्खिन सक्दिन, प्रचण्डले भने, मैले जुन सरकारलाई प्रतिगामी भनेको छु, त्यसलाई समर्थन गर्न सक्दिन। चाहे राजनीति जतासुकै जाओस्। मैले मेरो राजनीति र मेरो नैतिकतालाई बचाउनुपर्नेछ। म केही दिनभित्र नै त्यो प्रक्रिया अगाडि बढाउँछु। प्रचण्डले प्रधानमन्त्री केपी ओलीले पुस ५ गते गरेको प्रतिनिधिसभा विघटनलाई प्रतिगामी र असंवैधानिक भन्ने राजनीतिक दलबीच एउटा सहमति गरेर समर्थन फिर्ता लिने तयारी गरेकाले ढिलो भएको समेत स्वीकार गरेका छन्। अविश्वासको प्रस्ताव दर्ता र समर्थन फिर्ता सँगसँगैहोस् भन्नको निम्ति मात्रै मैले दाह्रा किटेर समर्थनलाई एक दुई दिन रोकेको हो, प्रचण्डले भने, मेरो सिधा भाषा यही हो। सर्वोच्च अदालतले प्रतिनिधिसभा पुनस्र्थापना गरेपछि आफूहरुले ब्याटल जितेको अनुभव गरेर गल्ती गरेकोसमेत प्रचण्डले स्वीकार गरेका छन्। पुनस्र्थापना भए लगत्तै दोस्रो योजना बनाएर गम्भीर ढंगले लाग्न नसक्दा यो अवस्था आएको उनको भनाइ छ। संसद पुनस्र्थापना हुँदा हामीले दोस्रो ब्याटल जितेको अनुभूत गर्यौँ। संसद पुनस्र्थापनापछि प्रधानमन्त्रीले राजीनामा दिने अनुभूति गरेर बस्यौँ, उनले भने, संसद पुनस्र्थापनापछि हामीले थोरै रिल्याक्स गर्यौँ र दोस्रो योजनामा गम्भीर बनेनौँ। रिल्याक्स नै गल्ती भयो। उनले एकपछि अर्को तयारी नगरेर आफूहरु चुकेको स्वीकार गरे। सोचेजस्तो नभएको उनको भनाइ छ। सर्वोच्च अदालतलको निर्णलाई स्वीकार गरे पनि आफूहरु पार्टीका विषयमा भएको निर्णयप्रति सन्तुष्ट नरहेको उनको भनाइ छ। सर्वोच्चले भनेको मान्ने पर्ने भए पनि असहमतिका साथ मानेको भन्दै उनले पुनरावलोकनमा जाने बताए। प्रचण्डले केही साथीले सडकमा भएका बेला सरकारलाई दिएको समर्थन जबरजस्त फिर्ता नलिन सुझाव दिएकाले मात्र अहिलेसम्म रोकेको बताए। उनले कसले समर्थन फिर्ता नगर्न दबाब दिएको थियो भन्ने कुरा भने खुलाएनन्। एमाले वरिष्ठ नेता नेपालले अहिले नै पार्टी संगठन र राजनीतिक आन्दोलनबाट खुट्टा कमाएर भाग्नुपर्ने अवस्था नआएको बताए। बहसमा बोल्दै नेता नेपालले यस्तो बताएका हुन्। पार्टी संगठन र आन्दोलनबाट खुट्टा कमाएर भाग्नु पर्ने अवस्था अहिले नै आएको छैन, नेता नेपालले भने, कस्तोकस्तो ज्यान भएका त लागेका छन् भने अहिलेसम्म मेचीदेखि महाकालीसम्म हिँड्नसक्छु। वरिष्ठ नेता नेपालले राजनीतिक हिसाबले जनतालाई गोलबन्ध गर्ने बाटोमा अझैसम्म लागेको प्रष्ट पारे। नेपालले पार्टीभित्र विधान लागू हुने र देश संविधान अनुसार चल्ने प्रष्ट पारे। पार्टीभित्र पार्टी विधान कार्यान्वयन गर्ने चलन हराएको छ। त्यसका लागि हामी उपचार खोजिराखेका छौँ, नेता नेपालले भने, डाक्टरले आर्यघाटमा पुगेर पनि उपचार खोज्छन्। घाटेवैद्यले प्राण दिन सक्नुहुन्छ कि भनेर हामी हेरिराखेका छौँ। वरिष्ठ नेता नेपालले इतिहासमा लामो कार्यकालको अनुभव भएको र समयको नाडी छाम्नुपर्नेमा जोड दिँदै त्यसपछि झ्याप्प मौका छोप्ने बताए। प्रधानमन्त्री केपी ओलीलाई हटाएको कहिले देख्छौँ भनेर प्राकृष्ण खनालले सोधेको प्रश्नको जवाफ दिँदै नेता नेपालले भने, महन्थ र मिनेन्द्रको दया र कृपा रहेसम्म यो सरकार रहिरहन्छ।"
कांग्रेस नेता जोशीको अन्त्येष्टि,"काठमाडौं : शुक्रबार साँझ निधन भएका नेपाली कांग्रेसका नेता नवीन्द्रराज जोशीको शनिबार अन्त्येष्टि गरिएको छ। मस्तिष्कघातका कारण शुक्रबार राति राजधानीको नर्भिक अन्तरराष्ट्रिय अस्पतालमा निधन भएका नेता जोशीको पशुपति आर्यघाटमा अन्त्येष्टि गरिएको हो। पार्थिव शरीरमा जोशीका दाजु राजुराज जोशी र भतिजा सौरभ जोशीले दागवत्ती दिए। अन्त्येष्टिपूर्व नेता जोशीको शवलाई श्रद्धाञ्जलीका लागि उनको निजी निवास याख्याटोल र कांग्रेस केन्द्रीय कार्यालय सानेपामा राखिएको थियो। सानेपामा उनको पार्थिव शरिरलाई कांग्रेस सभापति शेरबहादुर देउवाले पार्टीको झण्डा ओढाएर श्रद्धाञ्जली दिएका थिए। स्व जोशीको शवलाई श्रद्धाञ्जली दिन सभामुख अग्नीप्रसाद सापकोटा, माओवादी केन्द्रका अध्यक्ष पुष्पकमल दाहाल प्रचण्ड नेकपा (एमाले)का नेता एवम् पूर्वप्रधानमन्त्री माधवकुमार नेपाललगायत नेता पुगेका थिए। विस २०१९ असार ३ गते काठमाडौँमा जन्मिएका नेता जोशी नेपाल विद्यार्थी सङ्घको पूर्वमहामन्त्री, काठमाडौँ महानगरपालिकाको पूर्वउपमेयर, विस २०६४ र २०७० सालमा काठमाडौँ क्षेत्र नं ८ बाट संविधानसभाको निर्वाचनमा निर्वाचित भएका थिए। नेपालको लोकतान्त्रिक आन्दोलनमा चार दशकभन्दा लामो समय अनवरत सङ्घर्षरत अथक योद्धा जोशीले राजनीतिलाई सँधै जनताको सेवा गर्ने भावना र अवसरका रुपमा लिने सरल, बौद्धिक र क्षमतावान नेता जोशी कांग्रेसका निष्ठावान राजनीतिज्ञका रुपमा परिचित थिए। मस्तिष्कघात हुनुभन्दा पहिले नेता जोशी आफ्नो निर्वाचन क्षेत्रको घरघरमा पुगेर कोरोनाको सामग्री वितरण गर्दै आएका थिए। विसं २०७३ सालमा उद्योगमन्त्री बनेका नेता जोशी नेपाली कांग्रेसको १२ औँ र १३औँ महाधिवेशनमा निर्वाचित केन्द्रीय सदस्य बनेका थिए। जोशीका श्रीमती र एक छोरी छन्।"
केही दिनमै सरकारलाई दिएको समर्थन फिर्ता लिन्छौँ : प्रचण्ड,"काठमाडौं : नेकपा (माओवादी केन्द्र)का अध्यक्ष पुष्पकमल दाहाल प्रचण्डले केही दिनमै सरकारलाई दिएको समर्थन फिर्ता लिने बताएका छन् । शनिबार राजधानीमा आयोजित बृहत् नागरिक आन्दोलनका अगुवाले गरेको अन्तरक्रियामा बोल्दै प्रचण्डले यस्तो बताएका हुन् । प्रचण्डले अब राजनीति जतासुकै गए पनि आफ्नो राजनीति र नैतिकतालाई बचाउन समर्थन फिर्ता लिने प्रष्ट पारेका हुन् । नैतिक र राजनीतिक ढंगले अब म धेरै दिन पर्खिन सक्दिन, प्रचण्डले भने, मैले जुन सरकारलाई प्रतिगामी भनेको छु, त्यसलाई समर्थन गर्न सक्दिन । चाहे राजनीति जतासुकै जाओस् । मैले मेरो राजनीति र मेरो नैतिकतालाई बचाउनुपर्नेछ । म केही दिनभित्र नै त्यो प्रक्रिया अगाडि बढाउँछु । प्रचण्डले प्रधानमन्त्री केपी ओलीले पुस ५ गते गरेको प्रतिनिधिसभा विघटनलाई प्रतिगामी र असंवैधानिक भन्ने राजनीतिक दलबीच एउटा सहमति गरेर समर्थन फिर्ता लिने तयारी गरेकाले ढिलो भएको समेत स्वीकार गरेका छन् । अविश्वासको प्रस्ताव दर्ता र समर्थन फिर्ता सँगसँगैहोस् भन्नको निम्ति मात्रै मैले दाह्रा किटेर समर्थनलाई एक दुई दिन रोकेको हो, प्रचण्डले भने, मेरो सिधा भाषा यही हो । सर्वोच्च अदालतले प्रतिनिधिसभा पुनस्र्थापना गरेपछि आफूहरुले ब्याटल जितेको अनुभव गरेर गल्ती गरेकोसमेत प्रचण्डले स्वीकार गरेका छन् । पुनस्र्थापना भए लगत्तै दोस्रो योजना बनाएर गम्भीर ढंगले लाग्न नसक्दा यो अवस्था आएको उनको भनाइ छ । संसद पुनस्र्थापना हुँदा हामीले दोस्रो ब्याटल जितेको अनुभूत गर्यौँ । संसद पुनस्र्थापनापछि प्रधानमन्त्रीले राजीनामा दिने अनुभूति गरेर बस्यौँ, उनले भने, संसद पुनस्र्थापनापछि हामीले थोरै रिल्याक्स गर्यौँ र दोस्रो योजनामा गम्भीर बनेनौँ । रिल्याक्स नै गल्ती भयो । उनले एकपछि अर्को तयारी नगरेर आफूहरु चुकेको स्वीकार गरे । सोचेजस्तो नभएको उनको भनाइ छ । सर्वोच्च अदालतलको निर्णलाई स्वीकार गरे पनि आफूहरु पार्टीका विषयमा भएको निर्णयप्रति सन्तुष्ट नरहेको उनको भनाइ छ । सर्वोच्चले भनेको मान्ने पर्ने भए पनि असहमतिका साथ मानेको भन्दै उनले पुनरावलोकनमा जाने बताए । प्रचण्डले केही साथीले सडकमा भएका बेला सरकारलाई दिएको समर्थन जबरजस्त फिर्ता नलिन सुझाव दिएकाले मात्र अहिलेसम्म रोकेको बताए । उनले कसले समर्थन फिर्ता नगर्न दबाब दिएको थियो भन्ने कुरा भने खुलाएनन् ।"
नेपाली राजनीतिमा दिउँसै रात पार्ने काम भएको छ : प्रचण्ड,"काठमाडौं : नेकपा माओवादी केन्द्रका अध्यक्ष पुष्पकमल दहाल प्रचण्डले नेपाली राजनीतिमा दिउँसै रात पार्ने काम भएको बताएका छन् । शनिबार राजधानीमा आयोजित नागरिक आन्दोलनको बहसमा बोल्दै उनले सेटिङको आधारमा निर्वाचन आयोगले गरेको निर्णय र प्रधानमन्त्री केपी शर्मा ओलीको निरंकुश प्रवृतिले गर्दा नेपाली राजनीतिमा दिउँसै रात परेको उनले बताए । 'पार्टीको दुई तिहाइ बढीले केपीको प्रवृति निरंकुश भएकोले पार्टीको अध्यक्षबाट हटाइएको हो। सत्तरी प्रतिशतले उनीसँग स्पस्टीकरण मागेको र नदिएपछि सदस्यबाट पनि बहुमतले हटाए', उनले भने, 'त्यहाँबाट हटाएर मात्र नपुग्ने भनेपछि फागुन २३ गते बहुमत हस्ताक्षरसहित संसदीय दलको सचिवालयमा गएर ज्ञापनपत्र बुझाएको। संसदीय दलको बहुमत र केन्द्रीय समितिको दुई तिहाइ भएपछि पनि निर्वाचन आयोगबाट निर्णय गरिंदैन । किनकि त्यो सबै सेटिङमा भएको हो।' उनले निर्वाचन आयोग र प्रम ओलीले संविधानमा हुँदै नभएको कुरा गर्दा पनि त्यसलाई राष्ट्रिय अन्तरराष्ट्रिय सहमति प्राप्त भएकोमा अचम्म लागेको बताए । नागरिक आन्दोलनलाई संवोधन गर्दै उनले भने, 'प्रचण्डले कम्युनिष्ट जुटाउने काम गर्यो र बल्ल खायो भन्ने लागेको होला । मैले राजनीतिक स्थायित्वतिर लान खोजेको मात्र हो ।' पार्टी र परिवारभित्र भएको ठूलो बलिदान र आफूले गरेको कामलाई मध्यनजर गर्दै नागरिक आन्दोलनका अगुवाले जे सल्लाह दिन्छन् त्यसलाई कार्यनवयन गर्ने उनले बताए। उनले संसद् पुनर्स्थापना गराउन सफल कार्यलाई सम्झंदै भने, 'संसद् पुनर्स्थापना गराउन सफल भएका छौं । यो नयाँ प्रकारको जनयुद्ध जितिएको नागरिक आन्दोलनमा सहभागी बेस्ट ब्रेनको आधारमा नै भएको हो ।' राजनितिक विकास र स्थायित्वको निम्ति पार्टी एकता र गठबन्धन आफैंले गरेको भए पनि उनले पार्टिभित्र ओलीको निरंकुश प्रवित्तिका विरुद्ध विद्रोहको झन्डा उठाउने पनि आफैं भएको बताए।"
खुट्टा कमाएर भाग्नुपर्ने अवस्था अझै आएको छैन : माधवकुमार नेपाल,"काठमाडौं : नेकपा (एमाले) वरिष्ठ नेता माधवकुमार नेपालले अहिले नै पार्टी संगठन र राजनीतिक आन्दोलनबाट खुट्टा कमाएर भाग्नुपर्ने अवस्था नआएको बताएका छन्। शनिबार राजधानीमा आयोजित नागरिक आन्दोलनको बहसमा बोल्दै नेता नेपालले यस्तो बताएका हुन्। पार्टी संगठन र आन्दोलनबाट खुट्टा कमाएर भाग्नु पर्ने अवस्था अहिले नै आएको छैन, नेता नेपालले भने, कस्तोकस्तो ज्यान भएका त लागेका छन् भने अहिलेसम्म मेचीदेखि महाकालीसम्म हिँड्नसक्छु। वरिष्ठ नेता नेपालले राजनीतिक हिसाबले जनतालाई गोलबन्ध गर्ने बाटोमा अझैसम्म लागेको प्रष्ट पारे। नेपालले पार्टीभित्र विधान लागू हुने र देश संविधान अनुसार चल्ने प्रष्ट पारे। पार्टीभित्र पार्टी विधान कार्यान्वयन गर्ने चलन हराएको छ। त्यसका लागि हामी उपचार खोजिराखेका छौँ, नेता नेपालले भने, डाक्टरले आर्यघाटमा पुगेर पनि उपचार खोज्छन्। घाटेवैद्यले प्राण दिन सक्नुहुन्छ कि भनेर हामी हेरिराखेका छौँ। वरिष्ठ नेता नेपालले इतिहासमा लामो कार्यकालको अनुभव भएको र समयको नाडी छाम्नुपर्नेमा जोड दिँदै त्यसपछि झ्याप्प मौका छोप्ने बताए। प्रधानमन्त्री केपी ओलीलाई हटाएको कहिले देख्छौँ भनेर प्राकृष्ण खनालले सोधेको प्रश्नको जवाफ दिँदै नेता नेपालले भने, महन्थ र मिनेन्द्रको दया र कृपा रहेसम्म यो सरकार रहिरहन्छ। सोही कार्यक्रममा महन्थ ठाकुर, मिनेन्द्र रिजाल र माओवादी केन्द्रका अध्यक्ष पुष्पकमल दाहाल प्रचण्ड सहभागी छन्।"
कांग्रेसले बोलायो केन्द्रीय कार्यसमितिको आकस्मिक बैठक,"काठमाडौं : नेपाली कांग्रेसले केन्द्रीय कार्यसमितिको आकस्मिक बैठक बोलाएको छ। शनिबार बिहान ११ : ३० बजे आकस्मिक बैठक बोलाइएको मुख्यसचिव कृष्णप्रसाद पौडेलले जानकारी दिए। उनका अनुसार कांग्रेसका केन्द्रीय सदस्य एवं पूर्व मन्त्री नविन्द्रराज जोशीको शुक्रबार राति निधन भएकाले केन्द्रीय कार्यसमितिको आकस्मिक बैठक केन्द्रीय कार्यालय, वीपी स्मृति भवन, ललितपुरमा बस्नेछ। बैठकमा जोशीको निधनबारे शोक प्रस्ताव गरिने छ। यस्तै श्रद्धाञ्जलीको लागि जोशीको पार्थिव शरीर बिहान १२ बजेदेखि २ बजेसम्म केन्द्रीय कार्यालयमा राखिने कांग्रेसले जनाएको छ। फागुन १४ गते मस्तिष्कघात भएर अस्पताल भर्ना भएका जोशीको शुक्रबार साँझ निधन भएको हो। जोशीलाई एक महिनासम्म नर्भिक अस्पतालको भेन्टिलेटरमा राखेर उपचार गरिएको थियो। उच्च रक्तचापको औषधि सेवन गरिरहेका जोशीलाई भएको मस्तिष्कघात एकदमै जटिल खालको रहेको नर्भिक इन्टरनेसनल अस्पतालका वरिष्ठ न्युरो सर्जन डा राजीव झाको भनाइ छ। मष्टिष्कघातपछि अस्पताल पुर्याउँदा उनको टाउकोमा पानी जमेको पाइएको थियो। जोशीका बायाँ खुट्टा र हातमा फागुन १३ गते राति समस्या देखिएको थियो। त्यसपछि उनलाई वीर अस्पताल लगिएको थियो। वीरमा पुग्दासम्म उनी बोल्न सक्ने अवस्थामा थिए। त्यसपछि थापाथलीस्थित नर्भिक अस्पताल लगिएको थियो। अस्पताल पुगेदेखि नै अचेत रहेका जाेशीको एक महिनाको उपचारपछि निधन भएको हो।"
ओली पछि नहट्ने,"काठमाडौं : एमाले संसदीय दलको बैठकमा अन्ततः नेपालखनाल पक्षका सांसद सहभागी भएका छन्। वरिष्ठ नेता माधवकुमार नेपालले बालुवाटारमा हुने बैठकमा नजाने अडान राख्दै आएकामा शुक्रबार नेपाल र भीम रावलबाहेकले उपस्थिति जनाएका हुन्। उनीहरूले पार्टीलाई पूर्ववत् अवस्थामा लगेर एकता कायम राख्नुपर्ने सुझाव दिएका थिए। तर, प्रधानमन्त्री एवं पार्टी अध्यक्ष केपी शर्मा ओलीले आफू कुनै पनि निर्णयबाट पछाडि नहट्ने अडान लिएका छन्। हाम्रो पार्टीमा समूहगत र गुटगत हिसाबमा डिल कसैसँग पनि गर्दैनौं, प्रधानमन्त्री ओलीको भनाइ उद्धृत गर्दै मुख्य सचेतक विशाल भट्टराईले भने, व्यक्तिगत रूपमा आलोचना र गुुनासा सुन्न तयार छौं। त्यसका लागि सचेतक, उपनेता र दलको नेतालाई भन्नुहोस्। तर, गुटगत हिसाबले छलफल र कुराकानी हुँदैन। दलका नेतासमेत रहेका ओलीले फागुन २८ पछिका निर्णय फिर्ता नहुने अडान सुनाए। केही साथी अनुपस्थित भए पनि सबै बैठक विधिसम्मत् भएका छन्, ओलीको भनाइ उद्धृत गर्दै मुख्य सचेतक भट्टराईले भने, फागुन २८, चैत ५ र ७ गतेका निर्णयबाट पछाडि फर्किन सकिँदैन। ओलीले विधान संशोधन भइसकेकाले तत्काल परिमार्जन गर्न नसकिने प्रस्ट पारेका छन्। आवश्यक पर्दा संशोधन गर्न सकिने भए पनि तत्काल त्यो सम्भव नरहेको दाबी गरेको भट्टराईले बताए। विधानलाई केन्द्रीय समितिले अनुमोदन गरिसकेको अवस्था हो। विधानलाई आवश्यक परे संशोधन गर्न सकिने तर अहिले नै परिमार्जन गर्न सक्ने अवस्था छैन, ओलीले बैठकमा भने। ओलीले नेपाल र भीम रावलको स्पष्टीकरण चित्तबुझदो नभएको बताए। उनीहरूको स्पष्टीकरण कारवाहीयोग्य भएको ओलीको भनाइ थियो। अब केन्द्रीय समिति बैठक बसी थप निर्णय लिइने उनले बताए। प्राप्त भएका स्पष्टीकरण नकारात्मक र कारबाहीको भागीदार छन्। बाँकी दुई जनाको त्यो कोणबाट नभई पार्टी एकढिक्का राख्न मद्दत पुग्ने खालका स्पष्टीकरण आउनेछ भन्ने अपेक्षा राखेको छु भनेर प्रधानमन्त्रीले भन्नुभएको छ, भट्टराईले भने। वरिष्ठ नेता झलनाथ खनालले आफूहरू एकताको पक्षमा रहेको सुनाउँदै एकता गरेरै अघि बढ्न ओलीलाई आग्रह गरे। अर्का नेता योगेश भट्टराईले पार्टीलाई एकताबद्ध बनाउन पहल गर्र्न आग्रह गरे। विगतका तीतामीठा कुरा बिर्सिएर संयम र धैर्यका साथ अगाडि बढ्नुपर्ने बताए।हिजोका कतिपय तीतामीठा कुरा बिर्सिऔं। उत्तेजित भएर हैन संयम र धैर्यका साथ अगाडि बढ्नुपर्छ। किनभने, परिस्थिति निकै खतरापूर्ण, चुनौतीपूर्ण छ, उनले भने, मुलुकले एमालेको एकता खोजेको छ। सिंगो वामपन्थीहरूको एकता खोजेको छ, जनमतको कदर खोजेको छ। अर्का नेता गोकर्ण विष्टले नेताहरूले बरफपानी टाउकोमा खन्याएर भए पनि संयम, जिम्मेवारीका साथ पार्टी र आन्दोलन जोगाउन पहल गर्न जरुरी रहेको बताए। बैठकमा नेता खनाल र वामदेव गौतम ओलीकै लाइनमा बसेका थिए। ओलीको दायाँतिर खनाल र गौतम अनि बायाँतिर दलका उपनेता सुवास नेम्बाङ र ईश्वर पोखरेल थिए। नेपालखनाल समूहले कलंकीमा बसालेको केन्द्रीय समिति बैठकमा ४५ सदस्य मात्रै उपस्थित भएका छन्। उक्त बैठकले दलको बैठकमा जाने निर्णय गरेपछि नेपाल र रावलबाहेक अरू सांसद गएका हुन्। त्यहाँ पनि बैठकमा जान हुने र नहुने सांसदको दुई मत देखिएको थियो। यद्यपि बैठकमै गएर संघर्ष गर्नुपर्ने मत बढी देखिएको थियो। खनालनेपाल समूह पार्टीभित्रै संघर्ष गर्ने निष्कर्षमा पुगेको छ। यस्तै, एमालेनिकट विद्यार्थी संगठन अनेरास्ववियुको संस्थापनले नेपालखनाल पक्षका विद्यार्थी नेतालाई निलम्बन गरी स्पष्टीकरण सोधेको छ। समानान्तर कमिटी बनाएका सुदेश पराजुली, ओसिम आलम र आरती लामालाई तीन दिनभित्र स्पष्टीकरण दिन भनिएको हो। उनीहरू तीनै जना अनेरास्ववियुका सचिव थिए। एमाले नेता माधवकुमार नेपालले चैत १० मा उद्घाटन गरेको विद्यार्थीको राष्ट्रिय भेलाले पराजुलीको अध्यक्षतामा ५ सय १ सदस्यीय केन्द्रीय कमिटी बनाएको थियो। समानान्तर कमिटीका अध्यक्ष पराजुली, सहअध्यक्ष आलम र महासचिव लामालाई चयन गरिएको छ। अनेरास्ववियुका अध्यक्ष ऐन महरको अध्यक्षता बसेको बैठकले उनीहरूलाई निलम्बन गरेको विज्ञप्तिमार्फत जानकारी गराइएको छ।"
डढेलोले वन सखाप : बस्ती असुरक्षित,"महोत्तरी : चैत मध्य नबित्दै यहाँका वन क्षेत्रका नयाँ बिरुवा डढेर खरानी हुने क्रम बढेको छ। पूर्वपश्चिम राजमार्गको दुवैतिर (उत्तरदक्षिण) का बर्दिबास र गौशाला नगरपालिका क्षेत्रमा पर्ने जङ्गलमा दिनदिनै बढेको डढेलोले दुईतीन वर्षयताका नयाँ बिरुवा डढाएर खरानी बनाएको हो। डढेलोले वयस्क र पुराना रुख पनि मारेको छ। चैत लागेसँगै बढेको डढेलोले वन क्षेत्र उजाड हुने क्रम बढेको हो। बर्दिवास र गौशाला नगरपालिकामा पर्ने राष्ट्रिय वन, सामुदायिक वन, साझेदारी वन, धार्मिक वन र सागरनाथ वन विकास परियोजनाका प्लटमा सधैँजसो देखिने डढेलोले वन क्षेत्रका रुख, बुटा खरानीमा परिणत भएका छन्। डढेलोले साखु र अन्य संरक्षित जातिका नयाँ बिरुवा डढेर खरानी हुने र वयस्क रुख आगो लागेर सुक्दै गएपछि वनक्षेत्र उजाड हुने क्रम बढेको हो। अहिले रुख बिरुवाले पालुवा फेर्न झारेका पुराना पात सुकेर खङ्रङ्ग भएका बेला वनमा लाग्ने डढेलोले आगो चाँडै फैलने गर्छ। वन क्षेत्रमा दिनदिनै बढेको डढेलोले रुख, बिरुवा सखाप हुनसँगै नजिकका बस्ती पनि आगलागीको उच्च जोखिममा छन्। यसपालि हिउँदे वर्षा नभएको हुँदा डढेलो झन् फैलिएको बर्दिवास५ गणन्ताका सामाजिक कार्यकर्ता कहरमान स्याङ्वाले बताए। हिउँदे वर्षाले रुख, बिरुवाले झारेका पातपतिङ्गर भिजाउँदा आगो ढिलो फैलने विगत अनुभव सम्झँदै वन क्षेत्र नजिकका बासिन्दा यसपालि हिउँदे वर्षा नहुँदा चैतमध्यभित्रै डढेलोले विकराल रूप लिएको बताउँछन्। जिल्लाको सघन वन क्षेत्रमा चार ठाउँ वन सुरक्षा पोष्ट र बाँके मरहा साझेदारी वनको कार्यालय नै भए पनि डढेलो नियन्त्रणमा भने उदासिनता देखिएको सर्वसाधारणको गुनासो छ। फागुन मध्यदेखि नै वनमा डढेलो देखिन थाल्छ। घाँसे, दाउरे र गोठालाले डढेलो लगाउने गरेका वनसम्वद्ध सरकारी सेवाबाट अवकास लिएका हाल बर्दिबास१ कै बासिन्दा चन्देश्वर यादव बताउँछन्। फागुनचैतमा वनमा डढेलो लगाए त्यसपछि हुने वर्षासँगै नयाँ घाँस पलाउने बिश्वासले वन क्षेत्र नजिककै पशुपालकले डढेलो लगाउने गरेको सहायक वन अधिकृतको सेवाबाट अवकास लिएका यादवको अनुभव छ। पूर्वपश्चिम राजमार्गको भव्सी नदीदेखि पश्चिममा बाँके नदीसम्मको १६ किलोमिटर दूरीको दुवैतिर सघन वन क्षेत्र छ। वनसँगै जोडिएका बर्दिवासका हाथिलेट फार्लाइन, लटियानी, भव्सी, माईस्थान, वरडाँडा, चेरु, गणन्ता, ढुङ्ग्रे, सोनापेटी, खयरमारासहित दर्जनभन्दा बढी बस्ती छन्। त्यसैगरी गौशाला नगरपालिकाका पनि ढल्केवर, बेलगाछी, भण्टाबारी, लक्ष्मीनियाँ, कालीपुरसहितका बस्ती पनि वनसँगै जोडिएका हुँदा डढेलोले गर्दा यी बस्ती आगलागीको उच्च जोखिममा रहेका गौशाला१० बटौवाका २५ वर्षीय युवा विवेककुमार कुशवाहाको चिन्ता छ। जिल्लामा सामुदायिक, साझेदारी, धार्मिक र सागरनाथ वन विकास परियोजनाको समेत गरी २४ हजार ४६५ हेक्टर क्षेत्रफलमा वन रहेको डिभिजन वन कार्यालयको अभिलेखमा उल्लेख छ। वनक्षेत्रमा बढेको अनधिकृत अतिक्रमण र डढेलोले गर्दा अहिले मुस्किलले १६ हजार हेक्टरको सेरोफेरोमा मात्र वन बाँकी रहेको कार्यालयका अधिकृत नै बताउँछन्। पछिल्ला केही वर्षयता सुरक्षा तरलताले वन क्षेत्र रुखबिहीन बन्दै गएका वन तथा वातावरण क्षेत्रमा कार्यरत सामाजिक संस्था सामुदायिक विकास तथा पैरवी मञ्च नेपाल बर्दिवासका अध्यक्ष नागदेव यादव बताउँछन्। वनका रुख मानव प्रयोगका भएका र यी बुढा भएर धोद्रिएपछि उपयोगविहीन हुने यादवको भनाइ छ। त्यसैले पाका रुख काटने र नयाँ रुख रोप्ने वैज्ञानिक प्रणाली नबसालेसम्म साँचो अर्थमा रुखको उपयोग र वन संरक्षण हुन नसक्ने यादवको ठहर छ। यसैबीच प्रमुख जिल्ला अधिकारी तीर्थराज भट्टराईले वन क्षेत्रको नियमित गस्ती र कारवाही प्रक्रिया दुरुस्त गर्न वन सुरक्षा तथा जिल्लास्थित अन्य सुरक्षा निकायको समन्वयमा संयुक्त टोली परिचालन गरिने जानकारी दिनुभयो। कुनै पनि निहुँमा वन क्षेत्र सखाप पार्ने कामले छुट नपाउने जिल्ला प्रशासन कार्यालयले जनाएको छ।"
सैनिक कल्याणकारी कोषमा कति अर्ब रुपैयाँ छ ?,"काठमाडौं : सैनिक कल्याणकारी कोषको कूल सम्पत्ति ५८ अर्बभन्दा रुपैयाँ बढी पुगेको छ। प्रधानसेनापति पूर्णचन्द्र थापाले पूर्वी पृतनामा आयोजित भूतपूर्व सैनिक सम्मेलनमा सैनिक कल्याणकारी कोषको रकम गत पुस मसान्तसम्म ५८ अर्ब रुपैयाँभन्दा बढी पुगेको हिताधिकारीलाई जानकारी दिए। विसं २०३२ मा संयुक्त राष्ट्रसङ्घको मिसनअन्तर्गत मध्यपूर्वमा सेना सहभागी भएबापत प्राप्त भएको एक करोड २४ लाख राशिबाट उक्त कोष स्थापना गरिएको थियो। कोषको रकम वृद्धि हुनमा बहालवाला र अवकाशप्राप्त योगदान, मूलपूँजीबाट आर्जित व्याज र लगानीबाट प्राप्त प्रतिफल नै भएको उनले जानकारी दिए। हिताधिकारीका लागि सञ्चालित कल्याणकारी कार्यक्रमको प्रमुख स्रोत नै उक्त कोषको रकम हो। कोषबाट सञ्चालित सेवा सुविधा समयानूकुल बढोत्तरी भइरहेको तथा कल्याणकारी सेवा सुविधामा बढाउने उद्देश्यले कोषको पहुँच र प्रभावकारिता बढाउन स्पष्ट नीति तर्जुमा गरी लागू गरेको सेनाले जानकारी दिएको छ। कोषको उचित प्रयोग, मितव्ययिता र पारदर्शीता ध्यानमा दिँदै सुविधालाई विकेन्द्रित, पारदर्शी एवं परिणामुखी तुल्याउँदै लगिएको बताइएको छ। सेनाले कोषमार्फत बहालवाला, भूपू सैनिक र एकल महिलाका परिवारलाई शिक्षा, स्वास्थ्य, सीप, स्वरोजगार र सुविधामा प्राथमिकतामा राखेर काम गर्दै आएको छ। सैनिक र आश्रित परिवारलाई सुरक्षित भविष्यतर्फ अग्रसर गराउन शिक्षा, स्वास्थ्य, सीप तथा स्वरोजगार तथा सुविधामा जोड दिँदै आएको बताउँदै प्रधानसेनापति थापाले भने, 'भूपू सैनिकलाई प्रोत्साहन गर्न, कमजोर आर्थिक स्थिति र सामाजिक अवस्थाबाट जीवनस्तर उकासी समाजमा सम्मानजनक जीवनयापन गर्न सकून् भन्नेतर्फ हाम्रो ध्यान केन्द्रित छ।' उक्त कोषबाट प्रत्यक्ष सेवा प्राप्त गर्ने वहालवालाका अतिरिक्त भूपू सैनिक र एकल महिलाको सङ्ख्या ८६ हजार छ। उक्त कोषसँग प्रत्यक्ष वा परोक्ष जोडिन वहालवाला, भूपू सैनिकका आश्रित व्यक्तिको सङ्ख्या आठ लाखभन्दा बढी रहेको जनाइएको छ।"
अन्नपूर्णको समाचार च्यानल घोषणा : तीन विदेशी र एउटा आफ्नै फरक कार्यक्रम,"काठमाडौं : अन्नपूर्ण मिडिया नेटवर्कले आगामी साउन १ गतेदेखि एपी न्युज च्यानल सञ्चालनमा ल्याउने भएको छ। नेपाली मिडिया जगत्मा छुट्टै इतिहास र ब्रान्ड बनाउन सफल अन्नपूर्ण मिडियाअन्तर्गतको एपीवान एचडी टेलिभिजनले विभिन्न कार्यक्रमसमेत थप गर्ने भएको छ। अन्तर्राष्ट्रिय स्तरको फ्रेन्चाइज गायन रियालिटी सो सारेगमप, डान्स रियालिटी सो डान्स नेपाल डान्स, एमटीभी स्प्लिट्स भिल्ला र प्रधानमन्त्रीनामक कार्यक्रमहरू सञ्चालनमा ल्याउँदै छ। नेटवर्कले शुक्रबार राजधानीमा विशेष कार्यक्रम गरी नयाँ कार्यक्रम घोषणा गरेको हो। कार्यक्रममा बोल्दै नेटवर्कका अध्यक्ष क्याप्टेन रामेवर थापाले मिडिया क्षेत्रमा अन्नपूर्ण मिडिया नेटवर्कको उद्देश्य ठूलो र महŒवपूर्ण भएको बताए। सन् २०११ मा अचम्म तरिकाले आफ्नो मिडिया यात्रा सुरु भएको जानकारी दिँदै अध्यक्ष थापाले अहिलेसम्म झन्झन् बढ्दै र झांगिँदै गएको बताए। आफू एक हेलिकप्टर पाइलट भएर कर्ममा विश्वास गर्ने व्यक्ति भएकाले पनि मिडिया सञ्चालन र व्यवस्थापनसँगै हेलिकप्टर उडानको अन्तरसम्बन्धलाई अध्यक्ष थापाले प्रस्ट पारेका थिए। एपी न्युज च्यानलको घोषणा : अब सारेगम शो एपीवानमा उद्देश्य ठूलो छ, उद्देश्य महत्वपूर्ण छ थापाले हेलिकप्टर उडानमा जसरी अर्को पटक अर्को गन्तव्य अनिश्चित हुन्छ त्यसैगरी मिडियामा पनि अनिश्चितताको चुनौती र असहज अवस्थाहरू अनिश्चित रूपमा आइरहने अनुभव सुनाए। आउने साउन १ गते सुरु हुन लागेको नयाँ न्युज च्यानल एपी न्युजलाई निष्पक्ष र पारदर्शी न्युज च्यानल बनाउने घोषणा गर्दै उनले देशमा संकट परेको समयमा मिडियाको भूमिका प्रभावकारी हुने विचार व्यक्त गरे। उनले मिडियाको बारेमा जान्ने र नजान्नेले अनेक भविष्यवाणी गर्ने गरेको बताए। मिडियाको सुरु पनि छैन, अन्त्य पनि छैन, उनले भने, खुसी, हर्ष, विस्मात, परिवर्तन हाँसो, आँसु, राजनीति, अर्थनीति, विज्ञान, साहित्य, कला, परिवर्तन र सबै व्यवस्था मिडियाबिना असफल नै छ। मिडियाबिनाको सञ्चार छैन र सञ्चारबिनाको संसार पनि छैन। मिडियालाई व्यापार हैन उद्योगको रूपमा विकास गरी डिजिटलाइजेसन र सोसल मिडियालाई उच्चतम प्रयोग गरेर अगाडि बढ्ने मिडिया हाउस र स्टेक होल्डरका लागि यो स्वर्णयुग भएको उनले बताए। उनले अन्नपूर्ण मिडिया नेटवर्क सधैंभरि जनताको साथमा रहने विश्वास दिलाए। अन्नपूर्ण मिडिया नेटवर्क सुरुदेखि नेपालको मिडिया क्षेत्रमा निष्पक्ष पत्रकारिता, नागरिकलाई सुसूचित गर्ने उद्देश्यमा प्रतिबद्ध छ। अन्नपूर्ण पोस्ट् दैनिक, एपीवान टेलिभिजन, रेडियो अन्नपूर्ण नेपाल, अन्नपूर्ण एक्सप्रेस, अन्नपूर्ण सम्पूर्ण, अन्नपूर्ण टुडेलगायतका प्रकाशनबाट निरन्तर नागरिकको पक्षमा आवाज उठाइरहेको छ। तपाईंहरूको माया र विश्वासले गर्दा नै हामीलाई अझ राम्रो गर्नुपर्ने बाध्यता छ। हामी अगाडि बढिरहनेछौं, रेकर्डहरूब्रेक गरिरहनेछौं, सूचनाको संवाहकको रूपमा सदैव परिवर्तनलाई अपनाउनेछौं। निडर, निष्पक्ष, र निरन्तर पत्रकारिताको नेतृत्व गरिरहनेछौं, उनले भने। कार्यक्रममा नेटवर्कका अध्यक्ष क्याप्टेन थापा, एपीवान टेलिभिजनका कार्यकारी उपाध्यक्ष राजेन्द्र शाक्यसहित सुशील पन्त, विकासशमशेर जबरा, वसन्त मिश्र, लाक्पा सोनाम शेर्पा, प्रदीप श्रेष्ठ, भाष्कर राजकर्णिकारलगायत व्यापारी, उद्योगपति, सञ्चार उद्यमी, व्यवसायी, विज्ञापनदातालगायतको उपस्थिति थियो।"
अन्तर्राष्ट्रिय विमानस्थलमा दुई दिनदेखि उडान प्रभावित,काठमाडौं : प्रतिकूल मौसमका कारण दुई दिनदेखि त्रिभुवन अन्तरराष्ट्रिय विमानस्थलको उडान प्रभावित भएको छ। मौसम खराबीले भिजिबिलिटी कम हुँदा मुलुकको एक मात्र अन्तरराष्ट्रिय विमानस्थलबाट हुने आन्तरिक तथा अन्तरराष्ट्रिय दुवै उडान प्रभावित भएको विमानस्थल कार्यालयले जनाएको छ। विमानस्थलबाट बिहान प्रस्थानतर्फ केही उडान भए पनि अहिले यान्त्रिक पद्धत्ति (आइएफआर)बाट मात्रै उडान भइरहेको विमानस्थलका महाप्रबन्धक प्रतापबाबु तिवारीले जानकारी दिए। उनका अनुसार विमानस्थलमा भिजिबिलिटी कम हुँदा अहिले आन्तरिक तथा अन्तरराष्ट्रिय दुवैतर्फ आइएफआर उडान मात्रै भइरहेको छ। यसअघि शुक्रबार बिहान केही सङ्ख्यामा उडान भए पनि मध्याह्नपछि उडान प्रभावित भएको थियो। विमानस्थलले करीब दुई घण्टा प्रभावित भएको उडान साँझदेखि आइएफआर उडान खुलाइएको थियो। त्रिभुवन अन्तरराष्ट्रिय विमानस्थलबाट आन्तरिकतर्फ १० हेलिकप्टरसहित १९ हवाइसेवा प्रदायक कम्पनीले उडान भर्दै आएका छन्। अन्तरराष्ट्रियमा तीन नेपालीसहित ३० वायुसेवा प्रदायकले उडान भर्दै आएकामा अहिले कोभिड१९ महामारीपछि अहिले १९ वायुसेवा कम्पनीले उडान सञ्चालन गरिरहेका छन्। मौसम विज्ञान विभाग मौसम पूर्वानुमान महाशाखाका अनुसार हाल देशमा स्थानीय वायुसँगै पश्चिमी वायुको समेत आंशिक प्रभाव रहेको छ। अहिले नेपालको आकाशमा बाक्लो तुवाँलो देखिएको छ। विभागका वरिष्ठ मौसमविद् राजु प्रधानाङ्गले केही दिनदेखि वायुमण्डलमा देखिएको धुलो र धुवाँका साथै नेपाल तथा भारतका केही स्थानमा लागेको डढेलोको धुवाँले मौसम बिग्रिएको बताए।
काठमाडौंआमायाङ्ग्री यात्रा (फोटो फिचर),"ह्याल्मो जातिको पवित्र धार्मिकस्थल आमा याङ्ग्री। हेलम्बुबासीलाई रक्षा गर्ने देवी। हरेक वर्षको फागु पूर्णिमामा मेला लाग्छ। मासुको प्रयोजनका लागि स्थानीयले कुखुरा र अन्य जीवजन्तु पाल्दैनन्। जीवजन्तु काटमार गर्न निषेधित क्षेत्र। आगन्तुकले जतिसुकै हत्ते गरे पनि पाइँदैन माछामासु। अन्यत्र बध गरेर लगिएको माछामासु भने पकाएर खान पाइन्छ। अण्डा भने निधक्क खान पाइने। हालै यस्तै पृथक गन्तव्य पुग्ने मौका मिल्यो। काठमाडौंको जोरपाटीबाट बिहान ७ बजे सार्वजनिक बसमा अघि बढेको टोली साँखु, जहरसिंह पौवा, तिम्बुहुँदै दिउँसोको साँढे २ बजे तार्के घ्याङ पुग्यो। सिन्धुपाल्चोकको ह्ल्मो बस्तीको सानो गाउँ हो तार्के घ्याङ। पहिलो दिनको बास तार्के घ्याङमै बसियो। साँझ पर्नु अघि नजिकैको चेरी गुम्बा र आसपासका डाँडाकाँडा र त्यही एक्लो बस्ती तार्के घ्याङ घुमियो। चैत महिनामा अन्यत्र तापक्रम सुधार भइरहँदा त्यहाँ भने मध्य हिउँदको झै चिसो। स्थानीयले बाह्रैमास ज्याकेट, स्विटर जस्ता बाक्ला कपडा छोड्दैनन्। सिन्धुपाल्चोकको ह्ल्मो बस्तीको सानो गाउँ हो तार्के घ्याङ। आमायाङ्ग्री डाँडा पुग्दा यात्राको थकाइ मेटिन्छ। जति फोटो खिचे पनि धित मर्दैन। र्केघ्याङमै साँझपख थपिए मुस्ताङका दुई थकाली दाई। भोलिपल्ट विहान सबेरै ४ बजे आमा याङग्री डाँडातर्फको यात्रा सुरु भयो। प्रष्टै खुलेको आकास, टिलपिलाएका अनगिन्ती तारा अनि हिमाली सिरेटो छिचोल्दै साथीहरु धिरेज, योगेस र थकाली दाईहरुसहितको टोली अघि बढ्यो। हाम्रो गन्तव्य थियो ३ हजार ७ सय ७१ मिटर उचाईमा अवस्थित आमायाङ्ग्री डाँडा। करिब साढे ४ घण्टा ठाडो उकालो छिचोले पछि पुगियो सो डाँडा। बाटोमा धेरै पटक आमनेसामने भइरहन्छन् मुनाल र अन्य धेरै थरी पन्छी। आमायाङ्ग्रीबाट आँखै अगाडि नियाल्न सकिन्छ लाङटाङ, दोर्जेलाक्पा, गौरीशंकर लगायत अनेक हिमाल। त्यहाँको मनमोहक दृश्य र आनन्द शब्दमा वर्णन गर्न सकिन्न। जति फोटो खिचे पनि धित मर्दैन। करिब डेढ घण्टा आमायाङ्ग्री डाँडा बसेपछि टोली लाग्यो शेर्माथाङतर्फ। शेर्माथाङ त्यहाँबाट करिब ६ घण्टाको पैदल दूरीमा पर्छ। स्थानीय भने सहजै ३ घन्टामा शेर्माथाङ झर्छन्। यात्राको तेस्रो दिन शेर्माथाङबाट विहान ८ बजे हिडेको बस दिउँसो ३ बजे आसपास काठमाडौं आइपुग्यो। आमायाङ्ग्री डाँडा, तार्के घ्याङ, शेर्माथाङको झल्को अझै आइरहेछ। तस्बिर : संजीव दाहाल"
स्थानीय र पश्चिमी वायुको प्रभाव : हल्का वर्षाको सम्भावना,"काठमाडौं : नेपालमा स्थानीय वायुसँगै पश्चिमी वायुको समेत आंशिक प्रभाव रहेको जल तथा मौसम विज्ञान विभागले जनाएको छ। विभागको मौसम पूर्वानुमान महाशाखाद्वारा जारी मौसम पूर्वानुमान बुलेटिनमा हाल देशको पहाडी भूभागहरुमा आंशिक बदली रही बाँकी भूभागमा मौसम सामान्यतया सफा रहेको उल्लेख छ। शनिबार दिउँसो देशका पहाडी भूभागमा आंशिक बदली रही बाँकी भूभागमा मौसम सामान्यतया सफा रहने छ। देशका पहाडी भूभागका एक दुई स्थानमा मेघगर्जन र चट्याङसहित फाटफुट र हल्का वर्षाको सम्भावना रहेको छ। राती देशका पहाडी भूभागमा आंशिक बदली रही बाँकी भूभागमा मौसम सामान्यतया सफा रहने छ। प्रदेश १, गण्डकी प्रदेश र कर्णाली प्रदेशका पहाडी भूभागका एक दुई स्थानमा मेघगर्जनचट्याङसहित फाटफुटहल्का वर्षाको सम्भावना रहेको महाशाखाले जनाएको छ। आइतबार प्रदेश १, बागमती र गण्डकी प्रदेशमा आंशिकदेखि सामान्य बदली रही, बाँकी प्रदेशको पहाडी भूभागहरुमा आंशिक बदली रही बाँकी भूभागमा मौसम सामान्यतया सफा रहने छ। देशको पहाडी भूभागका एक दुई स्थानमा मेघगर्जनचट्याङसहित फाटफुटहल्का वर्षाको सम्भावना रहेको छ। सोमबार देशको पहाडी भूभागहरुमा अपरान्हतिर आंशिकदेखि सामान्य बदली र बाँकी भूभागमा मौसम सामान्यतया सफा रहने छ। देशको पहाडी भूभागका एक  दुई स्थानमा मेघगर्जनचट्याङसहित फाटफुटहल्का वर्षाको सम्भावना रहेको छ। साथै सुदुर पश्चिम प्रदेश, कर्णाली प्रदेश तथा लुम्बिनी प्रदेशका केहि स्थानहरुमा अपरान्हतिर हावाहुरी को सम्भावना रहेको देखिन्छ। मौसममा सुधार आउन अझै केही दिन लाग्ने पछिल्लो समय नेपालका अधिकांश जिल्लामा डढेलो लागेकाले प्रदूषणका कणहरु वायुमण्डलमा नै जम्मा भएकाले काठमाडौँ उपत्यकामा बाक्लो तुवालो लागेको छ। नेपालका धेरैजसो स्थानको वायुमण्डल स्थिर अवस्थामा रहेको र यस्तो अवस्थामा प्रदूषणका कण छरिन नपाई वायुमण्डलमा नै तैरिरहने भएकाले प्रदूषण बढ्न गई पारदर्शितासमेत घटेको महाशाखाद्वारा जारी मौसम पूर्वानुमान बुलेटिनमा उल्लेख छ। स्थिर रहेको वायुमण्डल आगामी केही दिनसम्म सुधार हुने सम्भावना कम रहेको मौसमविद् सविना शाक्यले बताइन्। यसबाट हुने प्रदूषणको कारण स्वास्थ्यमा पर्ने नकारात्मक असर आँखा पोल्ने र श्वासप्रश्वासमा समेत समस्या आदिबाट बच्न आवश्यक कार्यबाहेक घर बाहिर ननिस्किन र निस्किनुपरेमा मास्क लगाउन हुन र आवश्यक सतर्कता अपनाउन विभागले आग्रह गरेको छ। स्वास्थ्य तथा जनसंख्या मन्त्रालयले उपत्यकामा वायु प्रदूषण बढेका कारण घरबाहिर ननिस्कन अपिल गरेको छ। मन्त्रालयका सहप्रवक्ता डा समिरकुमार अधिकारीले श्वासप्रश्वासमा कठिनाइलगायत विविध स्वास्थ्य समस्या देखापर्न सक्ने जनाएका छन्। खुला स्थानमा नबस्न, नखेल्न र मर्निङ वाकमा नजान डा अधिकारीले आग्रह गरेका छन्। घरबाहिर गएर शारीरिक व्यायाम गर्ने गरिएको छ भने रोकौं। घरभित्रै बसौं। घरभित्रै व्यायाम गरौं। बालबालिका, दीर्घ रोगी र ज्येष्ठ नागरिकको विशेष ख्याल गरौं, अपिलमा भनिएको छ। अत्यावश्यक नभई सवारीसाधन नचलाउन र पेसा, व्यवसाय निर्माणकार्य सुचारु गर्दा धुलो धूवाँ नउड्ने वा कम हुने व्यवस्था गर्न आग्रह गरिएको छ। त्यस्तै फोहोरहरूको उचित व्यवस्थापन गर्ने तर फोहोर जलाउने कामलाई निरुत्साहित गर्न र बन्द गर्न अनुरोध गरिएको छ। धुलो, धूवाँ उड्ने खालका पेसा, व्यवसाय, निर्माण कार्य केही दिनलाई स्थगन गर्न, गराउन मन्त्रालयले भनेको छ। वायु प्रदूषणबाट नेपालमा वर्षेनी चालिस हजारको ज्यान जान्छ वायु प्रदूषणको प्रभाव खराब मौसमसँगै प्रदूषणले ढाकियो उपत्यका डढेलोले प्रदूषण उच्च"
डढेलोले प्रदूषण उच्च,"काठमाडौं : काठमाडौं उपत्यकामा वायु गुणस्तर सूचकांक (एयर क्वालिटी इन्डेक्सएक्यूआई) जनस्वास्थ्यका दृष्टिले हानिकारक तहमा पुगेको छ। उपत्यकाका अधिकांश भेगमा एक्यूआई तीन सयभन्दा बढी पुगेको छ। चितवन, मकवानपुर, ओखलढुंगा, बारा, पर्सालगायत जिल्लामा डढेलो लागेकाले ती भेगबाट धूवाँमिश्रित वायु उपत्यका भित्रिएकाले एक्यूआई खस्किएको विज्ञको बुझाइ छ। भारतको हरियाणा, उत्तर प्रदेशलगायत भेगमा बढेको प्रदूषणको प्रभावसमेत नेपालसम्म देखिएको उनीहरूको ठहर छ। वायु गुणस्तर बिहीबारको तुलनामा शुक्रबार निकै खस्किएको छ। ललितपुरको भैंसेपाटी, भक्तपुर, काठमाडौंका रत्नपार्क, कीर्तिपुरलगायत भेगमा एक्यूआई बढेको छ। एक सातादेखि निरन्तर रूपमा वायु गुणस्तर खस्किन थालेको छ। शुक्रबार झनै खस्कियो, वातावरण विभागका सिनियर केमिस्ट शंकरप्रसाद पौडेलले भने। शुक्रबारको गुणस्तर कुन हदमा पुग्यो भन्ने सुनिश्चित गर्न पछिल्लो २४ घण्टाको समग्र तथ्यांक विश्लेषण गर्नुपर्ने पौडेलले बताए। काठमाडौं उपत्यकामा सबैभन्दा बढी प्रदूषणको मात्रा भैंसेपाटी र आसपासमा रहेको विभागको तथ्यांक छ। बिहीबार सो भेगमा २४ घण्टाको एक्यूआई २३६ थियो। शुक्रबारको मौसमले त्यहाँको एक्यूआई चार सयभन्दा तल नरहेको सहजै अनुमान गर्न सकिन्छ, विभागका एक अधिकारीले भने। जनस्वास्थ्यका दृष्टिले एक्युआई ५० देखि सयसम्मलाई सामान्य मान्ने गरिन्छ। तराईका भूभागबाट बागमती करिडोर हुँदै उपत्यका भित्रिने प्रदूषित वायुले हिजोआज काठमाडौं उपत्यकाको वायु गुणस्तर खस्काएको विज्ञहरूको ठहर छ। एक्युआई दुई सयभन्दा बढी नाघेको अवस्थामा जनस्वास्थ्य अनुकूल मानिँदैन। बिहीबार भक्तपुरमा एक्यूआई २ सय ७ थियो, कीर्तिपुरमा १ सय ९९ र रत्नपार्कमा १ सय ८३ थियो। प्रिमनसुनका बेला हुने क्षणिक वर्षा र सक्रिय हुनुपर्ने वायु निष्क्रिय भएकाले अहिले प्रदूषणको मात्रा बढेको जल तथा मौसम विज्ञान विभागले जनाएको छ। उपत्यकाबाहिर सिमरा र सौराहमा एक्यूआई निकै बढेको वातावरण विभागले जनाएको छ। सिमरामा एक्यूआई ३ सय ४८ र सौराहको २ सय ८२ रहेको विभागको तथ्यांक छ। तुवाँलोेले उडानमा असर बाक्लो तुवाँलोेको कारण शुक्रबार आन्तरिक तथा बाह्य उडान प्रभावित बनेको छ। भिजिबिलिटी कम भएका कारण त्रिभुवन अन्तर्राष्ट्रिय विमानस्थलको सेवा अवरुद्ध भएको हो। दुइटा अन्तर्राष्ट्रिय उडान दिल्ली एयरपोर्टमा डाइभर्ट भएका छन् भने २० वटा आन्तरिक उडान रद्द भएका छन्। भिजिबिलिटी कम हुँदा ८ वटा आन्तरिक उडान डाइभर्ट भएका छन्। शुक्रबार मध्याह्नदेखि लागेको बाक्लो तुवाँलोका कारण दिउँसो ३ घण्टा त्रिभुवन अन्तर्राष्ट्रिय विमानस्थलको सबै उडान ठप्प भएको थियो। भिजिबिलिटी १ हजार मिटरभन्दा कम भएका कारण दिउँसो २ बजदेखि ४ः४५ बजेसम्म उडान अवरुद्ध गरिएको नागरिक उड्डयन प्राधिकरणका प्रवक्ता राजकुमार क्षेत्रीले बताए। विमानस्थल ठप्प भएको समयमा नेपाल एयरलाइन्स र हिमालय एयरलाइन्सको जहाज आधा घण्टा आकाशमा होल्ड गरेर काठमाडौं अवतरण गरेको प्रवक्ता क्षेत्रीले बताए। भिजिबिलिटी कम भएकोले एयर इन्डियाको उडान निर्धारित समयभन्दा ढिला काठमाडौंबाट उडेको थियो। चितवन राष्ट्रिय निकुञ्जमा लागेको डढेलोको कारण भरतपुर विमानस्थल बिहानैबाट खुल्न सकेको थिएन। तुवाँलोेको कारण सबैभन्दा बढी पोखरा उडान रद्द हुन पुगेको बताइएको छ। यस्तै सिमरा र विराटनगर उडान पनि रद्द भएको प्रवक्ता क्षेत्रीले जानकारी दिए। भिजिबिलिटी करिब १६ सय मिटर पुगेपछि विमानस्थलमा जहाज अवतरण सुरु गरेको विमानस्थलका महानिर्देशक प्रतापबाबु तिवारीले बताए। तुवाँलोका कारण क्याथे प्यासफिक र फ्लाई दुबईको उडान भारतको दिल्ली डाइभर्ट भएको थियो। जहाजहरूको आवश्यकताअनुसार मात्रै उडान तथा अवतरण गर्ने हुँदा केही बाह्य उडान डाइभर्ट भएको तिवारीले बताए। काठमाडौं उपत्यकामा शुक्रबार अत्यधिक वायु प्रदूषणका कारण धुम्मिएको मौसम। चितवन, मकवानपुर, ओखलढुंगा, बारा, पर्सालगायत जिल्लामा डढेलो लागेकाले धूवाँमिश्रित वायु भित्रिएकाले वायु गुणस्तर खस्किएको विज्ञले बताएका छन्। तस्बिर : अशोक दुलाल ११ सय भिजिबिलिटीमा नै नेपाल एयरलान्स र हिमालय एयरलाइन्स काठमाडौं अवतरण गरेका हुन्। तर, २८ सय, ३२ सय भिजिबिलिटी चाहिने फ्लाई दुबई, क्याथे प्यासफिकजस्ता उडान काठमाडौं अवतरण गर्न नसकी डाइभर्ट भएका छन्। महानिर्देशक तिवारी बताउँछन्। घरबाहिर ननिस्कौं स्वास्थ्य तथा जनसंख्या मन्त्रालयले उपत्यकामा वायु प्रदूषण बढेका कारण घरबाहिर ननिस्कन अपिल गरेको छ। मन्त्रालयका सहप्रवक्ता डा समिरकुमार अधिकारीले श्वासप्रश्वासमा कठिनाइलगायत विविध स्वास्थ्य समस्या देखापर्न सक्ने जनाएका छन्। खुला स्थानमा नबस्न, नखेल्न र मर्निङ वाकमा नजान डा अधिकारीले आग्रह गरेका छन्। घरबाहिर गएर शारीरिक व्यायाम गर्ने गरिएको छ भने रोकौं। घरभित्रै बसौं। घरभित्रै व्यायाम गरौं। बालबालिका, दीर्घ रोगी र ज्येष्ठ नागरिकको विशेष ख्याल गरौं, अपिलमा भनिएको छ। अत्यावश्यक नभई सवारीसाधन नचलाउन र पेसा, व्यवसाय निर्माणकार्य सुचारु गर्दा धुलो धूवाँ नउड्ने वा कम हुने व्यवस्था गर्न आग्रह गरिएको छ। त्यस्तै फोहोरहरूको उचित व्यवस्थापन गर्ने तर फोहोर जलाउने कामलाई निरुत्साहित गर्न र बन्द गर्न अनुरोध गरिएको छ। धुलो, धूवाँ उड्ने खालका पेसा, व्यवसाय, निर्माण कार्य केही दिनलाई स्थगन गर्न, गराउन मन्त्रालयले भनेको छ। केही दिनपछि त्यस किसिमका पेसा, निर्माणकार्य सुचारु गर्दा धुलो, धूवाँ नउड्ने वा कम हुने व्यवस्था गराउन आग्रह गरिएको छ। घरबाहिर निस्कनै पर्ने अवस्था आएमा मास्कको अनिवार्य प्रयोग गर्न कोभिड१९ का लागि तोकिएका जनस्वास्थ्य मापदण्ड पालना गर्न गराउन अपिल गरिएको छ।"
खुसी छु म आज तिमीभन्दा धेरै,"चितवन : ५४ वर्षीया धनमाया तामाङ छोरी ३४ वर्षीया उषालाई सुमसुम्याउँदै थिइन्। दुवै जना एकअर्कालाई हेरेर मुस्कुराउँदै थिए। घरीघरी भावुक पनि हुन्थे। छोरीको आधा कलेजो आमाको शरीरमा प्रत्यारोपण गरेको चार दिनपछि भेट भएको हो। यसरी भेट हुँदा यी आमाछोरीमा खुसीको कुनै सीमा थिएन। यी आमाछोरी चितवन मेडिकल कलेजको प्रत्यारोपण वार्डको सँगै जोडिएको अलगअलग क्याबिनमा छन्। उषा आमाको अवस्थाबारे स्वास्थ्यकर्मीलाई सोधिरहन्छिन्। आफ्नो आधा कलेजो दिएर आमालाई बचाउन पाएकोमा उषाले गर्व महसुस गरेकी छन्। होस खुलेदेखि उनलाई आमा हेर्न हतारो थियो। आमालाई केही नहोस् भनेर भगवान्सँग प्रार्थना गरें, उषाले भनिन्, आमाको लागि कलेजो केही होइन्। मेरो कारणले आमा बाँच्नुभयो त्यसैमा खुसी छु।धनमायाको पाँच महिनाअघि स्वास्थ्य परीक्षण गर्दा कलेजोले काम गर्न नसक्ने पुष्टि भएपछि परिवारमा खैलाबैला मच्चिएको थियो। कलेजो प्रत्यारोपणको विकल्प थिएन। कलेजो दान गर्ने वचन दिएका आफन्त अनेक बहाना गरेर पन्छिए। त्यसपछि उषा आफैं अघि सरेकी रहेछन्। दिन्छु भने तर दिने बेला कोही निस्केन अनि आफैं हिम्मत गरेर कसैको सहयोग चाहिँदैन भनेर आँट गरे, उषाले भनिन्। सुरुमा के होला भनेर उनलाई डर लाग्यो। तर आमाको अगाडि अरू कुरा सामान्य लाग्यो। बरु आर्थिक अभावका कारण बहिनी गुमाउनुपरेको पीडा बल्झियो। १७ वर्षअघि १६ वर्षीया बहिनीको ब्रेन ट्युमरका कारण निधन भएको थियो। पैसा नभएकै कारण बहिनी बचाउन नसकेकोमा दुखेसो उषालाई। आमाको अवस्थाले त्यही घटनाको सम्झना गरायो। त्यसपछि उनलाई लाग्यो, आमालाई बचाउँछु। सुरुमा कलेजो दिने भन्ने कुरा सुन्दैमा ज्वरो आयो। मरिन्छ भने पनि ठीकै छ तर आमा बाँच्ने कुराले हिम्मत बढ्यो, उनले भनिन्, त्यसबेला आमा मात्रै सम्झिएँ। छोरीको निर्णय सुनेर धनमाया रुन्थिन्। त्यसबेला केही हुँदैन भन्दै उषा आमालाई सम्झाउँथिन्। घरीघरी आमासँगै उषा पनि रुन्थिन्। कलेजो प्रत्यारोपणसँगै दुवै जनाको हाँसो फर्किएको छ। छोरीले पुनर्जीवन दिएको भन्दै धनमायाले खुसी ब्यक्त गरिन्। मलाई छोरीले बचाइन्, अब त बाँचिन्छ होला नि !, धनमायाले भनिन्, छोरीले नयाँ जीवन दिइन्। खुसी लागेको छ। धनमायाका श्रीमान् रनबहादुर अस्पतालको क्याबिनबाहिर श्रीमती र छोरीलाई पर्खेर बसेका छन्। श्रीमतीको जीवनकै आस मारेका रनबहादुर बिरामीको स्वास्थ्यमा आएको सुधारले खुसी छन्। जीवनसंगिनी बाँचेको खुसीले उनी गद्गद् छन। कसरी बचाउने भनेर आसै मारेको हो। छोरीले नै आँट गरेर बचाइन्, रनबहादुरले भने, मृत्युबाट बचेकी छन् परिवार खुसी छौं। उनका एक छोरा र छोरी छन्। यूएईको दुबईमा ८ वर्षदेखि ब्युटिसियन काम गर्ने उषा आमाको उपचारको लागि माघमा घर फर्किएकी हुन। विदेशमै रहँदा उनले आमा आईसीयूमा रहेको खबर पाइन्। अब दुई महिनापछि फेरि दुबई जाने उनले बताइन्।"
शिक्षक दरबन्दी पुनर्वितरणपछि मुस्ताङमा ५० प्रतिशत स्कुल मर्ज हुने,"जोमसोम : हिमाली जिल्ला मुस्ताङका विद्यालयमा पुलमा रहेका शिक्षक दरबन्दी मिलानपछि ५० प्रतिशत विद्यालय मर्ज हुने सम्भावना देखिएको छ। सरकारले देशैभर शिक्षक दरबन्दी पुनर्वितरण सुरु गरेसँगै मुस्ताङका विद्यालयहरुमा शिक्षक संख्या कटौटीपछि मर्ज गर्नै पर्ने बाध्यता आइपरेको जनाएको छ। नेपाल सरकार मन्त्रिपरिषदद्वारा शिक्षक दरबन्दी पुनर्वितरण कार्यविधि २०७६ स्वीकृत भएसँगै शिक्षा, विज्ञान तथा प्रविधि मन्त्रालयले शिक्षक पुनर्वितरण सुरु गरेको हो। जसअनुसार मुस्ताङमा २ सय २८ जना मौजुदा शिक्षक दरबन्दीमा पुनर्वितरण गरी १ सय ४ जना शिक्षक कायम गरिएको शिक्षा विकास तथा समन्वय इकाइ प्रमुख टंकराज बराल जानकारी दिए। उनका अनुसार पुलमा रहेका प्रावितर्फ मुस्ताङको लोमान्थाङबाट २९ जना शिक्षकमा १५ जना, लोघेकर दामोदरकुण्डबाट २३ जना शिक्षकमा १४ जना, वारागुङ मुक्तिक्षेत्रबाट ४८ जना शिक्षकमा २३ जना, घरपझोङबाट ५५ जना शिक्षकमा २३ जना र थासाङ गाउँपालिकाबाट ७३ जना शिक्षकमा २९ जना शिक्षक कोटा कायम गरिएको छ। योसँगै प्रावितर्फ मुस्ताङका ५ वटै स्थानीय तहबाट कुल १ सय २४ जना शिक्षकको दरबन्दी अन्य जिल्लामा मिलान गरिने भएको समन्वय इकाए प्रमुख बरालले उल्लेख गरे। मुस्ताङबाट झन्डै ६० प्रतिशत पुलमा रहेका शिक्षक पुनर्वितरण हुने भएपछि मुस्ताङका विद्यालय समस्यामा परेका हुन्। मुस्ताङबाट १ सय २४ जना शिक्षक दरबन्दी मिलानमा परेसँगै हालसम्म ७७ जना शिक्षक पुनर्वितरण भइसकेको छ भने अझै ४६ जना शिक्षकको पुनर्वितरण हुन बाँकी नै छ। पुनर्वितरण हुन बाँकी रहेका ४६ जना शिक्षक मध्ये २२ जनाले दरबन्दी मिलानका लागि शिक्षा विकास तथा समन्वय इकाइ मुस्ताङमा सिफारिस गरेका छन्। मुस्ताङको लोमान्थाङ, लोघेकर दामोदरकुण्ड र वारागुङ मुक्तिक्षेत्रको निमावि तहको विद्यालयमा खुद पुलमा रहेको शिक्षक दरबन्दी छैन। तर निमावितर्फ मुस्ताङको घरपझोङमा मौजुदा १५ जना शिक्षकमा १० जना र थासाङमा २१ जना शिक्षकमा ८ जना मात्र शिक्षक कायम गरिएको छ। यस्तै मावि तहतर्फ लोमान्थाङमा मौजुदा ६ जना शिक्षकमा ५ जना, वारागुङ मुक्तिक्षेत्रमा ६ जनामा ४ जना,घरपझोङमा १३ जनामा १२ जना र थासाङमा १७ जनामा १३ जना शिक्षक दरबन्दी कायम गरिएको समन्वय इकाइले जनाएको छ। योसँगै लोमान्थाङमा प्रावि र मावि गरी १५ जना, लोघेकरमा प्राविका ९ जना, वारागुङमा प्रावि र मावि २७ जना, घरपझोङमा मावि, निमावि र मावि गरी ३८ जना र थासाङमा प्रावि, निमावि र मावि गरी ६१ जना पुलमा रहेका शिक्षक कटौती गरी पुनर्वितरण गरिने भएको हो। हिमाली जिल्ला मुस्ताङमा ५१ सामुदायिक विद्यालय छन्। लोमान्थाङमा एक माविसहित १०, लोघेकरमा एक निमाविसहित ८, वारागुङमा एक मावि,२ निमाविसहित १३, घरपझोङमा दुई मावि, एक निमाविसहित ८ र थासाङमा तीन मावि, २ निमाविसहित १२ विद्यालय छन्। सरकारले पुलमा रहेका शिक्षक दरबन्दी पुनर्वितरण गरेसँगै मुस्ताङमा प्रावि तहका अधिकांश विद्यालय मर्ज गर्नुपर्ने अवस्था आएको शिक्षा विकास तथा समन्वय इकाइले बताएको छ। मुस्ताङको लोमान्थाङ, लोघेकर दामोदरकुण्ड र वारागुङ मुक्तिक्षेत्र गापाले मानसिक रुपमा विद्यालय मर्ज गर्ने तैयारी गरिसकेका छन्। उनीहरुले आगामी शैक्षिक सत्रदेखि मर्ज गरी बाँकी रहेका विद्यालयमा आवासीय सेवा सञ्चालन गर्ने जनाएका छन्। तर तल्लो मुस्ताङको घरपझोङ र थासाङ गापाले भने यसबारे कुनै योजना तयार गर्न सकेका छैनन्। दरबन्दी मिलानपछि थासाङले विद्यालय व्यवस्थापन समिति बसेर आवश्यक निर्णय लिने प्रमुख प्रकासकीय अधिकृत सन्तोष केशीले जानकारी दिए। थासाङमा दुई निमावि तहका २१ जना शिक्षकमध्ये १३ जनाको दरबन्दी मिलान भएकाले निमावि सञ्चालनमा समस्या पर्ने उनले बताए। शिक्षा विकास तथा समन्वय इकाइले मुस्ताङमा दरबन्दी मिलानले प्रावि तहतर्फ समस्या नपार्ने स्पष्ट पारेको छ। मुस्ताङमा ४९ बालविकास केन्द्रमा दरबन्दी मिलानले कुनै अप्ठ्यारो नपर्ने, थासाङका तीन माविमा शिक्षा नियमावली अनुसार १५ जना शिक्षक चाहिनेमा २ जना अपुग हुने र वारागुङमा १ जना दरबन्दी थपिनुपर्ने इकाइले जनाएको छ।"
होलीमा विशेष सावधानी अपनाउन अनुरोध,"काठमाडौं : कोभिड१९ को जोखिमलाई दृष्टिगत गर्दै नेपाल प्रहरीले होली पर्व मनाउँदा विशेष सावधानी अपनाउन सबैमा अनुरोध गरेको छ। विश्वव्यापी महामारीका रुपमा फैलिएको कोभिड१९ सङ्क्रमण फैलन सक्ने भएकाले नेपाल सरकारले जारी गरेको निर्देशन र स्वास्थ्य मापदण्डलाई पूर्ण पालना गर्न पनि प्रहरीले विशेष अनुरोध गरेको छ। प्रहरीले ७७ वटै जिल्ला प्रहरी कार्यालयलाई आवश्यक निर्देशन दिँदै स्वास्थ्य मापदण्ड पालना गराउन र शान्तिसुरक्षा चुस्त बनाउन आवश्यक निर्देशन दिइसकिएको प्रहरी प्रवक्ता प्रहरी वरिष्ठ उपरीक्षक वसन्तबहादुर कुँवरले जानकारी दिए। 'सरकारले घरघरमै बसेर होली बनाउन अनुरोध गरिसकेको छ, भीडभाडमा पुगेर समूहगत रुपमा होली नमनाउन भनिसकेको अवस्थामा त्यसलाई कार्यान्वयन गर्न मातहतका सबै प्रहरी कार्यालयलाई निर्देशन दिइएको छ', प्रवक्ता कुँवरले भने। यस वर्ष आइतबार पहाडी क्षेत्रमा र सोमबार तराईमा होली मनाइँदै छ। स्वास्थ्य तथा जनसङ्ख्या मन्त्रालयले भारत, बेलायत, फ्रान्सलगायत युरोपेली मुलुकमा कोभिड१९ को सङ्क्रमणको दरमा वृद्धि भएको र नेपालमा पनि प्रभाव पर्न सक्ने भन्दै सावधानी अपनाउन अनुरोध गरिसकेको छ। काठमाडौं प्रशासनले पनि सङ्क्रमणको जोखिम उच्च रहेको भन्दै होली पर्वलाई आफ्नो घर भित्रै सीमित गरी सामाजिक सांस्कृतिक मर्यादानुसार खेल्न भनेको छ। बाहिर हिँड्दा अनिवार्य मास्क लगाउन, भौतिक दूरी कायम गर्न, स्यानिटाइजरको प्रयोग गर्न र स्वास्थ्य मापदण्डलाई पालना गर्न आग्रह गरिएको छ। यसरी सार्वजनिक स्थानमा आउँदा जाँदा मास्क प्रयोग नगर्ने र स्वास्थ्य मापदण्डको पालना नगर्नेलाई सङ्क्रामक रोग ऐन २०२० अनुसार कारवाही हुने गृह मन्त्रालयले जनाएको छ। स्वास्थ्य मन्त्रालयले होलीमा हूल तथा ठूला जमघटबाट टाढा बसौँ, कोरोना होइन, माया बाँडौँ भनेर सन्देश प्रवाह गरेको छ।"
खराब मौसमसँगै प्रदूषणले ढाकियो उपत्यका : आइतबारसम्म तुवाँलो नहट्ने,"काठमाडौं : शुक्रबारदेखि एक्कासी काठमाडौं उपत्यकाको आकाशमा बाक्लो तुवाँलाले ढाकेको छ। जल तथा मौसम विज्ञान विभागका अनुसार हाल देशका केही जिल्लामा डढेलो लागेको र सोबाट सिर्जित प्रदूषणका कण वायुमण्डलमा नै जम्मा भएकाले धेरैजसो स्थानमा प्रदूषण बढ्न गइ पारदर्शिता घटेको हो। आइतबारसम्म मौसम स्थिर रहने विभागका मौसमविद् गङ्गा नगरकोटीले जानकारी दिइन्। उनका अनुसार सोमबारदेखि केही बादल विकसित भइ हावा पनि चल्ने देखिएकाले मौसममा केही सुधार हुने सम्भावना रहेको छ। विभागका अनुसार देशमा स्थानीय वायुसँगै पश्चिमी वायुकोसमेत आंशिक प्रभाव रहेको छ। दिउँसो पहाडी भूभागमा आंशिक बदली रही बाँकी भूभागमा मौसम सामान्यतया सफा रहेको छ। देशका पहाडी भूभागका एक वा दुई स्थानमा मेघगर्जनचट्याङसहित फाट्टफुट्ट तथा हल्का वर्षाको सम्भावना रहेको बताइएको छ। मौसम पूर्वानुमान महाशाखाको पछिल्लो विवरणअनुसार शनिबार काठमाडौं उपत्यकाको न्यूनतम तापक्रम १० दशमलव छ डिग्री र अधिकतम तापक्रम २८ दशमलव दुई डिग्री सेल्सियस रहेको छ। त्यस्तै आज सबैभन्दा कम जुम्लाको न्यूनतम तापक्रम एक दशमलव ९ डिग्री र सबैभन्दा धेरै जनकपुरको अधिकतम तापक्रम ३४ दशमलव पाँच डिग्री सेल्सियस रहेको छ। काठमाडौं उपत्यकामा वायु गुणस्तर सूचकांक (एयर क्वालिटी इन्डेक्सएक्यूआई) जनस्वास्थ्यका दृष्टिले हानिकारक तहमा पुगेको छ। उपत्यकाका अधिकांश भेगमा एक्यूआई तीन सयभन्दा बढी पुगेको छ। चितवन, मकवानपुर, ओखलढुंगा, बारा, पर्सालगायत जिल्लामा डढेलो लागेकाले ती भेगबाट धूवाँमिश्रित वायु उपत्यका भित्रिएकाले एक्यूआई खस्किएको विज्ञको बुझाइ छ। भारतको हरियाणा, उत्तर प्रदेशलगायत भेगमा बढेको प्रदूषणको प्रभावसमेत नेपालसम्म देखिएको उनीहरूको ठहर छ। वायु गुणस्तर बिहीबारको तुलनामा शुक्रबार निकै खस्किएको छ। ललितपुरको भैंसेपाटी, भक्तपुर, काठमाडौंका रत्नपार्क, कीर्तिपुरलगायत भेगमा एक्यूआई बढेको छ। एक सातादेखि निरन्तर रूपमा वायु गुणस्तर खस्किन थालेको छ। शुक्रबार र शनिबार झनै खस्कियो, वातावरण विभागका सिनियर केमिस्ट शंकरप्रसाद पौडेलले भने। खराब मौसमसँगै प्रदूषणले ढाकियो उपत्यका : घरबाहिर ननिस्कन विभागको अनुरोध खराब मौसमसँगै प्रदूषणले ढाकियो उपत्यका डढेलोले प्रदूषण उच्च काठमाडौं उपत्यकामा सबैभन्दा बढी प्रदूषणको मात्रा भैंसेपाटी र आसपासमा रहेको विभागको तथ्यांक छ। बिहीबार सो भेगमा २४ घण्टाको एक्यूआई २३६ थियो। जनस्वास्थ्यका दृष्टिले एक्युआई ५० देखि सयसम्मलाई सामान्य मान्ने गरिन्छ। तराईका भूभागबाट बागमती करिडोर हुँदै उपत्यका भित्रिने प्रदूषित वायुले हिजोआज काठमाडौं उपत्यकाको वायु गुणस्तर खस्काएको विज्ञहरूको ठहर छ। एक्युआई दुई सयभन्दा बढी नाघेको अवस्थामा जनस्वास्थ्य अनुकूल मानिँदैन। बिहीबार भक्तपुरमा एक्यूआई २ सय ७ थियो, कीर्तिपुरमा १ सय ९९ र रत्नपार्कमा १ सय ८३ थियो। प्रिमनसुनका बेला हुने क्षणिक वर्षा र सक्रिय हुनुपर्ने वायु निष्क्रिय भएकाले अहिले प्रदूषणको मात्रा बढेको जल तथा मौसम विज्ञान विभागले जनाएको छ। उपत्यकाबाहिर सिमरा र सौराहमा एक्यूआई निकै बढेको वातावरण विभागले जनाएको छ। सिमरामा एक्यूआई ३ सय ४८ र सौराहको २ सय ८२ रहेको विभागको तथ्यांक छ।"
आगो निभाउने क्रममा जलेर एक जनाको मृत्यु,"तानसेन : जंगलमा लागेको आगो निभाउने क्रममा पाल्पामा एक जनाको मृत्यु भएको छ। पाल्पाको माथागढी गाउँपालिका ४ झडेवाका ६५ वर्षीय मानबहादुर सिंजालीको जंगमा आगो निभाउने क्रममा शनिबार मृत्यु भएको हो। माथागढीको दानसिंगा सामुदायिक वनमा लागेको आगो निभाउने क्रममा सिंजालीको घटनास्थलमै मृत्यु भएको जिल्ला प्रहरी कार्यालयले जनाएको छ। पाल्पामा केही दिनदेखि जंगल तथा खेत खरवारीमा आगो लाग्ने क्रममा बढेको छ। आगलागीबाट घटना बढेसंगै सुरक्षाकर्मी २४ घण्टा सर्तक भएर बस्नु परेको, सुख्खा मौसमको कारण आगलागीका घटनामा बढेको जिल्ला प्रहरी कार्यालय पाल्पाले जनाएको छ।"
स्याङ्जाका चार स्थानमा डढेलो,"स्याङजा : स्याङजाका विभिन्न चार स्थानमा बिहीबार साँझदेखि डढेलो सहितको आगलागी भएको छ। तीन स्थानमा त अझै आगलागी नियन्त्रणमा नरहेको प्रहरीले जनाएको छ। विभिन्न स्थानमा लागेको आगलागीमा परी १५ वटा बाख्रा मर्नुका साथै ५ घाइते छन्। घर र गोठ जलेर लाखौंको क्षति पुगेको छ। गल्याङ नगरपालिका ७ दारेगैडास्थित लसुन स्थित ७० वर्षीया भागिरथी पाण्डेको खरले छाएको ढुंगाा माटाले बनेको घर र गोठ जलेको छ। गोठभित्र रहेका ७ वटा बाख्रा जलेर मरेका छन् भने एउटा घाइते भएको छ। सोही ठाउँका ७१ वर्षीय चन्द्रप्रसाद पाण्डेको पनि एक तले खरले छाएको घर र घरसँगै जोडिएको गोठमा आगोले क्षति पुर्याएको छ। उनको पनि गोठमा रहेको ८ वटा बाख्रा मरेका छन् भने ४ वटा घाइते छ। आगलागीबाट करिव ३ लाख ५० हजार बराबरको क्षति भएको र मानवीय क्षति भने नभएको प्रहरी नायब उपरीक्षक राजेन्द्र अधिकारीले जानकारी दिए। घर र गोठमा लागेको आगो स्थानीय र प्रहरीको सक्रियतामा निभाइएको छ। अहिले पनि पुतलीबजार नगरपालिका ५ र ६ को संगमस्थल भालुपहाड, वालिङ नगरपालिका २ स्थित धोवादी सामुदायिक बनमा र बिरुवा गाउँपालिका स्थित चन्द्रकोट सामुदायिक बनका भीरपाखामा आगो बलिरहेको प्रहरीले जनाएको छ। मानव बस्तीभन्दा पर मानिस जान नसक्ने भीरमा आगो बलेको बताइएको छ। घटनास्थलमा स्थानीयबासी, प्रहरी र सेना पुगेका छन्। बनजंगलमा सुकेका घाँसपातमा आगो लगाएपछि नयाँ घाँसपात राम्रो पलाउने विश्वास गर्दै जंगलमा डढेलो लगाउने गर्ने गरेको प्रनाउ अधिकारीले बताए। उनले भने, कहिले काहीं स साना लापरवाहीका कारण पनि आगलागी हुँदा ठूलो क्षति पुग्छ।"
बेनीजोमसोम सडक : चार दिन सवारी सञ्चालन बन्द,"बेनी : हिमाली जिल्ला मुस्ताङलाई जोड्ने बेनीजोमसोम सडकमा शनिबार बिहानदेखि सिधा यातायात सेवा बन्द भएको छ। उत्तरीदक्षिण जोड्ने राष्ट्रिय गौरवको कालीगण्डकी कोरिडोर अन्तरगत बेनीजोमसोमकोरला सडक आयोजनाले म्याग्दी र मुस्ताङको सिमानामा पर्ने काभ्रेभीर र कैकुखोला क्षेत्रमा चार दिन सवारी सञ्चालन बन्द गरेको हो। जिल्ला प्रशासन कार्यालय मुस्ताङमा चैत ९ गते प्रजिअ हिरादेवी पौडेलको अध्यक्षतामा बसेको सरोकारवालाहरुको बैठकले चैत १७ गतेसम्म सवारी आवत जावत रोकेर सडक विस्तार र स्तरोन्नितिको काम गर्ने निर्णय गरेको थियो। सडक स्तरोन्नति, बेस बगाउने तथा पहिरोका कारण सवारी साधन चल्न नसक्ने र चलाउँदा पनि अत्यन्तै जोखिमयुक्त हुने भएकाले सम्भावित जोखिम र दुर्घटना रोक्न सवारी आवागमन बन्द गर्नु परेको आयोजनाका सूचना अधिकारी आश्विनीकुमार यादवले बताए। सडक बन्द हुने स्थान बाहेकका ठाउँमा भने सवारी चल्ने भएका छन्। सवारी साधन परिवर्तन गरेर गन्तब्यमा पुग्ने व्यवस्था मिलाएको यातायात व्यवसायीले बताएका छन्। म्याग्दी र मुस्ताङ खण्डको आन्तरिक यातायात सेवामा भने असर नपर्ने बताइएको छ। बेनीजोमसोम ७६ किमी सडक ४ प्याकेजमा स्तरोन्नति भइरहेको छ। प्याकेज नम्बर २ को काभ्रेभीरमा पुस १९ गते देखि सडक चौडा गर्न शर्मा गजुरमुखी जेभीले पहाड काट्ने काम गरिरहेको छ। त्यहाँ एक किलोमिटर छ सय मिटर दुरिमा पहाड काट्नु पर्ने जनाइएको छ। काभ्रेभीर बेनीजोमसोम सडकको जोखिमयुक्त सडक पनि हो। निर्माण कम्पनीले नेपाली सेनाको सहयोगमा बिस्फोटक पदार्थको प्रयोग गरी सडक चौडा गर्ने काम गरिरहेको छ। यस्तै सोही खण्डको थासाङ४ कैकुमा पटकपटक बाढीले सडक बगाउने र पहिरो जाने हुँदा सडक अवरुद्ध हुने गर्छ। करिब रु ६ अर्ब लागतको राष्ट्रिय गौरवको बेनीजोमसोमकोरला सडक आयोजना विस २०७४ बाट निर्माण सुरु भएको हो। ११० किलोमिटर दुरीको जोमसोमकोरला सडक ग्राभेल गर्ने काम भइरहेको छ। कोरिडोरका अनुसार जोमसोमकोरला सडकको ७ प्याकेजमध्ये ४ प्याकेजको काम निर्माण सकिएको। बेनीजोमसोम सडकमा ६० प्रतिशत र जोमसोम कोरला सडकमा ८५ प्रतिशत भौतिक प्रगती भएको छ।"
भीमदत्त नगरपालिकाका वडाध्यक्षको मृत्यु,"महेन्द्रनगर : कञ्चनपुरको भीमदत्त नगरपालिका५ का वडाध्यक्ष मदन चन्दको शुक्रबार राति उपचारका क्रममा महाकाली अस्पतालमा मृत्यु भएको छ। जिल्ला प्रहरी कार्यालयका अनुसार शुक्रबार कार्यालयका अन्य कर्मचारीसहित वनभोज गएका वडाध्यक्ष चन्दको घाँटीमा एक्कासी समस्या देखिएपछि उपचारका लागि अस्पताल पुर्याइएको थियो। 'घाटीमा मासु अड्केर बेहोस भएपछि उहाँलाई एम्बुलेन्सबाट महाकाली अस्पताल ल्याइएको हो', जिल्ला प्रहरी कार्यालयका प्रवक्ता प्रहरी नायब उपरीक्षक अमरबहादुर थापाले भने, 'उपचारका क्रममा राति मृत्यु भयो।' उनले शव परीक्षणपछि मृत्युबारे विस्तृत जानकारी हुनेसमेत बताए। शव महाकाली अस्पतालमा राखिएको प्रहरीले जनाएको छ। 'वडाध्यक्षसहित आठ जना बेदकोट नगरपालिकाको चुनेपानी क्षेत्रमा वनभोज मनाउन गएको भनिएको छ', थापाले भने।"
गुराँसले रंगिए बनपाखा,"बेनी : बसन्त ऋतुको सुरुवातसंगै म्याग्दीको उच्च पहाडी क्षेत्रका वनपाखा रंगिविरंगी लालीगुराँसले रंगिन थालेका छन्। पाखाभरी ढकमक्क फुलेका लालीगुराँस अवलोकन गर्न आन्तरिक पर्यटकहरु पहाड उक्लिन थालेका छन्। कोरोना भाइरसको महामारीका कारण विदेशी पर्यटक भने आएका छैनन्। अन्नपूर्ण गाउँपालिकाको घोडेपानी, पुनहिल, मोहरेडाँडा, फुलबारी, खोप्रा, बयली, मालिका गाउँपालिको सोले, बेनी नगरपालिका३ भकिम्लीको स्वर्गाश्रम, धवलागिरी गाउँपालिकाको जलजला, देउराली, मंगलाको टोड्के, झाँक्रीपानी, रघुगंगाको रुइसेमा गुराँसको ठूला जंगल छन्। नेपालमा पाइने ३२ प्रजातीका मध्य घोडेपानी क्षेत्रको जंगलमा रातो, सेतो, गुलावी, चिमाली लगायत ८ प्रकारका गुराँस पाइने अन्नपूर्ण संरक्षण क्षेत्र आयोजना (एक्याप)ले जनाएको छ। पृष्ठभुमिका हिमाल र लालीगुराँसको जंगलको प्राकृतिक सौन्दर्यले रिफ्रेस बनाएको पोखराबाट घोडेपानी घुम्न आएकी सरिता सिग्देलले बताइन्। एक वर्षपछि बजार बाहिर घुम्न निस्किएका हौ, उनले भनिन्, पाखाभरि फुलेका गुराँस, हिमाल, पहाडको मनोरम वातावरणले रिफ्रेस बनायो। घोडेपानी टोल सुधार समितिका कोषाध्यक्ष ज्ञानबहादुर गर्बुजाका अनुसार गुराँसको सौन्दर्यमा रमाउन केही दिनयता पोखरा, काठमाडौं, चितवन, बेनी, बागलुङ लगायत सहरी क्षेत्रबाट पर्यटक आउन थालेका छन्। शनिबार बिहान घोडेपानी नजिकैको पुनहिलबाट दृष्य अवलोकनका लागि करिब डेढ सय जना आन्तरिक पर्यटक पुगेका थिए। अन्नपूर्ण चक्रीय पदमार्गमा पर्ने घोडेपानी कास्कीको घान्द्रुक र बिरेठाटी भएर म्याग्दी भित्रने नाका समेत हो। समुन्द्री सतहदेखि दुई हजार आठ सय मिटर उचाइमा अवस्थित घोडेपानीमा ४५ घरधुरीको बसोबास छ। अधिकांश घर पर्यटक स्तरका होटल हुन्। विदेशी पर्यटक नआए पनि आन्तरिक पर्यटकको भरमा होटल सञ्चालन गरिएको ब्यवसायीले बताएका छन्। अवस्था सामान्य हुँदा यहाँ वार्षिक पचास हजार जनाको हाराहारीमा पर्यटक आउँथे। कोरोनाका कारण २०७६ पुष महिनायता विदेशी पर्यटक आएका छैनन्। घोडेपानीको लालीगुराँसको जंगलको पृष्ठभुमिमा धौलागिरि, अन्नपूर्ण, माछापुच्छ्रे, निलगिरि हिमालको साथै सुर्योदयको अवलोकन गर्न सकिन्छ। अन्नपूर्ण चक्रीय पदमार्गको प्रमुख पर्यटकीय केन्द्र मानिने घोडेपानी क्षेत्रको गुराँसको जंगललाई समेटेर समुदाय स्तरमा अन्नपूर्ण धौलागिरी सामुदायिक पदमार्ग सञ्चालन भएको छ। घोडेपानीका बासिन्दाले गुराँस बचाउनका लागि गुराँसको रुख नकाट्ने नियम बनाएका छन्। पुनहिल नजिकै फुलबारीमा प्रदेश सरकारको सहयोगमा गुराँस पार्क निर्माण सुरु गरिएको घोडेपानीका बासिन्दा समेत रहेका अन्नपूर्ण गाउँपालिकाका अध्यक्ष डमबहादुर पुनले बताए।"
ट्याक्टरबाट खसेर गोरखामा एक जनाको मृत्यु,गोरखा : ट्याक्टरबाट खसेर एक युवाको मृत्यु भएको छ । गोरखा नगरपालिका वडा नम्बर १० छेवेटारमा शनिबार भएको सो दुर्घटनामा परी ३१ वर्षका डिलबहादुर नेपालीको मृत्यु भएको प्रहरीले जनाएको छ । बाह्रकिलोबाट छेवेटारतर्फ जाँदै गरेको ग १ त ४३७१ नम्बरको ट्याक्टरको पछाडि सवार गोरखा नगरपालिका वडा नम्बर १० अमलपानीका नेपालीको मृत्य भएको डीएसपी प्रकाश दाहालले जानकारी दिए । ट्याक्टरबाट खसेका नेपालीलाई ट्याक्टरको पछाडिको टायरले चेपेर घटनास्थलमै ज्यान गएको डिएसपी दाहालले बताए। ट्याक्टर र चालक प्रहरीको नियन्त्रणमा छन् ।
उपचारको बहानामा यौन दुर्व्यवहार,"राजविराज : उपचारको बहानामा यौन दुर्व्यवहार गरेको आरोपमा प्रहरीले सप्तरीको राजविराजस्थित छिन्नमस्ता अस्पतालमा कार्यरत एक चिकित्सकलाई शुक्रबार नियन्त्रणमा लिएको छ। नन्दलाई उपचार गराउन पुगेकी २५ वर्षीया महिलासँग शुक्रबार यौनजन्य दुर्व्यवहार गरेको आरोपमा सप्तरी प्रहरीले डा राजन जैसवाललाई नियन्त्रणमा लिएको एसपी राजेन्द्रप्रसाद धमलाले जानकारी दिए। बालरोग चिकित्सक जैसवालमाथि उपचारको बहानामा यौन दुर्व्यवहार गरेको आरोप लागेको छ। अस्पतालले समेत तत्कालै उनलाई निलम्बन गरेको अस्पताल प्रशासक राजेश झाले विज्ञप्ति जारी गरी जानकारी दिएका छन्। घटना छिन्नमस्ता अस्पतालस्थित डा जैसवालको कोठा हो। सुरुमा त भखैरै जन्मिएकी शिशु बालिकालाई जाँच्दा छोइएको भन्ठाने। पीडित महिलाले भनिन् ब्लाउज नै खोलेपछि प्रतिकार गर्दा जबरजस्ती चेकजाँच गर्छु भन्दै अश्लिल र अस्वाभाविक क्रियाकलाप गरे। भारत बिहार राज्यको मधुबनी जिल्ला खुटौना घर भएकी २१ वर्षीया महिला सुत्केरीका लागि सप्तरीस्थित माइत आएकी थिइन्। छिन्नमस्ता अस्पताल भर्ना भएकी उनले बुधबार शिशु बालिकालाई जन्म दिइन्। चिकित्सककै सल्लाहमा शिशु बालिकालाई आइसियु कक्षमा भर्ना गरियो। शुक्रबार डिस्चार्ज हुने दिन थियो। घर जाने बेलामा आवश्यक सल्लाहका लागि शिशुसहित एक पटक भेटनु भनेर डा जैसवालले कुरुवा बसेकी बिरामीकी भाउजुलाई भनेका थिए। सुत्केरी महिलाको उपचारबापत अस्पताल र औषधी पसलमा लागेको सम्पूर्ण खर्च चुक्ता गरेर सपरिवार सिटी सवारीमा चढिसकेका थिए। त्यसैबेला डाक्टरले बोलाएको सम्झेर सुत्केरीका दाजु र भाउजु बालिका लिएर डा जैसवालको केविनभित्र पुगे। शिशु बोकिरहेकी माइज्युलाई डाक्टरले नजिकै टाँसिएर बस्न लगाएको पीडितले बताइन्। त्यसपछि आला लगाएर बालिका जाँच्न थालेका डाक्टरले आफ्नो पेट सुम्सुम्याए, संवेदनशील अङ्ग छुनुका साथै चलाए। महिलाका अनुसार डिस्चार्ज भइसकेको अवस्थामा पुनः पुर्जामा केही औषधि लेखेर उनका श्रीमानलाई औषधी पसल पठाए। सुरुमा त शिशुलाई जाँच्दा झुक्किएर छोइएको होला भनेर बेवास्ता गरे। तर जब ब्लाउजको तीनवटा टाँक नै खोलेर अश्लिल क्रियाकलाप गर्न लागे, त्यसपछि प्रतिकार गरेको पीडित महिलाले बताइन्। प्रतिकार गर्दासमेत जबरजस्ती गर्ने प्रयास गरेको भन्दै पीडितले अस्पतालकै चिनजानका स्वास्थ्यकर्मीलाई बोलाएको बताइन्। डाक्टरको केबिनको छेउकै कोठामा काम गरिरहेका उनी पुग्दासमेत महिलाको ब्लाउज खोलिएको अवस्थामा थियो। डाक्टर जैसवालले आरोपको खण्डन गर्दै आफूले शिशु बालिकालाई आमाले दुध खुवाउने तरिका सिकाउन खोजेको बताए। बिरामी महिलाले आफूसँग भएको व्यवहारबारे आफन्तलाई बताएपछि तत्कालै महिलाका आफन्तले दोषीलाई पक्राउ गरी कारबाहीको लागि प्रहरीमा खबर गरे। प्रहरीले महिलासँग सोधपुछ गरी आरोपित डा जैसवाललाई नियन्त्रणमा लियो। उनी हाल प्रहरी हिरासतमा छन्। यौन दुर्व्यवहारको घटना भएको प्रहरीको प्रारम्भिक अनुसन्धानले देखाएको छ। पीडितले शुक्रबार नै जिल्ला प्रहरी कार्यालयमा जबरजस्ती करणी उद्योगको उजुरी दिएकी छिन्।"
