शीर्षक,विवरण
किसानको दुर्भाग्य,"नगदे बालीका रूपमा चिनिन्छ उखु। तर, उधारोमा बिक्री गर्दा पनि किसानले वर्षांैसम्म चिनी मिलबाट बक्यौता रकम पाउँदैनन्। उनीहरूले ०७० सालदेखिको बक्यौता रकम पाएका छैनन्। आन्दोलनमा उत्रिँदा पनि परिश्रमको फल नपाउनुजस्तो दुर्भाग्य अर्को हुन सक्दैन। उखु किसानले बक्यौता माग गर्दै गत वर्ष पुस १ गतेदेखि अढाई साता लामो आन्दोलन गरेका थिए। उद्योग, वाणिज्य तथा आपूर्ति मन्त्रालयले सम्पूर्ण बक्यौता रकम उपलब्ध गराउने भनेर पुस १८ गते किसान संघर्ष समितिसँग पाँचबुँदे लिखित सहमति गरेको थियो। त्यो बेला माघ ७ गतेभित्र निर्धारण भएको मूल्यअनुसार भुक्तानी गरिसक्ने भनेर मन्त्रालयले सहमति गरेको थियो। तर, यो वर्षको मंसिर २८ गतेसम्म पनि सहमति अक्षरशः कार्यान्वयन भएन। त्यसकै परिणामस्वरूप विभिन्न जिल्लाबाट पीडित किसान फेरि संघीय राजधानी आइपुगेका छन्। उनीहरू गहुँ छर्ने र धान कुटाएर चामल बनाउने समयमा बाध्यताले काठमाडौं पसेका हुन्। सरकार र उद्योगले विश्वासघात गरेका कारण उनीहरू आगामी दिनको छाक टार्ने खेतीपाती छाडेर बक्यौता भुक्तानी खोजिरहेका छन्। सरकारको विश्वासमा परेका किसानले उक्त अवधिसम्म बक्यौता रकमको भुक्तानी पाएनन्। सरकारले तोकेको अवधिसम्म किसानले १७ करोड रुपैयाँ मात्रै प्राप्त गरेका छन्। किसानले अझै आठ उद्योगबाट करिब १ अर्ब पुरानो बक्यौता लिन बाँकी छ। हाम्रा किसान अनेक समस्याबाट गुज्रिरहेकै छन् धान र गहुँ बालीको समयमा मल पाउँदैनन्। कहिले बीउ अभाव हुन्छ। खेतबारीमा सिँचाइ सुविधा पनि पुग्दैन। उत्पादन गरेको वस्तुले सहज रूपमा बजार पाउँदैन। बजार पाउँदा उचित मूल्य पाउँदैनन्। यस्ता अनेकन् समस्या झेलेर उत्पादन गरेको कृषिउपज बिक्री गरेको रकमै नपाउँदा त किसानलाई वज्रपात नै परेजस्तो हुन्छ। कृषि उत्पादनका लागि घामपानी नभनी खटिने किसानलाई सम्मान गर्नुपर्ने हो। तर, पटकपटक आन्दोलन गर्दा पनि वर्षौंदेखिको बक्यौता नउठ्नु भनेको उनीहरूप्रतिको बेवास्ता हो। यस्तो दृष्टान्तले कृषिमा लाग्ने युवा पुस्तालाई हतोत्साहित पार्न सक्छ। उखु किसानले हरेक वर्ष झमेला र दुःख खेप्नुपर्छ। उनीहरू आफ्नो उत्पादन चिनी मिललाई उपलब्ध गराउँछन् तर तत्कालै मूल्य पाउँदैनन्। अर्थात् उनीहरूको कारोबार उधारोमा हुन्छ। त्यो उधारो एक वर्षसम्म त के वर्षौंसम्म उठाउन सक्दैनन्। एकातिर त्यही उखु बिक्री गरी जीवन धान्नुपर्ने हुन्छ। समयमै भुक्तानी नपाएपछि उनीहरू आर्थिक रूपले संकटमा पर्छन्। उखु किसानका समस्या नयाँ होइन, धेरै वर्षदेखि यस्तै समस्या झेल्नुपरिरहेको छ। किसानबाट संकलित उखुबाट चिनी मिलले कमाइ गर्छन्। तर, किसानलाई उखुको मूल्य भने दिँदैनन्। मिल मालिकहरू गरिब किसानलाई समयमा मूल्य नदिई रकम खेलाउँछन् र अझ धनी बन्छन्। उता, उखु किसान दैनिक जीवन गुजारा गर्न नसक्ने अवस्थामा पुग्छन्। उखु खेती हुनुअघि एकताका सुर्ती खेती राम्रैसँग हुन्थ्यो। सुर्ती खेती गर्ने किसानले पनि भुक्तानीका लागि वर्षौंसम्म पर्खनुपर्ने बाध्यता भोगेका थिए। त्यही कारण उनीहरू सुर्ती खेतीबाट पलायन भए। आज मुलुकमा सञ्चालित चुरोट कारखानाले सुर्ती आयात गर्नुपरेको छ। सुर्तीकै नियति उखुमा दोहोरिनुहुन्न। यसर्थ वैज्ञानिक लागत मूल्य निर्धारणमा सरकारले सहजीकरण गर्नुपर्छ। किसानलाई समयमै भुक्तानी गरी उनीहरूलाई उखु खेतीमा आकर्षित गर्न सक्नुपर्छ। उद्योगीव्यवसायीले समयमै भुक्तानी दिने हो भने किसानसँगको सम्बन्ध पनि प्रगाढ बन्दै जानेछ। यसतर्फ सरोकारवाला सबैको ध्यान जाओस्।"
बस्न्यात थुनामा,"काठमाडौं : अख्तियार दुरुपयोग अनुसन्धान आयोगका पूर्वप्रमुख आयुक्त दीप बस्न्यातलाई विशेष अदालतले पुर्पक्षका लागि थुनामा पठाएको छ। बालुवाटारस्थित ललिता निवासको सरकारी जग्गा किर्ते गरी व्यक्तिका नाममा बनाएको अभियोगसहित चलाइएको भ्रष्टाचार मुद्दामा बयानका लागि बस्न्यात आइतबार अदालतमा हाजिर भएका थिए। विशेषमा इजलास अधिकृतले बस्न्यातसँग झन्डै चार घण्टा बयान लिएका थिए।  ललिता निवास जग्गा प्रकरणमा पुर्पक्षका लागि थुनामा राख्न आदेश धरौटी तारेखमा राख्न गरेको याचना अदालतद्वारा अस्वीकार बयान र थुनछेकसम्बन्धी बहस सकिएपछि विशेषका अध्यक्ष प्रेमराज कार्की, सदस्य अब्दुल अजिज मुसलमान र नित्यानन्द पाण्डेयको इजलासले बस्न्यातलाई थुनामा राख्न आदेश दिएको हो। आदेशअनुसार मुद्दाको अन्तिम फैसला नहुञ्जेल बस्न्यात थुनामै बस्नुपर्नेछ। तर, बस्न्यातले धरौटी वा साधारण तारेखमा छुट्न सर्वोच्च अदालतमा निवेदन दिन पाउने कानुनी प्रक्रियाको बाटो बाँकी छ। विशेषका प्रवक्ता पुष्पराज पाण्डेले बस्नेतलाई पुर्पक्षका लागि थुनामा राखेर मुद्दाको बाँकी कारबाही अघि बढाउने गरी आदेश भएको बताए। मिसिल संलग्न तत्काल प्राप्त कागज, प्रमाणका आधारमा पुर्पक्षका लागि थुनामा राख्न इजलासबाट आदेश आएको छ, प्रवक्ता पाण्डेले भने। उक्त आदेशलगत्तै ६७ वर्षीय बस्न्यातलाई आइतबार साँझ ७ बजे थुनामा राख्न डिल्लीबजारस्थित सदरखोर लगिएको थियो। संवैधानिक अंगका पदाधिकारीमध्ये भ्रष्टाचार प्रकरणमा मुद्दा चलेर पहिलो सुनुवाइमै पुर्पक्षका लागि थुनामा जानेमा बस्न्यात पहिलो व्यक्ति बनेका छन्। अदालतको यो आदेशलाई न्यायिक वृत्तमा साहसिक कदमका रूपमा हेरिएको छ। बस्न्यातविरुद्ध बालुवाटारको १ सय १३ रोपनी सरकारी जग्गा किर्ते गरी व्यक्तिको नाममा दर्ता गरेको अभियोगसहित अख्तियारले अभियोगपत्र दर्ता गरेको थियो। उक्त प्रकरणमा बस्न्यातसहित १ सय १० जनाविरुद्ध भ्रष्टाचार मुद्दा दायर भएको छ। उक्त प्रकरणमा पूर्वउपप्रधानमन्त्री विजयकुमार गच्छदारसहित तत्कालीन तीन जना मन्त्रीसमेत मुछिएका छन्। ०७६ साल माघ २२ गते दायर भएको उक्त मुद्दामा एक वर्षपछि बस्न्यात अदालतमा हाजिर भएका थिए। उनलाई तत्कालीन भौतिक योजना मन्त्रालयको सचिव रहँदा निर्णयकर्ताको हैसियतमा मुद्दा दायर गरिएको हो। मुद्दामा प्रतिवादी बनाइएका गच्छदारसहितका अधिकांश पदाधिकारी अझै अदालतमा उपस्थित भएका छैनन्। मुद्दा चलाइएका पूर्वमन्त्री डम्बरबहादुर श्रेष्ठ, चन्द्रदेव जोशी र छविराज पन्त, पूर्वसचिव दिनेशहरि अधिकारी र मालपोतका कतिपय कर्मचारी हाजिर भएका छन्। उनीहरूमध्ये जोशी साधारण तारेखमा छन्। बस्न्यातका वकिलहरूले धरौटी तारेखमा राख्न गरेको याचनालाई अदालतले अस्वीकार गरेको छ। अख्तियारका वकिलले बस्न्यातको जग्गा किर्ते प्रकरणमा प्रत्यक्ष संलग्नता देखिएको जिकिरसहित थुनामै राखेर मुद्दाको कारबाही अघि बढाउनुपर्ने माग गरेका थिए।"
कांग्रेसले आज देशव्यापी प्रदर्शन गर्दै,"काठमाडौं : प्रमुख प्रतिपक्षी नेपाली कांग्रेसले सोमबार सरकारविरुद्ध देशव्यापी विरोध प्रदर्शन गर्दै छ। पार्टीका वरिष्ठ नेता रामचन्द्र पौडेलमाथि दुव्र्यवहार, भ्रष्टाचार र कोरोना नियन्त्रणमा सरकारको लापरवाहीको विरोधमा कांग्रेसले ७७ वटै जिल्लामा प्रदर्शन गर्न लागेको हो। यो सरकारप्रति सुरुदेखि नै नरम नीति लिएको कांग्रेस तनहुँमा पौडेलमाथि धरपकड भएपछि चिढिएको हो। कांग्रेस सभापति शेरबहादुर देउवाले देशभर हुने प्रदर्शन विशेष रूपले महत्त्वपूर्ण भएको भन्दै सक्रिय सहभागिताका लागि पार्टीका सम्पूर्ण सदस्य, समर्थक र शुभचिन्तकसँगै सबै लोकतन्त्र पक्षधरलाई आह्वान गरेका छन्। सभापति देउवाले आइतबार प्रेस विज्ञप्ति जारी गर्दै कोरोना महामारीका समयमा प्रदर्शनमा भौतिक दूरी राख्न तथा मास्क प्रयोग गर्नगराउन भनेका छन्। देउवाले जिम्मेवार प्रतिपक्षीको भूमिका निभाउँदै आएकोमा सरकारले त्यसलाई कमजोरीका रूपमा लिएको दाबी गर्दै अब संसद् र सडकबाट सशक्त ढंगले अगाडि बढ्ने स्पष्ट पारेका छन्। उनले आजको विरोधलाई सांकेतिक प्रदर्शन भन्दै सरकारविरुद्धको आन्दोलनको सुरुवात भएको बताए। लामो संघर्षबाट स्थापित गरेको संघीय, लोकतान्त्रिक गणतन्त्रमार्फत सार्थक परिणामको अपेक्षा जनताले राख्नु जनताको स्वाभाविक हक हो, उनले भनेका छन्, अतः नेपाली कांग्रेसले सडकदेखि संसद्सम्म अब सरकारलाई तीव्र दबाब दिनु छ र जनताको वितृष्णालाई सम्बोधन गर्न संयम तर सशक्त ढंगले अघि बढ्नु छ। सरकारले भ्रष्टाचार, कुशासन र अधिनायकवादी आकांक्षामा आफूलाई केन्द्रित गर्दै लगेको कांग्रेसको आरोप छ। सरकारको कार्यशैली र व्यवहारका कारण आमनागरिकमा सरकारप्रति व्यापक वितृष्णा फैलिएको दाबी कांग्रेसको छ। जनता कोरोनाका कारण मर्दै गर्दा स्वास्थ्य सामग्रीमा समेत भ्रष्टाचार भएको घटनाभन्दा लज्जास्पद घटना इतिहासमा अर्को के हुन सक्छ ? शक्ति सबै प्रधानमन्त्री कार्यालयमा थुपार्ने अनि जनविरोधी विधेयकमार्फत अघि बढ्न खोज्ने, अधिनायक आकांक्षाको अर्को उदाहरण के जरुरी पर्छ ?, देउवाको प्रश्न छ, महिला हिंसा र बलात्कार व्यापक वृद्धि हँुंदा विकसित देशमा पनि यस्तै हुन्छ भन्ने जवाफभन्दा गैरजिम्मेवार जवाफ के हुन सक्छ ? कोरोनाका कारण हजारौं युवा थप बेरोजगार अनि लाखौं विद्यार्थीको भविष्य अन्योलमा पर्दा सरकारसँग कुनै भविष्य दृष्टि नहुनु भन्दा अर्को सोच शून्यता के हुन सक्छ ? कांग्रेसले सोमबारको प्रदर्शनपछि सरकारविरुद्ध काठमाडौंकेन्द्रित आन्दोलन गर्ने तयारी गरेको छ। देशव्यापी विरोध प्रदर्शनको तयारीबारे छलफल गर्न मंसिर २५ गते बसेको पूर्व र वर्तमान पदाधिकारीको बैठकले अब काठमाडौंकेन्द्रित आन्दोलन गर्नुपर्ने निष्कर्ष निकालेको थियो।"
उखु किसान अन्तिम लडाइँमा,"काठमाडौं : सर्लाहीको रामनगर गाउँपालिका खैरबा टोलका उखु किसान रामेश्वरप्रसाद यादवको टाउकोमा ५ लाख रुपैयाँको ऋण साँवा र ब्याजको भारी थपिएको छ। अन्नपूर्ण चिनी मिललाई उखु बिक्री गरेबापत पाउनुपर्ने ४ वर्षको १ लाख ७२ हजार रुपैयाँ भुक्तानी नपाउँदा उनलाई ऋण लागेको हो। उमेरले ७० कट्न लागेका यादवले उखु खेती गर्दा साहुमहाजनबाट चर्को ब्याजदरमा ऋण लिएका थिए। मिलबाट उखुको भुक्तानी नपाउँदा ब्याज बढेर ५ लाख पुगेको हो। भुक्तानी पाइएको भए उही बेला साहुमहाजनलाई ऋण चुक्ता गर्थें, भक्कानिँदै यादवले भने, अब पनि भुक्तानी पाइएन भने आत्महत्या गर्नुको विकल्प छैन। उखु बिक्री गरेका अधिकांश किसानले ०७१ सालदेखि चिनी मिलबाट बक्यौता पाएका छैनन्। त्यही भएर करिब ६० जना किसान काठमाडौं आएर थापाथलीमा आन्दोलन सुरु गरेका छन्। यादवले मिटर ब्याज दरमा ऋण लिएर आफ्नै २ बिघामा उखु खेती गरेका थिए। उत्पादन भएको उखुमध्ये १ हजार २ सय क्विन्टल अन्नपूर्ण चिनी मिललाई बिक्री गरेका थिए। तर, आजसम्म उखुको मूल्य पाइनँ, उनले भने, ऋणको ब्याज बढेर अहिले ५ लाखजति पुग्यो। उखुको मूल्य त पाइनँ। उल्टो ऋणको ब्याजको भारीले मर्ने अवस्था भयो। उनले आन्दोलन गर्दा गर्दै बरु राजधानीमै मर्ने तर बक्यौता भुक्तानीबिना घर फिर्ता नहुने बताए। सर्लाहीको सिसौडियाका ७२ वर्षीय राजेन्द्र मण्डलले पनि अन्नपूर्ण चिनी मिलबाटै ०७४ सालदेखिको ३ लाख रुपैयाँ भुक्तानी पाउन बाँकी छ। मण्डलले चर्को ब्याजदरमा ऋण उठाएर उखु खेती गरेका थिए। समयमै भुक्तानी नपाएर ऋण चुक्ता गर्न नपाएको मण्डलको थाप्लोमा ऋण र ब्याज गरी ३ लाखको भारी थपिएको छ। अघिल्लो वर्ष पनि सरकारले सहमति गरेर भुक्तानी गराउन सकेन, मण्डलले भने, यसपटक भुक्तानी पाइएन भने आन्दोलन गर्दा गर्दै बरु यतै मरौंला। तर, भुक्तानीबिना घर फर्किन्नँ। बक्यौता पाउन गत वर्ष पुस गतेदेखि उखु किसानले काठमाडौंमा आन्दोलन गरेका थिए। उद्योग, वाणिज्य तथा आपूर्ति मन्त्रालयले पुस १८ गते सम्पूर्ण बक्यौता उपलब्ध गराइदिने भन्दै पाँचबुँदे लिखित सहमति किसान संघर्ष समितिसँग गरेको थियो। सहमतिपत्रको पहिलो बुँदामै नेपाल सरकारबाट निर्धारण भएको उखुको मूल्यबमोजिमको किसानको सम्पूर्ण बक्यौता चिनी उद्योगीले ०७६ माघ ७ गतेभित्र भुक्तानी गरिसक्ने व्यवस्था मिलाउन उद्योग, वाणिज्य तथा आपूर्ति मन्त्रालयले आवश्यक समन्वय र सहजीकरण गर्ने उल्लेख छ। तर वर्षदिन बित्न लाग्दा पनि सम्पूर्ण बक्यौता भुक्तानी भएन, सर्लाही खैरवा टोलका जगनदेव रायले भने, घरव्यवहार छाडेर कठ्यांग्रिने जाडोमा राजधानीमा आन्दोलन गर्न सरकार र उद्योगले बाध्य बनायो। पुरानो रकम भुक्तानी नहुँदा हाम्रो घरपरिवार नै बिग्रियो। यसको क्षतिपूर्ति कसले तिर्छ। संघर्ष समितिका संरक्षक राकेश मिश्रका अनुसार १ वर्ष बित्न लागे पनि किसानले अझै ८ उद्योगबाट १ अर्ब २० करोड रुपैयाँ भुक्तानी पाउन बाँकी छ। बक्यौता नपाउँदा कतिपय किसानका घरमा बिहेवारीसँगै छोराछोरीको उच्च शिक्षा, घर निर्माणजस्ता अत्यावश्यक काम पनि रोकिएको मिश्रले जानकारी दिए। संघर्ष समितिले बक्यौता उपलब्ध गराइदिन कात्तिक २३ गते उद्योग, वाणिज्य तथा आपूर्तिमन्त्री लेखराज भट्टलाई ज्ञापनपत्रमार्फत आग्रह गरेको थियो। संघर्ष समितिका अध्यक्ष रामस्वार्थ रायका अनुसार उक्त ज्ञापनपत्रको बेवास्ता गरिएपछि यस वर्ष पनि आन्दोलन गर्न राजधानी आएको जानकारी दिए। यसअघि संघर्ष समितिले चैत ४ गतेदेखि राजधानीमा आन्दोलन घोषणा गरेको थियो। तर सरकारले कोभिड १९ को कारण देखाउँदै हाम्रो आन्दोलन तत्कालीन समयमा स्थगन गरायो, रायले भने, तापनि बक्यौता पाउन सकिएन। मन्त्रालयले भने ६ चिनी मिलबाट ६५ करोड हाराहारीमा भुक्तानी गर्न बाँकी रहेको जनाएको छ। मिश्रका अनुसार सर्लाहीको अन्नपूर्ण सुगर मिलले २५ करोड, महालक्ष्मीले ६ करोड र बागमती खाँडसारीले ५ करोड तिर्न बाँकी छ। यस्तै, रौतहटको श्रीराम सुगर मिलले ४० करोड, नवलपरासीको लुम्बिनीले २९ करोड र इन्दिराले ११ करोड, महोत्तरीको एभरेष्टले २ करोड र सुनसरीको इस्टर्न सुगर मिलले १ करोड ७५ लाख भुक्तानी गर्न बाँकी छ।"
यसरी भयो ललिता निवास अतिक्रमण,"काठमाडौं : राणा प्रधानमन्त्री भीमशमशेरका नाममा १९८८ साल माघ २५ गते २ सय ८७ रोपनी पाँच आना जग्गा लालमोहर लागेको थियो। पछि हालसाबिक गर्दा २ सय ९९ रोपनी ९ आना देखियो। त्यही जग्गा नै ललिता निवासमा पर्छ। उक्त जग्गा भीमशमशेरका छोरा हिरण्यशमशेर हुँदै नाति एवं प्रजातन्त्रवादी नेता सुवर्णशमशेरमा हस्तान्तरण भएको थियो। सुवर्णशमशेरले २०१७ असार २९ गते पत्नी श्वेतप्रभालाई ५८, छोरा कनकशमशेर, कञ्चनशमशेर र रुक्मशमशेरलाई ५७ रोपनीका दरले बकसपत्र गरिदिए। सरकारले २०१८ सालमा जग्गा प्राप्ति ऐन जारी गर्दै मुआब्जा दिएर ललिता निवाससहित ६ वटा दरबार अधिग्रहण गरेको थियो। त्यसमा ललिता निवासको २ सय ८४ रोपनी १४ आना परेको थियो। १४ रोपनी ११ आना सुवर्णशमशेर र उनको परिवारका नाममा कायम भएको थियो। पूर्वसचिव शारदाप्रसाद त्रितालको संयोजकत्वमा गठित ललिता निवास जग्गा छानबिन समितिका अनुसार ललिता निवाससहित हरिहर भवन ललितपुर, सीता भवन नक्साल, लक्ष्मी निवास महाराजगन्ज, बबरमहल कुरियागाउँ, महावीर भवन नक्साल जग्गा प्राप्ति ऐन जारी गर्दै सरकारले अधिग्रहण गरेको हो। ललिता निवासको जग्गामा प्रधानमन्त्री निवास, सभामुख निवास, प्रधानन्यायाधीश निवास र राष्ट्र बैंक कार्यालय स्थापना गरियो। ६० रोपनी जग्गा राष्ट्र बैंकलाई दिइयो। बाँकी २ सय १२ रोपनी जग्गा समरजंग कम्पनीका नाममा दर्ता गरियो। तर, त्यो अधिग्रहण गरेको जग्गा पञ्चायतले जफत वा हरण गरेको भन्दै पुनः व्यक्तिका नाममा दर्ता गराउने काम भएको छानबिन समिति संयोजक त्रिताल बताउँछन्। राजनीतिक कारणले हरण भएको जग्गा फिर्ता दिने भन्ने सम्बन्धमा ०४७ सालमा निर्णय भएको थियो। त्यसलाई अपव्याख्या गरी ललिता निवासको जग्गामा चलखेल सुरु भएको थियो। यद्यपि, त्यसअघि पञ्चायतकालमै १२ रोपनी ७ आना अतिक्रमणमा परेको थियो। त्यसपछि ०४९ सालमा ११२ रोपनी ४ आना राणा परिवारका नाममा दर्ता गरिएको थियो। त्यसबेला मालपोतका कर्मचारीको मिलेमतोमा १०२४ र १०२५ मिसिल नै गायब गरेका थिए। ०६२ मा १२ आना छुट दर्ताका नाममा कनकशमशेरकी पत्नी सुनितीको नाममा दर्ता गर्ने काम भयो। त्यसपछि ०६६६७ मा १८ रोपनी र ०६९ मा ३ रोपनी १२ आना अतिक्रमणमा परेको थियो। जग्गा माफिया शोभाकान्त ढकाल र रामकुमार सुवेदीले उक्त जग्गामा आँखा लगाएका थिए। ढकाल र सुवेदीले नक्कली मोही खडा गरी त्यो जग्गा हडप्न अभियान नै चलाए। ०६६६७ र ०६९ मा सरकारी तवरबाट नीतिगत निर्णय गराएरै प्रधानमन्त्री निवाससमेत व्यक्तिका नाममा दर्ता गराउने काम भएको अनुसन्धानले देखाएको छ। ०६६६७ मा १६ नक्कली मोही खडा गरी जग्गा बाँड्ने काम भएको थियो। प्रधानमन्त्री निवास विस्तारका नाममा प्रधानमन्त्री, प्रधानन्यायाधीश, सभामुख निवासको जग्गासमेत व्यक्तिका नाममा दर्ता गरियो। तत्कालीन भौतिक योजना तथा निर्माण मन्त्रालयले नियतवश नै अनधिकृत व्यक्तिलाई मोही खडा गराउने तथा सरकारी सार्वजनिक सम्पत्ति मास्ने नियत देखिएको त्रिताल प्रतिवेदन र अख्तियारको अनुसन्धानमा उल्लेख छ। त्यसबेला भौतिक योजनामन्त्री थिए विजयकुमार गच्छदार, सचिव दीपकुमार बस्न्यात। उनै बस्न्यात पछि अख्तियार दुरुपयोग अनुसन्धान आयोगका प्रमुख आयुक्त भएका थिए। अनधिकृत तवरले मोही खडा गर्ने कार्यमा संलग्न रहेको भन्दै अख्तियारले गच्छदार र बस्न्यातविरुद्ध मुद्दा हालेको हो। भूमिसुधार मन्त्रालयले गर्नुपर्ने कार्यमा हस्तक्षेप गरेर भौतिक निर्माणले गरेको देखिएको छ। ०६९ मा पशुपति टिकिन्छा गुठी भनेर हुँदै नभएको गुठी बनाइयो। तीन रोपनी १२ आना जग्गा गुठीका नाममा दर्ता गर्ने निर्णय मन्त्रिपरिषद्ले नै गर्यो। यसरी बालुवाटारस्थित ललिता निवास क्याम्पभित्रको सरकारी जग्गा व्यक्तिको नाममा दर्ता गराउने काम भयो। केपी शर्मा ओली प्रधानमन्त्री भएपछि त्रितालको संयोजकत्वमा ललिता निवास क्याम्पको जग्गा छानबिन समिति बनाइयो। त्यो समितिको प्रतिवेदनका आधारमा अख्तियारले लामो समय लगाएर विस्तृत अनुसन्धान गर्यो। अनुसन्धानपछि अख्तियारले पूर्वउपप्रधानमन्त्री गच्छदारसहित १ सय ७५ जनाविरुद्ध विशेष अदालतमा मुद्दा चलाएको थियो। तीमध्ये १ सय १० जनालाई भ्रष्टाचार मुद्दा चलाइएको हो। थप ६५ जनालाई भने जग्गा जफत गर्न प्रतिवादी बनाइएको अख्तियारको अभियोगपत्रमा उल्लेख छ। कुल २० अर्बको बिगोदाबी गरिएको मुद्दामा तीन पूर्वमन्त्री, तीन पूर्वसचिव छन्। संयोजक त्रिताल मुआब्जा लिएर सरकारलाई दिइसकेको जग्गा पुनः पञ्चायतले जफत गर्यो भनेर व्यक्तिका नाममा दर्ता गरेको प्रकरण नै ललिता निवास प्रकरण भएको बताउँछन्। अख्तियारको अनुसन्धान राम्रो भए पनि केही ठूला मान्छेलाई बचाएर मुद्दा हालिएकाले केही कमजोर देखिएको उनको गुनासो छ। हामीले सामान्य छानबिन गरेका थियौं। अख्तियारको अनुसन्धानले सही कुरा पत्ता लगाएको थियो, उनी भन्छन्, ठुल्ठूला बचाएर मुद्दा पेस गरियो। त्यही कमजोरी भयो।"
तालको मापदण्ड मिचेर भवन,"पोखरा : फेवातालको मापदण्ड मिचेर तालसँगै जोडेर व्यावसायिक भवन बन्ने क्रम तीव्र बनेको छ। ताल संरक्षणका लागि तालको सीमादेखि ६५ मिटर भित्र कुनै पनि संरचना बनाउन नपाइने मापदण्ड पोखरा महानगरपालिकाले तोकेको छ। व्यक्तिको लालपुर्जाको जमिनमा स्थानीयले तालसँगै जोडेर व्यावसायिक भवन बनाउने क्रम बढेको हो। फेवातालको किनार खपौली क्षेत्रमा पछिल्लो समयमा आन्तरिक पर्यटकको गतिविधि बढेपछि व्यवसायीहरू लगानी गर्न निकै आकर्षित भएका छन्। तालसँगै जोडिएका खाली जग्गा भाडामा लिएर रेस्टुरेन्ट बनाउने क्रम बढेपछि विरोधका स्वर गुञ्जन थाल्यो। पोखरा महानगरपालिकाका मेयर मानबहादुर जीसीसम्म मापदण्डविपरीत बनेका संरचना भत्काउन दबाब पुग्यो। अनुमति नलिई मापदण्डविपरीत संरचना बनाएको भन्दै शनिबार पोखरा महानगरपालिकाले फेवाताल किनार खपौदीमा बन्दै गरेको संरचनामा डोजर चलायो। राति पुनः भत्काइएकै स्थानमा संरचना बनाउन थालियो। महानगरपालिकाले आइतबार पुनः डोजर चलाएर बन्दै गरेको संरचना भत्काएको छ। पछिल्लो समयमा बेगनास ताल किनारमा पनि ताल किनारमै भवन बन्ने क्रम बढेको छ। पोखरा महानगरपालिकाका प्रमुख मानबहादुर जीसीले विधि र नियम मिच्ने छुट कसैलाई नभएकोले तालसँगै जोडेर बनाइएका मापदण्डविपरीतका संरचना भत्काएको बताएका छन्। यसरी मापदण्डविपरीत भवन नबनाउन मेयर जीसीले अनुरोध पनि गरे। नेपाल प्रहरी, नगरप्रहरी र स्थानीय जनप्रतिनिधिको उपस्थितिमा मापदण्डविपरीत बन्दै गरेका तालकिनार खापौदी क्षेत्रका दुई स्थानका संरचना भत्काइएको हो। तालमै जोडेर बनिसकेका दर्जनौं संरचनामा भने नगरपालिकाको डोजर चलेन। पोखरा महानगरपालिका वडा नम्बर १८ खपौदी क्षेत्रको तालकिनारमै जोडेर पछिल्लो समयमा व्यावसायिक भवन बन्ने क्रम बढेको सोही वडाका वडाध्यक्ष रणबहादुर थापा बताउँछन्। सर्वोच्च अदालतको निर्णय कार्यान्वयन गर्दै सरकारले व्यक्तिको लालपुर्जाको जमिन ताल संरक्षणका लागि कति आवश्यक पर्ने हो छिट्टै छिनोफानो गरेर आवश्यक जग्गाको मुअब्जा दिनुपर्नेमा उनले जोड दिए। यसो हुन सके मात्र दीर्घकालीन रूपमा समस्या समाधान हुने उनले सुनाए। पोखरा१८ खपौदी क्षेत्रमा मापदण्डभित्रै ६० भन्दा बढी संरचना बनेका अध्यक्ष थापाले सुनाए। यो संख्या वर्षौंदेखि ताल किनारमा बस्दै माछा मारेर जीविका चलाउने जलारी समुदायका घर र रेस्टुरेन्ट बाहेकका हुन्। जलारी समुदायको करिब एक सय घर तालकिनारमै छन्। फेवाताल किनारको मुख्य बजार पोखरा ६ बैदाममा २०४६ सालको राजनीतिक परिवर्तनसँगै तालको मापदण्ड भित्र घर बन्ने क्रम सुरु भएको हो। पछिल्लो समय यो क्रम झन् धेरै बढेर गएको छ। बैदाम क्षेत्रमा पुर्खौँदेखि बस्दै आएका स्थानीयका धेरै घर पनि ६५ मिटर भित्रै छन्। पोखराको फेवाताल मात्र होइन बेगनास ताललगायतका ताल, सेती नदी, बुलौदी, फिर्के खोलालगायतका प्राकृतिक स्रोतहरूको संरक्षण गर्न पोखरा महानगरपालिकाले मापदण्ड तोके पनि कार्यान्वयन गर्न भने असफल रहेको छ।"
सरकारविरुद्ध बाजुरामा कांग्रेसको विरोध प्रदर्शन,"बाजुरा : सरकारविरुद्ध नेपाली कांग्रेस बाजुराले विरोध गरेको छ । नेपाली कांग्रेसले देशैभरी सरकारको विरोध गर्ने कार्यक्रम अनुसार नेपाली कांग्रेस बाजुराले पनि सरकारविरुद्धको पर्दशन गरेको नेपाली कांग्रेस बाजुराका सभापति कबिराज पण्डितले जानकारी दिए। देशको विकासको सट्टा, विवाद, भ्रष्टाचार, घुसखोरी र विभिन्न किसिमका काण्डमा सरकार लागेको भन्दै दबाब दिन कांग्रेसले देशैभर सडक आन्दोलन गरेको हो। कार्यक्रममा नेपाली कांग्रेस बाजुराका सभापति कविराज पण्डित, पूर्व भूमिसुधार सहायक मन्त्री जनकराज गिरीलगायत नेपाली कांगेस जिल्ला कार्य समिति बाजुराका सम्पुर्ण पदाधिकारी, महिला संघ, तरुण दल, नेविसंघ, दलित संघ, शिक्षक संघ लगायत सम्पुर्ण भातृ संगठनहरु र नेपाली कांग्रेसमा आस्थावानहरुको ठूलो सहभागिता रहेको छ । मार्तडी बाजरामा विरोध र्यालीपछि लोकतान्त्रिक चोकमा कोणसभामा परिणत भएको थियो। कोण सभामा नेपाली कांग्रेश बाजुराका भातृ संगठन तथा जिल्ला तहका नेताहरुले नेकपा सरकारले गरेको कामबारे खुलेरै विरोध गरेका थिए । नेपाको सरकार जनताको पक्षामा भन्दा पनि भष्टचारीको संरक्षाण र पक्षपोषण गरिरहेको भन्दै विरोधसभाका बक्ताले विरोध जनाए।"
"पंचायतमा रूख रोप्दा टाउको फुट्थ्यो, कम्युनिस्ट पालामा पुल बनाउँदा करङ भाँचियो : रामचन्द्र","काठमाडौं : नेपाली कांग्रेसका वरिष्ठ नेता रामचन्द्र पौडेलले वर्तमान कम्युनिस्ट सरकारले पंचायतको झल्को दिएको बताए। उनले पञ्चायतमा रुख रोप्दा तत्कालीन सत्ताले टाउको फुटाउने गरेको स्मरण गर्दै अहिले कम्युनिस्ट शासनमा पुल बनाउँदा करङ भाँचिएको बताए। वरिष्ठ नेता रामचन्द्र पौडेलले सरकारविरुद्ध सोमबार शान्ति वाटिकामा आयोजित विरोधसभालाई सम्बोधन गर्दै वरिष्ठ नेता पौडेलले भने, हिजो पंचायतमा रूख रोप्दा टाउको फुट्थ्यो, अहिले कम्युनिस्ट पालामा पुल बनाउँदा करङ भाँचियो।' तनहुँमा केहीदिन अघि पुल उद्घाटन गर्न गएका पौडेललाई प्रहरीले नियन्त्रणमा लिँदा उनको करङमा समस्या भएको थियो। त्यही घट्नातर्फ संकेत गर्दै उनले भने, पंचायत र यो कम्युनिस्ट सरकारमा अब के फरक भयो त? पौडेलले सरकार सर्वसत्तावादको पथमा अघि बढेको आरोप लगाए। उनले भने, यो कम्युनिस्ट सरकारका कारण लोकतन्त्र, संघीयता, गणतन्त्र र समावेशिता संकटमा परेको छ। उनले गाउँगाउँमा विशेष अधिकार प्राप्त, कुनै कानुन नलाग्ने नयाँ कम्युनिष्ट वर्ग जन्माउन खोजिएको भन्दै सरकारले राज्यको ढुकुटीबाट कार्यकर्ता पोस्ने काम गरेको आरोप लगाए । उनले कांग्रेस देशको भविष्य उज्वल बनाउनका लागि लडिरहेको भन्दै अहिलेको व्यवस्था लोकतान्त्रिक भएपनि सरकारमा रहेको नेकपाको पृष्ठभूमि लोकतान्त्रिक नभएको बताए । त्यस्तै, सभामा नेपाली कांग्रेसका केन्द्रीय सदस्य नविन्द्राज जोशीले लोकतन्त्र बचाउन कांग्रेस सडकमा आएको बताए । उखु किसानसँग सरकारले गरेको सहमति कार्यान्वयन नगर्दा पुनः किसानहरु आन्दोलनमा आउनु परेकोप्रति पनि उनले आक्रोस पोखे । काठमाडौंमा १० वटै निर्वाचन क्षेत्रबाट माइतीघरमा भेला भएर जुलुससहित कांग्रेस कार्यकर्ताहरु शान्तिवाटीका आइपुगेका थिए । प्रदर्शनमा सरकारविरोधी नारा लगाएका थिए। विरोधलाई पौडेल, जोशी, काठमाडौं कांग्रेसका सभापति सबुझ बानियाँ, नेविसंघका महामन्त्री मनोज वैद्यलगायतले सम्बोधन गरेका थिए । उनीहरुले सरकार सर्वसत्तावादी बाटोमा अघि बढ्न खोजेको आरोप लगाएका थिए।"
दार्चुलामा पनि कांग्रेसको विरोध प्रदर्शन,"दार्चुला : प्रमुख प्रतिपक्षी दल नेपाली कांग्रेसले सोमबार अन्य जिल्लाहरुमा झैँ दार्चुलामा पनि सरकारविरुद्ध प्रदर्शन गरेको छ । कांग्रेसका नेता तथा कार्यकर्ताहरु दार्चुलाको सदरमुकाममा जम्मा भएर विरोध र्याली गरे । र्यालीमा बढी संख्यामा कांग्रेसका प्रदेश र जिल्ला तहका नेता तथा कार्यकर्ताको सहभागिता थियो । पार्टी कार्यालय बाट सुरु भएको र्याली बाङ्गा बगड हुँदै खुलामञ्चमा पुगेर कोणसभामा परिणत भएको थियो । कोणसभालाई सम्बोधन गर्दै कांग्रेसका नेता ललित सिंह बोहरा, पुलेन्द्र बहादुर कार्की लगायत नेताहरुले सरकारको गतिविधिको आलोचना गरेका थिए । कम्युनिस्ट नेतृत्वको सरकार भ्रष्टाचारमा लिप्त हुँदै सर्वसत्तावादतर्फ उन्मुख भएको उनीहरुले बताएका थिए । साथै भ्रष्टाचारीहरु बालुवाटार पसेर जनताले तिरेको करको दुरुपयोग गरिरहेको उनीहरुको आरोप थियो ।"
"पोखरामा कांग्रेसको गर्जन, कम्युनिष्ट सरकार इतिहासमै भ्रष्टचारी","पोखरा : प्रमुख प्रतिपक्षी दल नेपाली कांग्रेसले सोमबार पोखरामा सरकारविरुद्ध प्रदर्शन गरेको छ । पोखराको चिप्लेढुङ्गाबाट सुरु भएको र्याली नयाँ बजार हुँदै पोखराकै व्यस्त बजार पृथ्वीचोकमा पुगेर आसमाभा परिणत भएको थियो । सभालाई सम्बोधन गर्दै नेपाली कांग्रेसका केन्द्रिय सदस्य अर्जुननरसिंह केसीले अधिनायकवादी कम्युनिष्ट सरकारबाट लोकतन्त्र जोगाउन गाउँगाउँबाट जनता जगाउनु पर्ने बेला आएको बताए । सर्वसत्तावादी कम्युनिष्ट सरकारले प्रजातन्त्रका मुल्यमान्यका कुल्चदै अधिनायकबाद लादेको बताउँदै देशभरी सोमबार सुरु भएको विरोध कार्यक्रम काष्टिङ मात्र भएको सुनाए । स्वास्थ्य जस्तो सम्बेदनसिल क्षेत्रकालागी ल्याइएका स्वास्थ्य समाग्रीमा समेत भ्रष्टाचार गरेर भ्रष्टचारको चरम प्रदर्शन गरेको नेता केसीले आरोप लगाए । भ्रष्टाचारका काण्डै काण्डका कारण यो सरकार दक्षिण एशियामा धेरै भ्रष्टाचार हुने देश मध्य एक हुन पुगेको उनले सुनाए । देशलाई भ्रष्टाचारको देश भनेर विश्वमा चिनाएर लाजमदो अवस्थामा पुर्याएको उनले आरोप लगाए । इतिहासमै अहिलेको कम्युनिष्ट सरकार सबैभन्दा भ्रष्टाचारी भएको उनले बताए । सरकारले भ्रष्ट्राचार नगरेको प्रमाणीत गर्न सर्वोच्च अदालतका पूर्व न्यायधिसको संयोजकत्वमा उच्चस्तरीय छानवीन समिति गठन गरेर निश्पक्ष छानवीन गर्न उनले चुनौती दिए । भ्रष्टाचार भएको विषय उठाउँदा कांग्रेसलाई समेत मुछ्ने गरेको भन्दै नेता केसीले कांग्रेसका नेता भ्रष्टाचरी भए कारवाही गरेर देखाउन पनि चुनौती दिए । भ्रष्टाचार, महंगीले चरम सीमा नाघेको, कोरोना संक्रमण व्यस्थापन गर्न नसक्दा उपचार नपाएर नागरिक मर्नु परेको कारण अव जनता सडकमा उत्रन बाध्य भएको उनले सुनाए । नेपाली कांग्रेसका नेता तथा पूर्व सभामुख तारानाथ रानाभाटले ओली सरकारले सत्ता टिकाउन सर्वभौमसत्ता माथी नै आँच आउने काम गरेको बताएका छन् । दक्षिणलाई खुशी पार्न रअ का प्रमखलाई भेटेको पनि उनले सुनाए । नेपाली कांग्रेसका नेता एवं पूर्व मन्त्री यज्ञबहादुर थापाले भ्रष्टाचार नै भ्रष्टाचारमा चुलुम्म डुबेको कम्युनिष्ट सरकार ओरालो लागेको मृग जस्तै भएको बताए । अवको निर्वाचनमा तीनै तहमा कांग्रेसको सरकार हुने उनले बताए । कांग्रेस सरकारमा पुगेपछि भ्रष्टाचारीको आन्द्रा खोलेर कठघारामा उभ्याएर जेलमा कोच्छौ उनले भने । विरोध कार्यक्रममा बोल्ने सबै नेताले देशमा भ्रष्टचार बढेको, शान्तिसुरक्षा खलबलीएको, नागरिक उपचार नपाएर मर्नु परेको, बेरोजगार र महंगीले नागरिकका दैनिकी कष्टकर भएको बताएका थिए । प्रमुख प्रतिपक्षी नेपाली कांग्रेसले सोमबार सरकारविरुद्ध देशव्यापी विरोध प्रर्दशन गरेको हो ।"
ओली सरकार पूर्णरुपमा असफल : नेता साउद,"अछाम : नेपाली कांग्रेसका केन्द्रीय सदस्य एनपी साउदले नेकपाको वर्तमान सरकार पूर्णरुपमा असफल भएकाले छिटो निर्वाचन हुनुपर्नेमा जोड दिएका छन्। सोमबार अछामको साँफेबगरमा आयोजित विरोध सभालाई सम्बोधन गर्दे पूर्वमन्त्री समेत रहेका साउदले नेकपाको वर्तमान सरकारले राष्ट्रियता र लोकतन्त्रको रक्षा गर्न नसक्ने भएकाले यो सरकार छिटो भन्दा छिटो विगठन हुनुपर्ने बताए । नेता साउदले नेपाली कांग्रेस नेकपासँग मिलेर सरकार बनाउँछ की भन्ने हल्ला मात्र भएको दाबी गरे ।उनले भने, 'अहिले सरकारले नैतिकता गुमाइसकेको छ,मुलुक गन्जागोलको स्थितिमा छ,त्यसैले मध्यावधिक निर्वाचन मुलुकमा आवश्यक छ ।' भ्रष्टाचार,हिंसा,कुशासनका विरुद्ध अब कांग्रेस शसक्त भएर लाग्ने साउदले बताए । उनले कांग्रेसको धेर्यताको बाँध अब टुटिसकेको र जनताले समेत कांग्रेसको साथ खोजेको बताए । अछामको साँफेबगरमा नेपाली कांग्रेस अछामका सभापति भरतकुमार स्वाँरको अध्यक्षतामा कार्यक्रम सम्पन्न भएको छ ।"
गगनको चुनौती : कम्युनिस्ट सरकारलाई ठेगान नलगाएसम्म कांग्रेस सडकबाट फर्किँदैन,"धनगढी : नेपाली कांग्रेसका युवा नेता तथा पूर्वमन्त्री गगन थापाले सरकारलाई ठेगान लगाउन कांग्रेस सडकमा उत्रिएको चेतावनी दिएका छन् । नेपाली कांग्रेसले सोमबार देशब्यापी रुपमा गरेको प्रदर्शनका क्रममा सुदूरपश्चिमको राजधानी धनगढीमा आयोजना गरिएको आमसभामा नेता थापाले यस्तो बताएका हुन् । सरकार बेलगाम भयो, सरकारलाई ठेगान लगाउन कांग्रेस सडकमा उत्रिएको छ, सरकारले ठेगानमा नआउँदासम्म कांग्रेस सडकबाट फर्किँदैन थापाले भने । उनले, अहिलेको सरकार हावादारी सरकार भएको पनि उनले आरोप लगाए । बाहिर भ्रष्टाचार पनि गर्दैन, भ्रष्टाचार सहन्न पनि भन्ने तर वाईडबडी, बालुवाटारको जग्गा, सेक्युरिटी प्रेस जस्ता ठूला घोटालामा सरकारले नेपाललाई विश्वमै लज्जित गरेको छ उनले भने । नेता थापाले अहिलेको सरकारले स्वास्थ्य सामाग्रीमा भ्रष्टाचार गरेको, नक्सा जारी गरेपछि भारतसँग कुटनीतिक पहल नगरेको र गफ मात्रै लगाएको आरोप लगाए । कांग्रेसले सुदूरपश्चिमका प्राय सबै जिल्ला सदरमुकाममा सरकारको विरोधमा प्रदर्शन गरेको छ । यस्तै कञ्चनपुरमा गरिएको आमसभालाई नेपाली कांग्रेसका केन्द्रीय सदस्य प्रदिप पौडेलले सम्बोधन गरे । उनले केपी ओली नेतृत्वको सरकारले भ्रष्ट्राचारीहरुलाई कारवाही गर्नुको सट्टा पुरस्कृत गरेको आरोप लगाए । महेन्द्रनगरस्थित संविधान चोकमा बोल्दै नेता पौडेलले भ्रष्टाचार मौलाएको बताउँदै सरकार नै ओम्नी समुह र भ्रष्टाचारको काण्डमा मुछिएकाहरुलाई संरक्षण गरिरहेको बताए । जताततै भ्रष्ट्राचार मौलाएको छ तर सरकार त्यसको संरक्षण गरिरहेको छ नेता पौडेलले भने । दुई तिहाई सरकार निकम्मा छ, नेकपाले केपी ओलीको विकल्प दिन सकेन । उनले, धान खेती गर्ने बेला मल नपाएका किसानलाई सरकारले गहुँ छर्नेबेला समेत मल उपलब्ध गराउन नसकेको भन्दै सरकारको नेतृत्व गर्ने नैतीकता गुमाइसमेको आरोप लगाए । बैतडीमा सरकार विरुद्ध प्रमुख प्रतिपक्षी नेपाली कांग्रेसले बैतडीमा पनि विरोध प्रदर्शन गरेको छ । पार्टी कार्यालयबाट सुरु भएको र्याली गोठलापानी, शाहीलेक हुँदै गढीमा कोणसभामा परिणत भएको थियो । सरकारले अधिनायकवाद ल्याउन खोजेको, तनहुँमा नेपालीका कांग्रेसका बरिष्ठ नेता रामचन्द्र पौडेलमाथि सत्ताको दुरुपयोग गरेर पक्राउ गरेको, कोरोना नियन्त्रण तथा व्यवस्थापनमा सरकार असफल भएको भन्दै विरोध प्रदर्शन गरिएको हो । आमसभालाई नेपाली कांग्रेसका नेता एवं पूर्व वाणिज्य राज्यमन्त्री नरबहादुर चन्द लगायतले सम्बोधन गरेका थिए । बाजुरमामा पनि सरकारको विरोध गरिएको छ । विरोध सभामा नेपाली काँग्रेस बाजुराका सभापती कविराज पण्डित, पुर्व भूमिसुधार सहायक मन्त्री जनकराज गिरी लगायतले सम्बोधन गरेका थिए । डोटीको विरोध सभालाई कांग्रेसका केन्द्रीय सदस्य एवं पूर्वमन्त्री बीरबहादुर बलायरले सम्बोधन गरेका थिए । उनले केपी ओली सरकारको ज्यादतीका बिरुद्धमा जनताहरु एकसाथ सडकमा उत्रिनुपर्ने बताए ।"
कम्युनिस्ट सरकार कोरोनाभन्दा पनि खतरनाक : विमलेन्द्र,"भक्तपुर : नेपाली कांग्रेसका उपसभापति विमलेन्द्र निधिले केपी शर्मा ओली नेतृत्वको कम्युनिष्ट सरकार सबै दृष्टिले असफल भइसकेको दावी गरेका छन् । नेपाली कांग्रेसको घोषित कार्यक्रमअनुसार सोमबार भक्तपुरमा भएको विरोध कार्यक्रमलाई सम्बोधन गर्दै उनले ओली सरकारले कुनै पनि क्षेत्रमा देश र जनताको हितमा काम गर्न नसकेको स्पष्ट पारे ।उनले सरकार कोरोनाभन्दा पनि खतरनाक भएको बताए। नेता निधिले कांग्रेसले आधिकारिक रुपमै सरकार असफल भएको निष्कर्ष निकालेको र प्रधानमन्त्री ओलीले बोलाएको सर्वदलीय बैठकमा समेत पार्टीको उक्त निष्कर्ष सुनाएको जानकारी दिए । ओली सरकार असफल भएको पुष्टि गर्न सत्तारुढ नेपाल कम्युनिष्ट पार्टी (नेकपा) का दोस्रो अध्यक्ष पुष्पकमल दाहाल प्रचण्डको १९ पन्ने प्रस्ताव नै पर्याप्त रहेको उनको भनाइ थियो । नेपालीमा एउटा उखान छ, तस्बिर आफै बोल्छ, नेता निधिले भने, ओली नेतृत्वको कम्युनिष्ट सरकार असफल भइसकेको पुष्टि गर्न उनकै समकक्षी अध्यक्ष प्रचण्डले पेस गरेको १९ पन्ने प्रस्ताव नै पर्याप्त छ । त्यसले पुष्टि गर्दैन ? उनले ओली सरकारले बद्नामीको शिखर नै चढेको समेत ठोकुवा गरे । जसले गर्दा उनलाई भेट्ने अरु नेताहरुको समेत बद्नाम हुने गरेको उनको भनाइ थियो । ओली सरकारको बद्नाम यति बढिसक्यो कि उनलाई भेट्ने अरु नेताहरुको पनि बद्नाम हुन थालिसक्यो, नेता निधिले भने, उनलाई भेट्दा हाम्रा सभापति शेरबहादुर देउवाको समेत बद्नाम हुने गरेको छ । उनले सरकार असफल भए पनि सरकारविरुद्ध कांग्रेसले अविश्वासको प्रस्ताव नल्याउने स्पष्ट पारे । पाँच वर्ष चलाउँछु भन्ने ओली सरकार चलाएको तीन वर्षमै असफल हुँदा पनि सबै आफू हुँ भन्ने अधिनायकवादी सोचले अघि बढेको नेता निधिको भनाइ थियो । उनले ओली सरकारलाई संघीयताविरोधी, गणतन्त्रविरोधी, संसदीय व्यवस्थाविरोधी र समावेशिताको विरोधी भएको आरोप लगाए । ओली सरकारले देशभरका स्थानीय तहलाई संविधानले निर्दिष्ट गरेका अधिकारसमेत नदिएको उनको भनाइ थियो । ओली सरकारले स्थानीय तहलाई संविधानले निर्दिष्ट गरेका अधिकारसमेत दिएन, पूर्वगृहमन्त्रीसमेत रहेका निधिले भने, हुँदाहुँदा मन्त्रालयमा भएका अधिकारसमेत आफूमा केन्द्रित गरियो । ओलीको कम्युनिष्ट सरकारको पालामा भ्रष्टाचारमात्रै बढेको उनको जिकिर थियो । कसैले देखिने गरी भ्रष्टाचार गर्दा पनि प्रधानमन्त्री ओली आफै अघि सरेर बचाउँदै आएको भन्दै कांग्रेस नेता निधिले प्रश्न गरे, के प्रधानमन्त्री आफै सर्वोचच अदालत हो ? अख्तियार हो ? सीआईबी हो ? सर्तकर्ता केन्द्र हो ? नभए आरोप पुष्टि नभई आफै बचाउँदै र निर्णय सुनाउँदै किन हिँड्छन् ? कार्यक्रममा नेपाली कांग्रेसका केन्द्रीय सदस्यद्वय सीता गुरुङ र रमा पौडेलले ओली सरकार के हो र कस्तो छ भन्ने कुरा सत्तारुढ नेकपाकै अध्यक्षद्वयको पत्रयुद्धले छर्लंग हुने बताए । त्यस्तै नेपाली कांग्रेस भक्तपुरका जिल्ला सभापति दुर्लभ थापा, सचिव उद्धव सिलवाल, प्रदेश सांसद कृष्णलाल भँडेल, भक्तपुर क्षेत्र नं १ र २ का सभापति क्रमशः जीवन खत्री र नारायणभक्त खायमली, नेपाल तरुण दलका पूर्वअध्यक्ष विनोदप्रकाश कायस्थलगायतले ओली सरकरको पालामा बेथितिको घैंटो भरिसकेको दावी गर्दै सरकारविरुद्ध जनता सडकमा आउनुको विकल्प नभएको धारणा राखे । भक्तपुरको सूर्यविनायक चोकमा विरोधसभा हुनुअघि सल्लाघारीबाट विरोध जुलुस प्रदर्शन गरिएको थियो । उक्त जुलुस भक्तपुरकाठमाडौं ६ लेन सडक हुँदै सूर्यविनायक चोकमा समापन गरिएको थियो ।"
देश संकटमा फसेको बेला सरकार बालुवाटारमा मुरली बजाएर सुतिरहेछ: पुष्पा भुसाल,"सन्धिखर्क : नेपाली कांग्रेसका केन्द्रीय सदस्य तथा संसदीय दलकी सचेतक पुष्पा भुसालले वर्तमान कम्युनिस्ट नेतृत्वको सरकार भ्रष्टाचारको दलदलमा फसेको बताएकी छन् । युवाहरुलाई रोजगार दिने कुरातर्फ नलागेर कमीसनको खेलमा यो सरकार लागि रहेको उनको आरोप छ । देशमा प्राप्त भएको लोकतान्त्रिक गणतन्त्र नै समाप्त पर्ने खेलमा यो सरकार लागेपछि कांग्रेस आन्दोलनमा उत्रनु परेको उनको भनाइ थियो । उनले जनताको बलीदानीबाट प्राप्त भएका उपलब्धीको रक्षा गर्न सरकार बिरुद्ध कांग्रेस सडकमा आएको पनि उनले बताइन् । नेपाली कांग्रेस अर्घाखाँचीले सन्धिखर्कमा गरेको बिरोध प्रदर्शनमा बोल्दै नेत्री भुसालले यस्तो बताएकी हुन् । यस क्रममा नेत्री भुसालले सरकारले गणतन्त्रमाथि नै अंकुश लगाउन खोजेको आरोप लगाइन् । 'आज जनता मुल्यबृद्धि, महंगी र बेरोजगारीबाट आक्रान्त भएको छ । देश आर्थिक संकटमा फसेको बेला सरकार भने बालुवाटारमा बसेर मुरली बजाएर सुतिराखेको छ,' नेत्री भुसालले बताइन् । यस्तै भ्रष्टाचार, अनियमितता, बलात्कारका घटना पनि पछिल्लो समय बढिरहेको तर सरकार उदासिन बनेको उनको आरोप थियो । बिरोध सभामा नेपाली कांग्रेसका आमन्त्रीत केन्द्रीय सदस्य बालकृष्ण पाण्डे, लुम्विनी प्रदेसका संसदीय दलका सचेतक निर्मला क्षेत्री, नेपाली कांग्रेसका पूर्वसभापति तथा जिल्ला समन्वय समितिका प्रमुख पिताम्वर शर्मा, सन्धिखर्क नगरपालिकाका नगर प्रमुख कमल प्रसाद भुसाल, नेपाल तरुण दलका जिल्ला अध्यक्ष नारायण खड्का लगायतले मन्तब्य राख्दै बर्तमान सरकारले जनताको पक्षमा काम गर्न नसकेको ठोकुवा गरेका थिए ।"
महामारी पनि नेकपालाई भ्रष्टाचार गर्ने अवसर : डा महत,"झापा : प्रधानमन्त्रीको गृह जिल्ला झापामा नेपाली कांग्रेसले विशाल विरोध प्रदर्शन गरेको छ । मोटरसाईकल र्यालीसहित सुरु भएको विरोध प्रदर्शनमा हजारौंको संख्यामा कांग्रेस कार्यकर्ता र शुभेच्छुकको सहभागिता थियो । विरोध सभालाई सम्बोधन गर्दै कांग्रेस सहमहामन्त्री डा प्रकास शरण महतले कांग्रेसलाई बाघको संज्ञा दिँदै सरकारले सुतेको बाघलाई जिस्क्याउने काम गरेको टिप्पणी गरे । उनले भने, कांग्रेस बाघ हो, सुतेको बाघलाई कम्युनिस्ट सरकारले उठाउने काम गरेको छ । बाघ ब्युँतिएपछि के गर्छ त्यो सरकारले थाहा पाइराखोस् । अहिलेको सरकारले काम भन्दा गफ धेरै दिएर जनतालाई भ्रममा पारिरहेको पनि उनले आरोप लगाए । साथै उनले नेकपा नेतृत्वको सरकारलाई इतिहासकै भ्रष्ट सरकार भएको आरोप लगाए । भ्रष्टाचार र अहिलेको सरकार पर्यायवाची हुन् उनले भने, यतिसम्म कि अहिलेको सरकारले कोरोना महामारीलाई पनि भ्रष्टाचार गर्ने अवसरका रुपमा लिएको छ । कांग्रेस नेतृ तथा पूर्वमन्त्री सरिता प्रसाईले नेकपालाई भ्रष्ट्राचार गर्न जनताले मत दिएका हुन् भन्दै प्रश्न गरिन् । उनले तनहुँ प्रसंग निकाल्दै कांग्रेसको पालामा बनेको झापाको मेची पुल प्रधानमन्त्री केपी शर्मा ओलीले उद्घाटन गर्दा आफूहरु चुप लागेको उल्लेख गर्दै तनहुँमा नेता रामचन्द्र पौडेलमाथि सरकारले अधिनायकवादी चरित्र देखाएको दावी गरिन् । कांग्रेस केन्द्रीय सदस्य केशव बुढाथोकीले सरकारले संविधानलाई कागजको खोस्टा बनाउन खोजेको आरोप लगाए । कांग्रेस नेताहरु राम कट्टेल, भारतेन्द्रकुमार मल्लिक र जिल्ला पार्टी सभापति उद्घव थापा लगायतले सरकारको विरोध गरेका थिए । विरोधसभामा झापाका १५ वटै स्थानीय तहबाट कांग्रेसका कार्यकर्ताहरु सहभागी भएका थिए । झापाको सुरुङ्गाबाट सुरु भएको मोटरसाइकल र्याली विर्तामोडमा कोण सभामा परिणत भएको थियो ।"
बैतडीमा कांग्रेसको प्रदर्शन,"बैतडी : सरकारविरुद्ध प्रमुख प्रतिपक्षी नेपाली कांग्रेसले बैतडीमा पनि विरोध प्रदर्शन गरेको छ । पार्टी कार्यालयबाट सुरु भएको र्याली गोठलापानी, शाहीलेकहुँदै गढीमा कोणसभामा परिणत भएको थियो । सरकारले अधिनायकवाद ल्याउन खोजेको, तनहुँमा नेपालीका कांग्रेसका बरिष्ठ नेता रामचन्द्र पौडेलमाथि सत्ताको दुरुपयोग गरेर पक्राउ गरेको, कोरोना नियन्त्रण तथा व्यवस्थापनमा सरकार असफल भएको भन्दै विरोध प्रदर्शन गरिएको हो । प्रदर्शनमा सहभागी नेपाली कांग्रेसका नेता कार्यकर्ताहरुले सरकार कोरोना महामारीबीच पनि भ्रष्टाचारमा लिप्त रहेको आरोप लगाएका छन् । नागरिक रोग र भोकसंग लडिरहेका भएपनि सरकारले कुनै किसिमको पहल नगरेको कांग्रेसका नेता कार्यकर्ताहरुको आरोप छ । सरकारले गरेका जनविरोधी कामका बारेमा नागरिकलाई जानकारी दिन विरोध प्रदर्शन गरिएको नेपाल तरुण दल बैतडीका उपाध्यक्ष महेश भट्टले बताए । उनले भने ,अहिलेको महामारीको अवस्थामा पनि सरकार नागरिकप्रति उत्तरदायी नभएकाले सरकारलाई खबरदारी गर्न विरोध प्रर्दशन गरेका हौं । कोणसभालाई सम्बोधन गर्दै नेपाली कांग्रेसका नेता एवं पूर्व वाणिज्य राज्यमन्त्री नरबहादुर चन्दले वर्तमान सरकार सर्वसत्तावाद तर्फ उन्मुख भएको बताए । उनले भने, 'यो सरकार अहिले भ्रष्टाचारमा लिप्त रहेको छ । नागरिकलाई महामारीको समयमा सरकार भएको आभाष दिन सकेको छैन् । कांग्रेसले आयोजना गरेको विरोध प्रदर्शनमा सहभागी हुन जिल्लाका विभिन्न ठाउँबाट नेता, कार्यकर्ताहरु सदरमुकाम पुगेका थिए ।"
"नेताहरु कुर्सीका लागि लडाइँ गर्ने, कार्यकर्ता भ्रष्टाचारमा लिप्त","दिपायल : नेपाली कांग्रेस डोटीले दिपायलमा सरकारविरुद्ध विरोध प्रदर्शन गरेको छ । सरकारको विरोधमा नेपाली कांग्रेसले देशैभरी सोमबार विरोधसभाको गरेको हो। हजारौंको संख्यामा उपस्थित विरोधसभालाई सम्बोधन गर्दै नेपाली कांग्रेसका केन्द्रीय सदस्य एवं पूर्वमन्त्री बीरबहादुर बलायरले केपी ओली सरकारको ज्यादतीका विरुद्धमा जनताहरु एकसाथ सडकमा उत्रिनुपर्ने बताए । 'अहिलेको सरकारले नेपाली कांग्रेसलाई सडकको निम्तो दिएको छ सोही अनुरुप कांग्रेस सडकमा आएको हो, 'बलायरले भने, 'आजदेखि यो सरकारको काउण्डाउन सुरु भएको छ ।' उनले भने, यो सरकारले झुटा मुद्दा लगाउँदै हाम्रा नेता कार्यकर्ताहरुलाई थुनामा हालिरहेको छ, यसका विरुद्ध कांग्रेसले विरोध गर्नुपरेको छ।' बलायरले भने, 'नेकपाको आन्तरिक कलह सरकार संचालनमा देखिरहेको छ, यो जस्तो बेइमानी, गैरजिम्मेवार काम हुनै सक्दैन ।' लोकतन्त्र बलियो पार्नका लागि जनताको मत लिएर सरकारमा गएको नेकपा पार्टी आन्तरिक कलहमा उद्घत रहेको बताउँदै नेताहरु कुर्सीका लागि झगडा गरिरहेका र कार्यकर्ता भ्रष्टाचारमा लिप्त भइरहेका बलायरले आरोप लगाए।"
'सत्ताका लागि एक भएको कम्युनिष्ट सरकार सीज भएर बालुवाटारमा थन्कियो',"हेटौंडा :नेपाली कांग्रेसका सभापति शेरबहादुर देउवाले कोरोना नियन्त्रणमा पनि वर्तमान सरकारले घुस खाएको दाबी गरेका छन् । हेटौंडामा सोमबार भएको विरोध सभालाई सम्बोधन गर्दै उनले भने, 'सरकारले कोरोनामा पनि घुसा खान छाडेन, अरु कहाँ सुशासन छ ? कोरोना नियन्त्रणमा बिना सर्त कांग्रेसले सरकारलाई सहयोग गरेको उनको भनाइ छ । कन्चनपुरकी बालिका निर्मला पन्तको बलत्कार र हत्यामा सरकारवादीको संलग्नता रहेको देउवाको आरोप छ । 'शून्य सहनशिलताको पाठ सिकाउने कम्युनिष्ट सरकारको संलग्नता छैन भने अहिलेसम्म किन दोषि पक्राउ पर्दैन, उनले आक्रोश पोखे । कम्युनिष्ट सर्बसत्तावादका कारण देशमा जनता रुन समेत पाउन अवस्था नरहेको उनको दाबी छ । एक दलीय र एकलौटी साशनले जनताको पढ्ने लेख्ने कुरा पनि बन्द गर्न खोजिरहेका देउवाको आरोप छ । कम्युनिष्ट सरकारका कारण राजा आउ देश बचाउ भन्नेहरु बढेको बताएका छन् । देउवाले राजावादीहरु बढ्नुमा कम्युनिष्ट सरकार जिम्मेवार रहेको दाबी गरे । प्रजातन्त्रको रक्षा र कम्युनिष्ट सर्बसत्ताबाद तोड्न कोरोनाको बीचमा पनि सडकमा उत्रनुपरेको देउवाको भनाइ छ । सभालाई सम्बोधन गर्दै नेपाली कांग्रेसका प्रवक्ता विश्वप्रकाश शर्माले सत्ताका लागि एक भएको कम्युनिष्ट सरकार सीज भएर बालुवाटारमा थन्किएको बताए । सभालाई नेपाली कांग्रेसकी केन्द्रीय सदस्य महालक्ष्मी उपाध्याय (डिना),नेपाली कांग्रेस बागमती प्रदेश संसदीय दलका नेता इन्द्र बानियाँले पनि सम्बोधन गरेका थिए । हेटौंडाको बुद्ध चोकमा भएको बिरोध सभाअघि सानो पोखरा चोक, बन बिज्ञान अध्ययन संस्थान चोक, चौकीटोल र राप्ती रोडबाट र्याली निस्किएको थियो । करिब डेढ घण्टा राजमार्ग अवरुद्ध गरेर भएको सभालाई सम्बोधन गर्न देउवा हेलिकोप्टरमार्फत आइतबार दिउँसो १ बजे हेटौंडा आइपुगेका थिए । हहेटौडामा कांग्रेसको विरोध र्याली। तस्बिर : कृष्ण सरु मगर।"
दैलेखमा सरकारविरुद्ध कांग्रेसको प्रदर्शन,"दैलेख : प्रमुख प्रतिपक्ष नेपाली काँग्रेसले दैलेखमा पनि सरकारविरुद्ध विरोध प्रर्दशन गरेको छ । नेपाली काँग्रेस जिल्ला कार्यसमिति दैलेखको आयोजनामा काँग्रेस कार्यकर्ताले सदरमुकाममा विरोध प्रर्दशन गरेका हुन् । काँग्रेसका नेता तथा कार्यकर्ताहरुले दैलेख सदरमुकामस्थित गणेश चोकमा जम्मा भएर विरोध र्याली गरेका छन् । बाजागाजा सहितको र्यालीमा उल्लेख्य संख्यामा कांग्रेस नेता तथा कार्यकर्ताको सहभागीता थियो । गणेश चोकबाट सुरु भएको र्याली डेकेन्द्र चोक, देवकोटा चोक हुँदै स्थानीय टुडिखेलमा पुगेर कोणसभामा परिणत भएको थियो । कोण सभालाई काँग्रेसका जिल्ला स्तरिय नेताहरुले सम्बोधन गरेका छन् । पार्टीका वरिष्ठ नेता रामचन्द्र पौडेलमाथि दुव्र्यवहार, भ्रष्टाचार र कोरोना नियन्त्रणमा सरकारको लापरवाहीको विरोधमा कांग्रेसले ७७ वटै जिल्लामा विरोध प्रदर्शन गर्ने कार्यक्रम अन्तरगर्त दैलेखमा पनि प्रर्दशन गरिएको नेपाली काँग्रेस दैलेखका उपसभापति रिता शाहीले बताइन् । वर्तमान सरकारको सर्वसत्तावादी प्रवृति, दमन, भ्रष्टाचार, कोरोना नियन्त्रणमा असफलता, राज्य आतंक, चर्को मुल्यबृद्धि, महिला हिंसा, कुशासन, अभिनायकवादी शैलीविरुद्ध विरोध प्रर्दशन गरेको उपसभापति शाहीको दाबी छ । प्रर्दशनबारे संक्षिप्त प्रतिक्रिया दिँदै काँग्रेस दैलेखका सचिव भुपेन्द्र शाहीले सरकार भ्रष्ट्राचार, कुशासन र अधिनायकवादतर्फ उन्मुख भएको भन्दै कांग्रेसले देशव्यापी विरोध प्रदर्शन गरेको बताए । देश कुन अवस्थामा छ भन्नेबारे ध्यान नदिने, हत्या हिंसा, बलात्कार, भ्रष्टाचार निर्मुल गर्न नसक्ने र निर्मला हत्या देखि हालसम्म काण्डै काण्डै फसेको सरकारविरुद्ध सडकमै पुगेर प्रर्दशन गर्नुपरेको काँग्रेस दैलेखका सचिव टेकबहादुर कटुवालले बताए । उनले सरकारको कार्यशैली र व्यवहारका कारण आमनागरिकमा सरकारप्रति व्यापक वितृष्णा फैलिएको दाबी गरे । नेपाल महिला संघका अध्यक्ष सिता रानाले सरकारविरुद्ध नेपाली काँग्रेस संयम तर सशक्त ढंगले अघि बढेको प्रतिक्रिया दिइन् । लामो संघर्षबाट स्थापित गरेको संघीय, लोकतान्त्रिक गणतन्त्रमार्फत जनताले राखेको सार्थक परिणाम वर्तमान सरकारले पुरा गर्न नसकेको उनको आरोप छ । काँग्रेसकी महिला नेतृ निर्मला थापाले नेपाली काँग्रेसले जिम्मेवार प्रतिपक्षीको भूमिका निभाउँदै आएकोमा सरकारले त्यसलाई कमजोरीका रूपमा लिएको दाबी गर्दै अब सरकारविरुद्ध सशक्त ढंगले विरोधमा उत्रिने बताइन् । युवा नेता खगेन्द्र सुनारले विरोधलाई सांकेतिक प्रदर्शन भन्दै सरकारविरुद्धको आन्दोलनको सुरुवात मात्रै भएको दाबी गरे ।"
काठमाडौंमा सरकारविरुद्ध कांग्रेसको प्रदर्शन (फोटो फिचर),"काठमाडौं : प्रमुख प्रतिपक्षी नेपाली कांग्रेसले सोमबार सरकारविरुद्ध देशव्यापी विरोध प्रदर्शन गरिरहेको छ। यसैक्रममा काठमाडौंमा पनि विरोध प्रदर्शन सुरु भएको छ । अहिले कांग्रेसका नेता तथा कार्यकर्ताहरु रत्नपार्कस्थित शान्ति बाटिकामा जम्मा भएर विरोध र्याली सुरु गरेका छन्।र्यालीमा उल्लेख्य संख्यामा कांग्रेस नेता तथा कार्यकर्ताको सहभागीता रहेको छ। रत्नपार्कस्थित शान्तिबाटिकाबाट सुरु भएको र्याली बागबजार, पुलतीसडक, प्रदशर्नीमार्ग, सुन्धाराहुँदै पुन: शान्ति बाटिकामा पुगेर कोणसभामा परिणत हुनेछ। भेलामा वरिष्ठ नेता रामचन्द्र पौडेलले सम्बोधन गर्नेछन्। पार्टीका वरिष्ठ नेता रामचन्द्र पौडेलमाथि दुव्र्यवहार, भ्रष्टाचार र कोरोना नियन्त्रणमा सरकारको लापरवाहीको विरोधमा कांग्रेसले ७७ वटै जिल्लामा प्रदर्शन सुरु गरेको हो। कांग्रेस सभापति शेरबहादुर देउवाले देशभर हुने प्रदर्शन विशेष रूपले महत्त्वपूर्ण भएको भन्दै सक्रिय सहभागिताका लागि पार्टीका सम्पूर्ण सदस्य, समर्थक र शुभचिन्तकसँगै सबै लोकतन्त्र पक्षधरलाई आह्वान गरेका छन्। उनले सोमबार विरोधलाई सांकेतिक प्रदर्शन भन्दै सरकारविरुद्धको आन्दोलनको सुरुवात भएको बताएका छन्।"
'कोरोनालाई कमाइ खाने भाँडो बनायो',"गुलरिया : महामारीका रुपमा फैलिरहेको कोरोना भाइरस (कोभिड१९) सरकारले कमाइ खाने भाँडो बनाएको नेपाली कांग्रेसका केन्द्रीय सदस्य एवम् पूर्व भूमिसुधार मन्त्री डाक्टर गोपाल दहितले आरोप लगाएका छन् । नेपाली कांग्रेस बर्दियाले गुलरियास्थित राधाकृष्ण चोकमा आयोजना गरेको बृहत विरोध प्रर्दशन सभालाई सम्बोधन गर्दै नेता दहितले दुई तिहाइको सरकार कोरोना महामारी नियन्त्रणमा असफल भएको दाबी गरे । कोरोना महामारीका बेला सरकारले जनतालाई स्वास्थ्य उपचार, सुरक्षा एवम् राहत दिनुको साटो जनविरोधी काम गर्दै भ्रष्टाचारमा र्निलिप्त भएर कोरोनालाई कमाइ खाने भाँडो बनाएको उनको तर्क छ । संविधानले रक्षा गरेको स्वास्थ्य उपचार र खाद्य सम्प्रभुताको रक्षा गर्नुको साटो कोभिडका बिरामीको उपचार गर्न नसक्ने अभिव्यक्ति गैरजिम्मेवारीपूर्ण र्निलज्जताको पराकाष्ठा भएको उनको जिकिर छ । विगतमा नेपालले विश्वमा प्राप्त गरेका पहिचान दुई तिहाईको सरकारले गुमाउने काम गरेकोभन्दै नेपाली कांग्रेस भित्रको पूर्वाग्रह त्यागेर सरकारको गलत कामको विरुद्धमा लाग्न नेता दहितले कार्यकर्ताहरुलाई आग्रह गरेका छन् । नेपाली कांग्रेसले आन्दोलनको शुभमूहुर्त भैसकेकाले दुई तिहाईको दम्भ पालेर बसेको सरकार नसच्चिए गाउँगाउँबाट आन्दोलनको आँधिवेहरी श्रृजना हुने उनले चेतावनी दिए । प्रतिपक्षले आयोजना गरेका कार्यक्रमहरुमा धरपकट गर्नु सरकारको असफलताको चरित्र भएको बताए । भ्रष्टाचारी, जनविरोधी, नातावादी, निरंकुश प्रवृत्तिको नेकपा सरकारलाई सडकबाट खबरदारी गर्छौ । देशमा भएका हत्याहिंसा, बलात्कार, वेथितीलगायत किसान लगायत जनताका स्वास्थ्य समस्यालाई यथाशिघ्र सम्बोधन गरिनुपर्ने विरोध कार्यक्रमका सहभागीहरुको माग छ । नेपाली कांग्रेस जिल्ला कार्यसमिति बर्दियाको प्रांगणबाट निकालिएको विरोध र्याली गुलरिया बजार, जिल्ला प्रसासन कार्यालयहुँदै राधाकृष्ण चोकमा पुगेर कोणसभामा परिणत भएको हो । र्यालीका सहभागीहरुले कम्युनिष्ट सरकारको सर्वसत्तावादी प्रवृत्ति, कोभिड१९ नियन्त्रणमा सरकारको असफलता, स्वास्थ्य सामाग्रीमा अनियमितता, भ्रष्टाचार, राज्य आतंक, चर्को मुल्यवृद्धि, महिला हिंसा, करबृद्धि लगायत कुशासनका विरुद्धमा नाराबाजी गरेका छन् । नेपाली कांग्रेस बर्दियाले आयोजना गरेको बृहत विरोध प्रर्दशन कार्यक्रममा जिल्लाका प्रशस्त नेता तथा कार्यकर्ताहरु सहभागी थिए ।"
कांग्रेसले आज देशव्यापी प्रदर्शन गर्दै,"काठमाडौं : प्रमुख प्रतिपक्षी नेपाली कांग्रेसले सोमबार सरकारविरुद्ध देशव्यापी विरोध प्रदर्शन गर्दै छ। पार्टीका वरिष्ठ नेता रामचन्द्र पौडेलमाथि दुव्र्यवहार, भ्रष्टाचार र कोरोना नियन्त्रणमा सरकारको लापरवाहीको विरोधमा कांग्रेसले ७७ वटै जिल्लामा प्रदर्शन गर्न लागेको हो। यो सरकारप्रति सुरुदेखि नै नरम नीति लिएको कांग्रेस तनहुँमा पौडेलमाथि धरपकड भएपछि चिढिएको हो। कांग्रेस सभापति शेरबहादुर देउवाले देशभर हुने प्रदर्शन विशेष रूपले महत्त्वपूर्ण भएको भन्दै सक्रिय सहभागिताका लागि पार्टीका सम्पूर्ण सदस्य, समर्थक र शुभचिन्तकसँगै सबै लोकतन्त्र पक्षधरलाई आह्वान गरेका छन्। सभापति देउवाले आइतबार प्रेस विज्ञप्ति जारी गर्दै कोरोना महामारीका समयमा प्रदर्शनमा भौतिक दूरी राख्न तथा मास्क प्रयोग गर्नगराउन भनेका छन्। देउवाले जिम्मेवार प्रतिपक्षीको भूमिका निभाउँदै आएकोमा सरकारले त्यसलाई कमजोरीका रूपमा लिएको दाबी गर्दै अब संसद् र सडकबाट सशक्त ढंगले अगाडि बढ्ने स्पष्ट पारेका छन्। उनले आजको विरोधलाई सांकेतिक प्रदर्शन भन्दै सरकारविरुद्धको आन्दोलनको सुरुवात भएको बताए। लामो संघर्षबाट स्थापित गरेको संघीय, लोकतान्त्रिक गणतन्त्रमार्फत सार्थक परिणामको अपेक्षा जनताले राख्नु जनताको स्वाभाविक हक हो, उनले भनेका छन्, अतः नेपाली कांग्रेसले सडकदेखि संसद्सम्म अब सरकारलाई तीव्र दबाब दिनु छ र जनताको वितृष्णालाई सम्बोधन गर्न संयम तर सशक्त ढंगले अघि बढ्नु छ। सरकारले भ्रष्टाचार, कुशासन र अधिनायकवादी आकांक्षामा आफूलाई केन्द्रित गर्दै लगेको कांग्रेसको आरोप छ। सरकारको कार्यशैली र व्यवहारका कारण आमनागरिकमा सरकारप्रति व्यापक वितृष्णा फैलिएको दाबी कांग्रेसको छ। जनता कोरोनाका कारण मर्दै गर्दा स्वास्थ्य सामग्रीमा समेत भ्रष्टाचार भएको घटनाभन्दा लज्जास्पद घटना इतिहासमा अर्को के हुन सक्छ ? शक्ति सबै प्रधानमन्त्री कार्यालयमा थुपार्ने अनि जनविरोधी विधेयकमार्फत अघि बढ्न खोज्ने, अधिनायक आकांक्षाको अर्को उदाहरण के जरुरी पर्छ ?, देउवाको प्रश्न छ, महिला हिंसा र बलात्कार व्यापक वृद्धि हँुंदा विकसित देशमा पनि यस्तै हुन्छ भन्ने जवाफभन्दा गैरजिम्मेवार जवाफ के हुन सक्छ ? कोरोनाका कारण हजारौं युवा थप बेरोजगार अनि लाखौं विद्यार्थीको भविष्य अन्योलमा पर्दा सरकारसँग कुनै भविष्य दृष्टि नहुनु भन्दा अर्को सोच शून्यता के हुन सक्छ ? कांग्रेसले सोमबारको प्रदर्शनपछि सरकारविरुद्ध काठमाडौंकेन्द्रित आन्दोलन गर्ने तयारी गरेको छ। देशव्यापी विरोध प्रदर्शनको तयारीबारे छलफल गर्न मंसिर २५ गते बसेको पूर्व र वर्तमान पदाधिकारीको बैठकले अब काठमाडौंकेन्द्रित आन्दोलन गर्नुपर्ने निष्कर्ष निकालेको थियो।"
कांग्रेसले आज देशव्यापी प्रदर्शन गर्दै,"काठमाडौं : प्रमुख प्रतिपक्षी नेपाली कांग्रेसले सोमबार सरकारविरुद्ध देशव्यापी विरोध प्रदर्शन गर्दै छ। पार्टीका वरिष्ठ नेता रामचन्द्र पौडेलमाथि दुव्र्यवहार, भ्रष्टाचार र कोरोना नियन्त्रणमा सरकारको लापरवाहीको विरोधमा कांग्रेसले ७७ वटै जिल्लामा प्रदर्शन गर्न लागेको हो। यो सरकारप्रति सुरुदेखि नै नरम नीति लिएको कांग्रेस तनहुँमा पौडेलमाथि धरपकड भएपछि चिढिएको हो। कांग्रेस सभापति शेरबहादुर देउवाले देशभर हुने प्रदर्शन विशेष रूपले महत्त्वपूर्ण भएको भन्दै सक्रिय सहभागिताका लागि पार्टीका सम्पूर्ण सदस्य, समर्थक र शुभचिन्तकसँगै सबै लोकतन्त्र पक्षधरलाई आह्वान गरेका छन्। सभापति देउवाले आइतबार प्रेस विज्ञप्ति जारी गर्दै कोरोना महामारीका समयमा प्रदर्शनमा भौतिक दूरी राख्न तथा मास्क प्रयोग गर्नगराउन भनेका छन्। देउवाले जिम्मेवार प्रतिपक्षीको भूमिका निभाउँदै आएकोमा सरकारले त्यसलाई कमजोरीका रूपमा लिएको दाबी गर्दै अब संसद् र सडकबाट सशक्त ढंगले अगाडि बढ्ने स्पष्ट पारेका छन्। उनले आजको विरोधलाई सांकेतिक प्रदर्शन भन्दै सरकारविरुद्धको आन्दोलनको सुरुवात भएको बताए। लामो संघर्षबाट स्थापित गरेको संघीय, लोकतान्त्रिक गणतन्त्रमार्फत सार्थक परिणामको अपेक्षा जनताले राख्नु जनताको स्वाभाविक हक हो, उनले भनेका छन्, अतः नेपाली कांग्रेसले सडकदेखि संसद्सम्म अब सरकारलाई तीव्र दबाब दिनु छ र जनताको वितृष्णालाई सम्बोधन गर्न संयम तर सशक्त ढंगले अघि बढ्नु छ। सरकारले भ्रष्टाचार, कुशासन र अधिनायकवादी आकांक्षामा आफूलाई केन्द्रित गर्दै लगेको कांग्रेसको आरोप छ। सरकारको कार्यशैली र व्यवहारका कारण आमनागरिकमा सरकारप्रति व्यापक वितृष्णा फैलिएको दाबी कांग्रेसको छ। जनता कोरोनाका कारण मर्दै गर्दा स्वास्थ्य सामग्रीमा समेत भ्रष्टाचार भएको घटनाभन्दा लज्जास्पद घटना इतिहासमा अर्को के हुन सक्छ ? शक्ति सबै प्रधानमन्त्री कार्यालयमा थुपार्ने अनि जनविरोधी विधेयकमार्फत अघि बढ्न खोज्ने, अधिनायक आकांक्षाको अर्को उदाहरण के जरुरी पर्छ ?, देउवाको प्रश्न छ, महिला हिंसा र बलात्कार व्यापक वृद्धि हँुंदा विकसित देशमा पनि यस्तै हुन्छ भन्ने जवाफभन्दा गैरजिम्मेवार जवाफ के हुन सक्छ ? कोरोनाका कारण हजारौं युवा थप बेरोजगार अनि लाखौं विद्यार्थीको भविष्य अन्योलमा पर्दा सरकारसँग कुनै भविष्य दृष्टि नहुनु भन्दा अर्को सोच शून्यता के हुन सक्छ ? कांग्रेसले सोमबारको प्रदर्शनपछि सरकारविरुद्ध काठमाडौंकेन्द्रित आन्दोलन गर्ने तयारी गरेको छ। देशव्यापी विरोध प्रदर्शनको तयारीबारे छलफल गर्न मंसिर २५ गते बसेको पूर्व र वर्तमान पदाधिकारीको बैठकले अब काठमाडौंकेन्द्रित आन्दोलन गर्नुपर्ने निष्कर्ष निकालेको थियो।"
सरकार विरोधी गतिविधि मृगतृष्णा मात्रै : गृहमन्त्री थापा,"चितवन : गृहमन्त्री रामबहादुर थापाले अहिलेको व्यवस्था र सरकार विरोधी गतिविधि केही समूहका मृगतृष्णा मात्रै भएको बताएका छन् । प्रेस सङ्गठन चितवनले सोमबार आयोजना गरेको पत्रकार सम्मेलनमा उनले पछिल्लो समय कोभिड१९ ले उत्पन्न गरेको सङ्कटबाट संविधानविरोधी शक्ति व्यवस्था र संविधानलाई उल्ट्याउने अवसर आएको निष्कर्षमा पुगेपनि तिनको सपना पूरा नहुने स्पष्ट पारे। नेपाली जनताले उनीहरुको सपना कदापि पूरा हुन नदिने उनको भनाइ थियो । नेपाल कम्युनिष्ट पार्टी (नेकपा) का सचिवालय सदस्य थापाले पार्टीभित्रको अन्तरविरोध स्वाभाविक प्रक्रिया भएको बताउँदै भने, 'यो मतभेदले सरकार र पार्टीलाई अझै बढी सुदृढ गर्छ ।' अहिलेको जारी स्थायी कमिटीको बैठकले पार्टीभित्रको समस्या समाधान गर्ने विश्वास उनले व्यक्त गरे।रासस"
"देउवाले भने, ओली नै राजावादीसँग मिलेको पो हो कि ?","काठमाडौं : नेपाली कांग्रेसका सभापति एवं पूर्वप्रधानमन्त्री शेरबहादुर देउवाले सरकारकै कारण गणतन्त्रविरोधीहरु सक्रिय भएको बताएका छन्। सरकारविरुद्ध हेटौंडामा सोमबार आयोजित विरोध सभालाई सम्बोधन गर्दै देउवाले पछिल्लो समय सडक आन्दोलनदेखि अराजक गतिविधि बढिरहेको भन्दै यसको जिम्मेवार ओली सरकार रहेको आरोप लगाए। सरकारविरूद्ध मकवानपुरमा भएको प्रदर्शनमा सभापति देउवाले भने, 'राजा आऊ, देश बचाऊ भनेर कराइरहेका छन्, कहाँबाट हिम्मत आयो?' उनले प्रधानमन्त्री केपी शर्मा ओली नै राजावादीसँग मिलेको पो की भन्दै आशंका व्यक्त गरे। सम्बोधनका क्रममा देउवाले राजा आउने कुरामा कसैलाई भ्रममा नपर्न समेत आग्रह गरे। प्रजातन्त्रका लागि लडिरहेका बेला राजाले आफूलाई थुनेर राखेको प्रसंग निकाल्दै उनले राजा फर्केर आउने भ्रममा नपर्न आग्रह गरेका हुन्। आफूले प्रजातन्त्रका लागि लड्दा राजाले थुनेर राखेको भन्दै उनले भने,' राजाले त्यसबेला थुने। जेलमा मलाई राखे। अहिले राजा आऊ, देश बचाऊ भन्ने?, 'कम्युनिष्ट सरकारका कारण नै राजा आऊ, देश बचाऊ भनिरहेका छन्। यसमा ओली सरकार जिम्मेवार छ,'उनले भने, 'कांग्रेस राजाका पक्षमा छैन।' उनले एकलौटी शासन लागू गर्न खोजेको भन्दै ओली सरकारको चर्को विरोध गरे। देउवाले कोरोना भाइरसको जोखिमको समयमा जनता भेला गरेर दुःख दिन नचाहेको तर बाध्य भएर विरोधमा उत्रिनु परेको बताए। पार्टीका वरिष्ठ नेता रामचन्द्र पौडेलमाथि दुव्र्यवहार, भ्रष्टाचार र कोरोना नियन्त्रणमा सरकारको लापरवाहीको विरोधमा कांग्रेसले ७७ वटै जिल्लामा प्रदर्शन गरेको हो।सरकारले भ्रष्टाचार, कुशासन र अधिनायकवादी आकांक्षामा आफूलाई केन्द्रित गर्दै लगेको कांग्रेसको आरोप छ। सरकारको कार्यशैली र व्यवहारका कारणआमनागरिकमा सरकारप्रति व्यापक वितृष्णा फैलिएको दाबी कांग्रेसको छ।"
कम्युनिष्ट सरकार भ्रष्टाचारमा लिप्त भयो : महामन्त्री कोइराला,"विराटनगर : नेपाली कांग्रेसका महामन्त्री शंशाक कोइरालाले दुई तिहाइको कम्युनिष्ट सरकारसँग दृष्टि नभएकाले मुलुकमा व्यापक भ्रष्टचार मौलाएको बताएका छन् । कम्युनिष्ट सरकारसँग दृष्टि नभएकाले दिनादिनु अनेकौं काण्ड मुलुकमा भइरहेको उनले बताए । विराटनगरमा सोमबार सरकारविरुद्ध आयोजित विरोध प्रदर्शन कार्यक्रमलाई सम्बोधन गर्दे महामन्त्रीले कोइरालाले भने, 'दृष्टि नभएकाले सरकारमाथि प्रश्न चिन्ह उठेको छ ।' उनले सरकारले साढे तीन वर्षका दृष्टिको अभावमा कुनै नयाँ आयोजना ल्याउन नसकेको उनको भनाइ छ। सरकारको उपस्थिति कतै नभएको बताउँदै उनले भने,' मुलुकमा कांग्रेसको पालामा भएको आयोजनाको उद्घाटन गर्ने क्रममा दमन गर्ने बेला मात्र सरकारले उपस्थिति देखाउँछ ।' मुलुकमा कोरोनामा संक्रमण दिनादिन बढिरहेको बेला जनतालाई राज्यको उपस्थिति महसुस गराउने समेत सरकार असफल भएको उनको दावी छ। जनता कोरोनाले त्रसित भएका बेला सरकारले उपचार सामग्री खरिद गर्दा करोडौं भ्रष्टाचार गर्न लिप्त भएको उनले बताए । उनले भने, ' स्वास्थ्य सामग्री खरिदमा समेत करोडौं भ्रष्टचार भएको छ।' जनताले दिएको अभिमतको आडमा भ्रष्टचार गर्न मात्र वर्तमान सरकार उद्दत भएकाले बाध्य भएर सरकारको विरोधमा सडकमा उत्रिएको उनले बताए । अर्को प्रसंगमा उनले आफू महामन्त्रीको हैसियतले कांग्रेसलाई एक बनाउन लागिपरेको बताए । आउने निर्वाचनमा कांग्रेस मुलुककै १ नम्बर पार्टी हुने उनले दावी गरे। सो अवसरमा राष्ट्रिसभा सदस्य रमेश जङ्ग राय माझीले कम्युनिष्ट सरकारले मुलुकमा कसैको सम्मान गर्न नसकेको बताए । उनले सरकार सर्वसत्तावाद लाद्न मुलुकमा व्यापक रुपमा भ्रष्टचार गर्न उद्दत भएकाले मुलुक अस्तव्यस्त भएको बताए । कम्युनिष्टले जनता दुखमा परेका बेला रमाउँदै व्यापक भ्रष्टाचार गर्न लागेका आरोप लगाए। महाधिवेश प्रतिनिधी सत्यनारायण भगतले भ्रष्टाचार र अराजक मचाउन सरकारले कांग्रेसमाथि दमन गर्ने नीति बनाएको बताए । सो अवसरमा विराटनगर महानगरपालिका मेयर भिम पराजुलीले सरकाले स्थानीय तहमा कांग्रेसले जितेको स्थानमा संघीय सरकारबाट आउने बजेट कटौटी गरेर दु:ख दिने गरेको बताए । विराटनगरमा आयोजित विरोध सभामा व्यापकरुपमा सहभागिता रह्यो। बिहानैदेखि ठूलो संख्यामा मटरसाइकल र्याली प्रदर्शन गरिएको थियो ।"
सहकारी खोज्दै सरकार,"काठमाडौं : सरकारले सहकारीको वास्तविक तथ्यांक राख्न सकेको छैन । व्यवस्थित तथ्यांक नहुँदा सहकारीमा भद्रगोल देखिएको छ । देश संघीयतामा गएसँगै सहकारी स्थानीय तहअन्र्तगत नियमन हुँदै आएका छन् । तर, कुन स्थानीय तहमा कति सहकारी छन् भन्ने विषयमा सरकारलाई नै जानकारी छैन । सहकारी विभागले आर्थिक २०७३७४ को तथ्यांकलाई आधार मान्दै आएको छ । उक्त तथ्यांक अनुसार देशभर ३४ हजार ५ सय १२ वटा छन् । यो तथ्यांक समेत अपूरो छ । त्यसपश्चात कति सहकारी दर्ता भए र खारेज भए भन्ने विषयमा तथ्यांक राखिएको छैन । पछिल्लो तथ्यांक अनुसार ३४ हजार ८ सय ३७ सहकारी दर्ता भइ ७ खर्बको कारोबार गर्दै आएका छन् । सहकारीमा ६४ लाख नेपाली संलग्न रहेको र यसले ६८ हजार भन्दा बढीलाई रोजगारी दिएको छ । विभागका रजिष्ट्रार डाटोकराज पाण्डेले देशभरीका सहकारीको तथ्यांक संकलन गरिरहेको बताए । सहकारीको वास्तविक तथ्यांक के हो भन्ने अन्यौल छ, रजिष्ट्रार पाण्डेले भने,कोपोमिसमा तथ्यांक आउन नसकेपछि हरेक पालिकामा फोन गरेर तथ्यांक संकलन गर्दै छौं । तथ्यांक संकलन अन्तिम चरणमा पुगेको र भेरिफाइ गरेर सार्वजनिक गरिने उनले बताए । सहकारीको लगानी र रोजगारी समेत स्पष्ट हुन सकेको छैन । सरकारले सहकारी तथा गरिबी निवारणसम्बन्धी सूचना सफ्टवेयरमा राख्ने भन्दै ठूलो धनराशी खर्च गरेको छ । ५ वर्षअघिदेखि कोपोमिस सफ्टवेयर सञ्चालनमा ल्याइएपनि सरकारले तथ्यांक राख्न सकेको छैन । डिभिजन सहकारी कार्यलय खारेज हुँदा ३४ हजार सहकारीको नाम दिइएपनि कोपोमिसमा तथ्यांक प्रविष्ट गर्ने, शुद्धता र पूर्णता दिन नसकेको विभागले स्वीकार गरेको छ । कोपोमिसमा सूचना आउन नसकेपछि विभागले म्यानुअलबाटै सहकारीको तथ्यांक खोज्न सुरु गरेको हो । सातै प्रदेशका सबै स्थानीय तहको तथ्यांक खोजिरहेको विभागले जनाएको छ । प्रारम्भीक तथ्यांक अनुसार केही स्थानीय तहमा एउटा पनि सहकारी नभएको पाइएको छ । कोपोमिस व्यवस्थित गर्न भन्दै तीनवटा भेण्डर परिवर्तन भइसकेका छन् । तर पनि अधिकांश सहकारीको तथ्यांक प्रविष्ट हुन सकेको छैन । विभागका कम्प्युटर इञ्जिनियर अमोद पुडासैनीका अनुसार सफटेक इन्फोसिज प्राली, इन्फो डेभलपर्स प्रालि र सफटेक फाउन्डेसन प्रालिले कोपोमिसमा काम गरिसकेका छन् । सुरुको कम्पनीले तीन वर्ष काम गरेपनि अरु कम्पनीले एकएक वर्ष मात्रै काम गर्ने सिष्टम भएकाले समस्या आएको उनको भनाइ छ । बहुवर्षे ठेक्का दिने विषयमा तयारी भइरहेको विभागले जनाएको छ । विभागले चालू आर्थिक वर्षमा प्रदेश १ र बाग्मती प्रदेशका सबै स्थानीय तहका सहकारीका तथ्यांक कोपोमिसमा राख्ने योजना बनाएको छ । त्यसका लागि टेण्डर प्रक्रिया अन्तिम चरणमा पुगेको छ । अर्को वर्ष अन्य ५ वटा प्रदेशका सहकारीको तथ्यांक कोपोमिसमा राखीसक्ने रजिष्ट्रार पाण्डेले बताए । सहकारीका सम्पूर्ण विवरण आउनेगरी काम गर्दैछौं उनले भने,कोपोमिसमा कोही सहकारी नआइ सुखै छैन । स्थानीय तहले कोपोमिसमा तथ्यांक राख्न थालेपछि सहकारीको वास्तविक समयको तथ्यांक आउने र नियमन गर्न सजिलो हुने विभागको बुझाइ छ । तर धेरै स्थानीय तहले अझैसम्म कोपोमिसको युजर नेम र पासवर्ड लगेका छैनन् । लगेका कतिपय तहले पनि तथ्यांक राख्न सुरु गरिनसकेको कम्प्युटर ईञ्जिनियर पुडासैनीले बताए । विभागले सहकारीलाई प्रविधिमा रुपान्तरण गर्ने योजना अघि सारेपनि तथ्यांक व्यवस्थापन गर्न नसक्दा कोपोमिस असफलतातर्फ उन्मुख भइसकेको जानकारहरु बताउँछन् ।"
हात्तीले लखेटदा वृद्धको मृत्यु,राजविराज : पिसाब फेर्न बाहिर निक्लिएका एक वृद्धलाई हात्तीले लखेटदा मृत्यु भएको छ । हात्तीले लखेटेपछि लडेका सप्तरीको सुरुङ्गा नगरपालिका ३ दौलतपुरका ७० वर्षीय सिताराम साहको सोमबार मृत्यु भएको सप्तरी प्रहरीले जनाएको छ । पिसाब फेर्न बिहानपख उठेका साहले जंगलबाट आएका २ वटा हातीदेखि पछि भाग्ने क्रममा लडेर बेहोस भएका थिए । हात्तीलाई देखेर लडेका साहलाई उपचारको लागि सिराहास्थित सप्तऋषी अस्पताल लहान लगिएकोमा उपचारको क्रममा मृत्यु भएको डिएसपी भुवनेश्वरप्रसाद साहले बताए । इलाका प्रहरी कार्यालय कडरबोनाका इन्स्पेक्टर बिरेन्द्र पासवानको नेतृत्वमा खटिएको प्रहरी टोलीले घटनाको अनुसन्धान कार्य गरिरहेको छ । धान पाकेदेखि लगातार सो क्षेत्रमा हात्तीले पुनः दु:ख दिन थालेको स्थानीय बद्रीनारायण चौधरीले बताए ।
"काठमाडौंको चन्द्रागिरिमा मिनी ट्रक दुर्घटना, दुईजनाको मृत्यु",काठमाडौं : चन्द्रागिरि नगरपालिका२ वाडभञ्ज्याङमा मिनी ट्रक दुर्घटना हुँदा दुईजनाको मृत्यु भएको छ। ना २ क ३२३ नम्बरको ट्रक सडकबाट दुई सय मिटर तल खस्दा दुईजनाको मृत्यु भएको महानगरीय प्रहरी कार्यालय थानकोटले जनाएको छ। मृत्यु हुनेमा सिन्धुलीका मनिष कार्की र वर्षीय मानकुमार माझी रहेको जनाएको छ। घटनाबारे थप अनुसन्धान भइरहेको प्रहरीले जनाएको छ।
"२४ घण्टामा ८२१ जनामा कोरोना संक्रमण, ८४२ डिस्चार्ज, १८ को मृत्यु",काठमाडौं : पछिल्लो २४ घण्टामा ८२१ जनामा कोरोना भाइरस (कोभिड१९) संक्रमित थपिएका छन्। स्वास्थ्य तथा जनसंख्या मन्त्रालयका अनुसार नयाँ थपिएकासहित कोरोना संक्रमितको संख्या २ लाख ४९ हजार २४४ पुगेको छ। ५ हजार ४२३ स्वाब नमूना परीक्षणमा ८२१ जनामा संक्रमण देखिएो मन्त्रालयले जनाएको छ। यस्तै सोमबार ८४२ जना डिस्चार्ज भएका छन्। योसहित कोरोना जित्नेको संख्या २ लाख ३६ हजार ५७३ पुगेको स्वास्थ्य मन्त्रालयले जनाएको छ। मन्त्रालयका अनुसार निको हुनेको दर ९४९ प्रतिशत हो। देशभर सक्रिय संक्रमितको संख्या भने १० हजार ९५५ रहेको छ। अहिलेसम्म कोरोनाबाट मृत्यु हुनेको संख्या १७ सय १६ पुगेको मन्त्रालयले जनाएको छ। सोमबार कोरोनाबाट थप १८ जनाको मृत्यु भएको छ। यस्तै अहिले ४७१ जना क्वारेन्टिन र १० हजार ९५५ आइसोलेसनमा रहेको मन्त्रालयले जनाएको छ।
विराटनगरमा कांग्रेसको मोटरसाइकल र्यालीसहित शक्ति प्रदर्शन (फोटो फिचर),"विराटनगर : प्रमुख प्रतिपक्षी दल नेपाली कांग्रेसले प्रदेश १ को राजधानी विराटनगरमा शक्ति प्रदर्शन गरेको छ । कांग्रेस महामन्त्री डाशशांक कोइरालाको नेतृत्वमा सोमबार मध्यान्न विराटनगरमा सरकारविरूद्ध संघर्ष गर्ने पूर्वघोषित कार्यक्रम अन्तर्गत प्रदर्शन गरेको हो । विराटनगरस्थित तीनपैनि चोकबाट निस्किएको मोटरसाइकल र्यालीसहितको प्रदर्शनले विराटनगर बजार परिक्रमा गरेको छ । गलत मार्गमा हिँडेकाले सरकारलाई सजग गराउन र नागरिकलाई सचेत हुन आग्रह गर्दै सोमबार देशभर प्रदर्शन गरिने कांग्रेसले जनाएको छ । भ्रष्टाचार बढ्दा पनि प्रधानमन्त्री नै भ्रष्टाचारीको संरक्षक बनेको, कोरोना नियन्त्रण र न्यूनीकरणमा बेवास्ता गरिएका कारण कांग्रेस सडकमा ओर्लनु परेको कांग्रेस महामन्त्री डाशशांक कोइरालाले बताए। पार्टीका वरिष्ठ नेता रामचन्द्र पौडेलमाथि दुव्र्यवहार, भ्रष्टाचार र कोरोना नियन्त्रणमा सरकारको लापरवाहीको विरोधमा कांग्रेसले ७७ वटै जिल्लामा प्रदर्शन सुरु गरेको छ।"
मालपोत अधिकृतविरुद्ध ७ करोडको भ्रष्टाचार मुद्दा : दाखिला गर्नुपर्ने रकम गोजीमा,"काठमाडौं : मालपोत कार्यालय भरतपुर, चितवनमा कार्यरत तत्कालीन लेखा अधिकृत रिठ्ठे दर्जीविरुद्ध ७ करोड बढीको भ्रष्टाचार मुद्दा दायर गरिएको छ । अख्तियार दुरुपयोग अनुसन्धन आयोगले राजस्व चुहावट एर्व हिनामिना गरी भ्रष्टाचार गरेको भन्दै दर्जीसहित ३ जनाविरुद्ध विशेष अदालतमा मुद्दा दायर गरेको छ । मालपोतका नायब सुब्बा मनोजकुमार निरौला र लेखापाल बलराम सापकोटाविरुद्ध अख्तियारले प्रतिवादी बनाएको छ । लेखा अधिकृत दर्जीले राजस्व वापत उठेको ७ करोड ८ लाख १७ हजार बैकमा जम्मा नगरी हिनामिना गरेको अख्तियारका प्रवक्ता एवं सहसचिव तारानाथ अधिकारीले जानकारी दिए । प्रवक्ता अधिकारीका अनुसार लेखा अधिकृत दर्जिले अख्तियारको अनुसन्धान चलिरहेको अवस्थामा भएको आन्तरिक लेखा परिक्षणमा २ करोड ५८ लाख ३ हजार चाँहि जम्मा गरेका छन् । अझै पनि उनले ४ करोड ५० लाख १३ हजार रुपैया दाखिला नगरी हिनामिना गरेको अख्तियारको अनुसन्धानमा देखिएको छ उनले यति ठूलो रकम बैंकमा दाखिला नगरी हिनामिना गरेका छन् । सम्बन्धित बैंकको सरकारी छाप तथा कर्मचारीको दस्तखतसमेत किर्ते गरी नक्कली भौचरहरु तयार गरेको पनि भेटिएको आरोप पत्रमा जनाइएको छ । दाखिला भौचर बैंक दाखिलापश्चात सच्याई बदनियतपूर्ण ढंगले बढी दाखिला भएको देखिने गरी भौचर संलग्न गरे गराएको देखिंएको छ । मालपोतका लेखा अधिकृत दर्जिविरुद्ध ४ करोड ५० लाख १३ हजार विगो कायम गर्दै उक्त रकम जफत गरी आठदेखि १० वर्षको कैद सजायको मागसहित विशेष अदालतमा मुद्दा दायर गरिएको छ । लेखापाल सापकोटाले मालपोत कार्यालय भरतपुर चितवनको विभिन्न फाँटमा संकलित राजस्व रकममध्ये ५८ लाख ४३ हजार सम्बन्धित बैंक खातामा दाखिला नगरी हिनामिना गरेको अख्तियारको आरोप पत्रमा उल्लेख छ । लेखापाल सापकोटाविरुद्ध हिनामिना भएको राजस्व रकम असुलउपरका साथै ६ देखि ८ वर्षको कैद सजायको माग दाबी गरिएको छ । नायब सुब्बा निरौलाले मुद्दा फाँटमा संकलित राजस्व रकममध्ये ४ लाख ७१ हजार लेखा शाखामा नबुझाई भ्रष्टाचार गरेको अख्तियारको आरोप पत्रमा उल्लेख छ ।नासु निरौलाविरुद्ध भ्रष्टाचार गरेको रकम असुलउपरसहित ६ महिनादेखि डेढ वर्षसम्मको सजायको मागदाबी गरिएको छ आर्थिक वर्ष २०७३०७४ तथा २०७४०७५ को आन्तरिक लेखापरीक्षण हुँदा विभिन्न फाँटबाट नगदी रसिद काटी संकलित राजस्व रकम लेखा शाखाबाट बैंक दाखिला हुन नसकेको भन्ने उजुरी निवेदन सम्बन्धमा अख्तियारले अनुसन्धान गरेको थियो ।"
दाङमा गुडिरहेको बसमा आगलागी,दाङ : दाङमा गुडिरहेको यात्रुबाहक बसमा आगलागी भएको छ । बसको ब्याट्री सर्ट हुँदा तुलसीपुरबाट नेपालगञ्ज जाँदै गरेको रा १ ख २३७४ नम्बरको बसमा आगलागी भएको हो । मानवीय क्षति भने नभएको प्रहरीचौकी जसपुरका प्रहरी नायब निरीक्षक कृष्णबहादुर पुजाराले बताए । सोमबार बिहान ६ बजेतिर तुलसीपुरको १३ बखरियामा उक्त आगलागी हुँदा बस जलेर नष्ट भएको छ । गाडीमा १५१६ जना यात्रु भएको प्रहरीले बताएको छ । रासस
शान्तिनगरको सुकुम्बासी बस्तीमा आगलागी,"काठमाडौं : काठमाडौं महानगरपालिका३१ स्थित शान्तिनगरमा रहेको सुकुम्बासी बस्तीमा आगलागी भएको छ । सोमबार दिउँसो बिजुली सर्ट भएर आगलागी भएको महानगरीय प्रहरी बृत बानेश्वरका प्रमुख डिएसपी दक्षकुमार केसीले जानकारी दिए। सार्लाहीकी आशा परियारको छाप्रोमा आगलागी भएको हो। आगलागीबाट परियारको छाप्रो नष्ट भएको छ। दमकल, सुरक्षाकर्मी र स्थानीयवासीले आगो नियन्त्रणमा लिएका थिए। समयमै आगो नियन्त्रणमा आएकाले ठूलो क्षति हुन नपाएको प्रहरीले जनाएको छ।"
"आगलागीबाट चार पसल जलेर नष्ट, एक करोडको क्षति","मलंगवा : सर्लाहीको हरिवन नगरपालिका ११ स्थित आगलगी हुँदा चार वटा पसल जलेर नष्ट भएका छन् । आगलागीबाट करिब एक करोड बराबरको क्षति भएको पीडितहरुले बताएका छन् । आइतबार मध्यरातमा भएको आगलगीबाट सोही स्थानका कमल कार्कीको एक तल्ले घरमा पसल गर्दै आएका महेश साहको कपडा पसल तथा गोदाम, कैलाश साह, संजय साह र सुनिल साहको कपडाको पसल जलेर नष्ट भएको जिल्ला प्रहरी कार्यालय सर्लाहीले जनाएको छ । आगलगीमा परी घरमा आंशिक क्षति भए पनि कपडा पसल पूर्ण रुपमा नष्ट भएको प्रहरी कार्यालयले जनाएको छ । मानवीय तथा चौपाय क्षति भने भएको छैन । नेपाल प्रहरी, सशस्त्र प्रहरी स्थानीय बासिन्दा र बारुण यन्त्रको सहयोगमा सोमबार बिहान २ बजे आगो नियन्त्रणमा लिइएको प्रहरीले जनाएको छ । आगलागी कसरी भयो भन्ने अझै खुल्न सकेको छैन । प्रहरीले क्षतिको यकिन विवरण तथा घटनाबारे थप अनुसन्धान गर्ने जनाएको छ ।"
मनकामना केबलकार सेवा पुनः सञ्चालनमा,"काठमाडौं : करिब ९ महिनादेखि बन्द रहेको मनकामना केबलकार सेवा पुनः संचालनमा आएको छ । मनकामना मन्दिर क्षेत्र विकास समितिको अगुवाईमा बसेको बैठकले बजार, मन्दिर र केबुलकारको संयुक्त निर्णय अनुसार आईतबारदेखि केबलकार संचालनमा आएको हो । आइतबार विहान ९ बजेदेखि संचालनमा ल्याइएको केबलकारमा बिहान ७ बजेदेखि नै यात्रु तथा भक्तजनहरु अत्यन्त उत्साहका साथ गेटमा आई लाईनमा बसि सकेका थिए । लामो समयदेखि बन्द रहेको मनकामना मन्दिर र बजार खुलेसंगै केबुलकारबाट मन्दिर दर्शन गर्न जाने भक्तजनहरुको भीड लागेको छ । केबलकारले यात्रुहरुलाई पूर्ण रुपमा स्वास्थ्य मापदण्ड अपनाएर संचालनमा ल्याइएको छ । जसअन्तर्गत केबुलकारको दुबै स्टेशनमा ज्वरो मापन, मास्क अनिवार्य, लाईनमा बस्दा भौतिक दुरी, हातधुने आदि व्यवस्था मिलाएको छ । केबुलकार सेवा क्षमताको ५० प्रतिशत (प्रति घण्टा ३३० जना) यात्रुलाई सेवा दिइने र तत्पश्चात् स्वतःप्रवेश बन्द गरिने जनाएको छ । कोरोनापछि खुलेको केबलकार बिहान ९ बजेदेखि बेलुका ५ बजेसम्म संचालन गरिनेछ । तर शनिबारको दिन दर्शनार्थीहरुको चाप बढी भएमा विहान ८ बजेदेखि नै संचालनमा ल्याइने छ । केबुलकार खुलेसंगै मनकामना क्षेत्र आसपासका व्यापार व्यवसायमा समेत चहलपहल देखिन थालेको छ । केबुलकारले कोरोना संक्रमणलाई ध्यानमा राख्दै नगद रहित कारोबारको लागि ईसेवा, फोनपे आदि जस्ता सेवा प्रदायक कम्पनीसंग सम्झौता गरी सकेको हुँदा यात्रुले केबुलकारको टिकट डिजिटल माध्यमबाटै खरिद गर्न सक्ने जनाएको छ ।"
"पशुपतिमा मङ्गलबार क्षमा पूजा, बुधबारदेखि भक्तजनलाई खुला","काठमाडौं : नौ महिनासम्म भक्तजनका लागि पशुपतिनाथ मन्दिर बन्द गर्नुपर्दा क्षमा माग्न मङ्गलबार बिहान क्षमा पूजा हुने भएको छ। प्राचीनकालदेखि नियमित रुपमा हुँदै आएको भक्तजनको प्रवेश विश्वव्यापी रुपमा फैलिएको कोरोना भाइरसको सङ्क्रमणबाट बच्न बन्द गर्न बाध्य भएपछि क्षमा माग्न पूजा गर्न लागिएको हो। पशुपतिनाथ मन्दिर स्वास्थ्य सुरक्षाका विधि अपनाएर पुस १ गते बुधबारदेखि खोल्न लागिएको पशुपति क्षेत्र विकास कोषका सदस्य सचिव डा प्रदीप ढकालले जानकारी दिए। पहिलो चरणमा पुस १ गतेदेखि मन्दिरको पश्चिम ढोकाबाट भक्तजन प्रवेश गराई दर्शन गराएर सोही ढोकाबाट नै बाहिर निस्कने व्यवस्था गरिएको छ। मन्दिर प्रवेश गर्ने भक्तजनले अनिवार्य रुपमा मास्क लगाउनुपर्ने छ। मन्दिर बुधबारदेखि खुलेपनि मन्दिरभित्र हुने विशेष पूजा, भजनलगायत क्रियाकलाप भने तत्काल सुरु हुनेछैन। 'महामारीको सङ्कटकाबीच विभिन्न विषयमा बाँधिएर काम गर्न बाध्य भयौँ, बुधबारदेखि मन्दिर खुलेपछि स्वास्थ्य सुरक्षाको विधि अपनाएर बन्दरहेको विशेष पूजा, भजनलगायत गतिविधि पनि क्रमशः सञ्चालनमा ल्याउने छौँ',उनले भने। नौ महिनादेखि मन्दिर बन्द हुँदा दर्शन गर्न नपाएको भन्दै विश्व हिन्दू महासङ्घको नेतृत्वमा विभिन्न धार्मिक संस्थाले पशुपति क्षेत्रमा साङ्केतिक रुपमा बिरोध प्रदर्शन गर्दै आएका थिए। मन्दिर खोल्नुपर्ने माग गर्दै आएका संस्थाले पनि मङ्गलबार पशुपति प्राङ्गणमा विशेष पूजा आराधना गर्ने तयारी गरेका छन्। लामो समयपछि मन्दिर खोल्न लागिएको र कोरोनाको त्रास कायमै रहेकाले पशुपति क्षेत्रमा विशेष सुरक्षा सतर्कता अपनाउन लागिएको पनि कोषले जनाएको छ। यसका लागि सबै सुरक्षा निकायलाई राखेर बैठक गरिएको कोषका कोषाध्यक्ष डा मिलनकुमार थापाले जानकारी दिए। चैतदेखि नै पशुपति क्षेत्रमा धार्मिक पर्यटक समेत आएका छैनन्। मन्दिर नखुल्दा फूल प्रसाद बेच्न राखिएका पसलपनि नौ महिनादेखि बन्द छ जसबाट कोषलाई करिब रु ७० करोड घाटा लागेको कोषका कार्यकारी निर्देशक डा घनश्याम खतिवडाले बताए। नौ महिनासम्म पनि पशुपति क्षेत्रमा नित्य पूजा, आरती, भोग एवं घाट सेवाका काम भने पूर्ववत् सञ्चालन भएको थियो। महामारी लगायत कारण यति लामो समय पशुपतिनाथ मन्दिर बन्द रहेको इतिहास वंशावली लगायत ग्रन्थमा नपाइएको पशुपति क्षेत्रकै विषयमा विद्यावारिधि शोध गरेका कोषका पूर्व सदस्य सचिव डा गोविन्द टण्डनले बताए।"
"आर्थिक शुसासनमा बौद्ध विश्वविद्यालय अगाडि, पुराना विश्वविद्यालयको बेरुजु बढ्दै","बुटवल : मुलुकका आठ विश्वविद्यालयमध्ये लुम्बिनी बौद्ध विश्वविद्यालय आर्थिक सुशासनमा उत्कृष्ट ठहरिएको छ । अघिल्लो आर्थिक वर्ष महालेखा परीक्षकको कार्यालयले गरेको अन्तिम लेखापरीक्षणमा बौद्ध विश्वविद्यालयको बेरुजु र पुरानो फर्छौट मापदण्डभित्र नै कायम भएपछि उत्कृष्ट ठहरिएको हो । आर्थिक सुशासनको मुल्यांकनमा बेरुजु महत्वपूर्ण सूचक मानिन्छ । बेरुजु फर्छौट मुल्यांकन तथा अनुगमन समितिको मापदण्ड अनुसार पुरानो बेरुजु ८० प्रतिशतभन्दा धेरै फर्छौट गर्ने र नयाँ लेखापरीक्षणमा १ दशमलवभन्दा कम बेरुजु हुनुलाई उत्कृष्ट मानिन्छ । बौद्ध विश्वविद्यालयले गत असार मसान्तसम्म अघिल्ला आर्थिक वर्षको ८० दशमलव शुन्य ५ प्रतिशत बेरुजु फर्छौट गरेको छ । आर्थिक वर्ष ०७५०७६ मा बेरुजु शुन्य दशमलव ३५ प्रतिशत मात्रै रहेको छ । आर्थिक वर्ष ०७५०७६ मा ४५ करोड १७ लाखको लेखापरीक्षण सम्पन्न भएको थियो । त्योमध्ये १५ लाख ७६ हजार बेरुजु निस्किएको छ । सो बेरुजु कागजात संकलन गर्न बाकी भएको विश्वविद्यालयका रजिष्ट्रार डा तिलक आचार्यले जानकारी दिए । हामीले बेरुजु शुन्य बनाउने योजनाका साथ काम गरिरहेका छौं, उनले भने,पुरानो सबै फर्छौट र नयाँमा शुन्य बेरुजु कायम गरी विश्वविद्यालयलाई आर्थिक सुशासनमा राखिनेछ । बौद्ध विश्वविद्यालयले अघिल्लो आर्थिक वर्षमा समेत उत्कृटता हासिल गरेको थियो । यो लगातार दोस्रो पटक उत्कृष्ट भएको हो । विश्वविद्यालयको पुरानो बेरुजु रकम १३ लाखको हाराहारीमा रहेको छ । बेरुजु फर्छौटमा उत्कृष्ट भएपछि बेरुजु फर्छौट मुल्यांकन तथा अनुगमन समितिले पुरस्कार प्रदान गर्दछ । विश्वविद्यालयका रजिष्ट्रार आचार्यलाई मुख्य सचिव एवं समितिका संयोजक शंकरदास बैरागीले १० हजार नगद पुरस्कार प्रदान गरेका छन् । बेरुजु फर्छौटका बखत कार्यरत प्रशासकीय प्रमुख र लेखा शाखाका कर्मचारीलाई पुरस्कार प्रदान गरिन्छ । मुलुकका अन्य विश्वविद्यालयमा भने बेरुजुको बर्षेनी चाङ थपिएको छ । मुलुककै जेठो त्रिभुवन विश्वविद्यालयमा अर्बौँ बेरुजु पुगेको छ । संस्कृत विश्वविद्यालयमा पनि बेरुजु छ । त्रिभुवन विश्वविद्यालयको बेरुजु आठ अर्ब ४४ करोडभन्दा धेरै देखिएको छ । महालेखाको ५७ औं प्रतिवेदनले नेपाल संस्कृत विश्वविद्यालयको ५ करोड ४ लाख, पोखराको ५२ लाख ९० हजार, मध्यपश्चिमको ४० करोड ५९ लाख बेरुजु देखाएको छ । सुदुरपश्चिमको १ करोड २१ लाख, कृषि तथा बनको ३ करोड ९९ लाख र राजर्षि जनक विश्वविद्यालयको १६ हजार बेरुजु देखिएको छ । बेरुजु बढ्दै जानुलाई कमजोर आर्थिक शुसासन मानिन्छ । बेरुजु फर्छौट मुल्यांकन तथा अनुगमन समितिको प्रतिवेदन अनुसार बेरुजुमध्ये फर्छौट गर्नेमा बौद्ध विश्वविद्यालय ७८ दशमलव ०३ प्रतिशतसहित पहिलो नम्बरमा छ । कृषि तथा वनले १४ प्रतिशत, त्रिभुवनको साढे ११ प्रतिशत, नेपाल संस्कृतको साढे ६ प्रतिशत मात्रै बेरुजु फर्छौट भएको छ । त्रिभुवन विश्वविद्यालयमा अहिलेसम्म बेरुजुको रकम १५ अर्वको हाराहारीमा छ । नेपाल संस्कृतको ३१ करोड, मध्यपश्चिमाञ्चलको २३ करोड र पोखरा विश्वविद्यालयको २० करोडभन्दा धेरै रकम बेरुजु छ । यो बेरुजुको रकम असुल गर्नुपर्नेसमेत रहेको महालेखाको प्रतिवेदनमा छ । प्रतिवेदन अनुसार कतिपय विश्वविद्यालयको लेखा प्रणाली नै अहिलेसम्म स्पष्ट रहेको छैन ।"
"पोखरीको माछा मार्ने विषयमा झडप, एकको मुत्यु","राजविराज : माछा मार्ने विषयमा झडप हुँदा सप्तरीको बोदे बरसाईन नगरपालिका३ कुश्महारमा एक महिलाको मृत्यु भएको छ ।बोदे बर्साइन नगरपालिकाबाट ठेक्का लागेको छपकी पोखरीमा माछा मारेको विषयमा आइतबार राति ९ बजेतिर भएको विवादले झडपको रुप लिंदा रामप्रित मण्डलकी श्रीमती ३५ वर्षीया गंगीयादेवीको मृत्यु भएको सप्तरी प्रहरीले जनाएको छ । इलाका प्रहरी कार्यालय कडरबोनाका इन्स्पेक्टर बिरेन्द्र पासवानका अनुसार झडपमा संलग्न आरोपितहरु सोही ठाउँका २८ वर्षीय रवितकुमार मण्डल, २२ वर्षीय सुरेन्द्रकुमार मण्डल, ४७ वर्षीय विजय मण्डल र ५० वर्षीय शिवशरण मण्डललाई पक्राउ गरिएको छ । आरोपितहरुको समूहले लाठी, कोदालो र बञ्चरोले प्रहार गरेको पीडित मृतक परिवारको आरोप छ । शव पोस्टमार्टमका लागि सिरहाको लहानस्थित रामप्रसाद शारदा उमाप्रसाद मुरारका अस्पतालमा राखिएको छ । घटनाको अनुसन्धान भइरहेको र पोस्टमार्टम पश्चात घटनाको थप अनुसन्धान गरी कारवाही अगाडि बढाइने प्रहरी निरीक्षक पासवानले जानकारी दिए। घटनामा मृतक पक्षका चारजना घाइते भएका छन् । मृत्यु हुने पक्षका ५५ वर्षीय जयनारायण मण्डल, १८ वर्षीय धिरज मण्डल र ३५ वर्षीय सोबिन्द्र मण्डलको टाउकोमा गम्भीर चोट लागेको छ भने ४५ जोगिन्द्र मण्डल समेत घाइते भएको जिल्ला प्रहरी कार्यालयका डिएसपी भुवनेश्वरप्रसाद साहले बताए । नगरपालिका अध्यक्ष आतेशकुमार सिंह यादवले नगरपालिकाले ठेक्का लगाएको सार्वजनिक पोखरीमा माछा मारेको विषयमा भएको विवाद बहाना मात्र भएको बताए । उनीहरुबीच घर जग्गा, विद्यालय व्यवस्थापन समिति निर्माणलगायतको विषयमा सुरुदेखि नै राजनीतिक विवाद रहेको बताउँदै नगर प्रमुख यादवले राती पोखरीमा माछा मारेको विषय विवादका लागि बहाना बनेको बताए । प्रहरीका अनुसार गम्भीर चोट लागेका तीनजनालाई उपचारको लागि कामना नर्सिङ होम लहानमा भर्ना गरिएको छ भने जोगिन्द्रको बोदे बरसाईनस्थित क्लिनिकमा उपचार भइरहेको छ ।"
हात्तीको आक्रमणबाट एक जनाको मृत्यु,"सुनसरी : सुनसरीको कोशी गाउँपालिका७ मा जङ्गली हात्तीको आक्रमणबाट सोमबार बिहान एक जनाको मृत्यु भएको छ। मृत्यु हुनेमा वडा नं ६ श्रीपुरजब्दीका २८ वर्षीय प्रमोद यादव रहेको जनाइएको छ। कोशी टप्पु वन्यजन्तु आरक्षबाट निस्केर आएको मकुना हात्तीको आक्रमणबाट यादवको मृत्यु भएको हो। आइतबार राति आरक्षबाट आएको हात्तीले आज बिहान फर्किने क्रममा आफ्नै खेतमा काम गरिरहेका यादवलाई आक्रमण गरेको थियो। हात्तीको आक्रमणबाट यादवको घटनास्थलमै मृत्यु भएको स्थानीयवासी धर्मेन्द्र मेहताले बताए। घटनापछि आरक्ष कार्यालयका कर्मचारी, नेपाली सेना र नेपाल प्रहरीको टोलीले घटनास्थलमा गइ अनुसन्धान सुरु गरेको छ। स्थानीयवासीले पटकपटक आरक्षबाट आउने जङ्गली जनावरको आतङ्कबाट आफूहरु प्रताडित भएको भन्दै नियन्त्रणका लागि माग गरेका छन्। दैनिक रुपमा आरक्षबाट आउने हात्ती, अर्ना, बँदेललगायत जनावरले बालीनाली नष्ट गर्नाका साथै स्थानीय समुदायको घरसमेत तोडफोड गर्ने गरेको र मानवीय क्षतिसमेत गर्दै आएको बताइएको छ।"
काठमाडौंमा आज यस वर्षकै बढी चिसो,"काठमाडौं : काठमाडौँ उपत्यकामा आज यो वर्षकै बढी चिसो महसुस गरिएको छ । जल तथा मौसम विज्ञान विभागका अनुसार सोमबार काठमाडौँको न्यूनतम तापक्रम यो वर्षकै कम चार डिग्री सेल्सियस मापन गरिएको छ । यसअघि आइतबार काठमाडौँको न्यूनता तापक्रम ४५ डिग्री सेल्सियस थियो । मौसमविद् निराजन सापकोटाका अनुसार अब देशभर तापक्रम निरन्तर घट्ने क्रममा रहेको छ । 'डम्म बादल लाग्यो भने बादलले ब्ल्याङ्केटको काम गर्छ र अधिकतम तापक्रम घट्छ, बादल लागेन भने न्यूनतम तापक्रम घट्छ र चिसो हुन्छ, ' मौसमविद् सापकोटाले भने । यस वर्ष काठमाडौँको तापक्रम शून्य डिग्रीसम्म पुग्ने मौसमविद्को अनुमान छ । मौसमविद्का अनुसार अब केही दिन मौसम सफा हुने भएको छ । दिनभर घाम लागे पनि बिहानबेलुका बढी चिसो महसुस हुने बताइएको छ । हाल देशका पहाडी भूभागमा आंशिक बदली रहेको छ । दिउँसो प्रदेश नं १ लगायत देशका पहाडी भागमा आंशिक बदली रही बाँकी भेगमा मौसम सामान्यतया सफा रहने बताइएको छ । महाशाखाको पछिल्लो विवरणअनुसार आज काठमाडौँ उपत्यकाको न्यूनतम तापक्रम ४।० डिग्री र अधिकतम तापक्रम २१६ डिग्री सेल्सियस रहेको छ । त्यस्तै सोमबार सबैभन्दा कम जुम्लाको न्यूनतम तापक्रम माइनस ६५ डिग्री र सबै भन्दा धेरै विराटनगरको न्यूनतम तापक्रम १३५ डिग्री सेल्सियस रहेको छ । रासस"
सीमा सुरक्षासम्बन्धी कानुन तर्जुमा गर्न सरकार सकारात्मक छ : गृहमन्त्री,"चितवन : गृहमन्त्री रामबहादुर थापाले सीमा सुरक्षासम्बन्धी कानुन तर्जुमा गर्ने र सशस्त्र प्रहरी बल ऐनमा समेत सो व्यवस्था गर्ने विषयमा सरकार सकारात्मक रहेको बताएका छन् । सशस्त्र प्रहरी बल नेपाल नम्बर ३ गणीमाई बाहिनीको सोमबार भण्डारामा उद्घाटन गर्दै उनले प्रहरी बल नेपाललाई प्राप्त सीमा सुरक्षाको कार्यादेशलाई थप प्रभावकारी रुपमा सम्पादन गर्न यसले सहयोग पुर्याउने बताए। उनले भने, सबै निकायबीचको पारस्परिक समन्वय र सहकार्यबाट मात्रै शान्तिसुरक्षा र अमनचयन कायम गर्ने कुरा सम्भव हुन्छ ।' उनले अन्य सुरक्षा निकायसँग समेत आवश्यक समन्वय गर्दै अघि बढ्न सशस्त्र प्रहरीलाई निर्देशन दिए। सशस्त्र प्रहरीलाई समयानुकूल जनशक्ति थप गर्दै आधुनिकीकरण र प्रविधिमैत्री बनाउन एवं सङ्गठनको व्यावसायिक दक्षता अभिवृद्धि गर्दै लैजान सरकार प्रतिबद्ध रहेको उनले बताए । गृहमन्त्रीले भने, 'सकल दर्जाका राष्ट्रसेवक सशस्त्र प्रहरी कर्मचारीहरुले आफ्नो पेशागत ज्ञान, दक्षता र क्षमता अभिवृद्धि गरी समयानुकूल कार्यसम्पादन गर्न सकेमा राष्ट्र र सङ्गठनको लक्ष्य प्राप्तिमा थप टेवा पुग्नेछ ।' उनका अनुसार चालु आर्थिक वर्षमा २२१ बोर्डर आउट पोष्ट (बिओपी) स्थापना गर्ने लक्ष्यका साथ मन्त्रालय अघि बढिरहेको र यस वर्ष ८७ नयाँ बिओपी स्थापना भइसकेको छ । भारत र चीन दुवै देशसँग सिमाना जोडिएको वाग्मती प्रदेशको अलग र विशेष महत्व रहेको र सुरक्षाको दृष्टिले समेत उच्च संवेदनशील रहेको बताउँदै उनले राष्ट्रको आन्तरिक सुरक्षालाई बलियो पार्न अझै उच्चस्तरको ज्ञान, सीप र व्यावसायिक दक्षता प्रदर्शन गरी परिचालित हुन निर्देशन दिए। सो अवसरमा सशस्त्र प्रहरी महानिरीक्षक शैलेन्द्र खनालले सीमा सुरक्षालाई मजबुत बनाउँदै अघि बढ्ने बताए । उनका अनुसार देशका सीमानामा ५०० बिओपी पुर्याइने छ । बाहिनीपति सशस्त्र प्रहरी नायब महानिरीक्षक मन्दीप श्रेष्ठले बाहिनीका बारेमा जानकारी गराए। सो बाहिनी २०७५ भदौ ६ गते स्थापना भएको हो । यसले काठमाडौँ उपत्यकाका तीन जिल्लाबाहेक वाग्मती प्रदेशका १० जिल्ला हेर्दै आएको छ ।रासस"
मोरङमा १० बिघा १४ कट्ठामा ज्येष्ठ नागरिक ग्राम बनाइँदै,"विराटनगर : हेरचाहविहीन वृद्धवृद्धा र असहायको संरक्षणका लागि प्रदेश १ सरकारको लगानीमा मोरङमा ज्येष्ठ नागरिक ग्राम बन्ने भएको छ। मोरङको ग्रामथानमा १० बिघा १४ कट्ठा क्षेत्रफल जग्गामा ग्राम बन्ने भएको हो। निर्माण सुरु गर्न लागिएको ज्येष्ठ नागरिक ग्रामको सोमबार (आज) प्रदेशका मुख्यमन्त्री शेरधन राई र सामाजिक विकास मन्त्री जीवन घिमिरेले शिलान्यास गर्दैछन्। ग्राम निर्माणका लागि सामाजिक विकास मन्त्रालयले चालु आर्थिक वर्षका लागि तीन करोड ५० लाख रुपैयाँ बजेट विनियोजन गरेको छ। सामाजिक विकास मन्त्रालय सामाजिक विकास महाशाखा प्रमुख दुर्गा भण्डारी बरालका अनुसार वहुवर्षीय योजनाअन्तर्गत ग्राम बन्न लागेको हो। शिलान्यास कार्यक्रममा पूर्व मिस नेपाल तथा ज्येष्ठ नागरिक ग्रामकी डिजाइनर शृखंला खतिवडा, सामाजिक अभियान्ता रमेश प्रसाई, मानव सेवा आश्रमका अध्यक्ष रामजी अधिकारी लगायतको उपस्थिति रहने बरालको भनाइ छ। योजनाअन्तर्गत ७२ वटा घर निर्माण हुने छन्। सामाजिक विकास मन्त्रालयले यसअघि गुरुयोजनाबारे सरोकारवालासँग र ज्येष्ठ नागरिक ग्रामबारे जनप्रतिनिधि तथा स्थानीयवासीसँग छलफल गरिसकेको छ। छलफलमा आएका सुझावसहित समेटेर गुरु योजनालाई अन्तिम रुप दिइएको खतिवडाले बताइन्। मन्त्रालयले मानव सेवा आश्रमसँगको सहकार्यमा ज्येष्ठ नागरिक र मानव सेवाग्राम निर्माण गर्ने भएको छ। शिलान्यासपछि ज्येष्ठ नागरिक ग्राम निर्माणले गति लिने सामाजिक विकास मन्त्री घिमिरेले बताए। उनले परियोजना सम्पन्न भएपछि अहिले सञ्चालनमा रहेका आश्रमहरु भन्दा ज्येष्ठ नागरिक ग्राम स्तरीय बन्ने बताए। ज्येष्ठ नागरिक ग्राम बेसहराहरुका लागि भन्दा पनि सम्मानजनक रुपमा बस्न सकिन्छ भन्ने अवधारणाबाट सुरु गरिएको मन्त्री घिमिरेले बताए। उनले ज्येष्ठ नागरिक ग्राममा चिल्ड्रेन पार्क पनि निर्माण गरिने बताए। चिल्ड्रेन पार्कलाई नलेज पार्कका रुपमा विकास गरिने उनको भनाइ छ।"
बिहान मौन स्नान गरी मनाइयो सोमबारे औँशी,"काठमाडौं : सोमबार औँशी परेका दिन बिहान नबोली स्नान गरी मनाइने सोमबारे औँशी मौन स्नान गरी मनाइएको छ । आज बिहान उठेर नबोलीकन स्नान गरे मनोकाङ्क्षा पूरा हुने शास्त्रीय मान्यता छ । आज परेको सोमबारे औँशी यस वर्षको दोस्रो सोमबारे औँशी हो । धर्मशास्त्रविद् एवं नेपाल पञ्चाङ्ग निर्णायक समितिका अध्यक्ष प्रा डा रामचन्द्र गौतम वर्षमा दुईदेखि तीनपटकसम्म सोमबारे औँशी पर्ने गरेको बताए। २०७७ मा पनि गत साउन ५ गते सोमबारे औँशी परेको थियो । आगामी चैत ३० गते पनि सोमबारे औँशी रहेको समितिले स्वीकृति दिएको पात्रोमा उल्लेख रहेको तोयनाथ पन्तको पञ्चाङ्ग (पात्रो) का सम्पादक सूर्यनाथ पन्तले राससलाई जानकारी दिए। सोमबारे औँशी परेका दिन बिहान नबोली स्नान गरेमा दाम्पत्य जीवन सुखमय हुने र अक्षय फल प्राप्त हुने विषय विभिन्न ग्रन्थमा उल्लेख गरिएको पनि उनले बताए। औँशी तिथि श्राद्ध, तर्पणका लागि पनि महत्वपूर्ण मानिन्छ । सोमबार औँशी परेका दिन माता, पिता हुने नहुने सबैले बिहान स्नान गर्नु शास्त्रीयरुपमा उचित रहेको जनाइएको छ । प्रत्येक महिनामा आउने औँशीलाई पनि विशेष पर्वका रुपमा मनाउने वैदिक परम्परा रही आएको छ । माता, पिता नहुनेले भने औँशी पर्वका दिन श्राद्ध, तर्पण, सिदा दानलगायत गरी मनाउँछन् । यसका लागि पनि सोमबार परेको औँशी विशेषरुपमा मानिने गरेको धर्मशास्त्रविद् गौतमले जानकारी दिए।"
शिक्षक र विद्यार्थीमा कोरोना देखिएपछि विद्यालय बन्द,"कर्णाली :नेपाल सरकारले विद्यालय खोल्न अनुमति दिएसँगै कर्णालीमा पनि धमाधम विद्यालय खोलिए । नौ महिनापछि खोलिएका विद्यालय तीन सातासम्म राम्रैसँग सञ्चालनमा आए । विद्यालय खोलिएको एक महिना नपुग्दै विद्यालयमा कोरोना भाइरस सङ्क्रमण देखिएपछि पुनः बन्द हुन थालेका छन् । कर्णाली प्रदेश अस्पतालपशुपन्छी रोग अन्वेषण प्रयोगशाला सुर्खेतमा गरिएको परीक्षणमा १७ शिक्षकमा सोमबार कोरोना सङ्क्रमण पुष्टि भएपछि विद्यालय बन्द हुने अवस्था आएको हो । कोरोनाको पीसीआर रिपोर्टअनुसार सोमबार एक विद्यालयका ११ सहित सुर्खेतमा १७ शिक्षकमा कोरोना सङ्क्रमण देखिँदा विद्यालय बन्द हुने क्रममा गएको जनस्वास्थ्य सेवा कार्यालय सुर्खेतका प्रमुख चेतननिधि वाग्लेले जानकारी दिए। उनका अनुसार सोमबार आएको रिपोर्टमा जिल्लास्थित १७ शिक्षकलाई लक्षणसहितको सङ्क्रमण देखिएको छ । उनीहरु होम आइसोलेसनमा छन्। चार विद्यार्थीमा समेत कोरोना सङ्क्रमण पुष्टि भएको उनले बताए। कोरोना सङ्क्रमण पुष्टि भएका शिक्षकमध्ये सुर्खेत पञ्चपुरी नगरपालिकाको सूर्यप्रकाश माध्यमिक विद्यालय पलैटेका ११ शिक्षक रहेको उक्त नगरपालिकाका नगर स्वास्थ्य शाखा प्रमुख गङ्गादेव पुरीले बताउनुभयो । त्यस्तै सोही नगरपालिकाको विद्याज्योति माध्यमिक विद्यालय बाबियाचौरका दुई शिक्षकलाई पनि सङ्क्रमण देखिएको छ । दुई विद्यालयका ३९ शिक्षकको पीसीआर परीक्षण गर्दा १३ शिक्षकको रिपोर्ट पोजेटिभ आएको उनले बताए। उनका अनुसार कोरोना सङ्क्रमण देखिएका शिक्षकको लक्षण कोरोनासँग मिल्दोजुल्दो देखिएपछि उनीहरुको पीसीआर परीक्षण गरिएको थियो । त्यसैगरी गुर्भाकोट नगरपालिका सुर्खेतको नेपाल राष्ट्रिय माध्यमिक विद्यालयका दुई र जनसेवा आधारभूत विद्यालयका एक शिक्षकमा पनि कोरोना सङ्क्रमण देखिएको नगरपालिकाका नगर शिक्षा प्रमुख पदम विकले जनाए । शिक्षकमा कोरोना देखिएकाले विद्यालय बन्द गरिएको नगर शिक्षा प्रमुख विकले बताए। पञ्चपुरी नगरपालिकाले शिक्षकमा कोरोना सङ्क्रमण नेगेटिभ नआउञ्जेलसम्मका लागि एकसाता बन्द विद्यालय बन्द हुने बताएको छ । सङ्क्रमित शिक्षकको कन्ट्याक्ट ट्रेसिङ गरेर रिपोर्ट आएपछि विद्यालय खोल्ने वा नखोल्ने पछि निर्णय गरिने कोरोना प्रभावित नगरपालिकाले जानकारी दिएका छन् । एक महिनाअघि हुम्ला नाम्खा र ताजाकोट गाउँपालिकाका विद्यालयमा शिक्षक तथा विद्यार्थीमा कोरोना सङ्क्रमण देखिँदा अहिले हुम्लाका विद्यालय बन्द भएको र माघ १५ पछि मात्र खोल्ने शिक्षा विकास तथा समन्वय एकाइ हुम्लाका प्रमुख विष्णुबहादुर शाहीले जानकारी दिए। यता सामाजिक विकास मन्त्रालयका जनस्वास्थ्य शिक्षा शाखाका स्वास्थ्य शिक्षा अधिकृत नवराज कँडेलले सोमबार १७ शिक्षक, पाँच स्वास्थ्यकर्मी र चार विद्यार्थीसहित ४४ जनामा कोरोना सङ्क्रमण पुष्टि भएको बताए । चौवालिस थपिएसँगै कर्णालीमा कोरोना सङ्क्रमितको सङ्ख्या सात हजार १०६ पुगेको स्वास्थ्य शिक्षा अधिकृत कँडेलले जनाए। उनका अनुसार आजै २५ जना कोरोना सङ्क्रमण जितेर घर फर्केका छन् । यससँगै कोरोना जितेर घर फर्कनेको सङ्ख्या कर्णालीमा छ हजार ६३२ पुगेको छ । तीन सय १३ सङ्क्रमित आइसोलेसनमा रहेको कर्णाली प्रदेश सामाजिक विकास मन्त्रालय, स्वास्थ्य सेवा महाशाखाले जनाएको छ । रासस"
ट्याक्टर नहरमा खस्दा चालकको मृत्यु,विराटनगर : विराटनगर महानगरपालिका ४ इक्राहीस्थित सडकमा गुडिरहेको ट्याक्टर एक्कासी नहरमा खस्दा भएको दुर्घटनामा परेर आइतबार राति चालकको मृत्यु भएको छ । इक्राहीस्थित भित्री सडक खण्डमा दक्षिणतर्फ जाँदै गरेको अनटेस्ट ट्याक्टर राति १०:२० बजेतिर आफै अनियन्त्रित भएर नहरमा खसेको थियो । दुर्घटनामा चालक सुनसरीको बर्जु गाउँपालिका६ चिमडीका ५५ वर्षीय आशाराम चौधरी गम्भीर घाइते भएका थिए । दुर्घटनामा घाइते भएपछि उपचारका लागि कोसी अस्पताल लैजाँदै गर्दा चौधरीको बाटैमा मृत्यु भएको मोरङ ट्राफिक प्रमुख प्रहरी निरीक्षक राकेशकुमार पोदारले जानकारी दिए । सडकमा गुडिरहेको ट्याक्टर नियन्त्रण गुमाएर लगभग १० फिट तलको नहरमा खस्दा दुर्घटना भएको पोदारको भनाइ छ । प्रहरीले घटनाको अनुसन्धान गरिएको जानकारी दिएको छ ।
तालको मापदण्ड मिचेर भवन,"पोखरा : फेवातालको मापदण्ड मिचेर तालसँगै जोडेर व्यावसायिक भवन बन्ने क्रम तीव्र बनेको छ। ताल संरक्षणका लागि तालको सीमादेखि ६५ मिटर भित्र कुनै पनि संरचना बनाउन नपाइने मापदण्ड पोखरा महानगरपालिकाले तोकेको छ। व्यक्तिको लालपुर्जाको जमिनमा स्थानीयले तालसँगै जोडेर व्यावसायिक भवन बनाउने क्रम बढेको हो। फेवातालको किनार खपौली क्षेत्रमा पछिल्लो समयमा आन्तरिक पर्यटकको गतिविधि बढेपछि व्यवसायीहरू लगानी गर्न निकै आकर्षित भएका छन्। तालसँगै जोडिएका खाली जग्गा भाडामा लिएर रेस्टुरेन्ट बनाउने क्रम बढेपछि विरोधका स्वर गुञ्जन थाल्यो। पोखरा महानगरपालिकाका मेयर मानबहादुर जीसीसम्म मापदण्डविपरीत बनेका संरचना भत्काउन दबाब पुग्यो। अनुमति नलिई मापदण्डविपरीत संरचना बनाएको भन्दै शनिबार पोखरा महानगरपालिकाले फेवाताल किनार खपौदीमा बन्दै गरेको संरचनामा डोजर चलायो। राति पुनः भत्काइएकै स्थानमा संरचना बनाउन थालियो। महानगरपालिकाले आइतबार पुनः डोजर चलाएर बन्दै गरेको संरचना भत्काएको छ। पछिल्लो समयमा बेगनास ताल किनारमा पनि ताल किनारमै भवन बन्ने क्रम बढेको छ। पोखरा महानगरपालिकाका प्रमुख मानबहादुर जीसीले विधि र नियम मिच्ने छुट कसैलाई नभएकोले तालसँगै जोडेर बनाइएका मापदण्डविपरीतका संरचना भत्काएको बताएका छन्। यसरी मापदण्डविपरीत भवन नबनाउन मेयर जीसीले अनुरोध पनि गरे। नेपाल प्रहरी, नगरप्रहरी र स्थानीय जनप्रतिनिधिको उपस्थितिमा मापदण्डविपरीत बन्दै गरेका तालकिनार खापौदी क्षेत्रका दुई स्थानका संरचना भत्काइएको हो। तालमै जोडेर बनिसकेका दर्जनौं संरचनामा भने नगरपालिकाको डोजर चलेन। पोखरा महानगरपालिका वडा नम्बर १८ खपौदी क्षेत्रको तालकिनारमै जोडेर पछिल्लो समयमा व्यावसायिक भवन बन्ने क्रम बढेको सोही वडाका वडाध्यक्ष रणबहादुर थापा बताउँछन्। सर्वोच्च अदालतको निर्णय कार्यान्वयन गर्दै सरकारले व्यक्तिको लालपुर्जाको जमिन ताल संरक्षणका लागि कति आवश्यक पर्ने हो छिट्टै छिनोफानो गरेर आवश्यक जग्गाको मुअब्जा दिनुपर्नेमा उनले जोड दिए। यसो हुन सके मात्र दीर्घकालीन रूपमा समस्या समाधान हुने उनले सुनाए। पोखरा१८ खपौदी क्षेत्रमा मापदण्डभित्रै ६० भन्दा बढी संरचना बनेका अध्यक्ष थापाले सुनाए। यो संख्या वर्षौंदेखि ताल किनारमा बस्दै माछा मारेर जीविका चलाउने जलारी समुदायका घर र रेस्टुरेन्ट बाहेकका हुन्। जलारी समुदायको करिब एक सय घर तालकिनारमै छन्। फेवाताल किनारको मुख्य बजार पोखरा ६ बैदाममा २०४६ सालको राजनीतिक परिवर्तनसँगै तालको मापदण्ड भित्र घर बन्ने क्रम सुरु भएको हो। पछिल्लो समय यो क्रम झन् धेरै बढेर गएको छ। बैदाम क्षेत्रमा पुर्खौँदेखि बस्दै आएका स्थानीयका धेरै घर पनि ६५ मिटर भित्रै छन्। पोखराको फेवाताल मात्र होइन बेगनास ताललगायतका ताल, सेती नदी, बुलौदी, फिर्के खोलालगायतका प्राकृतिक स्रोतहरूको संरक्षण गर्न पोखरा महानगरपालिकाले मापदण्ड तोके पनि कार्यान्वयन गर्न भने असफल रहेको छ।"
बस्न्यात थुनामा,"काठमाडौं : अख्तियार दुरुपयोग अनुसन्धान आयोगका पूर्वप्रमुख आयुक्त दीप बस्न्यातलाई विशेष अदालतले पुर्पक्षका लागि थुनामा पठाएको छ। बालुवाटारस्थित ललिता निवासको सरकारी जग्गा किर्ते गरी व्यक्तिका नाममा बनाएको अभियोगसहित चलाइएको भ्रष्टाचार मुद्दामा बयानका लागि बस्न्यात आइतबार अदालतमा हाजिर भएका थिए। विशेषमा इजलास अधिकृतले बस्न्यातसँग झन्डै चार घण्टा बयान लिएका थिए।  ललिता निवास जग्गा प्रकरणमा पुर्पक्षका लागि थुनामा राख्न आदेश  धरौटी तारेखमा राख्न गरेको याचना अदालतद्वारा अस्वीकार बयान र थुनछेकसम्बन्धी बहस सकिएपछि विशेषका अध्यक्ष प्रेमराज कार्की, सदस्य अब्दुल अजिज मुसलमान र नित्यानन्द पाण्डेयको इजलासले बस्न्यातलाई थुनामा राख्न आदेश दिएको हो। आदेशअनुसार मुद्दाको अन्तिम फैसला नहुञ्जेल बस्न्यात थुनामै बस्नुपर्नेछ। तर, बस्न्यातले धरौटी वा साधारण तारेखमा छुट्न सर्वोच्च अदालतमा निवेदन दिन पाउने कानुनी प्रक्रियाको बाटो बाँकी छ। विशेषका प्रवक्ता पुष्पराज पाण्डेले बस्नेतलाई पुर्पक्षका लागि थुनामा राखेर मुद्दाको बाँकी कारबाही अघि बढाउने गरी आदेश भएको बताए। मिसिल संलग्न तत्काल प्राप्त कागज, प्रमाणका आधारमा पुर्पक्षका लागि थुनामा राख्न इजलासबाट आदेश आएको छ, प्रवक्ता पाण्डेले भने। उक्त आदेशलगत्तै ६७ वर्षीय बस्न्यातलाई आइतबार साँझ ७ बजे थुनामा राख्न डिल्लीबजारस्थित सदरखोर लगिएको थियो। संवैधानिक अंगका पदाधिकारीमध्ये भ्रष्टाचार प्रकरणमा मुद्दा चलेर पहिलो सुनुवाइमै पुर्पक्षका लागि थुनामा जानेमा बस्न्यात पहिलो व्यक्ति बनेका छन्। अदालतको यो आदेशलाई न्यायिक वृत्तमा साहसिक कदमका रूपमा हेरिएको छ। बस्न्यातविरुद्ध बालुवाटारको १ सय १३ रोपनी सरकारी जग्गा किर्ते गरी व्यक्तिको नाममा दर्ता गरेको अभियोगसहित अख्तियारले अभियोगपत्र दर्ता गरेको थियो। उक्त प्रकरणमा बस्न्यातसहित १ सय १० जनाविरुद्ध भ्रष्टाचार मुद्दा दायर भएको छ। उक्त प्रकरणमा पूर्वउपप्रधानमन्त्री विजयकुमार गच्छदारसहित तत्कालीन तीन जना मन्त्रीसमेत मुछिएका छन्। ०७६ साल माघ २२ गते दायर भएको उक्त मुद्दामा एक वर्षपछि बस्न्यात अदालतमा हाजिर भएका थिए। उनलाई तत्कालीन भौतिक योजना मन्त्रालयको सचिव रहँदा निर्णयकर्ताको हैसियतमा मुद्दा दायर गरिएको हो। मुद्दामा प्रतिवादी बनाइएका गच्छदारसहितका अधिकांश पदाधिकारी अझै अदालतमा उपस्थित भएका छैनन्। मुद्दा चलाइएका पूर्वमन्त्री डम्बरबहादुर श्रेष्ठ, चन्द्रदेव जोशी र छविराज पन्त, पूर्वसचिव दिनेशहरि अधिकारी र मालपोतका कतिपय कर्मचारी हाजिर भएका छन्। उनीहरूमध्ये जोशी साधारण तारेखमा छन्। बस्न्यातका वकिलहरूले धरौटी तारेखमा राख्न गरेको याचनालाई अदालतले अस्वीकार गरेको छ। अख्तियारका वकिलले बस्न्यातको जग्गा किर्ते प्रकरणमा प्रत्यक्ष संलग्नता देखिएको जिकिरसहित थुनामै राखेर मुद्दाको कारबाही अघि बढाउनुपर्ने माग गरेका थिए। ललिता निवास प्रकरण : पूर्वअख्तियार प्रमुखसहित सय बढीलाई कारबाहीको सिफारिस ललिता निवास प्रकरण : जग्गा बकस लिने सबै कर्मचारीका सन्तान ललिता निवास जग्गा प्रकरण : पौडेललाई थुनामा पठाउने आदेश ललिता निवास प्रकरण : अख्तियारका पूर्वप्रमुख आयुक्त दीप बस्न्यात पुर्पक्षका लागि जेल चलान यसरी भयो ललिता निवास अतिक्रमण"
यसरी भयो ललिता निवास अतिक्रमण,"काठमाडौं : राणा प्रधानमन्त्री भीमशमशेरका नाममा १९८८ साल माघ २५ गते २ सय ८७ रोपनी पाँच आना जग्गा लालमोहर लागेको थियो। पछि हालसाबिक गर्दा २ सय ९९ रोपनी ९ आना देखियो। त्यही जग्गा नै ललिता निवासमा पर्छ। उक्त जग्गा भीमशमशेरका छोरा हिरण्यशमशेर हुँदै नाति एवं प्रजातन्त्रवादी नेता सुवर्णशमशेरमा हस्तान्तरण भएको थियो। सुवर्णशमशेरले २०१७ असार २९ गते पत्नी श्वेतप्रभालाई ५८, छोरा कनकशमशेर, कञ्चनशमशेर र रुक्मशमशेरलाई ५७ रोपनीका दरले बकसपत्र गरिदिए। सरकारले २०१८ सालमा जग्गा प्राप्ति ऐन जारी गर्दै मुआब्जा दिएर ललिता निवाससहित ६ वटा दरबार अधिग्रहण गरेको थियो। त्यसमा ललिता निवासको २ सय ८४ रोपनी १४ आना परेको थियो। १४ रोपनी ११ आना सुवर्णशमशेर र उनको परिवारका नाममा कायम भएको थियो। पूर्वसचिव शारदाप्रसाद त्रितालको संयोजकत्वमा गठित ललिता निवास जग्गा छानबिन समितिका अनुसार ललिता निवाससहित हरिहर भवन ललितपुर, सीता भवन नक्साल, लक्ष्मी निवास महाराजगन्ज, बबरमहल कुरियागाउँ, महावीर भवन नक्साल जग्गा प्राप्ति ऐन जारी गर्दै सरकारले अधिग्रहण गरेको हो। ललिता निवासको जग्गामा प्रधानमन्त्री निवास, सभामुख निवास, प्रधानन्यायाधीश निवास र राष्ट्र बैंक कार्यालय स्थापना गरियो। ६० रोपनी जग्गा राष्ट्र बैंकलाई दिइयो। बाँकी २ सय १२ रोपनी जग्गा समरजंग कम्पनीका नाममा दर्ता गरियो। तर, त्यो अधिग्रहण गरेको जग्गा पञ्चायतले जफत वा हरण गरेको भन्दै पुनः व्यक्तिका नाममा दर्ता गराउने काम भएको छानबिन समिति संयोजक त्रिताल बताउँछन्। राजनीतिक कारणले हरण भएको जग्गा फिर्ता दिने भन्ने सम्बन्धमा ०४७ सालमा निर्णय भएको थियो। त्यसलाई अपव्याख्या गरी ललिता निवासको जग्गामा चलखेल सुरु भएको थियो। यद्यपि, त्यसअघि पञ्चायतकालमै १२ रोपनी ७ आना अतिक्रमणमा परेको थियो। त्यसपछि ०४९ सालमा ११२ रोपनी ४ आना राणा परिवारका नाममा दर्ता गरिएको थियो। त्यसबेला मालपोतका कर्मचारीको मिलेमतोमा १०२४ र १०२५ मिसिल नै गायब गरेका थिए। ०६२ मा १२ आना छुट दर्ताका नाममा कनकशमशेरकी पत्नी सुनितीको नाममा दर्ता गर्ने काम भयो। त्यसपछि ०६६६७ मा १८ रोपनी र ०६९ मा ३ रोपनी १२ आना अतिक्रमणमा परेको थियो। जग्गा माफिया शोभाकान्त ढकाल र रामकुमार सुवेदीले उक्त जग्गामा आँखा लगाएका थिए। ढकाल र सुवेदीले नक्कली मोही खडा गरी त्यो जग्गा हडप्न अभियान नै चलाए। ०६६६७ र ०६९ मा सरकारी तवरबाट नीतिगत निर्णय गराएरै प्रधानमन्त्री निवाससमेत व्यक्तिका नाममा दर्ता गराउने काम भएको अनुसन्धानले देखाएको छ। ०६६६७ मा १६ नक्कली मोही खडा गरी जग्गा बाँड्ने काम भएको थियो। प्रधानमन्त्री निवास विस्तारका नाममा प्रधानमन्त्री, प्रधानन्यायाधीश, सभामुख निवासको जग्गासमेत व्यक्तिका नाममा दर्ता गरियो। तत्कालीन भौतिक योजना तथा निर्माण मन्त्रालयले नियतवश नै अनधिकृत व्यक्तिलाई मोही खडा गराउने तथा सरकारी सार्वजनिक सम्पत्ति मास्ने नियत देखिएको त्रिताल प्रतिवेदन र अख्तियारको अनुसन्धानमा उल्लेख छ। त्यसबेला भौतिक योजनामन्त्री थिए विजयकुमार गच्छदार, सचिव दीपकुमार बस्न्यात। उनै बस्न्यात पछि अख्तियार दुरुपयोग अनुसन्धान आयोगका प्रमुख आयुक्त भएका थिए। अनधिकृत तवरले मोही खडा गर्ने कार्यमा संलग्न रहेको भन्दै अख्तियारले गच्छदार र बस्न्यातविरुद्ध मुद्दा हालेको हो। भूमिसुधार मन्त्रालयले गर्नुपर्ने कार्यमा हस्तक्षेप गरेर भौतिक निर्माणले गरेको देखिएको छ। ०६९ मा पशुपति टिकिन्छा गुठी भनेर हुँदै नभएको गुठी बनाइयो। तीन रोपनी १२ आना जग्गा गुठीका नाममा दर्ता गर्ने निर्णय मन्त्रिपरिषद्ले नै गर्यो। यसरी बालुवाटारस्थित ललिता निवास क्याम्पभित्रको सरकारी जग्गा व्यक्तिको नाममा दर्ता गराउने काम भयो। केपी शर्मा ओली प्रधानमन्त्री भएपछि त्रितालको संयोजकत्वमा ललिता निवास क्याम्पको जग्गा छानबिन समिति बनाइयो। त्यो समितिको प्रतिवेदनका आधारमा अख्तियारले लामो समय लगाएर विस्तृत अनुसन्धान गर्यो। अनुसन्धानपछि अख्तियारले पूर्वउपप्रधानमन्त्री गच्छदारसहित १ सय ७५ जनाविरुद्ध विशेष अदालतमा मुद्दा चलाएको थियो। तीमध्ये १ सय १० जनालाई भ्रष्टाचार मुद्दा चलाइएको हो। थप ६५ जनालाई भने जग्गा जफत गर्न प्रतिवादी बनाइएको अख्तियारको अभियोगपत्रमा उल्लेख छ। कुल २० अर्बको बिगोदाबी गरिएको मुद्दामा तीन पूर्वमन्त्री, तीन पूर्वसचिव छन्। संयोजक त्रिताल मुआब्जा लिएर सरकारलाई दिइसकेको जग्गा पुनः पञ्चायतले जफत गर्यो भनेर व्यक्तिका नाममा दर्ता गरेको प्रकरण नै ललिता निवास प्रकरण भएको बताउँछन्। अख्तियारको अनुसन्धान राम्रो भए पनि केही ठूला मान्छेलाई बचाएर मुद्दा हालिएकाले केही कमजोर देखिएको उनको गुनासो छ। हामीले सामान्य छानबिन गरेका थियौं। अख्तियारको अनुसन्धानले सही कुरा पत्ता लगाएको थियो, उनी भन्छन्, ठुल्ठूला बचाएर मुद्दा पेस गरियो। त्यही कमजोरी भयो। ललिता निवास प्रकरण : पूर्वअख्तियार प्रमुखसहित सय बढीलाई कारबाहीको सिफारिस ललिता निवास प्रकरण : जग्गा बकस लिने सबै कर्मचारीका सन्तान ललिता निवास जग्गा प्रकरण : पौडेललाई थुनामा पठाउने आदेश ललिता निवास प्रकरण : अख्तियारका पूर्वप्रमुख आयुक्त दीप बस्न्यात पुर्पक्षका लागि जेल चलान बस्न्यात थुनामा"
