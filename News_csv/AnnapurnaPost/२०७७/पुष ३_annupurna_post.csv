शीर्षक,विवरण
कर्मचारीलाई कसिलो कानुन,"कार्यालय समयलाई बेवास्ता गर्दै ट्युसन सेन्टरमा सिकाइ तथा प्रशिक्षणमा जाने कर्मचारी नियन्त्रण गर्न हालै संघीय मामिला तथा सामान्य प्रशासन मन्त्रालयले एउटा निर्णय गर्यो, निजामती सेवाका सबै तहका कर्मचारीले पढाउन तथा तालिम दिन नपाउने। यो निर्णयसँगै तत्कालका लागि कर्मचारीलाई कुनै पनि माध्यमबाट लोकसेवा तयारी तथा प्रशिक्षण कक्षामा सहभागी हुन बन्देज लागेको छ। कर्मचारी प्रशासनलाई सेवा प्रवाहमा तल्लीन गराउने र सेवा थप स्तरीय बन्ने अपेक्षा गरिएको छ। मन्त्रालयको यो निर्णयसँगै कर्मचारीसमेत भित्रभित्रै असन्तुष्ट बनेका छन्। विभागीय मन्त्रालयको निर्णय भएकाले मात्रै असन्तुष्टि सार्वजनिक गर्न नसकेका हुन्। तर राम्रो कामका लागि भएकाले सबैले निर्णय स्वीकार गर्नुको विकल्प छैन। पछिल्लो समय निजामती, शिक्षक, संस्थान तथा विश्वविद्यालय सेवामा कार्यरत कर्मचारी तिनै सेवामा जागिर खान चाहने व्यक्तिलाई तयारी कक्षामा तथा प्रशिक्षणमा सहभगी हुने क्रम बढेको छ। यस्ता कतिपय व्यक्ति रोजगारका लागि प्रतिस्पर्धामा आउनेहरूको परीक्षा सञ्चालन, उत्तरपुस्तिका परीक्षण तथा अन्तर्वार्तामा समेत बस्ने गरेका छन्। विद्यार्थीलाई आफैंले लेखेको पुस्तक बेच्ने, नोट बनाएर दिने तथा आवश्यकता पर्दा प्रश्नपत्र निर्माणमा समेत एकै व्यक्ति सहभागी हुँदा परीक्षाको विश्वसनीयतामा समस्या आउन सक्छ। सबै प्रशिक्षक यो प्रक्रियामा सहभागी नहुन सक्छन्, तर एकजना मात्रै यस्तो काममा सहभागी भए भने पनि कर्मचारी छनोटमा प्रतिकूल प्रभाव पर्न सक्छ। यति मात्रै होइन, कतिपय कर्मचारीमा कार्यालय समयमै ट्युसन सेन्टर धाउने, कार्यालयकै स्रोत र सामग्रीको प्रयोग गर्ने, सवारीसाधन सरकारकै प्रयोग गर्ने प्रवृत्ति झाँगिएको छ। यो प्रवृत्तिले सरकारी स्रोतको दुरुपयोग गरेको छ एकातिर भने अर्कातिर सेवा प्रवाहमा समेत प्रत्यक्ष असर पुर्याउने गरेको छ। उच्च तहका कर्मचारीका नाम तथा तस्बिर बेचेर विद्यार्थी तान्न अस्वस्थ प्रतिस्पर्धामा उत्रेका ट्युसन सेन्टर सञ्चालकको धन्दामा पनि ब्रेक लागेको छ। यी सबै समस्याको एकमुष्ट हल गर्न तत्कालका लागि ट्युसन सेन्टर नै धाउन बन्द गर्ने सरकारी निर्णय स्वागतयोग्य छ। यसैलाई कमाइको माध्यम बनाएका कर्मचारीले बिदामा बसेर वा काजमा खटिएका बेलामा पनि तयारी कक्षामा सहभागी हुन सक्छन्। यसतर्फ सम्बन्धित मन्त्रालय तथा विभागले निगरानी बढाउन जरुरी छ। विश्वविद्यालयका प्रशासकले पनि यसैगरी ट्युसन पढाउने गरेका छन्। उनीहरूलाई पनि सम्बन्धित निकायले नियमन गर्न सक्नुपर्छ। त्यति मात्रै होइन, विश्वविद्यालयबाट तलबभत्ता बुझ्ने तर क्याम्पसमा पढाउने समयमै ट्युसन सेन्टरमा विद्यार्थी बोलाउने र कुस्त पैसा कमाउने प्रवृत्ति भएका थुप्रै प्राध्यापक छन्। सामान्य प्रशासन मन्त्रालयको निर्णयलाई नजिर मान्दै सम्बन्धित विश्वविद्यालय प्रशासनले पनि यसतर्फ ध्यान जरुरी छ। तर यो निर्णय कार्यान्वयन गर्दै गर्दा ज्ञान र सीप बेचेर परिवारको गर्जो टारिरहेका कुनै पनि सेवाका कर्मचारीलाई ट्युसन पढाउन तथा प्रशिक्षणमा सहभागी हुनै दिनु हुन्न भन्नेचाहिँ होइन। किनकि आफूसँग भएको विज्ञता प्रयोग गर्न पाउनु हरेक नागरिकको अधिकार हो। कार्यालय समयभन्दा तलमाथि पारेर यस्ता कर्ममा जान खोज्नेलाई अनुमति दिनुपर्छ। बरु उनीहरूले तालिम, प्रशिक्षण तथा ट्युसन कक्षामा जाँदा कुन तहसम्मको सिकाइमा सहभागी हुन पाउने भन्ने विषयमा गहन छलफल गरेर निर्णय गर्नु उपयुक्त हुन्छ। न्यून बेतनमा बाँचिरहेका कर्मचारीको आम्दानीको स्रोत नै बन्द गर्नु हुँदैन। बरु उनीहरूले यसरी गर्ने आम्दानीलाई करको दायरामा ल्याउने कोसिस गर्नुपर्छ। सम्बन्धित निकायबाट यी सबै विषयमा निर्णय हुँदा यस्तो अवस्था आओस् कि साँप पनि मरोस् र लौरो पनि नभाँचियोस्।"
अल्झनमा अध्यादेश,"काठमाडौं : सत्तारूढ नेकपा स्थायी समितिको बुधबार बसेको बैठकले मुख्य २ निर्णय गरेको थियो अध्यक्ष तथा प्रधानमन्त्रीले संवैधानिक परिषद्सम्बन्धी अध्यादेश र अर्का अध्यक्ष पुष्पकमल दाहाल पक्षले संसद्को विशेष अधिवेशन बोलाउने समावेदन फिर्ता लिने। त्यसका आधारमा दाहालपक्षीय नेताहरूले मन्त्रिपरिषद् बैठक बस्नासाथ अध्यादेश फिर्ता हुने अपेक्षा राखेका थिए। तर, बिहीबार साँझ बसेको मन्त्रिपरिषद्को बैठकमा यससम्बन्धी प्रसंग नै नउठेको एक मन्त्रीले बताए। उनका अनुसार बैठक मन्त्रालयगत नियमित एजेण्डामा सीमित भयो। अध्यादेश फिर्ताका लागि सरकारले प्रतिस्थापन अध्यादेश राष्ट्रपति कार्यालय पठाउनुपर्छ। यस विषयमा कुनै छलफल र निर्णय बिहीबार भएन। तर, मन्त्रिपरिषद् बैठकको निर्णय सार्वजनिक नहुँदासम्म हेरफेर गर्न सक्ने प्रधानमन्त्रीमा रहने असीमित अधिकारअन्तर्गत अध्यादेश फिर्ताका सवालमा पार्टी निर्णयअनुसार प्रधानमन्त्रीले प्रक्रिया अगाडि बढाइरहेको उनका एक सल्लाहकारले बताए। पार्टीले अध्यादेश फिर्ता गर्न निर्णय गरिसकेको छ। यो निर्णयअनुसार नै हुन्छ। पार्टीले भनेजस्तो निर्णय गर्यो, सकिने विषय यो होइन। यसका लागि कानुनी प्रक्रिया पूरा गर्नुपर्ने हुन्छ। प्रक्रिया पूरा गरेर फिर्ता हुन्छ, प्रधानमन्त्रीका परराष्ट्र सल्लाहकार डा राजन भट्टराईले अन्नपूर्णसँग भने। सरकारले यही अध्यादेश वैशाख ८ मा पनि ल्याएको थियो। प्रधानमन्त्रीले ४ दिनमा त्यसलाई फिर्ता लिएका थिए। प्रधानमन्त्री ओलीले संविधानअनुसार संवैधानिक आयोग गठन गर्ने र पूर्णतामा लैजान पटकपटक संवैधानिक परिषद्को बैठक डाके पनि कहिले प्रमुख प्रतिपक्ष दलका नेता त कहिले व्यवस्थापिका संसद्का सभामुखको असहयोगका कारण कोरम नपुगी नियुक्तिमा निर्णय लिन सकेका छैनन्। त्यसैलाई आधार बनाई ओलीले अध्यादेश ल्याउने निर्णय लिएका थिए। बुधबारको पार्टी बैठकमा प्रधानमन्त्री ओलीले संविधानअनुसार संवैधानिक अंगको नियुक्ति गरी लैजान नसक्नाका कारणबारे व्याख्या गरेका थिए। लामो समय प्रतिपक्षी दलका नेता बैठकमै नआएको, पछिल्लो पटक आफ्नै पार्टीबाट निर्वाचित सभामुखले असहयोग गरेपछि मात्र आफू बाध्य भएर अध्यादेशको सहारामा पुगेको उनको भनाइ थियो। स्थायी समितिको निर्णयअनुसार अध्यादेश फिर्ता होइन, परिषद्को बैठक बिहीबार साँझ ५ बजेका लागि बोलाएको खबर दिउँसो दाहाल निवास पुग्यो। दाहालले वरिष्ठ नेता माधव नेपाल, झलनाथ खनाल, वामदेव गौतम, नारायणकाजी श्रेष्ठ, भीम रावल, जनार्दन शर्मा र पम्फा भुसाललाई बोलाएर यसबारे छलफल गरे। त्यहाँ ओलीसँग एक चरण फेरि छलफल गर्न दाहाल जाने टुंगो लाग्यो। कुरा नमिले पुनः समावेदन पत्र बोकेर राष्ट्रपति कार्यालय जानेबारे छलफल भयो। बाँकी नेतालाई त्यहीँ छाडेर दाहाल ओलीसँग संवादका लागि बालुवाटार पुगे। त्यहाँ दुई अध्यक्षबीच करिब आधा घण्टा कुराकानी भयो। स्रोतका अनुसार दाहालले ओलीसँग परिषद्को बैठक रोक्न आग्रह गरे। ओलीले राष्ट्रपतिसँग एक चरण छलफल गरेपछि मात्र अध्यादेश फिर्ताको विषयमा आफूले प्रक्रिया थाल्ने जवाफ दिएका थिए। र, परिषद्को बैठक स्थगन गरेका थिए। ओली पक्षका नेताहरूले भने दाहालनेपाल समूह त्यसै तरंगित बनेको बताएका छन्। मंगलबारकै परिषद्को बैठकमा बिहीबारका लागि बैठकको समय तय भएको थियो। त्यो दुई अध्यक्षको छलफलपछि स्थगन भएको छ। यसमा तरंगित हुनुपर्ने कुनै कारण छैन, प्रधानमन्त्रीका परराष्ट्र सल्लाहकार भट्टराई भन्छन्, अध्यादेश पनि प्रक्रियाअनुसार फिर्ता हुन्छ।"
हटस्पटमा एन्टिजेन परीक्षण,"काठमाडौं : सरकारले कोरोना भाइरस संक्रमणको हटस्पटसहित सहरी क्षेत्रमा आइतबारदेखि एन्टिजेन परीक्षण गर्ने भएको छ। पहिलो चरणमा बढी संक्रमण देखिएका सहरी क्षेत्रमा ३ लाख जनाको परीक्षण गरिने स्वास्थ्य तथा जनसंख्या मन्त्रालयले जनाएको छ। मन्त्रालयका प्रमुख विशेषज्ञ एवं कोभिड१९ स्रोत व्यक्ति (फोकल पर्सन) महेन्द्रप्रसाद श्रेष्ठले यसलाई सहरी क्षेत्रमा व्यापक रूपमा अघि बढाइने जानकारी दिए। कोरोना संक्रमणको दोस्रो लहर आउन सक्ने आकलन भइरहेका बेला मन्त्रालयले एन्टिजेन परीक्षण गर्न लागेको हो। नयाँ संक्रमित पत्ता लगाउन र संक्रमणको सम्भावित महामारी नियन्त्रणका लागि एन्टिजेन परीक्षण गर्न लागिएको हो, श्रेष्ठले भने, संक्रमण पुष्टि भएका व्यक्तिलाई तत्कालै आइसोलेसनमा राखिनेछ। यो विधिबाट परीक्षण गरेको आधा घण्टाभित्र परिणाम आइसक्नेछ। उनका अनुसार यसका लागि विश्व स्वास्थ्य संगठनले १ लाख र युनिसेफले ५० हजार किट सहयोग गरेका छन्। थप किट खरिद गर्ने प्रक्रिया पनि अघि बढाइएको मन्त्रालयले जनाएको छ। पुसभित्र ३ लाख र माघमा ३ लाखको एन्टिजेन परीक्षण गर्ने लक्ष्य छ, उनले भने। परीक्षणका लागि जनशक्तिलाई तालिम दिइसकिएको छ। उनका अनुसार २ सयभन्दा बढी सक्रिय संक्रमित भएका काठमाडौं, पोखरालगायत ठूला सहर, हटस्पट र घना बस्तीमा पहिले परीक्षण गरिनेछ। इपिडिमियोलोजी तथा रोग नियन्त्रण महाशाखाका निर्देशक डा वासुदेव पाण्डेले परीक्षण कार्यमा प्रदेश र स्थानीय तहसँग समन्वय गरिने बताए। अहिले संक्रमण घटेको देखिन्छ। वास्तविकता के हो ? के भएर संक्रमण घटेको हो ? यसको तथ्यगत प्रमाण त चाहियो नि, डा पाण्डेले भने, रोगको स्थिति कस्तो छ ? सबै थाहा पाउन सजिलो हुन्छ। उनका अनुसार अहिले कोरोना संक्रमणको जोखिम क्षेत्रको नक्सांकन भइरहेको छ।  पुस र माघमा ६ लाखको परीक्षण गरिने  आधा घण्टाभित्रै नतिजा, प्रयोगशाला नचाहिने डब्लूएचओ र युनिसेफले दिए डेढ लाख किट यसअघि मंसिर दोस्रो साता काठमाडौंका हटस्पटमा एन्टिजेन परीक्षण गरिएको थियो। डा पाण्डेका अनुसार १५ सय जनामा एन्टिजेन परीक्षण गर्दा ८ प्रतिशतमा कोरोना पोजिटिभ पाइएको थियो। काठमाडौं महानगरका कोटेश्वर, धुम्बाराही, विशालनगर, चाबहिल, मित्रपार्क, बालाजुलगायत क्षेत्रमा एन्टिजेन परीक्षण गरिएको हो। जोखिम क्षेत्र र स्थानीय तहले सिफारिस गरेका क्लोज कन्ट्याक्टमा रहेका व्यक्तिलाई परीक्षण गरिएको हो, उनले भने। महाशाखाले यसअघि गरेको सेरो सर्भिलेन्समा घरमै बसेका व्यक्तिमा पनि संक्रमण भएको पाइएको छ। त्यस क्रममा १० प्रतिशत व्यक्तिमा एन्टिबडी देखिएको डा पाण्डेले बताए। के हो एन्टिजेन ?एन्टिजेन परीक्षणका लागि नाक, घाँटीबाट स्वाब लिनुपर्छ। स्वाबमा भाइरसको मात्रा धेरै भए मात्रै संक्रमण देखाउन सक्छ। परीक्षणबाट शरीरमा कोरोना भाइरसको प्रोटिन पत्ता लगाउन सकिन्छ। एन्टिजेन परीक्षणले सक्रिय संक्रमणको अवस्थालाई संकेत गर्दछ। शुक्रराज ट्रपिकल तथा सरुवा रोग अस्पताल टेकुको रिसर्च युनिटका संयोजक डा शेरबहादुर पुनका अनुसार एन्टिजेन परीक्षणबाट शरीरमा भाइरस छछैन थाहा पाउन सकिन्छ। यो विधिमा प्रयोगशालाको आवश्यकता नपर्ने उनको भनाइ छ। एन्टिजेन विधिबाट परीक्षण गर्दा सरल र सहज हुन्छ, डा पुनले भने, शरीरमा भाइरसको प्रोटिन हेर्न सकिन्छ। पीसीआरको तुलनामा एन्टिजेन परीक्षण सस्तो पर्छ। फिल्डमा गएर मास स्केलमा परीक्षण गर्न सजिलो हुन्छ। यसबाट समुदायमा संक्रमणको अवस्था पत्ता लगाउन सकिन्छ। कोरोना भाइरसको कडा लक्षण भएकालाई तत्काल पहिचान गरी अलग पार्न सकिन्छ। संक्रमितलाई छुट्याउँदा भाइरस सर्ने जोखिम कम हुन्छ। पीसीआर परीक्षणको नतिजा आठ घण्टामा आउँछ। एन्टिजेन परीक्षणको नतिजा १५ देखि ३० मिनेटमा प्राप्त हुन्छ। अमेरिका, भारतलगायत मुलुकमा पनि संक्रमित पत्ता लगाउन एन्टिजेन परीक्षण भइरहेको छ। संक्रमित धेरै भएको सम्भावित स्थानमा मात्र परीक्षण गर्न सुझाव दिइएको छ। कम भाइरस लोड भएको नमुनाबाट सही नतिजा देखाउन सक्दैन। संकलित स्वाबमा भाइरसको मात्रा न्यून छ भने वास्तविक नतिजा देखाउने सम्भावना न्यून हुन्छ। पीसीआर नगरेका व्यक्तिमा एन्टिजेन परीक्षण गराएर संक्रमित पहिचान गर्न सकिन्छ।  निको भए ९५५ प्रतिशत संक्रमितकोरोना भाइरसबाट संक्रमितमध्ये ९५५ प्रतिशत निको भएका छन्। हालसम्म २ लाख ४० हजार ३ सय ६३ जना निको भएको स्वास्थ्य तथा जनसंख्या मन्त्रालयले जनाएको छ। कोरोनाबाट १ हजार ७ सय ४९ जनाको ज्यान गएको छ। बिहीबार मात्र थप ६ जनाको मृत्यु भएको हो। हालसम्म २ लाख ५१ हजार ६ सय ९२ जनालाई संक्रमण पुष्टि भएको छ। तीमध्ये ६५३ प्रतिशत पुरुष छन्। त्यस्तै महिला ३४७ प्रतिशत छन्। सक्रिय संक्रमितको संख्या ९ हजार ५ सय ८० रहेको मन्त्रालयले जनाएको छ। यस्तै अहिले ४ सय ४४ जना क्वारेन्टाइन र ९ हजार ५८० आइसोलेसनमा छन्। २ सय ८१ जनाको आईसीयूमा र ५९ जनाको भेन्टिलेटरमा उपचार भइरहेको छ।"
भूमिहिनले पाउने भए जग्गा,"काठमाडौं : भूमिहिन दलित, सुकुम्बासी र अव्यवस्थित बसोबासीलाई जग्गा बाड्ने बाटो खुलेको छ। सरकारले भूमि सम्बन्धी निमावली जारी गरेपछि आवास र कृषि प्रयोजनका लागि जग्गा वितरण सहज भएको हो। भूमि सम्बन्धि नियमावली हालै मन्त्रिपरिषद्बाट स्विकृत गरेको छ। नियमावलीले भूमिहिन दलित र सुकुम्बासीलाई बढिमा ५९३ कठ्ठा (२ हजार वर्गमिटर) जग्गा उपलब्ध गराउने व्यवस्था गरेको छ। उपत्यका र सहरी क्षेत्रको हकमा १३० वर्गमिटर जग्गा दिने व्यवस्था गरिएको छ। एक पटकको लागि भूमिहिन दलित, सुकुम्बासीलाई आवास र कृषि जमिनको व्यवस्था नियमावलीले गरेको छ। आवासका लागि काठमाडौं र सहरीक्षेत्रमा १३० वर्गमिटर र अन्य क्षेत्रमा ३४० वर्गमिटर जग्गा उपलब्ध गराइनेछ। कृषि प्रयोजनका लाति तराई र भित्री मधेशमा २ हजार वर्गमिटर र हिमाल तथा पहाडमा ३ हजार वर्गमिटर जग्गा वितरण गरिनेछ। शहरी क्षेत्रमा कृषि प्रयोगका लागि जमिन उपलब्ध नगराइने निवयमालीमा व्यवस्था गरिएको छ। एउटै वस्तीमा सम्भव भएसम्म सबैलाई समान क्षेत्रफल हुने गरी जग्गा उपलब्ध गराउनु पर्नेछ। ० अव्यवस्थित बसोबासीलाई बढीमा डेढ विघा ० भूमिहिन सुकुम्बासीलाई ५९३ कठ्ठा ० नियमावली हालै मन्त्रिपरिषद्बाट पारित वर्षौदेखि सरकारी सार्वजनिक जग्गामा बसोबास गर्दै आएका अव्यवस्थित बसोबासीलाई कृषि प्रयोजनका लागि बढिमा डेढ विघा (१० हजार वर्गमिटर) सम्म जग्गा उपलब्ध गराउने व्यवस्था छ। आवास प्रयोजनका लागि काठमार्डौ उपत्यका र शहरी क्षेत्रमा १३० वर्गमिटर तथा अन्य क्षेत्रमा एक हजार वर्गमिटर जग्गा उपलब्ध लगाइने व्यवस्था गरिएको छ। अनौपचारिक क्षेत्रलाई विभिन्न वर्गमा विभाजन गर्दै ८ देखि २ सय प्रतिशतसम्म दस्तुर लिएर जग्गा वितरण गर्ने व्यवस्था नियमावलीले गरेको छ। नियमावलीले जग्गा वितरणको जिम्मा भूमिहीन सुकुम्बासी र अव्यवस्थीत बसोबासीलाई जग्गा बाड्न बनेको भूमि सम्बन्धी समस्या समाधन आयोगलाई दिएको छ। यसरी सरकारले उपलब्ध गराएको जग्गा दश वर्षसम्म बेचविखन गर्न पाइनेछैन्। अव्यवस्थित बसोबासीको बर्गीकरणको आधारमा आयोगले दस्तुर निर्धारण गर्नेछ। अव्यवस्थित बसोबासीलाई बसोबासीको आर्थिक अवस्था,बसोबास स्थिति,जग्गाको प्रकृति, जग्गाको क्षेत्रफल,बसोवासको मूल्याङ्कन,आबाद कमोतको अबधि,अन्यत्र जग्गा भए नभएको लगायतको वर्गिकरण गरिएको छ। नियामावलीमा स्थानीय तह, प्रदेश र संघको सहकार्यमा सुकुम्बासी, भूमिहिन र अव्यवस्थित बसोबासीको समस्या समाधान गर्ने उद्देश्य राखिएको छ। वषौदेखि ऐलानी जग्गा ठूलो संख्यामा मानिसको बसोबास छ। अव्यवस्थित बसोबासीले आफूलाई उपलब्ध गराउन माग गरेको जग्गामा निजले दश वर्ष अघिबाट आवाद कमोत आएका हुनुपर्छ। उनीहरुले निश्चित दस्तुर तिरेर जग्गा पाउने छन्। यससँगै जोखिमयुक्त ठाउँमा बसेकालाई अन्यत्र पुर्नस्थापना गर्ने व्यवस्था पनि गरिएको छ। जोखिमयुक्त क्षेत्र, सामाजिक संस्कृति परम्परागत क्षेत्रको जग्गा भने उपलब्ध नगराइने व्यवस्था नियमवालीमा छ। त्यसका लागि सरकारले बनाएको आयोगले काम समेत थालिसकेको छ। स्थानीय तहसँग कार्यसम्पादन सम्झौता गरिरहेको छ। ०००० जग्गा दिने नाम घुस मालपोत कार्यालय तुलसीपुर दाङका कार्यालय प्रमुख नरेश कुमार खड्कासहित ४ जनाविरुद्ध विशेष अदालतमा मुद्दा दायर गरिएको छ। अख्तियार दुरुपयोग अनुसन्धान आयोगले खड्का, मुद्दा फाँटका नासु केशवराज अधिकारी, मोठफाँटका नासु पुष्पराज गिरी र कार्यालय सहयोगी मिनराज गैरेविरुद्ध विशेष अदालतमा मुद्दा दायर गरेको हो। उनीहरुमाथि सुकुम्बासीको हैसियतले प्राप्त गरेको जग्गाको श्रेस्ता कायम गरी जग्गाधनी प्रमाणपूर्जा उपलब्ध गराउने काम अगाडि बढेकोमा अन्त्यमा गरिने स्थलगत सर्जमिन गर्ने काम अड्काई घुस लिएको आरोप छ। निःशुल्क गर्नुपर्ने काममा सेवाग्राहीलाई दुःख दिएर ३ लाख २० हजार घुस लिएको पुष्टि भएको अख्तियारको आरोप पत्रमा उल्लेख छ। उनीहरुविरुद्ध विशेष अदालत काठमाडौंमा आरोपपत्र दायर गरिएको आयोगका प्रवक्ता एवं सहसचिव तारानाथ अधिकारीले जानकारी दिए।"
७ दिनभित्र भुक्तानी दिनू,"काठमाडौं : प्रतिनिधिसभाको उद्योग तथा वाणिज्य र श्रम तथा उपभोक्ता हित समितिले ७ दिनभित्र उखु किसानको भुक्तानी गराउन सरकारलाई निर्देशन दिएको छ। समितिको बिहीबार बसेको बैठकले ७ दिनभित्र उखु किसानका सबै भुक्तानी दिने व्यवस्था गर्न उद्योग वाणिज्य तथा आपूर्ति मन्त्रालयलाई निर्देशन दिएको हो। समितिका सभापति विमलप्रसाद श्रीवास्तवले एक हप्ताभित्र भुक्तानी गराई सोको विवरण उपलब्ध गराउन मन्त्रालयलाई निर्देशन दिएका हुन्। लामो समयदेखि भुक्तानी नपाएपछि किसान गत आइतबारदेखि माइतीघर मण्डलामा आन्दोलनरत छन्। उद्योग मन्त्रालयले वार्ताका लागि पटकपटक पत्राचार गरे पनि उनीहरू उधारो सहमति नगर्ने भन्दै छलफल बहिष्कार गर्दै आएका छन्। किसानले मन्त्रालयको मंसिर २९ गतेको पत्रको जवाफ पठाउँदै भुक्तानी पाउने ग्यारेन्टी नहुँदासम्म आन्दोलन जारी राख्ने र वार्ता नगर्ने बताएका छन्। गत वर्ष भएको सम्झौताअनुसार किसानले भुक्तानी नपाएपछि निराश हुँदै आन्दोलन गर्नु परेको किसानले बताएका छन्। उखु किसान संघर्ष समिति सर्लाहीका अध्यक्ष रामस्वार्थ रायले उद्योगीले किसानलाई बक्यौता भुक्तानी नदिएसम्म शान्तिपूर्ण आन्दोलन जारी रहने बताए। समितिले उखु किसानका बक्यौता रकम भुक्तानीमा परेको समस्या समाधानमा सहजीकरण र समन्वय गर्न प्रधानमन्त्री तथा मन्त्रिपरिषद् कार्यालय र गृह मन्त्रालयलाई समेत निर्देशन दिइएको सभापति श्रीवास्तवले बताए। कतिपय चिनी मिलले लामो समयदेखि कर्मचारीलाई पारिश्रमिक समेत दिएका छैनन्। समितिले चिनी मिलबाट श्रमिकले पारिश्रमिक नपाएको गुनासो आएको भन्दै श्रम, रोजगार तथा सामाजिक सुरक्षा मन्त्रालयलाई समन्वय गरी पारिश्रमिक दिलाउन निर्देशन दिएको छ। १५ दिनभित्र पारिश्रमिक दिलाइ यथार्थ विवरण समितिमा पेस गर्न मन्त्रालयलाई निर्देशन दिइएको समिति सचिव झलक शर्मा सापकोटाले जानकारी दिए। श्रीराम सुगर मिलले शुक्रबारबाट उखु किसानको बाँकी भुक्तानी दिने प्रतिबद्धता जनाएको छ। नेपाल चिनी उत्पादक संघका अध्यक्ष शशिकान्त अग्रवालले किसानलाई भुक्तानी गर्न उद्योगले रकम बैंक खातामा जम्मा गरिसकेको जानकारी दिए। भुक्तानी दिन बाँकी रहेका ५ उद्योगमध्ये श्रीराम सुगर मिलले सबैभन्दा बढी ३५ करोड रुपैयाँ दिन बाँकी छ। अग्रवालले संघको मध्यस्थतामा श्रीरामसहित सबै चिनी उद्योगले छिट्टै भुक्तानी दिने दाबी गरे। लगातार घाटामा रहेकाले उद्योग सञ्चालन गर्न नसकिने घोषणा गर्दै श्रीराम उद्योग व्यवस्थापनले केही समयअघि नै बन्दको घोषणा गरिसकेको छ। किसानले उद्योगबाट १ अर्ब २० करोड भुक्तानी बाँकी रहेको बताएका छन्। तर, सरकारले गत वर्ष गरिएको सम्झौताअनुसार उद्योगीले १ अर्ब रकम भुक्तानी गरिसकेकाले अब ६० करोड मात्रै भुक्तानी बाँकी रहेको बताउँदै आएको छ। जिल्ला अदालत रौतहटले बिहीबार श्रीराम सुगर मिल्सका सञ्चालकसहित तीन जनाविरुद्ध पक्राउ पुर्जी जारी गरेको छ। गृह मन्त्रालयले मंसिर ३० गते नै उद्योग रहेका सम्बन्धित जिल्ला प्रहरी कार्यालय र जिल्ला प्रशासन कार्यालयलाई पक्राउ पुर्जी जारी गर्न निर्देशन दिइसकेको थियो। उखु उत्पादक संघ रौतहटसहित ४६ जना उखु किसानले बुधबार जिल्ला प्रहरी कार्यालय रौतहटमा ठगी मुद्दा दर्ता गरेका थिए। उद्योग वाणिज्य तथा आपूर्तिमन्त्री लेखराज भट्टले नेताको संरक्षणमा उद्योगीले उखु किसानलाई बक्यौता नतिरेको दाबी गरेका छन्। नेताहरूले किसानले समयमा नै भुक्तानी पाउनुपर्छ भनेर सामाजिक सञ्जालमा लेखे पनि तिनै नेताहरूले फोन गरेर कारबाही नगर्न दबाब दिँदै आएको मन्त्री भट्टले बताए। उखु किसानलाई भुक्तानीमा भएको समस्यामा सरकारले अध्ययन, अनुगमन, निगरानी र पहल गरिरहेको मन्त्री भट्टले बताए। सरकारसँग सहजीकरणमा नआउने उद्योगीलाई कानुनी कारबाहीको प्रक्रिया भइसकेको उनले सुनाए। बक्यौता नतिर्ने तथा सरकारको सहजीकरणमा नआउने उद्योगीलाई कारबाही हुने स्पष्ट पारे।"
सांसद दीपक मनाङेकी श्रीमती धरौटीमा रिहा,पोखरा : चोरी आरोपमा पक्राउ परेकी गण्डकी प्रदेशसभा सदस्य राजीव गुरुङ (दीपक मनाङे)की श्रीमती दिक्छेन लामा धरौटीमा रिहा भएकी छन् । कास्कीका जिल्ला न्यायाधीश श्रीकृष्ण भट्टराईको इजलासले शुक्रबार गरेको आदेशानुसार लामा ५० हजार रुपैयाँ धरौटीमा रिहा भएकी हुन् । भट्टराईको इजलासले पछि ठहरे बमोजिम हुने गरी ५० हजार रुपैयाँ धरोटी माग आदेश गरेको अदालतका सूचना अधिकृत नील पनेरुले जानकारी दिए । दिक्छेनमाथि पोखरा १० रक्षामार्गको १ घरबाट बहुमूल्य धातु डाँकाचोरी गरेको आरोप थियो । उनीविरुद्ध मंसिर ४ गते जिल्ला प्रहरी कार्यालय कास्कीमा जाहेरी परेको थियो । लामा तत्कालका प्रमाणका आधारमा निर्दोष नदेखिएकाले पछि ठहरे बमोजिम हुने गरी अदालतले उनीसँग धरौटी मागेको हो । उनीमाथि कात्तिक ८ गते २० लाख रुपैयाँ जतिका बहुमूल्य धातु र मूर्ति डाँकाचोरी गरेको आरोप लागेको थियो । लामाले भने आफूमाथिका आरोप झुठा भएको बयान अदालतमा दिएकी थिइन् ।
प्रचण्डनेपालले भेटे कांग्रेस नेता पौडेललाई,"काठमाडौं : पार्टीभित्रको विवाद चुलिँदै गइरहेका बेला सत्तारुढ दल नेकपाका कार्यकारी अध्यक्ष पुष्पकमल दाहाल 'प्रचण्ड' र बरिष्ठ नेता माधवकुमार नेपालले कांग्रेसका बरिष्ठ नेता रामचन्द्र पौडेललाई भेटेका छन् । उनीहरुले शुक्रबार नेता पौडेललाई भेटेको बताइएको छ । दुबै पक्षले भेटलाई गोप्य राखेका छन् । नेकपाको विवाद पार्टी फुटसम्म जान सक्ने आशंकाका बीच प्रधानमन्त्री केपी शर्मा ओलीसँग असन्तुष्ट समूहका शीर्ष दुई नेताले कांग्रेस बरिष्ठ नेता पौडेललाई भेटेका हुन्। नेकपा पार्टी कार्यालय पेरिसडाँडामा आफूनिकट नेताहरुसँगको छलफल चलिरहेका बेला प्रचण्ड नेपाल महत्वपूर्ण बैठकमा जानुपर्ने भन्दै निस्किएका थिए । सोही समयमा कांग्रेस नेता पौडेल उखु किसानको आन्दोलनमा समर्थन जनाउन माइतीघरमा थिए। प्रधानमन्त्री केपी शर्मा ओलीले संवैधानिक परिषद्सम्बन्धी अध्यादेश फिर्ता लिन स्थायी कमिटीको सर्वसम्मत निर्णय र दुई अध्यक्षबीचको सहमतिपछि पनि आनाकानी गरेपछि प्रचण्ड नेपाल समूह थप सशंकित बनेका छन् । प्रधानमन्त्री ओलीले फेरी अरु अध्यादेश ल्याउन सक्ने वा अन्य राजनीतिक दुर्घटना निम्त्याउन सक्ने आशंका प्रचण्डपक्षको छ । प्रचण्ड नेपाल समूहले पार्टी विभाजन हुनसक्ने सम्भावनाबारे पनि पौडेलसँग कुरा गर्दै सम्भावित सत्ता सहकार्यमा कांग्रेसको समर्थन खोजेको कांग्रेसका एक नेताले बताए । ती नेताका अनुसार प्रचण्डनेपालले नेकपाभित्रको विवाद पेचिलो बन्दै गएको र प्रधानमन्त्री ओलीले पार्टी निर्णयको अटेर गर्दै अध्यादेश फिर्ता नलिएको अवस्थामा आगामी राजनीतिबारे अन्यौलता प्रकट गरेका थिए । उनीहरुले कांग्रेसको भूमिका कस्तो हुन्छ भन्नेबारे पौडेलसँग चासो व्यक्त गरेका थिए । प्रचण्डनेपाल र पौडेल भेटबारे आफूहरुले चर्चा सुनेपछि औपचारिक कुनै जानकारी नआएको कांग्रेस सभापति देउवानिकटस्रोतले बतायो । कांग्रेस सभापति देउवा र प्रधानमन्त्री ओलीबीचको निरन्तरको भेटघाटले कांग्रेसको भूमिका के हुन्छ भन्नेबारे प्रचण्डसमूह सशंकित छ । अध्यादेश फिर्ता गर्न माग कांग्रेसले सर्वसत्तावादी सोचका साथ प्रधानमन्त्री ओलीले ल्याएको संवैधानिक परिषद् सम्बन्धी अध्यादेश फिर्ता गर्न माग गरेको छ । कांग्रेस संसदीय दल कार्यसमितिको शुक्रबार बसेको बैठकले संसद अधिवेशनको माग गर्दै अध्यादेश फिर्ता हुनुपर्नेमा जोड दिएको हो। कांग्रेसको चर्को दबाब र चौतर्फी विरोध पश्चात् सरकार बाध्य भई फिर्ता लिन पुगेको संवैधानिक परिषद् (काम, कर्तव्य अधिकार र कार्यविधि) सम्बन्धी (पहिलो संशोधन) अध्यादेश, २०७७ लाई गलत मनसायका साथ मंसिर ३० गते पुनः जारी गरिएको प्रति कांग्रेस संसदीय दल गम्भीर आपत्ति प्रकट गर्दछ, प्रमुख सचेतक बालकृष्ण खाणद्वारा जारी विज्ञप्तिमा भनिएको छ, शाक्ति पृथकीकरण, नियन्त्रण तथा सन्तुलनको सिद्धान्तको आधारमा संवैधानिक परिषदमा प्रमुख प्रतिपक्ष दलको नेताको उपस्थित अनिवार्य राखिएको हो । यस किसिमको संवैधानिक व्यवस्थालाई उल्लंघन गरी ल्याएको अध्यादेश अलोकतान्त्रिक एवं गैरसंवैधानिक छ । कांग्रेसले राष्ट्रका महत्वपूर्ण ओहोदामा नियुक्तिका लागि सिफारिस गर्ने निकाय संवैधानिक परिषदको कार्यविधिलाई आफ्नो अनुकूल र स्वार्थपूर्तिको लागि बहुमतको आधारमा निर्णय गर्न खोज्नु संविधानको मूल्य मान्यता विपरित भएको ठहर गरेको छ । त्यस्तै सरकारले जनताको आवाज उठाउने र कानून बनाउने थलो संसदलाई अप्रत्याशित ढंगले स्थगन गरी जनप्रतिनिधि र संसदको भूमिकालाई संकुचित बनाउँदै अनिर्णयको बन्दी बनाईरहेको जीकिर कांग्रेसको छ । लामो सयमसम्म सरकारले संसदको बैठकको आब्हान नगरी निरङ्कुश ढंगले एकपछि अर्को विवादित अध्यादेश जारी गर्ने असफल कार्य गरिरहेको छ, बैठकका निर्णय सुनाउँदै प्रमुख सचेतक खाणले भने, अतः संघीय संसदको अधिवेशन अबिलम्ब बोलाउन सरकार समक्ष माग गरेका छौं । त्यस्तै भ्रष्टाचार बढेको र उखु किसानले भुक्तानी नपाएकोबारे कांग्रेसले चिन्ता जनाएको छ ।"
"पेरिस डाँडामा प्रचण्डनेपाल समूहको भेला, अध्यादेश फर्ता नभए कठोर कदम चाल्ने","काठमाडौं : सत्तारुढ दल नेपाल कम्युनिस्ट पार्टी (नेकपा) का कार्यकारी अध्यक्ष पुष्पकमल दाहाल 'प्रचण्ड' र वरिष्ठ नेता माधवकुमार नेपालले प्रदेश १ को पार्टी भेला आयोजना गरेका छन् । त्यसका लागि प्रचण्ड र नेपाल पक्षले प्रदेश१ का आफू निकट जिल्ला अध्यक्ष र सचिवहरुलाई काठमाडौं बोलाएका छन्। प्रदेश १ बाट प्रतिनिधित्व गर्ने केन्द्रीय सदस्यहरुलाई समेत भेलामा बोलाइएको छ। पेरिस डाँडामा आयोजित भेलामा प्रदेश १ का आफू निकट जिल्ला अध्यक्ष र सचिवहरु सहभागी भएका छन्। पार्टीभित्रको वर्तमान परिस्थितिबारे जानकारी गराउन भेला आयोजना गरिएको हो। दुई दिनअघि बसेको नेकपा स्थायी कमिटी बैठकमा अध्यक्षादेश फिर्ता लिने निर्णय भएको तर सहमतिअनुसार प्रधानमन्त्रीले अध्यादेश फिर्ता नगरेकाले कठोर कदम चाल्ने भेलामा सहभागी भएको एक नेताले बताए। अपरान्ह १ बजेपछि पार्टी कार्यालय पेरिसडाँडामा हुने भेलालाई पार्टी अध्यक्ष प्रचण्ड, वरिष्ठ नेता झलनाथ खनाल, वरिष्ठ नेता माधवकुमार नेपाल, उपाध्यक्ष वामदेश गौतम र नारायणकाजी श्रेष्ठलगायतले सम्बोधन गर्ने कार्यक्रम छ। संवैधानिक परिषद्सम्बन्धी सरकारले पछिल्लोपटक ल्याएको अध्यादेशसँगै नेकपा विवाद चर्किदै गएको छ। दुई दिनअघि बसेको नेकपा स्थायी कमिटी बैठकमा अध्यक्षादेश फिर्ता लिने र संसदको विशेष अधिवेशन बोलाउन गरिएको सांसदहरूको हस्ताक्षर फिर्ता लिने प्रधानमन्त्री केपी शर्मा ओली र कार्यकारी अध्यक्ष पुष्पकमल दाहालबीच सहमति भएको थियो। तर, प्रधानमन्त्री भने त्यसलाई मान्ने पक्षमा देखिदैनन्। बिहीबार पनि नयाँ अध्यादेश बमोजिम प्रधानमन्त्रीले परिषद बैठक बोलाएका थिए। प्रचण्डले आपत्ती जनाएपछि बैठक स्थगित भएको थियो।"
अध्यादेश फिर्ता लिन र संसद अधिवेशन तत्काल बोलाउन कांग्रेसको माग,"काठमाडौं : प्रमुख विपक्षी दल नेपाली कांग्रेसले नयाँ जारी गरेको संवैधानिक परिषद्सम्बन्धी अध्यादेश फिर्ता लिन र तत्काल संसद अधिवेशन अबिलम्व बोलाउन माग गरेको छ । कांग्रेस संसदीय दल कार्यसमितिको शुक्रबार बसेको बैठकले अध्यादेश तत्काल फिर्ता लिन माग गरेको हो । अध्यादेश संविधानको भावना र मर्म विपरीत भएको भन्दै कांग्रेसले संविधानमाथि खेलबाड नगर्न पनि सरकारलाई सचेत गराएको छ । सरकारले अप्रत्यासितरुपमा ल्याएको अध्यादेश फिर्ता गर्न, अबिल्मब संसद अधिवेसन बोलाउन र भ्रष्टाचार, व्यथिति र मूल्यवृद्धि रोक्नेजस्ता निर्णय बैठकले गरेको कांग्रेस नेता डिला संग्रौलाले अन्नपूर्ण अनलाइनलाई बताइन्। संविधानमाथि ठाडो हस्तक्षेप गरेर ओली सरकार सर्वसत्तावादी बाटोमा हिड्न खोजिरहेको आरोप कांग्रेसले लगाएको छ। परिषद् बैठकले गरेका कुनै पनि निर्णय मान्य नहुने र अध्यादेश फिर्ता नगरेसम्म परिषद बैठकमा कांग्रेस सहभागी नहुने समेत उनले जानकारी दिइन्।"
पेरिसडाँडामा प्रचण्डनेपाल पक्षको भेलाको निर्णय : अध्यादेश फिर्ता नलिए कडा कदम,"काठमाडौं : नेकपाका कार्यकारी अध्यक्ष पुष्पकमल दाहाल प्रचण्ड तथा वरिष्ठ नेता माधव नेपाल पक्षले पेरिसडाँडामा आयोजना गरेको भेला प्रधानमन्त्रीले तत्काल अध्यादेश फिर्ता नलिए कठोर कदम चाल्ने निश्कर्षसहित सम्पन्न भएको छ। अध्यादेश फिर्ता गर्ने सहमति शीर्ष तहमा भएर स्थायी समितिबाट निर्णय र निर्देशन समेत भइसकेको अवस्थामा पनि प्रधानमन्त्रीले आलटाल गर्नुले गलत सन्देश दिएको उल्लेख गर्दै भेलाले अध्यादेश फिर्ता लिनुको विकल्प निकालेको छ। भेलामा प्रचण्ड, माधव तथा पूर्वअध्यक्ष झलनाथ खनालगायतका नेताहरू सहभागी थिए। भेलामा प्रदेश १ का जिल्ला अध्यक्ष र सचिवहरुको सहभागिता थियो। भेलालाई प्रचण्ड र माधव लगायतका नेताहरूले सम्बोधन गर्दै पार्टीभित्र चर्केको द्वन्द्व र यसको निकासबारे बोलेका थिए। नेताहरूले ओली जबरजस्ती पेलेर अघि बढ्ने रणनीतिमा रहेकोले पार्टीले बेलामै नियन्त्रण नगरे दुर्घटना हुनसक्ने चिन्तासमेत व्यक्त गरेका थिए। अध्यादेश फिर्ता नभए विशेष अधिवेशनको माग फेरि ब्यूँतिने र संसदबाटै निकास खोजिनुपर्ने बताएका थिए। बुधबार बसेको नेकपा स्थायी कमिटी बैठकमा अध्यादेश फिर्ता लिने र संसदको विशेष अधिवेशन बोलाउन गरिएको सांसदहरूको हस्ताक्षर फिर्ता लिने निर्णय भएको थियो। त्यसअघि प्रधानमन्त्री केपी शर्मा ओली र कार्यकारी अध्यक्ष पुष्पकमल दाहालबीच यसबारेमा सहमति भएको थियो। तर बिहीबार बेलुका बोलाइएको मन्त्रिपरिषद्को बैठकमा यसबारेमा कुनै छलफल नभएपछि प्रचण्ड नेपाल समूह झस्किएको छ। मन्त्रिपरिषद्को अर्को बैठक कहिले बस्ने भन्ने टुंगो छैन। प्रधानमन्त्री ओलीले विवादित अध्यादेश फिर्ता नहुँदै बिहीबार अपरान्ह परिषद् बैठक बोलाएपछि राजनीतिक वृत्तमा अन्योल र आशंका बढेको थियो। तर त्यो बैठकमा प्रमुख प्रतिपक्षी नेपाली कांग्रेस नजाने, सभामुख पनि सहभागी नहुने र प्रधानन्यायाधीश पनि सहभागिताका लागि अनिच्छुक देखिएपछि बैठक स्थगित गरिएको थियो। अध्यादेश फिर्ता नहुँदै प्रधानमन्त्रीले संवैधानिक परिषद डाकेपछि प्रचण्ड बालुवाटार पुगेर बैठक स्थगित गर्न आग्रह गरेका थिए। मंगलबार बिहान बोलाएको संवैधानिक परिषद् बैठकमा सभामुख अग्निप्रसाद सापकोटा अनुपस्थित भएपछि स्थगित भएको थियो। त्यसपछि प्रधानमन्त्रीले मन्त्रिपरिषद्को आकस्मिक बैठक बोलाएर संवैधानिक परिषदमा आफू अनुकुल निर्णय गर्न मिल्ने गरी अध्यादेशको ल्याउने निर्णय गरेका थिए र राष्ट्रपतिले तत्कालै जारी गरेकी थिइन्। यसको सबैतिरबाट आलोचना र विरोध भएपछि बुधबार दुई अध्यक्षबीच फिर्ता गर्ने सहमति भएको थियो। त्यसपछि बसेको स्थायी कमिटी बैठकमा अध्यादेश फिर्ता लिने निर्णय भएर सरकारलाई निर्देशनसमेत दिएको थियो ।नेकपाका असन्तुष्ट नेताहरुले राष्ट्रपतिसँग विशेष अधिवेशन माग गदैृ ८८ सांसदको हस्ताक्षरसहित निवेदन पत्र लिएर राष्ट्रपति कार्यालय गएका थिए। सहमति पछि त्यो निवेदन पनि स्थगित गरिएको थियो।"
"वामदेवले भने, कुनै भेलामा जान्नँ, पार्टी बैठकमा जान्छु","काठमाडौं : सत्तारुढ दल नेपाल कम्युनिष्ट पार्टी (नेकपा)का उपाध्यक्ष वामदेव गौतमले आफू कुनैपनि भेलामा नजाने बताएका छन्। उनले आफू गुट भेलामा नगएपनि पार्टीका बैठक नछाड्ने धारणा राखेका छन्। वामदेवका प्रेस संयोजक विश्वमणी सुवेदीका अनुसार गौतमले अहिले भेला गर्ने बेला नभएकाले बैठकबाट सबै समस्याको हल खोज्नुपर्ने धारणा राखेका छन्। म कुनै पनि भेलामा जान्न, पाँच नेताको बैठकमा भने म जान्छु । सुवेदीले गौतमलाई उदृत गर्दै फेशबुकमार्फत लेखेका छन्, अहिले भेला गर्ने बेला हैन। बैठकबाट सबै समस्याको हल खोज्ने समय हो। शुक्रबारको पेरिस डाँडामा प्रचण्डनेपाल समूहको बैठकमा गौतम सहभागी नहुनुले पनि उनको असहमति बढेको संकेत गरेको छ। भेलामा पुष्पकमल दाहाल 'प्रचण्ड', माधव नेपाल तथा पूर्वअध्यक्ष झलनाथ खनाल, जिल्ला अध्यक्ष र सचिव र उपत्यकामा उपलब्ध केन्द्रीय सदस्य लगायतका नेता सहभागी थिए। प्रचण्डनेपाल समूहको भेलाले अध्यादेश फिर्ता गर्ने सहमति शीर्ष तहमा भएर स्थायी समितिबाट निर्णय र निर्देशन समेत भइसकेको अवस्थामा पनि प्रधानमन्त्री केपी ओलीले आलटाल गर्नुले गलत सन्देश दिएको उल्लेख गर्दै अध्यादेश फिर्ता लिनुपर्ने निष्कर्ष निकालेको छ। भेलालाई प्रचण्ड र माधव लगायतका नेताहरूले सम्बोधन गर्दै पार्टीभित्र चर्केको द्वन्द्व र यसको निकासबारे बोलेका थिए। नेताहरूले ओली जबरजस्ती पेलेर अघि बढ्ने रणनीतिमा रहेकोले पार्टीले बेलामै नियन्त्रण नगरे दुर्घटना हुनसक्ने चिन्तासमेत व्यक्त गरेका थिए। अध्यादेश फिर्ता नभए विशेष अधिवेशनको माग फेरि ब्यूँतिने र संसदबाटै निकास खोजिनुपर्ने बताएका थिए। बुधबार बसेको नेकपा स्थायी कमिटी बैठकमा अध्यादेश फिर्ता लिने र संसदको विशेष अधिवेशन बोलाउन गरिएको सांसदहरूको हस्ताक्षर फिर्ता लिने निर्णय भएको थियो। त्यसअघि प्रधानमन्त्री केपी शर्मा ओली र कार्यकारी अध्यक्ष पुष्पकमल दाहालबीच यसबारेमा सहमति भएको थियो। तर बिहीबार बेलुका बोलाइएको मन्त्रिपरिषद्को बैठकमा यसबारेमा कुनै छलफल नभएपछि प्रचण्ड नेपाल समूह झस्किएको छ।"
सरकार सबै क्षेत्रमा असफलः उपसभापति निधि,काठमाडौँ: नेपाली कांग्रेसका उपसभापति विमलेन्द्र निधिले केपी ओली नेतृत्वको सरकार सबै क्षेत्रमा असफल भएको टिप्पणी गरेका छन्। नेपाली जनसम्पर्क समिति यूएइद्धारा अंग्रेजी नयाँ वर्षको शुभकामना आदानप्रदान तथा कोभिड १९ महामारीको समयमा यूएइमा आइपरेका समस्या समाधान तथा उद्धार कार्यमा संलग्न व्यक्तिहरुको सम्मानमा शुक्रबार आयोजित भर्चुअल कार्यक्रमलाई सम्बोधन गर्दै उपसभापति निधिले सरकारले जनहितका पक्षमा केही काम गर्न नसकेको बताए। कोरोना नियन्त्रणमा सिन्को भाँच्न नसकेको सरकारले स्वास्थ्य सामग्री खरिदका नाममा चरम भ्रष्टाचार गरेको भन्दै आलोचना गरे। सार्वजनिक लेखा समितिले स्वास्थ्य सामग्री खरिदमा आर्थिक अनियमितता भएको भनी किटानी गर्दासमेत प्रधानमन्त्रीले केही भएको छैन भनी लाज नमानी प्रतिरक्षा गरेको उपसभापति निधिले बताए। निधिले कुनै पनि संवैधानिक निकायको नियुक्तिमा सरकारको एकलौटी नहोस् भनेर नै संवैधानिक परिषद्मा बिपक्षी दलको नेता रहने व्यबस्था संविधानमै गरिएको बताए। उनले निष्पक्ष कार्यसम्पादन होस् भनेर नै संविधानमा यस्तो व्यबस्था गरिएको प्रष्ट पारे। निधिले संविधानमा स्पष्टसँग उल्लेख गरिएको यस्तो व्यबस्था बिपरित सरकारले संवैधानिक परिषद्सम्बन्धी अध्यादेश ल्याएर कानुनी राज्यको खिल्ली उडाएको बताए। संसद अधिवेशन डाक्नुपर्नेमा अध्यादेश जारी गरेर बेमौसमको बाजा बजाएको उनको भनाइ थियो।
नेकपा विवादको असर जिल्लाका विद्यार्थी संगठनमा पनि,"बेनी: सत्तारुढ नेपाल कम्यनिष्ट पार्टी भित्रको अन्तरकलह जिल्ला तह र भ्रातृ संगठनहरुमा पनि छताछुल्ल हुन थालेको छ । म्याग्दीका विद्यार्थी नेता स्व यामनाथ पौडेलले श्रद्धाञ्जली सभामा समेत गुटगट असर देखियो । प्रधानमन्त्री तथा नेकपाका अध्यक्ष केपी शर्मा ओली पक्षीय जिल्ला संयोजक सुवास विश्वकर्माको टोलीले बिहीबार पौडेलको घरमा पुगेर श्रद्धाञ्जली सभा गरेका थिए । ओली पक्षको अवरोधका बाबजुद नेकपाका अध्यक्ष प्रचण्ड निकट अनेरास्वयीयुका केन्द्रीय सहयंयोजक रञ्जित तामाङ समेतको उपस्थितिमा शुक्रबार अर्को श्रद्धाञ्जली सभा भएको छ । श्रद्धाञ्जली सभामा सहभागी हुन आएका तामाङलाई शुक्रबार बेनीमा ओली निकट मानिने अनेरास्ववियूका विद्यार्थीहरुले अवरोध गर्न खोज्दा केही समय तनाब भएको थियो । होटल याकमा पत्रकारहरुसँग भेटघाट गरेर बाबियाचौर तर्फ जान लागेका तामाङलाई ओली पक्षीय जिल्ला संयोजक सुवास विश्वकर्माको नेतृत्वको समुहले गुटगत भेला र कार्यक्रम गरेको आरोप लगाउँदै अवरोधको प्रयास गरेका थिए । होटलमै दुवै समुहबीच झडपको अवस्था सिर्जना भएको थियो । ओली निकट विद्यार्थी नेताहरुले प्रचण्डमाधव नेपाल निकट विद्यार्थीहरुलाई हात हाल्न खोजेका थिए । दुवै समुहका बीच ठेलमठेलको अवस्था आएको थियो । प्रहरीको टोली पुगेपछि विवाद साम्य भएको थियो । सहसंयोजक तामाङ श्रद्धाञ्जली सभामा भाग लिन आउनुभएको हो, उहाँ आउने जानकारी संयोजक सहित संगठनको कार्यालय टिमलाई जानकारी गराईएको थियो, अनेरास्ववियूका जिल्ला सहसंयोजक रेशम कटुवालले भने पत्रकार सँग भेटघाट गरौं भनेर कार्यक्रम आयोजना गरिएको हो, कुनै गुटको भेला तथा कार्यक्रम थिएन, पत्रकार सम्मेलन सकिएकै समयमा उहाँहरु (ओली निकट) एक्कासी आएर अराजगता मच्चाउन खोज्नु भएको हो । कार्यक्रममा सबैलाई बोला पनि भेटघाटको लागि समेत नआएको र पत्रकार सम्मेलनलाई गुटगत भेला भनेर अराजग समुह लिएर विथोल्ने प्रयास खेदजनक रहेको सहसंयोजक कटुवालले बताए । अनेरास्वीयूका जिल्ला संयोजक विश्वकर्माले भने म्याग्दी आउँदा आफुलाई जानकारी नदिएको आरोप सहित गुटगत भेला गर्न खोजेकाले त्यस्तो कार्यलाई रोक्नुपर्ने बताएका थिए । केन्द्रीय सहसंयोजक जिल्लामा आउँदा समग्र अनेरास्ववियू सहितको टोलीलाई भेट्नु पर्नेमा गुटगत रुपमा भेला गर्न खोजेकाले अवरोध गरेको उनले बताए । विद्यार्थी नेता पौडेलको गत शुक्रबार उपचारका क्रममा निधन भएको थियो । पौडेल तत्कालिन अखिल क्रान्तिकारीका जिल्ला उपाध्यक्ष थिए । तामाङ सहित सहभागी भएर श्रद्धाञ्जली सभा कार्यक्रको आयोजना गर्ने भनी छलफल चलाएलगत्तै ओली निकट विद्यार्थीहरुले विहिवार साँझ नै श्रद्धाञ्जली सभा गरेका जिल्ला सहसयोजक कटुवालले बताए । पत्रकार भेटघाटमा तामाङले पार्टी, सरकार र नेताको गलत प्रवृति, गतिबिधि र निर्णयलाई रचनात्मक आलोचना र खबरदारी गर्नुपर्ने बताएका थिए । पार्टीका नेताहरुले जनतासँग गरेका प्रतिबद्धता भुल्न हुदैन् । एकताको सैदान्तिक, राजनीतिक र संगठनात्मक आधारबाट बिचलित भएर दायाबाया गर्न हुदैन्, उनले भने यो सरकारले मनपरी गर्ने छुट छैन् । विधि र विधानमा रहेर काम गर्नुपर्छ । नेकपा निकट विद्यार्थी संगठनको दुई समूहबीच बेनीको याक होटलमा भएको विवाद । तस्बिर: सन्तोष गौतमअन्नपूर्ण"
अल्झनमा अध्यादेश,"काठमाडौं : सत्तारूढ नेकपा स्थायी समितिको बुधबार बसेको बैठकले मुख्य २ निर्णय गरेको थियो अध्यक्ष तथा प्रधानमन्त्रीले संवैधानिक परिषद्सम्बन्धी अध्यादेश र अर्का अध्यक्ष पुष्पकमल दाहाल पक्षले संसद्को विशेष अधिवेशन बोलाउने समावेदन फिर्ता लिने। त्यसका आधारमा दाहालपक्षीय नेताहरूले मन्त्रिपरिषद् बैठक बस्नासाथ अध्यादेश फिर्ता हुने अपेक्षा राखेका थिए। तर, बिहीबार साँझ बसेको मन्त्रिपरिषद्को बैठकमा यससम्बन्धी प्रसंग नै नउठेको एक मन्त्रीले बताए। उनका अनुसार बैठक मन्त्रालयगत नियमित एजेण्डामा सीमित भयो। अध्यादेश फिर्ताका लागि सरकारले प्रतिस्थापन अध्यादेश राष्ट्रपति कार्यालय पठाउनुपर्छ। यस विषयमा कुनै छलफल र निर्णय बिहीबार भएन। तर, मन्त्रिपरिषद् बैठकको निर्णय सार्वजनिक नहुँदासम्म हेरफेर गर्न सक्ने प्रधानमन्त्रीमा रहने असीमित अधिकारअन्तर्गत अध्यादेश फिर्ताका सवालमा पार्टी निर्णयअनुसार प्रधानमन्त्रीले प्रक्रिया अगाडि बढाइरहेको उनका एक सल्लाहकारले बताए। पार्टीले अध्यादेश फिर्ता गर्न निर्णय गरिसकेको छ। यो निर्णयअनुसार नै हुन्छ। पार्टीले भनेजस्तो निर्णय गर्यो, सकिने विषय यो होइन। यसका लागि कानुनी प्रक्रिया पूरा गर्नुपर्ने हुन्छ। प्रक्रिया पूरा गरेर फिर्ता हुन्छ, प्रधानमन्त्रीका परराष्ट्र सल्लाहकार डा राजन भट्टराईले अन्नपूर्णसँग भने। सरकारले यही अध्यादेश वैशाख ८ मा पनि ल्याएको थियो। प्रधानमन्त्रीले ४ दिनमा त्यसलाई फिर्ता लिएका थिए। प्रधानमन्त्री ओलीले संविधानअनुसार संवैधानिक आयोग गठन गर्ने र पूर्णतामा लैजान पटकपटक संवैधानिक परिषद्को बैठक डाके पनि कहिले प्रमुख प्रतिपक्ष दलका नेता त कहिले व्यवस्थापिका संसद्का सभामुखको असहयोगका कारण कोरम नपुगी नियुक्तिमा निर्णय लिन सकेका छैनन्। त्यसैलाई आधार बनाई ओलीले अध्यादेश ल्याउने निर्णय लिएका थिए। बुधबारको पार्टी बैठकमा प्रधानमन्त्री ओलीले संविधानअनुसार संवैधानिक अंगको नियुक्ति गरी लैजान नसक्नाका कारणबारे व्याख्या गरेका थिए। लामो समय प्रतिपक्षी दलका नेता बैठकमै नआएको, पछिल्लो पटक आफ्नै पार्टीबाट निर्वाचित सभामुखले असहयोग गरेपछि मात्र आफू बाध्य भएर अध्यादेशको सहारामा पुगेको उनको भनाइ थियो। स्थायी समितिको निर्णयअनुसार अध्यादेश फिर्ता होइन, परिषद्को बैठक बिहीबार साँझ ५ बजेका लागि बोलाएको खबर दिउँसो दाहाल निवास पुग्यो। दाहालले वरिष्ठ नेता माधव नेपाल, झलनाथ खनाल, वामदेव गौतम, नारायणकाजी श्रेष्ठ, भीम रावल, जनार्दन शर्मा र पम्फा भुसाललाई बोलाएर यसबारे छलफल गरे। त्यहाँ ओलीसँग एक चरण फेरि छलफल गर्न दाहाल जाने टुंगो लाग्यो। कुरा नमिले पुनः समावेदन पत्र बोकेर राष्ट्रपति कार्यालय जानेबारे छलफल भयो। बाँकी नेतालाई त्यहीँ छाडेर दाहाल ओलीसँग संवादका लागि बालुवाटार पुगे। त्यहाँ दुई अध्यक्षबीच करिब आधा घण्टा कुराकानी भयो। स्रोतका अनुसार दाहालले ओलीसँग परिषद्को बैठक रोक्न आग्रह गरे। ओलीले राष्ट्रपतिसँग एक चरण छलफल गरेपछि मात्र अध्यादेश फिर्ताको विषयमा आफूले प्रक्रिया थाल्ने जवाफ दिएका थिए। र, परिषद्को बैठक स्थगन गरेका थिए। ओली पक्षका नेताहरूले भने दाहालनेपाल समूह त्यसै तरंगित बनेको बताएका छन्। मंगलबारकै परिषद्को बैठकमा बिहीबारका लागि बैठकको समय तय भएको थियो। त्यो दुई अध्यक्षको छलफलपछि स्थगन भएको छ। यसमा तरंगित हुनुपर्ने कुनै कारण छैन, प्रधानमन्त्रीका परराष्ट्र सल्लाहकार भट्टराई भन्छन्, अध्यादेश पनि प्रक्रियाअनुसार फिर्ता हुन्छ।"
विप्लप नेतृत्वको नेकपाको बन्दले जनजीवन प्रभावित,"बेनी : थुनामा रहेका आफ्ना नेताको शंकास्पद मृत्यु बारे छानबिनको माग गर्दै सरकारद्वारा प्रतिबन्धित नेत्रबिक्रम चन्द (विप्लप) नेतृत्वको नेकपाले शुक्रबार धौलागिरी क्षेत्र बन्द गराएको छ। मंसिर २९ गते मृत्यु भएका विप्लप नेकपाको म्याग्दीका जनसरकार प्रमुख जगेन्द्र पुन (जगत) को मृत्युको घटना छानबिनको माग गर्दै आव्हान गरेको बन्दका कारण म्याग्दी, बागलुङ र पर्वतमा प्रभाव परेको हो। मुस्ताङमा भने बन्दको प्रभाव परेको छैन। म्याग्दीको बेनीदेखि लामो तथा छोटो दुरीमा चल्ने सवारी साधन, शैक्षिक संस्था र बजार बन्द भएको छ। विप्लपका कार्यकर्ताले व्यवसायी र शैक्षिक संस्थाका सञ्चालकहरुलाई फोन गरेर बन्द गराउन भनेका थिए। अभद्र व्यवहार सम्बन्धी मुद्दामा जिल्ला कारागार पर्वतमा थुनामा रहेकै अवस्थामा उच्च रक्तचापको कारण मंसिर २४ गते बेहोस भएका म्याग्दीको मालिका गाउँपालिका३ अदिभाराका ५८ वर्षीय पुनको २९ गते पोखरास्थित पश्चिमाञ्चल क्षेत्रीय अस्पतालमा मृत्यु भएको थियो। विप्लप नेकपाका धौलागिरी ब्यूरो प्रमुख राजनले विज्ञप्ति जारी गरेर समयमै उचित उपचार नगरिएको र बेवास्ता गरिएकाले आफ्ना नेताको मृत्यु भएकाले छानबिन गरेर दोषी पहिचान र कारबाहीको माग गरेका छन्। पुनका आफन्तहरुले पनि प्रशासन र सुरक्षा निकायले नियमित र समयमै औषधी उपचारमा ध्यान नदिएको तथा लापरबाहीका कारण मृत्यु भएको बताउँदै शव बुझेका छैनन्। उपचारमा बेवास्ता गरिएकोले छानबिनको माग गर्दै मानवअधिकार आयोगमा समेत आफन्तले निवेदन दिएका छन्। पटक पटक धरौटी मागेर छाड्ने र पुनः पक्राउ गरेर हैरान बनाएको, मानसिक यातना दिएको र उपचारमा लापरबाही गरेको छोरा हिमालले गुनासो गरेका छन्। माओवादी जनयुद्धमा भूमिगत भएका पुन विप्लप नेतृत्वको नेकपाको तत्कालीन जिल्ला जनसरकार प्रमुख थिए। उनलाई २०७६ फागुन ९ गते पहिलो पटक घरबाटै पक्राउ गरेर अभद्र वयवहार सम्बन्धी मुद्दा चलाइएको थियो। उनलाई कात्तिक तेस्रो हप्ता पर्वत लगिएको थियो।"
अनैतिक सम्बन्ध लुकाउन हत्या,"बेंसीसहर : लमजुङको सुन्दरवजार४, दुराडाँडाकी ३५ वर्षीया धनमाया भुजेल (मगर) को आफ्नै भतिज र भान्जाले हत्या गरेको खुलेको छ। हत्या आरोपी मृतक भुजेलका भतिज २० वर्षीय सागर भुजेल र १९ वर्षीय विकास भुजेललाई लमजुङ प्रहरीले पक्राउ गरेर शुक्रबार घटना सार्वजनिक गरेको हो। घटना भएको ३६ घण्टामा प्रहरीले हत्यारा पक्राउ गर्न सफल भएको छ। प्रहरी नायव उपरीक्षक (डीएसपी) गंगाबहादुर थापाका अनुसार मृतक महिला र हत्यामा संलग्न सागरबीच केही महिनादेखि अनैतिक यौन सम्बन्ध रहेको रहस्य खुलेको छ। उनीहरुबीच सम्बन्ध रहेको र ती महिला गर्भवती भएको भन्ने गाउँमा हल्ला चलेपछि सागरले हत्याको योजना बनाएका थिए। सागरले आफ्ना मिल्ने साथी विकास भुजेलको सहारा लिएर महिलाको हत्या गरेको प्रहरी अनुसन्धानले देखाएको छ। मंसिर ३० गते राती योजना बुनेका सागर र विकासले पुस १ गते बिहानै मृतकका श्रीमान् काममा बाहिर निस्किएको मौका छोपेर हत्या गरेका थिए। मृतक धनमायाका श्रीमान ध्रुव भुजेल छिमेकीको गाई फार्ममा काम गर्ने गर्दथे। सो दिन बिहानै उनी गाई फार्ममा काम गर्न गएका थिए। उनी गाई फार्ममा काम गर्न गएनगएको स्वयम् धनमायालाई फोन गरि निश्चित गरेर अभियुक्त घरमा पुगेका थिए। श्रीमान काम गर्न गएनगएको धनमायालाई फोनबाट निश्चित गरि घरमा आएको देखिन्छ। अभियुक्तले धनमायाबाहेक गाई फार्ममा काम गर्ने अर्को व्यक्तिलाई पनि फोन गरेका छन्, डीएसपी थापाले भने, फोनबाट धनमाया एक्लै भएको निश्चित भएपछि अभियुक्तहरु आएर हत्या गरेका छन्। धनमाया हत्याका अभियुक्तलाई सार्वजनिक गर्दै लमजुङ प्रहरी। डीएसपी थापाका अनुसार अभियुक्तद्वयले धनमायालाई सलले घाँटीमा बेरेर पिँढीमा रहेको जाँतोले थिचेर हत्या गरेका थिए। मृतक धनमायँलाई घिसारेर बारीमा रहेको गोबर ग्याँसको सेफ्टी ट्याँङ्कीमा फालेर हिँडेका थिए। प्रहरीका अनुसार अभियुक्त सागरलाई पोखरा र विकासलाई नीजकै घरबाट पक्राउ गरिएको हो। सागर सशस्त्र प्रहरीमा भर्ना हुनका लागि परीक्षा दिन पोखरा गएका थिए। प्रहरी नियन्त्रणमा रहेका दुवैजनालाई जिल्ला अदालतबाट १५ दिनको म्याद थप गरी ज्यान सम्बन्धी कसुरमा मुद्धा चलाइएको डीएसपी थापाले बताए। दुवैजनाले घटना स्वीकार गरेको प्रहरीले जनाएको छ। घटना भएको दिन बिहानै मृतकको घरमा पुगेका आफन्तले पिढी र आगनमा रगतका दागहरु देखेपछि पच्छाउदै जाँदा सेफ्टी ट्याँकीमा शव भेटेर प्रहरीलाई खबर गरेका थिए। घटनाको अनुसन्धानमा डीएसपी थापाको टोली र प्रदेश प्रहरीबाट तालिमप्राप्त कुकुरको समेत सहायता लिइएको थियो। चितवन माइती रहेकी धनमाया ६ वर्षअघि ध्रुव भुजेलसँग विवाह गरेर दुराडाँडा आएकी थिइन्।"
कोरोनाबाट पूर्वउपसचिव चन्दको निधन,"काठमाडौं : नेपाल सरकारका पूर्वउपसचिव जनकबहादुर चन्दको निधन भएको छ। उपचारका क्रममा सशस्त्र प्रहरी अस्पताल बलम्बुमा शुक्रबार बिहान निधन भएको चन्दका भतिजा राजेन्द्रबहादुर चन्दले जानकारी दिए। उनको आजै नेपाली सेनाको टोलीले पशुपति आर्यघाटमा अन्त्येष्टि गरेको हो। अस्वस्थ भएपछि करिब ३ हप्ताअघि अस्पताल भर्ना गरिएको थियो। उपचारका क्रममा स्वाब परीक्षण गर्दा उनमा कोरोना भाइरस संक्रमण देखिएको थियो। सुरुमा केही दिन आइसीयू र त्यसपछि भेन्टिलेटरमा उपचारत चन्दको छाति र घाँटीमा इन्फेक्सन भएको थियो। सबै उपचार विधि अपनाउँदा पनि बचाउन नसकेको उपचारमा संलग्न एक चिकित्सकले बताए। तिहारलगत्तै गृह जिल्ला बैतडीबाट फर्केका चन्द काठमाडौं पुगेलगत्तै बिरामी परेका थिए। जागिरे जीवनको सिलसिलामा भूमिसुधार, लोकसेवा आयोग, अर्थमन्त्रालयअन्तर्गत विभिन्न कार्यालयको काम सम्हालेका चन्द तीन वर्षअघि सेवा निवृत्त भएका थिए। चन्दाका श्रीमती, दुई छोरी र एक छोरा छन्।"
"२४ घण्टामा १०२९ जना डिस्चार्ज, ७८२ मा कोरोना संक्रमण,१६ को मृत्यु",काठमाडौं : पछिल्लो २४ घण्टामा ७८२ जनामा कोरोना भाइरस (कोभिड१९) संक्रमित थपिएका छन्। स्वास्थ्य तथा जनसंख्या मन्त्रालयका अनुसार नयाँ थपिएकासहित कोरोना संक्रमितको संख्या २ लाख ५२ हजार ४७४ पुगेको छ। ५ हजार ७०६ स्वाब नमूनाको पीसीआर परीक्षण गराउँदा ७८२ जनामा संक्रमण देखिएको मन्त्रालयले जनाएको छ। यस्तै शुक्रबार १ हजार २९ जना डिस्चार्ज भएका छन्। योसहित कोरोना जित्नेको संख्या २ लाख ४१ हजार ३९२ पुगेको स्वास्थ्य मन्त्रालयले जनाएको छ। मन्त्रालयका अनुसार निको हुनेको दर ९४६प्रतिशत हो। देशभर सक्रिय ९ हजार ३१७ संक्रमितको संख्या रहेको छ। अहिलेसम्म कोरोनाबाट मृत्यु हुनेको संख्या ४२७ पुगेको मन्त्रालयले जनाएको छ। शुक्रबार मात्र कोरोनाबाट थप १६ जनाको मृत्यु भएको छ। यस्तै अहिले ४२७ जना क्वारेन्टिन र ९ हजार ३१७ आइसोलेसनमा रहेको मन्त्रालयले जनाएको छ। कोरोनाका गम्भीर २८३ जनाको आइसीयूमा र ४९ जनाको भेन्टिलेटरमा उपचार भइरहेको छ।
उच्च अदालतको फैसला पुर्वाग्रही : थारु नेता,"धनगढी : रेशमलाल चौधरीलाई रिहाई नगरेको र जिल्ला अदालतको फैसला उल्टाउदै लक्ष्मण थारुलाई जन्मकैदको सजाय थपेको विरोधमा थरुहट थारुवान राष्ट्रिय मोर्चाले आन्दोलन गर्ने भएको छ। मोर्चाले शुक्रबार धनगढीमा पत्रकार सम्मेलनको आयोजना गर्दै अदालतको फैसलालाई राजनीतिक पुर्वाग्रहमा आएको फैसलाको आरोप समेत लगाएको छ। उच्च अदालतको फैसला पुर्वाग्रही छ, जिल्ला अदालतले तीन वर्षको सजाय तोकेर रिहा गरेका नेता लक्ष्मण थारुलाई समेत जन्मकैदको सजाय सुनाएको छ, यसको मोर्चा भर्त्सना गर्दछ पत्रकार सम्मेलनमा थरुहट थारुवान राष्ट्रिय मोर्चाका केन्द्रीय सल्लाहकार कृष्णकुमार चौधरीले भने। उनले यस मुद्धामा आफुहरु सर्वोच्च जाने बताए। टीकापुरको घटना राजनीतिक घटना हो, राजनीतिक घटनामा जन्मकैद हुने भएपछि साविकका काँग्रेस एमाले र माओवादीका नेताहरुलाई पनि हुनुपर्छ उनले भने।हामीहरु न्यायका लागि सर्वोच्चको ढोका ढक्ढक्याउने छौं। उच्च अदालत दिपायलले बिहीबार टीकापुर घटनाका मुख्य योजनाकार भनिएका रेशमलाल चौधरीको जन्मकैदको सजाय कायम राख्दै उनलाई ज्यान मार्ने उद्योगमा थप ५ वर्ष जेल सजाय तोकेको थियो। यस्तै नेता लक्ष्मण थारुलाई पनि जन्मकैदको सजाय तोकेको थियो। २०७५ सालको फागुन २२ गते कैलाली जिल्ला अदालतका न्यायाधीस परसुराम भट्टराईको इजलासले रेशमलाल चौधरीलाई जन्मकैदको मात्रै सजाय तोकेको थियो भने लक्ष्मण थारुलाई तीन वर्षको कैद तोकेको थियो। लक्ष्मणसहितका ११ जनाले तीन वर्ष पुर्पक्षमै विताइ सकेकाले उनीहरु जिल्ला अदालतको फैसला आएकै दिन रिहा भएका थिए। उच्च अदालत दिपायलका न्यायाधीश द्वय टेक नारायण कुवर र सीताराम मण्डललको इजलासले जिल्ला अदालत कैलालीले जन्मकैद तोकेका चार जना सुन्दरलाल कठरिया, बृजमोहन चौधरी, राजेश चौधरी र राजकुमार चौधरीलाई पाँचपाँच वर्ष कैद मात्रै फैसला गरेको छ। उच्च अदालतले उनीहरुको कैद कटौती गरेको हो। तर उच्च अदालतले, जिल्ला अदालतले ३ वर्ष कैद गरेर रिहासमेत भई सकेका रामप्रसाद चौधरी, सन्तराम चौधरी, किसनलाल चौधरी र प्र्रेमलाल चौधरीको फैसला उल्ट्याउदै १० वर्ष कैदको फैसला गरेको छ। उच्च अदालतले १० वर्ष कैद सजाय पाएका नाबालक श्रवणकुमार चौधरीको हकमा जिल्लाकै फैसला सदर गरेको छ भने जिल्ला अदालतले तीन वर्ष सजाय तोकेका विश्राम चौधरीलाई भने सफाई दिएको छ। हामीहरु माथि अन्याय भयो, अधिकारको आन्दोलनलाई आपराधिक आन्दोलन बनाइयो, अब हामीसँग आन्दोलनको विकल्प छैन जनता समाजवादी पार्टीका कैलाली जिल्ला अध्यक्ष गया प्रसाद कुस्मीले भने। टीकापुर घटनामा ८ जना सुरक्षाकर्मी र एक नाबालकको हत्या भएको थियो। रेशम चौधरी सहितका ५८ जनाका विरुद्ध पिडितहरुले कर्तव्य ज्यान, ज्यान मार्ने उद्योग र डाँका चोरी गरी तीन थरिका मुद्धा दिएका थिए। ५८ जना विरुद्ध मुद्धा दर्ता गरिएपनि २४ जना मात्रै पक्राउ परेका थिए। रेशम चौधरीले कैलाली निर्वाचन क्षेत्र नम्बर १ बाट प्रतिनिधि सभामा भारी मतान्तरले जितेपछि २०७५ को फागुनमा मात्रै जिल्ला अदालतमा आत्मसमर्पण गरेका थिए। बिहीबार वादीका तर्फबाट वरिष्ठ अधिवक्ता राजेन्द्र सिह साउद, सरकारी न्यायाधीवक्ता टेकबहादुर थापासहितका तीन जनाले बहस गरेका थिए भने प्रतिवादी रेशमलाल चौधरी, लक्ष्मण थारु सहितकधा तर्फबाट अधिवक्ताहरु गम्भीरसिह ऐर, गजेन्द्र केसी, नाथुराम महतो, गंगाराम पाध्याय र काठमाण्डौंबाट आएका दुई जना अधिवक्ताले बहस गरेका थिए। टीकापुर घटना: रेशम चौधरीमाथि जन्मकैद फैसला उच्च अदालतबाट सदर, लक्ष्मण चौधरीलाई पनि जन्मकैद"
पच्चीस वर्षपछि पनौती विश्व सम्पदामा सूचीकृत हुँदै,"काभ्रे : ऐतिहासिक, धार्मिकसांस्कृतिक तथा पुरातात्विक नगर पनौती विश्व सम्पदा सूचीमा सूचीकृत हुने भएको छ। संयुक्त राष्ट्रसङ्घीय अङ्ग (युनेस्को)द्वारा २५ वर्षअघि प्रस्तावित काभ्रेपलाञ्चोकको पनौतीलाई विश्व सम्पदामा सूचीकृत गर्ने कामले यो वर्ष तीव्रता पाएको नगरले जनाएको छ । सूचीकृतको अन्तिम प्रक्रिया नेपालस्थित मन्त्रिपरिषद् बैठकको निर्णयको पर्खाइमा छ । पनौती नगरलाई विश्व सम्पदामा सूचीकृत गर्ने कार्य गत साल नै अघि बढाइएपछि युनेस्कोको नेपाल प्रमुख क्रिष्टियन मनहर्टले हालै पनौतीका ऐतिहासिक, धार्मिक तथा पुरातात्विक सम्पदाको अवलोकन गरेका थिए। अवलोकनका क्रममा मनहर्टले विशेष रुचिपूर्वक मठमन्दिर तथा पुराना नेपाली मौलिकता बोकेका घरलाई विश्व सम्पदामा सूचीकृत गर्न युनेस्को तयार भएको स्थानीय जनप्रतिनिधिलाई जानकारी गराएपछि नगरले प्रक्रियाका लागि बजेटसमेत विनियोजन गरेको थियो । हामी यो वर्ष सूचीकृत हुने तयारीमा छौँ, चालु आर्थिक वर्षमा यसका लागि बजेटसमेत विनियोजन गरेर काम अघि बढाइएको छ, नगरप्रमुख भीम न्यौपानेले भने । उनका अनुसार नगरले चालु आवमा विश्व सम्पदामा सूचीकृत गराउन रु एक करोड बजेट छुट्याएको छ । सूचीकृतको मन्त्रालयगत प्रक्रिया अन्तिम चरणमा पुर्याइएपछि मन्त्रिपरिषद् बैठकले निर्णय गर्न बाँकी रहेको न्यौपानेले जानकारी दिए । उनले भने, मन्त्रिपरिषद्को बैठकले निर्णय गरेपछि सो निर्णयको आधारमा युनेस्कोले पनौतीलाई विश्व सम्पदामा सूचीकृत गर्नेछ । सूचीकृतको यस प्रक्रियामा आफूद्वारा पुनःनिर्माण गर्ने ७२ वटा मौलिक नेपाली घरको विस्तृत अध्ययन प्रतिवेदन (डिपिआर) समेत स्थानीय आरपी फाउण्डेशनले नगरलाई हस्तान्तरण गरिसकेको छ । बाह्र वर्षे कुम्भ मकर मेला (२०७८ साल) अगावै विश्व सम्पदामा सूचीकृत भइसक्ने न्यौपानेले बताए । उनका अनुसार नगर कार्यालयद्वारा सांस्कृतिक पर्यटन विकासका लागि कलात्मक काठ बनाउने तालिम, घरवास सञ्चालन र पुरातात्विक सम्पदाको संरक्षण कार्यक्रम सञ्चालन गरेको छ । काभ्रेपलाञ्चोकको पनौती विश्व सम्पदामा सूचीकृत भएपछि पनौती युनेस्को विश्व सम्पदा क्षेत्र भनिनेछ । युनेस्कोले कुनै पनि राष्ट्रको विशेष सांस्कृतिक महत्व राख्ने (जस्तैः वन, पहाड, ताल, द्वीप, मरुभूमि, स्मारक, भवन वा शहर) धरोहरहरुलाई आफ्नो सूचीमा सूचीबद्ध गर्ने गर्दछ । यसलाई विश्व सम्पदा समितिद्वारा चयन गर्ने गरिन्छ । सूचीबद्ध भएपछि यस सम्पदा क्षेत्रको रेखदेख युनेस्कोको तत्वावधानमा हुनेछ । पनौतीलाई सरकारले प्राचीन स्मारक संरक्षण ऐन, २०३१ अनुसार विसं २०५८ मा स्मारक क्षेत्र घोषणा गरिसकेको छ । युनेस्कोको नेपालस्थित निकायले विसं २०५२ मै पनौतीलाई मध्यकालीन वास्तुकला क्षेत्र जनाउँदै विश्व सम्पदामा सूचीकृत गर्न प्रस्ताव गरेको थियो । त्यसयता सरोकारवालाको बेवास्ताले सूचीकृतको काम अन्योलमा रहँदै आएको नगरप्रमुख न्यौपानले बताए। पुरातत्व विभागद्वारा हाल पनौती नगरका ऐतिहासिक मठमन्दिर तथा पुराना कलात्मक शैलीका घरको पुनःनिर्माण भइरहेको छ । पनौती नपाको वडा नं ५, ६ र ७ मा १०० भन्दा बढी ऐतिहासिक मठमन्दिर, पाटी, पौवा रहेका छन् । फ्रान्स सरकारको सहयोगमा विसं २०४८ देखि २०५५ सम्ममा ती मठमन्दिर, पाटी, पौवाको मर्मत एवं जीर्णोद्धार गरिएको थियो । पुरातत्व विभागका अनुसार नेपालको चार क्षेत्रलाई विश्व सम्पदा सूचीमा सूचीकृत गरिएको छ । काठमाडौँ उपत्यका (उपत्यकाका सात क्षेत्रः काठमाडौ दरबार क्षेत्र, पाटन दरबार क्षेत्र, भक्तपुर दरबार क्षेत्र, पशुपतिनाथको मन्दिर, स्वयम्भूनाथ, बौद्धनाथ र चाँगुनारायण मन्दिर), चितवन राष्ट्रिय निकुञ्ज, लुम्बिनी र सगरमाथा राष्ट्रिय निकुञ्ज रहेका छन् । नेपालले हालसम्म पनौतीसहित १५ ऐतिहासिक एवं पर्यटकीयस्थललाई विश्व सम्पदा सूचीमा सूचीकृत गर्न युनेस्कोसमक्ष प्रस्ताव गरेको छ । यसमध्ये सूचीकृतमा पनौती पहिलो हुने देखिएको छ । रासस"
जोरबिजोर प्रणाली हटेसँगै सडकमा जाम,"काठमाडौं : सार्वजनिक यातायातमा जोरबिजोर प्रणाली हटेसँगै सडकमा जाम र भीडभाडका कारण स्वास्थ्य चुनौतीसमेत थपिएको छ। मङ्सिरदेखि नै सबै क्षेत्र खुल्न थालेपछि जोरबिजोर प्रणाली कायम गरी सवारी चलाउँदा भीड बढेर कोरोना फैलने खतरा बढेपछि सबै चल्न दिएको यातायात व्यवस्था विभागले जनाएको छ। सबै यातायात चल्न थालेपछि अनुगमनलाई पनि बढाइने विभागका महानिर्देशक गोगनबहादुर हमालले जानकारी दिए। सबै सञ्चालनमा आएपछि बिहान बेलुका कार्यालय जाने आउने समयमा ट्राफिक व्यवस्थापनमा समस्या हुन थालेको छ। राजधानीमा सडक विस्तार एवं निर्माण र मर्मतसम्भारका कामसमेत भइरहेकाले पनि सबै सवारी नौ महिनापछि सञ्चालनमा आउँदा कोरोना महामारी छैन कि जस्तो लाग्न थालेको यात्रु शुक्रबहादुर तामाङले बताए। सबै सवारी सञ्चालनमा आउन थालेपछि सीट क्षमताअनुसार मात्र यात्रु राख्न दिए स्वास्थ्य सुरक्षा कायम गर्न सकिने अधिकांश यात्रुको भनाइ छ। यसतर्फ विभागले ध्यान दिनुपर्ने यात्रु तामाङको माग छ। सार्वजनिक सवारीमा परिचालकले यात्रु कोच्ने गरेकाले कोरोनाबाट जोगिन मुस्किल हुने देखिएको यात्रु गीता सापकोटाको गुनासो छ। यात्रु ओर्लने बेलामा परिचालक ढोकामै बस्ने, परिचालकले मास्कसमेत नलगाउने, चालकले समेत ट्राफिकको नजिक पुगेपछि मात्र मास्क लगाउने जस्ता गतिविधि सार्वजनिक यातायातमा देखिन थालेको उनको भोगाइ छ।"
उपत्यकामा थपिए २८७ जना कोरोना संक्रमित,काठमाडौं : शुक्रबार काठमाडौं उपत्यकामा थप २८७ जनामा कोरोना भाइरस (कोभिड१९) संक्रमण देखिएको छ। १२१ महिला र १६६ पुरुष गरी २८७ जनामा संक्रमण देखिएको स्वास्थ्य तथा जनसंख्या मन्त्रालयले जनाएको छ। पछिल्लो २४ घण्टामा उपत्यकाका २८७ सहित ७८२ जनामा कोरोना भाइरस (कोभिड१९) संक्रमित थपिएका छन्। स्वास्थ्य तथा जनसंख्या मन्त्रालयका अनुसार नयाँ थपिएकासहित कोरोना संक्रमितको संख्या २ लाख ५२ हजार ४७४ पुगेको छ। ५ हजार ७०६ स्वाब नमूनाको पीसीआर परीक्षण गराउँदा ७८२ जनामा संक्रमण देखिएको मन्त्रालयले जनाएको छ। संक्रमित हुनेमा ३०५ महिला र ४७७ पुरुष छन्। यस्तै शुक्रबार १ हजार २९ जना डिस्चार्ज भएका छन्। योसहित कोरोना जित्नेको संख्या २ लाख ४१ हजार ३९२ पुगेको स्वास्थ्य मन्त्रालयले जनाएको छ। मन्त्रालयका अनुसार निको हुनेको दर ९४६प्रतिशत हो।देशभर सक्रिय ९ हजार ३१७ संक्रमितको संख्या रहेको छ। अहिलेसम्म कोरोनाबाट मृत्यु हुनेको संख्या ४२७ पुगेको मन्त्रालयले जनाएको छ। शुक्रबार मात्र कोरोनाबाट थप १६ जनाको मृत्यु भएको छ। यस्तै अहिले ४२७ जना क्वारेन्टिन र ९ हजार ३१७ आइसोलेसनमा रहेको मन्त्रालयले जनाएको छ। कोरोनाका गम्भीर २८३ जनाको आइसीयूमा र ४९ जनाको भेन्टिलेटरमा उपचार भइरहेको छ।
सीमा खुलाउन माग गर्दै १३ दिनदेखि रिले धर्ना,"मलंगवा: हुलाकी सडकको स्तरोन्नती र नेपालभारत सीमा खोल्नुपर्ने माग राख्दै सर्लाही सदरमुकाम मलंगवामा सुरु भएको रिले धर्ना शुक्रबार १३ औं दिनसम्म पनि जारी छ । सर्वपक्षीय संघर्ष समितिले शहिद पार्कमा आयोजना गरिएको रिले अनशनको शुक्रबार प्रदेश सभा सदस्य उपेन्द्र महतोले नेतृत्व गरे । निर्वाचन क्षेत्र १ को क बाट जितेका प्रदेशसभा सदस्य महतो आफ्ना क्षेत्रका नेता तथा कार्यकर्ताका साथमा बिहान ९ बजेदेखि अनशनमा बसेका छन् । महतोको साथमा जिल्ला समन्वय समिति सर्लाहीका सभापति तथा सर्व पक्षीय संघर्ष समितिको संयोजक मेथुर चौधरीले पनि साथ दिएका छन् । हुलाकी सडकको अवस्था जीर्ण हुँदा जिल्लाबासीमा परेको समस्यालाई ध्यानमा राखी आफु धर्ना बसेको महतोले बताए । हुलाकी सडकपछि जन्मेका अन्य सडकको स्तरोन्नती भएको तर, मधेशको जीवनसँग जोडिएको हुलाकी सडकको अवस्था दिन प्रतिदिन दयनीय बन्दै गएको महतोले गुनासो गरे । भारतबाट प्लेनमा मानिसहरु दिनहुँ आइरहेका छन् । प्लेनबाट आउँदा कोरोना सरेको छैन ? महतोले सोधे । कोरोना सर्छ भन्दै नेपाल भारत सीमा बन्द गरेर मधेशीलाई सरकारले दुःख मात्र दिएको महतोको आरोप रहेको छ । सीमा बन्द हुँदा गहुँ र तेलहन बालीमा मल हाल्न पनि किसानले पाएका छैनन् । नेपाली बजारमा मलको अभाव छ । भारतबाट तस्करहरु चोरबाटो भएर ल्याएको मल किन्न महँगो पर्छ । सीमा बन्द हुँदा सबभन्दा बढी प्रभावित अहिले किसानहरु बनेको महतोले बताए । हुलाकी सडकको स्तरोन्नती र नेपाल भारत सीमा खोल्नु पर्ने ५ सुत्रीय माग सहित सर्लाहीमा मंसिर २१ गतेदेखि रिले धर्ना कार्यक्रम सुरु गरिएको हो ।आन्दोलनका कार्यक्रम अनुसार सर्वपक्षीय संघर्ष समितिले मंसिर २९ गते जिल्ला भरी मसाल जुलुश, ३० गते सदरमुकाम मलंगवा बन्द र पुष १ गते सर्लाही बन्द समेत गरेका थिए ।"
विश्व सम्पदा सूचीमा मुक्तिक्षेत्र गुफा सूचीकृत गर्न माग,"जोमसोम : हिमाली जिल्ला मुस्ताङ भ्रमण गर्ने जो कोही पर्यटकले वारागुङ मुक्तिक्षेत्र प्रवेश गर्ने बित्तिकै झट्ट आँखा अगाडि देखिने आकृति हो कलात्मक र आश्चार्य लाग्दो प्राकृतिक गुफा। वारागुङ मुक्तिक्षेत्र अन्तरगत वडा नं १ को लुप्रा गुफा, वडा नं २ को झोङ गुफा र वडा नं ३ को मुस्ताङ गेटको छुसाङ गुफा। उल्लेखित गुफामध्ये मुस्ताङको छुसाङ गेट विशेष, अनौठो र कलात्मक छ भने झोङ गुफा पनि उक्तिकै महत्व बोकेको गुफाको रुपमा गनिन्छ। त्यसो त मुस्ताङको वारागुङ मुक्तिक्षेत्र गाउपालिका प्रवेश गर्ने बित्तिकै उत्तरी कोरलानाका सम्म दर्जनौ गुफा भएपनि वारागुङ मुक्तिक्षेत्रमा अवस्थित गुफाको महत्व विशेष र अनौठो प्रकारको रहेको वारागुङ मुक्तिक्षेत्र गाउँपालिकाले जनाएको छ। उपल्लो मुस्ताङको उत्तरतर्फबाट दक्षिणतर्फ बहने कालिगण्डकी गल्छीको पूर्व र पश्चिम फर्किएको आश्चार्य लाग्दो गुफा हो जसलाई मुस्ताङ गेटको नामले परिचित छ। अग्लाअग्ला पहाडलाई रातो माटोले लेपन लगाईएको जस्तो छिद्रछिद्र प्वालै प्वालले यहाँको पौराणिक जिवन्त इतिहास बोकेको छ। वारागुङ२ को झोङ गुफा पनि उक्तिकै मनमोहक छ। यो गुफासँग पनि ऐतिहासिक धार्मिक किवंदन्तीसमेत जोडिएको छ। मुक्तिक्षेत्र उपत्यका गुफाको सूचीकृत गर्ने सम्पदा समितिले प्रस्ताव गरेको लामो समय बितिसक्दासमेत दशकसम्म सूचीकृत नभएको अवस्थामा वारागुङ मुक्तिक्षेत्र गाउँपालिका र विशेष गरी हालै नयाँ बहाली भएका प्रमुख प्रशासकीय अधिकृत ज्ञानेन्द्र शर्माकै सक्रियतामा यो विषयले पुनः प्रबेश पाएको हो। यसपटक गाउँपालिकाले सम्पदा सूचीमा सूचीकृत गराएर छाड्नै योजनाका साथ लागि परेको देखिन्छ। संघियता कार्यान्वयनपछि मुस्ताङको वारागुङ मुक्तिक्षेत्र गाउँपालिकाले गाउँपालिका अन्तगत रहेको मुक्तिक्षेत्र उपत्यकामा रहेका गुफाहरुलाई तत्कालिन सरकारले पूर्व पहिचान गरिएको आधारमा विश्व सम्पदा सूचीमा सूचीकृत गराइनुपर्ने जोडदार प्रस्ताव सम्बन्धित निकायमा पठाएको वारागुङ मुक्तिक्षेत्रका प्रमुख प्रशासकीय अधिकृत ज्ञानेन्द्र शर्माले जानकारी दिए। वारागुङ मुक्तिक्षेत्र गाउँपालिकाले पालिका भित्रको मुक्तिक्षेत्र उपत्यका गुफालाई विश्व सम्पदा सूचीमा सूचीकृत गराइनुपर्ने निर्णय गरेर संस्कृति पर्यटन तथा नागरिक उड्यन मन्त्रालय अन्तरगतको पुरातत्व विभाग र विश्व सम्पदा शाखालाई संयुक्त पत्र लेखि पठाएको प्रमुख प्रशासकीय अधिकृत शर्माले उल्लेख गरे। शर्माका अनुसार ऐतिहासिक तथा धार्मिक र पुरातत्व सम्पदाले भरिएको मुक्तिक्षेत्र उपत्यका गुफा विश्व सम्पदाको अन्तिम सूचीमा सूचीकृत गर्न सकेमा मुस्ताङ जिल्लाका साथै गापा अन्तरगतका सबै स्थानीयबासी लाभान्वित हुने अपेक्षा गरिएको छ। नेपालबाट सन् १९९६ मा वारागुङ मुक्तिक्षेत्रको मुक्तिनाथ उपत्यकाको गुफालाई विश्व सम्पदामा सूचीकृत हुन योग्य पहिचान गरिएको थियो। त्यसबेला मुक्तिनाथ गुफासँगै तोरीको तेलका लागि प्रसिद्ध खोकना, रामग्रामको बुद्ध स्तुपा, पनौती र गोरखाको मध्ययुगीन पूर्वाधार र दरबार तथा तिलौराकोटमा अवस्थित शाक्य वंशको पुरातात्विक अवशेषहरु र लुम्बिनीलाई सूचीकृत हुन योग्य ठहर गरिएको थियो। यस्तै, ११ वर्षअघि नेपालले १५ वटा सम्पदाको पहिचान गरी विश्व सम्पदा समितिलाई सूची पठाएको थियो। विश्व सम्पदा समितिले बर्सेनि सम्भावना बोकेका सम्पदालाई अध्यावधिक गर्ने गर्छ।"
गोठमा आगो लाग्दा वृद्धको मृत्यु,"राजविराज : शुक्रबार बिहान गोठमा आगो लाग्दा ८५ वर्षीय वृद्धको मृत्यु भएको छ। जिल्ला प्रहर िकार्यालय सप्तरीका अनुसार गोठमा सुतिरहेका झलाही यादवको मृत्यु भएको हो। विद्युत सट भएर लागेको आगोले गोठमा सुतिरहेका यादवको घटनास्थलमै मृत्यु भएको उनका छोरा मिश्रीलाल यादवले बताए। आगोलाई साढे एक घण्टाको प्रयासमा नेपाल प्रहरी, बारुणयन्त्र र स्थानीयवासीले नियन्त्रण गरेका छन्। आगलागीबाट एक लाख रुपैयाँ बराबरको धनमाल नष्ट भएको सप्तरी प्रहरीले जानकारी दिएको छ। शवलाई पोष्टमार्टमका लागि गजेन्द्रनारायणसिंह अस्पताल राजविराजमा लगिएको छ। आगलागीबाट मृत्यु भएको सम्बन्धमा अन्य अनुसन्धान कार्य भइरहेको डिएसपी भुवनेश्वरप्रसाद साहले बताए।"
"काठमाडौं महानगरपालिकाले भन्यो कोरोना जोखिम कायमै छ, तत्काल विद्यालय नखोल्नुहोस्","काठमाडौं : कोभिड१९ महामारीको जोखिम अझै कम नभएको भन्दै कामपाले तत्काल विद्यालय पुनः सञ्चालन नगर्न विद्यालय व्यवस्थापन समितिलाई आग्रह गरेको छ । केही दिनअघि विज्ञसँगको छलफलमा कामपाले कम्तीमा पनि यही पुस एक महिना विद्यालय नखोल्न र वैकल्पिक अध्ययन अध्यापनको माध्यमलाई निरन्तरता दिन भनेको छ । काठमाडौँ उपत्यकामा भाइरसको सङ्क्रमण कुन अवस्थामा छ, यकिन छैन अहिले जाडो मौसम छ सामान्य अवस्थामा अहिले विद्यालय बन्द नै रहन्थे । यो मौसम भाइरस फैलिन उपयुक्त भएकाले पनि विद्यालय खोल्न हत्तारिनु हुँदैन छलफलमा विज्ञले सुझाव दिए। पछिल्लो समय पाँच हजारको परीक्षण गर्दा कम्तीमा पनि एक हजारमा भाइरस पोजेटिभ देखिएको भन्दै कामपाले तत्काल भौतिक सहभागितामा विद्यालय पुनःसञ्चालन नगरी वैकल्पिक माध्यमलाई नै निरन्तरता दिन सुझाएको हो । महामारी नियन्त्रण आइनसकेको अवस्थामा विद्यालयको शैक्षिक गतिविधि अगाडि बढाउन गत कात्तिक २० गते मन्त्रिस्तरीय निर्णयले विद्यालय सञ्चालन कार्यढाँचा २०७७ स्वीकृत गरी स्थानीय तहलाई जिम्मा दिएको थियो । यही निर्णयलाई आधार मान्दै सञ्चालनमा आएका केही विद्यालय पनि सङ्क्रमण देखिएपछि पुनः बन्द रहेको भन्दै कामपा शिक्षा विभागका प्रमुख नमराज ढकालले अहिले कोभिडको डर कम भए पनि सङ्क्रमणको खतरा कम नभएको बताउनुहुन्छ । काठमाडौँ र ललितपुर र भक्तपुरका केही स्थानमा घनाबस्ती भएकाले जोखिम पनि बढी नै छ । यहाँ सङ्क्रमण हरेक दिन देखिएकै छ, विद्यालय सञ्चालन गरेपछि छात्राबास खोल्ने कुरा आउँछ । विद्यालयका सवारी चलाउने कुरा आउँछ । त्यसलाई कसरी व्यवस्थापन गर्न सकिन्छ, विद्यालय खोल्न हतार गरेर भोलि थेग्न नसक्ने समस्या निम्त्याउनु हुँदैन । बरु वैकल्पिक शिक्षालाई नै मजबुद बनाउने ढकालले भन्नुभयो । हाल कामपामा ९१ सामुदायिक र ५४१ संस्थागत विद्यालय रहेका छन् । ।रासस"
चिसोबाट एक सातामा चारजनाको मृत्यु,"लहान : केही दिनयता बढेको अत्यधिक चिसोका कारण एक साताको अवधिमा सिरहामा चारजनाको मृत्यु भएको छ । चिसोका कारण जिल्लाको बरियारपट्टी गाउँपालिका५ झिझौल निवासी २५ वर्षीय रवीन्द्र यादव, मिर्चैया नगरपालिका११ गदहवा निवासी २५ वर्षीय अरुणकुमार यादव, कर्जन्हा नगरपालिका३ बन्दीपुर निवासी ७० वर्षीय बिल्टु महतो र नाम ठेगाना खुल्न नसकेका एकको मृत्यु भएको जिल्ला प्रशासन कार्यालयले जनाएको छ । गत मङ्सिर २२ देखि मङ्सिर २८ गतेसम्मको अवधिमा ती चारै जनाको मृत्यु भएको प्रमुख जिल्ला अधिकारी प्रदीपराज कणेँलले बताउनुभयो । सो अवधिमा चिसो छल्न बालिएको घुरमा आगो ताप्ने क्रममा जलेर अन्य पाँच घाइते भइ विभिन्न अस्पतालमा उपचार भइरहेको उनले जानकारी दिए। यसैबीच चिसो प्रभावित सुखीपुर नगरपालिका८ र गोलबजार नगरपालिका१३ का १५० परिवारलाई स्वदेश लघुवित्त संस्था सुखीपुरले न्यानो कपडा वितरण गरेको छ । सुखीपुर नगरपालिका८ अस्पतालचोकका १३० र गोलबजार नगरपालिका१३ का २० परिवारलाई चिसोबाट जोगिन न्यानो कपडा वितरण गरेको प्रजिअ कणेँलले बताए।रासस"
१३ वर्षीया छोरी बलात्कारको आरोपमा बाबु पक्राउ,उदयपुर: १३ वर्षीया छोरीलाई जवरजस्ती करणी गरेको आरोपमा उदयपुरको त्रियुगा नगरपालिकाका एक पुरुषलाई प्रहरीले बिहीबार पक्राउ गरेको छ । बुधबार दिउँसो घरमा कोही नभएको मौका छोपी छोरीलाई बलात्कार गरेको भन्दै आमाले जिल्ला प्रहरी कार्यालयमा दिएको जाहेरीका आधारमा प्रहरीले ३७ वर्षीय बाबुलाई नियन्त्रणमा लिएको हो । प्रहरीको अनुसन्धानका आधारमा आरोपितले आमा विद्यालय गएको मौका छोपी बलात्कार गरेको खुलासा भएको छ । साथै बलात्कृत बालिका आरोपित पुरुषकी 'झड्केलो' छोरी (अर्थात् पत्नीले पूर्वपतिको तर्फबाट जन्माएकी छोरीलाई अहिलेका पतिसँगै राखेकी) हुन् । पक्राउ परेका आरोपितलाई प्रहरी हिरासतमा राखी अनुसन्धान भइरहेको डिएसपी बेदप्रसाद गौतमले जानकारी दिए ।
"गृह मन्त्रालयले गर्यो १८ जिल्लाका सिडिओ सरुवा, को कहाँ पुगे ?","काठमाडौँ: गृह मन्त्रालयले शुक्रबार विभिन्न १८ जिल्लाका प्रमुख जिल्ला अधिकारीहरुको सरुवा गरेको छ । गृह मन्त्रालयमा कार्यरत सहसचिव ढुंडी प्रसाद निरौला ललितपुर जिल्लाको प्रमुख जिल्ला अधिकारीको रुपमा सरुवा भएका छन् । यस्तै रामेछाप, पाँचथर, खोटाङ, महोत्तरी, भोजपुर, गुल्मी, डोल्पा, मुगु, उदयपुर, तेह्रथुम लगायत जिल्लाबाट सिडिओहरु सरुवा भएका हुन् । कसको कहाँ सरुवा भयो विस्तृतमा :"
अध्यादेशविरुद्धको मुद्दा 'हेर्न नभ्याइने,"काठमाडौं : संवैधानिक परिषदसम्बन्धी अध्यादेशको विरुद्धमा सर्वोच्च अदालतमा दायर भएका रिटमा शुक्रबार सुनुवाइ नहुने भएको छ । अधिवक्ता ओमप्रकाश अर्याल र दिनेश त्रिपाठीले दायर गरेको रिट शुक्रबार संवैधानिक इजलासमा पेशी तोकिए पनि सुनुवाइ नहुने भएको हो । प्रधानन्यायाधीश चोलेन्द्रशम्शेर जबरा, न्यायाधीशहरु दीपककुमार कार्की, मीरा खड्का, हरिकृष्ण कार्की र विश्वम्भरप्रसाद श्रेष्ठको पूर्ण इजलासमा रहेका ती दुबै रिट शुक्रबार हेर्न नभ्याइने भएको हो। मन्त्रिपरिषद्को सिफारिसमा राष्ट्रपति विद्यादेवी भण्डारीले गत मंगलबार जारी गरेको संवैधानिक परिषद् (काम, कर्तव्य, अधिकार र कार्यविधि) सम्बन्धी ऐन, २०६६ को (पहिलो संशोधन) अध्यादेश २०७७ विरुद्ध सर्वोच्च अदालतमा रिट दायर गरेका थिए। उनले आफूलाई सचेत नागरिक र कानून व्यवसायीको हैसियतमा संवैधानवाद, संवैधानिक लोकतन्त्र, मानव अधिकार, सुशासनसँग सम्बन्धित सार्वजनिक सरोकारका अभियानमा सक्रिय नेपाली नागरिक भन्दै रिट दायर गरेका बताएका छन् । रिटमा उनले राष्ट्रपतिको कार्यालय, प्रधानमन्त्री कार्यालय, मन्त्रिपरिषद्, संवैधानिक परिषदका अध्यक्ष, सचिवालय र त्यसको सदस्य सबैलाई उनले प्रतिपक्ष बनाएका छन् ।"
काठमाडौंको तापक्रम १६ डिग्री,"काठमाडौं : पछिल्लो केही दिनयता काठमाडौँ उपत्यकासहित देशभर चिसो बढेको छ । काठमाडौँमा शुक्रबार वर्षकै न्यूनतम तापक्रम एक दशमलव छ डिग्री सेल्सियस मापन गरिएको छ । बिहीबार काठमाडौँको न्यूनतम तापक्रम दुई दशमलव दुई डिग्री थियो । अघिल्लो वर्षको तुलनामा यस वर्ष बढी चिसो भएको जल तथा मौसम विज्ञान विभागले जनाएको छ । गत वर्ष पुस ३ गते काठमाडौँको न्यूनतम तापक्रम तीन दशमलव तीन डिग्री रहेकामा यस वर्ष एक दशमलव छ पुगेको छ । सिजनल इफेक्ट ले न्यूनतम तापक्रम घटबढ भइरहेको मौसमविद् वरुण पौडेलले बताए। 'कुनै पनि मौसमी प्रणाली विकसित नभए काठमाडौँको न्यूनतम तापक्रम अबको दुईतीन दिन एकदेखि दुई डिग्रीको हाराहारीमै रहन्छ,' मौसमविद् पौडेलले भने । तापक्रम घटेपछि काठमाडौँ उपत्यकामा बढी चिसो महसुुस गरिएको छ । दिउँसोपख घाम लागे पनि बिहान र बेलुका बढी चिसो हुने गरेको छ । मौसम पूर्वानुमान महाशाखाको पछिल्लो विवरणअनुसार आज काठमाडौँ उपत्यकाको न्यूनतम तापक्रम एक दशमलव छ डिग्री र अधिकतम तापक्रम १८ दशमलव तीन डिग्री सेल्सियस रहेको छ । त्यस्तै आज सबैभन्दा कम जुम्लाको न्यूनतम तापक्रम माइनस सात दशमलव शून्य डिग्री र सबैभन्दा धेरै नेपालगञ्जको न्यूनतम तापक्रम नौ दशमलव शून्य डिग्री सेल्सियस रहेको छ । रासस"
भूमिहिनले पाउने भए जग्गा,"काठमाडौं : भूमिहिन दलित, सुकुम्बासी र अव्यवस्थित बसोबासीलाई जग्गा बाड्ने बाटो खुलेको छ। सरकारले भूमि सम्बन्धी निमावली जारी गरेपछि आवास र कृषि प्रयोजनका लागि जग्गा वितरण सहज भएको हो। भूमि सम्बन्धि नियमावली हालै मन्त्रिपरिषद्बाट स्विकृत गरेको छ। नियमावलीले भूमिहिन दलित र सुकुम्बासीलाई बढिमा ५९३ कठ्ठा (२ हजार वर्गमिटर) जग्गा उपलब्ध गराउने व्यवस्था गरेको छ। उपत्यका र सहरी क्षेत्रको हकमा १३० वर्गमिटर जग्गा दिने व्यवस्था गरिएको छ। एक पटकको लागि भूमिहिन दलित, सुकुम्बासीलाई आवास र कृषि जमिनको व्यवस्था नियमावलीले गरेको छ। आवासका लागि काठमाडौं र सहरीक्षेत्रमा १३० वर्गमिटर र अन्य क्षेत्रमा ३४० वर्गमिटर जग्गा उपलब्ध गराइनेछ। कृषि प्रयोजनका लाति तराई र भित्री मधेशमा २ हजार वर्गमिटर र हिमाल तथा पहाडमा ३ हजार वर्गमिटर जग्गा वितरण गरिनेछ। शहरी क्षेत्रमा कृषि प्रयोगका लागि जमिन उपलब्ध नगराइने निवयमालीमा व्यवस्था गरिएको छ। एउटै वस्तीमा सम्भव भएसम्म सबैलाई समान क्षेत्रफल हुने गरी जग्गा उपलब्ध गराउनु पर्नेछ। ० अव्यवस्थित बसोबासीलाई बढीमा डेढ विघा ० भूमिहिन सुकुम्बासीलाई ५९३ कठ्ठा ० नियमावली हालै मन्त्रिपरिषद्बाट पारित वर्षौदेखि सरकारी सार्वजनिक जग्गामा बसोबास गर्दै आएका अव्यवस्थित बसोबासीलाई कृषि प्रयोजनका लागि बढिमा डेढ विघा (१० हजार वर्गमिटर) सम्म जग्गा उपलब्ध गराउने व्यवस्था छ। आवास प्रयोजनका लागि काठमार्डौ उपत्यका र शहरी क्षेत्रमा १३० वर्गमिटर तथा अन्य क्षेत्रमा एक हजार वर्गमिटर जग्गा उपलब्ध लगाइने व्यवस्था गरिएको छ। अनौपचारिक क्षेत्रलाई विभिन्न वर्गमा विभाजन गर्दै ८ देखि २ सय प्रतिशतसम्म दस्तुर लिएर जग्गा वितरण गर्ने व्यवस्था नियमावलीले गरेको छ। नियमावलीले जग्गा वितरणको जिम्मा भूमिहीन सुकुम्बासी र अव्यवस्थीत बसोबासीलाई जग्गा बाड्न बनेको भूमि सम्बन्धी समस्या समाधन आयोगलाई दिएको छ। यसरी सरकारले उपलब्ध गराएको जग्गा दश वर्षसम्म बेचविखन गर्न पाइनेछैन्। अव्यवस्थित बसोबासीको बर्गीकरणको आधारमा आयोगले दस्तुर निर्धारण गर्नेछ। अव्यवस्थित बसोबासीलाई बसोबासीको आर्थिक अवस्था,बसोबास स्थिति,जग्गाको प्रकृति, जग्गाको क्षेत्रफल,बसोवासको मूल्याङ्कन,आबाद कमोतको अबधि,अन्यत्र जग्गा भए नभएको लगायतको वर्गिकरण गरिएको छ। नियामावलीमा स्थानीय तह, प्रदेश र संघको सहकार्यमा सुकुम्बासी, भूमिहिन र अव्यवस्थित बसोबासीको समस्या समाधान गर्ने उद्देश्य राखिएको छ। वषौदेखि ऐलानी जग्गा ठूलो संख्यामा मानिसको बसोबास छ। अव्यवस्थित बसोबासीले आफूलाई उपलब्ध गराउन माग गरेको जग्गामा निजले दश वर्ष अघिबाट आवाद कमोत आएका हुनुपर्छ। उनीहरुले निश्चित दस्तुर तिरेर जग्गा पाउने छन्। यससँगै जोखिमयुक्त ठाउँमा बसेकालाई अन्यत्र पुर्नस्थापना गर्ने व्यवस्था पनि गरिएको छ। जोखिमयुक्त क्षेत्र, सामाजिक संस्कृति परम्परागत क्षेत्रको जग्गा भने उपलब्ध नगराइने व्यवस्था नियमवालीमा छ। त्यसका लागि सरकारले बनाएको आयोगले काम समेत थालिसकेको छ। स्थानीय तहसँग कार्यसम्पादन सम्झौता गरिरहेको छ। ०००० जग्गा दिने नाम घुस मालपोत कार्यालय तुलसीपुर दाङका कार्यालय प्रमुख नरेश कुमार खड्कासहित ४ जनाविरुद्ध विशेष अदालतमा मुद्दा दायर गरिएको छ। अख्तियार दुरुपयोग अनुसन्धान आयोगले खड्का, मुद्दा फाँटका नासु केशवराज अधिकारी, मोठफाँटका नासु पुष्पराज गिरी र कार्यालय सहयोगी मिनराज गैरेविरुद्ध विशेष अदालतमा मुद्दा दायर गरेको हो। उनीहरुमाथि सुकुम्बासीको हैसियतले प्राप्त गरेको जग्गाको श्रेस्ता कायम गरी जग्गाधनी प्रमाणपूर्जा उपलब्ध गराउने काम अगाडि बढेकोमा अन्त्यमा गरिने स्थलगत सर्जमिन गर्ने काम अड्काई घुस लिएको आरोप छ। निःशुल्क गर्नुपर्ने काममा सेवाग्राहीलाई दुःख दिएर ३ लाख २० हजार घुस लिएको पुष्टि भएको अख्तियारको आरोप पत्रमा उल्लेख छ। उनीहरुविरुद्ध विशेष अदालत काठमाडौंमा आरोपपत्र दायर गरिएको आयोगका प्रवक्ता एवं सहसचिव तारानाथ अधिकारीले जानकारी दिए।"
'विवादित' अध्यादेशविरुद्धको मुद्दामा संवैधानिक इजलासमा सुनुवाइ हुँदै,"काठमाडौं : संवैधानिक परिषद्सम्बन्धी अध्यादेश खारेजको माग गर्दै परेको मु्द्दाको सुनुवाई संवैधानिक इजलासमा सुनुवाइ हुँदैछ । मन्त्रिपरिषद्को सिफारिसमा राष्ट्रपति विद्यादेवी भण्डारीले गत मंगलबार जारी गरेको संवैधानिक परिषद् (काम, कर्तव्य, अधिकार र कार्यविधि) सम्बन्धी ऐन, २०६६ को (पहिलो संशोधन) अध्यादेश २०७७ विरुद्ध सर्वोच्च अदालतमा रिट दायर गरेका थिए। बुधबार अधिवक्ता ओमप्रकाश अर्यालले र दिनेश त्रिपाठीले छुट्टाछुट्टै रिट दायर गरेका थिए । उनले आफूलाई सचेत नागरिक र कानून व्यवसायीको हैसियतमा संवैधानवाद, संवैधानिक लोकतन्त्र, मानव अधिकार, सुशासनसँग सम्बन्धित सार्वजनिक सरोकारका अभियानमा सक्रिय नेपाली नागरिक भन्दै रिट दायर गरेका बताएका छन् । रिटमा उनले राष्ट्रपतिको कार्यालय, प्रधानमन्त्री कार्यालय, मन्त्रिपरिषद्, संवैधानिक परिषदका अध्यक्ष, सचिवालय र त्यसको सदस्य सबैलाई उनले प्रतिपक्ष बनाएका छन् ।दुवै रिटको प्रधानन्यायाधीश चालेन्द्रशम्शेर जबरा, दीपककुमार कार्की, मीरा खड्का, हरिकृष्ण कार्की र विश्वम्भरप्रसाद श्रेष्ठको संवैधानिक इजलासमा सुनुवाइ हुँदैछ ।"
