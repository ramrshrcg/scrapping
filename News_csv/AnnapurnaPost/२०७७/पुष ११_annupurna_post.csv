शीर्षक,विवरण
"कांग्रेस जता, प्रदेश त्यतै","कृष्ण सारू मगर। हेटौंडारविन भट्टराई। विराटनगरकेशवशरण लामिछाने। पोखरालक्ष्मण पोखरेल। बुटवलललितबहादुर बुढा। सुर्खेतशिवराज भट्ट। धनगढी : संघीय सरकारको नेतृत्व गरिरहेको दल नेकपामा भएको विभाजनको असर प्रदेशमा देखिन थालेको छ। नेकपाले नै नेतृत्वको गरिरहेका ६ प्रदेशमध्ये अधिकांशमा सरकार टिकाउन र नयाँ बनाउन कांग्रेसको साथ चाहिने देखिएको छ। कांग्रेसले समर्थन नगरे कतिपयमा परिस्थिति जटिल बन्ने अवस्था छ। प्रदेश १ मा अहिलेको समीकरणअनुसार दाहालनेपाल पक्ष एक्लैको बहुमत पुग्न सक्ने देखिन्छ। त्यो अवस्थामा सरकार परिवर्तन हुनेछ। बागमती प्रदेशमा त अविश्वासको प्रस्ताव नै दर्ता भएको छ। यहाँ कांग्रेसको साथ जसलाई हुन्छ उसले नै सरकार बनाउनेछ। गण्डकी र लुम्बिनीमा ओली पक्ष, कर्णाली र सुदूरपश्चिममा दाहालनेपाल पक्ष बलियो देखिए पनि अन्य राजनीतिक दलको साथबिना सरकार टिकाउन र नयाँ बनाउन गाह्रो देखिन्छ। प्रदेश २ मा भने नेकपा प्रतिपक्षमा रहेका कारण त्यहाँ सरकार फेरबदल हुने देखिएको छैन। बागमतीमा मुख्यमन्त्रीविरुद्ध अविश्वास प्रस्ताव बागमती प्रदेशका मुख्यमन्त्री डोरमणि पौडेलविरुद्ध प्रदेशसभा सचिवालयमा अविश्वास प्रस्ताव दर्ता भएको छ। सत्तारुढ नेकपाकै दाहालनेपाल समूहका ४५ सांसदले हस्ताक्षर गरी शुक्रबार बिहान ११ः२५ बजे अविश्वास प्रस्ताव दर्ता गराएका हुन्। उनीहरूले मुख्यमन्त्री पौडेललाई पदमुक्त गर्न माग गर्दै नेपालको संविधानको धारा १८८ को उपधारा ५ बमोजिम मुख्यमन्त्री पदका लागि प्रदेशसभा सदस्य अष्टलक्ष्मी शाक्यलाई प्रस्ताव गरेका छन्। उनीहरूले तत्काल प्रदेशसभा बैठक बोलाउन माग गरेका छन्। नेपालको संविधानको धारा १८८ को उपधारा ४ तथा नेकपा बागमती प्रदेशसभा दलको विधान २०७५ को धारा २८ बमोजिम हामी तपसिल बमोजिमका बागमती प्रदेश सभाका सदस्यहरूले माननीय मुख्यमन्त्री डोरमणि पौडेलमाथिको विश्वास छैन भनी अविश्वासको प्रस्ताव पेस गर्ने प्रयोजनका लागि नेपालको संविधानको धारा १८३ को उपधारा ३ अनुसार तत्काल प्रदेशसभाको बैठक बोलाउन अनुरोध गर्दछौं, प्रदेशसभामा दर्ता गराएको पत्रमा भनिएको छ। १ सय १० सदस्य रहेको बागमती प्रदेशसभामा नेकपाका ८० जना छन् । यीमध्ये ३४ जना प्रधानमन्त्री केपी शर्मा ओलीनिकट छन्। ओलीनिकट रहे पनि प्रदेशसभा सदस्य केशव स्थापित उनका विपक्षमा देखिएका छन्। ४६ जना पुष्पकमल दाहाल र माधवकुमार नेपाल पक्षका छन्। त्यसमा पनि दाहालनिकट २३ र नेपालनिकट २३ जना छन्। यस्तै, कांग्रेसका २२, राप्रपाका २, विवेकशील साझाका ३, नेपाल मजदुर किसान पार्टीका दुई र एक स्वतन्त्र प्रदेशसभा सदस्य छन्। तीन मन्त्रीले दिए राजीनामा बागमती प्रदेशका तीन मन्त्रीले राजीनामा दिएका छन्। दाहालनिकट आन्तरिक मामिला तथा कानुनमन्त्री शालिकराम जम्कट्टेल, सामाजिक विकासमन्त्री युवराज दुलाल र उद्योग, पर्यटन, वन तथा वातावरणमन्त्री अरुण नेपालले अविश्वासको प्रस्ताव दर्ताअघि मुख्यमन्त्री पौडेललाई सामूहिक राजीनामापत्र बुझाएका हुन्। मुख्यमन्त्री दिशाविहीन, निर्णयविहीन भएको र मन्त्रिपरिषद्का सदस्यहरू र संसदीय दलको सल्लाह सुझावलाई बेवास्ता गर्दै एकलौटी सरकार सञ्चालन गरेकाले राजीनामा दिएको कानुनमन्त्री जम्कट्टेलले बताए। दुवै पक्षलाई कांग्रेसको साथ आवश्यक दाहालनेपाल पक्षले शाक्यलाई मुख्यमन्त्री प्रस्ताव गरे पनि उनीहरूलाई बहुमत पुर्याउन थप ११ जना प्रदेशसभा सदस्यको साथ चाहिन्छ। साना दल र स्वतन्त्र प्रदेशसभा सदस्य गरी ८ जनाले साथ दिए पनि संख्या पुग्दैन। दाहालनेपाल पक्षले सरकार बनाउन कांग्रेसको साथ चाहिन्छ। ओली पक्षलाई २१ जना प्रदेशसभा सदस्यको समर्थन चाहिन्छ। कांग्रेसको साथबिना मुख्यमन्त्री पौडेलले सत्ता टिकाउने सम्भावना न्यून छ। नेपाली कांग्रेस प्रदेश संसदीय दलले प्रदेश सरकारलाई अनिर्णयको बन्दी नबनाउने निर्णय गरेको छ। काठमाडांैमा शुक्रबार साँझ बसेको बैठकले राजनीतिक घटना क्रमका आधारमा उपयुक्त निर्णय लिने समझदारी भएको कांग्रेस बागमती प्रदेश संसदीय दलकी प्रमुख सचेतक राधा घलेले बताइन्। अहिले नै यसै गरेर जाने भन्ने भएन। प्रदेशको संसदीय दलका नेताले केन्द्रको संसदीय दलको नेतासँगको परामर्शमा राजनीतिक घटनाक्रम हेरेर उपयुक्त निर्णय गर्ने भन्ने सहमति भएको छ, घलेले भनिन्, हामीले यो पक्ष त्यो पक्षलाई सहयोग गर्ने भनेर निर्णय गरेका छैनौं। तर हामी सरकारलाई अनिर्णयको बन्दी बनाउँदैनौं। मुख्यमन्त्री पौडेल अविश्वास प्रस्तावको सामना गर्ने पक्षमा देखिन्छन्। पौडेलनिकट प्रदेशसभा सदस्य दीपक निरौलाले मुख्यमन्त्री अविश्वास प्रस्ताव सामना गरेर अघि बढ्ने बताए। बाँकी अवधि पनि यही सरकार रहन्छ, सांसद निरौलाले भने, बहुमत जुटाउन संसदीय प्रक्रियाअनुसार अघि बढ्छौं। कांग्रेसलाई सरकारमा ल्याउन पहल भइरहेको निरौलाले बताए। मुख्यमन्त्री पौडेल रोजेको मन्त्रालय दिएर कांग्रेसलाई सरकारमा ल्याउने पक्षमा रहेको स्रोत बताउँछ। सरकार छाड्नै परे कांग्रेसलाई मुख्यमन्त्री दिन हामी तयार हुन्छौं तर दाहालनेपाल पक्षलाई सरकारमा आउन दिँदैनौं, ओलीनिकट एक प्रदेशसभा सदस्यले भने। नेकपा प्रदेश संसदीय दलका उपनेता जम्कट्टेलले अविश्वासको प्रस्तावबारे संसद्मा छलफल भएपछि मात्र सरकारबारे थप छलफल हुने बताए। अविश्वासको प्रस्ताव दर्ता भएपछि मुख्यमन्त्रीले कानुनतः प्रदेशसभा विघटन गर्न पाउँदैन, उनले भने, मुख्यमन्त्रीले विश्वासको मत लिएर सरकार चलाउन सक्छ। तर, त्यसका लागि कांग्रेसको साथ लिँदा पनि विश्वासको मत नपुग्ने उनको दाबी छ। हस्ताक्षर ४५ जनाको मात्र भए पनि हामीसँग ५२ जना माननीय हुनुहुन्छ। त्यसैले कांग्रेसले साथ दिए पनि मुख्यमन्त्रीलाई विश्वासको मत पुग्दैन, उनले भने। मुख्यमन्त्रीविरुद्ध अविश्वासको प्रस्ताव आएपछि सभामुख सानुकुमार श्रेष्ठ परामर्शमा जुटेका छन्। मन्त्रिपरिषद्ले प्रदेशसभा बोलाउन प्रदेश प्रमुखमा अनुरोध गर्ने र एक चौथाइ प्रदेशसभा सदस्यहरूले सीधै प्रदेश प्रमुखकोमा प्रदेशसभा बोलाउन माग गर्न सक्छ, सभामुख श्रेष्ठले भने, अब दुई प्रक्रियामध्ये एकबाट बैठक बस्छ। त्यसपछि थप प्रक्रिया अघि बढ्छ। माघ पहिलो सातासम्म हिउँदे अधिवेशन बोलाउनुपर्ने संवैधानिक बाध्यता छ। प्रदेश १ मा आआफ्नै तयारी नेकपा विभाजनको असर प्रदेश १ सरकारमा पनि देखिन थालेको छ। दाहालनेपाल समूहले सरकार परिवर्तन गर्न सक्रियता बढाएको छ। ओली समूह सरकार र पार्टी दुवैमा कमजोर देखिए पनि सरकारमा टिक्ने उपायको खोजीमा देखिन्छ। मुख्यमन्त्री शेरधन राईविरुद्ध अविश्वास प्रस्ताव लैजानेसम्मको तयारीमा दाहालनेपाल समूह लागेको छ। मुख्यमन्त्री राई पनि आपूलाई कसरी सुरक्षितमा राख्न सकिन्छ भनेर आपूनिकट नेता र सांसदसँग दैनिक छलफलमा जुटेका छन्। प्रदेश १ सभामा ९३ जना सांसदमध्ये नेकपाका ६७ जना छन्। यीमध्ये साविक एमालेका ५१ र माओवादीका १६ जना छन्। साविक एमालेका ५१ मध्ये नेपाल समूहका ३१ जना छन्। सरकारलाई बहुमत पुग्न ४७ सांसद आवश्यक पर्छ। तर, दाहाल र नेपाल पक्ष एकातर्फ हुँदा मुख्यमन्त्री राईको पक्षमा १९ सांसद मात्र हुन्छन्। प्रदेशसभामा कांग्रेसका २१, समाजवादीका ३, राप्रपा र संघीय लोकतान्त्रिक राष्ट्रिय मञ्चका ११ सांसद छन्। मुख्यमन्त्री राई कांग्रेस र अन्य दलका सांसदसँग जोडिएर आपूलाई टिकाउने तयारीमा जुटेका छन्। यद्यपि, दाहालनेपाल समूहलाई प्रदेश १ मा सरकारको नेतृत्व गर्न सहज देखिन्छ। नेकपाको प्रदेश संसदीय दलका उपनेता टंक आङबुहाङले मुख्यमन्त्रीसँगै प्रदेश १ सरकार परिवर्तन गर्ने पक्षमा बहुमत हुने पक्ष आन्तरिक रूपमा लागेको बताए। नेकपा विवाद र प्रतिनिधिसभा विघटनको असर तत्कालै नदेखिए पनि ओली पक्षका मुख्यमन्त्री पद टिकाउने र दाहालनेपाल पक्ष प्रदेशसभामा बहुमत सिद्ध गरेर मुख्यमन्त्री परिवर्तन गर्ने पक्षमा स्वभावैले लाग्ने आङ्बुहाङको तर्क छ। गण्डकीमा तत्काल छैन जोखिम प्रधानमन्त्री केपी शर्मा ओली पक्षधर मुख्यमन्त्री पृथ्वीसुब्बा गुरुङ नेतृत्वको गण्डकी प्रदेश सरकार भने तत्काल जोखिममा देखिँदैन। ६० सदस्यीय प्रदेशसभामा गुरुङ दुईतिहाइ सांसदको समर्थन पाएर मुख्यमन्त्री बनेका हुन्। उनीविरुद्ध सत्तारुढ वा प्रतिपक्षका सांसदले तत्काल अविश्वासको प्रस्ताव ल्याउने अवस्था देखिएको छैन। संविधानअनुसार प्रदेशसभाका २५ प्रतिशत सदस्यले अविश्वास प्रस्ताव दर्ता गर्न १५ जना सांसद चाहिन्छ। त्यति नै संख्यामा सांसद भएको प्रमुख प्रतिपक्ष कांग्रेसले अविश्वास प्रस्ताव ल्याउने योजना नरहेको स्पष्ट पारेको छ। तत्कालीन माओवादी पक्षबाट मन्त्री भएका दुई जनाले राजीनामा दिने संकेत गरेका छैनन्। कांग्रेसको संसदीय दल गण्डकीले विज्ञप्ति निकालेरै अविश्वासको प्रस्ताव नल्याउने प्रस्ट पारेको हो। सरकारमा सहभागिता जनाउने, अविश्वासको प्रस्ताव पेस गर्नेलगायत कुनै राजनीतिक निर्णय नगरेको जानकारी गराउँछौं, कांग्रेसले भनेको छ। गण्डकीमा साविक एमालेका २८ जना सांसद छन्। कांग्रेसका १५, साविक माओवादीका १२, राष्ट्रिय जनमोर्चाका ३ र जनता समाजवादीका २ जना छन्। साविक एमालेमध्ये बागलुङबाट निर्वाचित इन्द्रलाल सापकोटा एक जना मात्रै नेकपाको दाहालनेपाल समूहतिर छन्। कांग्रेस सांसद कुमार खड्काले आफ्नो पार्टी अस्थिरताको पक्षमा नरहेको बताए। सत्तारुढ नेकपाको विधिवत् विभाजन भइसकेको छैन। अहिले पनि मुख्यमन्त्रीज्यू अल्पमतमा परिसक्नुभएको छैन, उनले अन्नपूर्ण पोस्ट्सँग भने, नेकपाकै सांसदहरू यताउता भएर सरकार अल्पमतमा परेपछि के हुन्छ भनेर हामीले अहिल्यै योजना बनाएका छैनौं। नेकपाको विधिवत् विभाजनपछि पनि अहिलेकै मुख्यमन्त्रीलाई समर्थन गर्ने वा नयाँ खोजी गर्ने भन्नेबारे त्यतिबेलै कांग्रेसले सोच्ने खड्काले बताए। यो कुरामा हामीले यहाँ मात्रै भनेर हुँदैन, हाम्रो पार्टीको केन्द्रले कस्तो नीति भन्छ, सोहीअनुसार हुन्छ, उनले भने। प्रदेश सरकारमा साविक माओवादी पक्षका हरिबहादुर चुमान आन्तरिक मामिला तथा कानुन र लेखबहादुर थापा मगर कृषि, सहकारी तथा भूमि व्यवस्थामन्त्री छन्। रामबहादुर थापानिकट चुमानले थापाको पछि नलाग्ने बताएका छन्। मन्त्री थापाले भने, पार्टीले बनाएको सांसद हो, पार्टीले बनाएको मन्त्री हो, पार्टीको आदेश के हुन्छ, त्यही गर्छाैं। राष्ट्रिय जनमोर्चाका सांसद कृष्ण थापाले सरकारमा नगए पनि प्रदेश सरकारलाई समर्थन गर्न सकिने बताए। समर्थन गर्नेनगर्ने औपचारिक निर्णय भने आउँदा दिनको परिस्थितिमा भर पर्ने उनको भनाइ छ। उनले भनेझंै राजमोका ३ सांसदको समर्थन पाउँदा मुख्यमन्त्री गुरुङसँग साविक एमालेका २७ गरी ३० जनाको साथ रहन्छ। बहुमतका लागि उनले ३१ सांसद पुर्याउन थोरै मिहिनेत गर्नुपर्ने हुन्छ। साविक माओवादीलाई साथै राख्न सक्दा भने पर्याप्त बहुमत हुन्छ। अर्काे विकल्पमा जनता समाजवादीका २ सांसद पनि हुन सक्छन्। कांग्रेससँग पनि सहकार्यको विकल्प छ। साविक माओवादीका १२ मध्ये केही सांसद व्यक्तिगत रूपमा मुख्यमन्त्री गुरुङसँग नजिक पनि छन्। तिनलाई आफूतिर ल्याएर उनले प्रस्ट बहुमत पुर्याउन सक्छन्। साविक एमालेबाट सांसद बनेका धनञ्जय दवाडीले मुख्यमन्त्री गुरुङ नेतृत्वको सरकार कमजोर नरहेको बताए। सरकारबाट साविक माओवादीले समर्थन फिर्ता नलिने उनको विश्वास छ। मुख्यमन्त्री गुरुङले एक कार्यक्रममा संघमा जेसुकै भए पनि प्रदेशमा मिलेर अगाडि बढ्न दाहालनेपाल पक्षलाई आग्रह गरेका छन्। लुम्बिनीमा को कता ? नेकपा विभाजनसँगै लुम्बिनी प्रदेश सरकार अल्पमतमा पर्ने देखिएको छ। मुख्यमन्त्री शंकर पोखरेल पार्टीमा ओली पक्षधर हुन्। उनले ६१ सांसदको दुईतिहाइ बहुमतसहित सरकार चलाइरहेका छन्। पार्टी विभाजन हुँदा उनको पक्षमा ४० सांसद मात्रै रहने जनाइएको छ। तत्कालीन एमालेबाट ४१ र माओवादी केन्द्रबाट २० सांसद प्रदेशसभामा आएका थिए। माओवादी धारका चार सांसद रामबहादुर थापानिकट मानिन्छन्। एमालेतर्फका भने एक जना सांसद मात्रै दाहालनेपाल समूहमा खुलेका छन्। कतिपय सांसदले खुलेर प्रतिक्रिया दिएका छैनन्। प्रदेश सभामुख पूर्णबहादुर घर्ती, आन्तरिक मामिला तथा कानुनमन्त्री कुलप्रसाद केसी, सांसद दामा शर्मा, इन्द्रजित चौधरी र सांसद इन्द्रप्रसाद खरेल थापानिकट मानिन्छन्। थापा ओलीतिर लागे पनि यी सांसद खुलेका छैनन्। प्रदेशसभामा ८७ सांसद छन्। यस हिसाबले बहुमत जुटाउन ४४ सांसद आवश्यक पर्छ। मुख्यमन्त्री पोखरेलको पक्षमा ४० सांसद देखिन्छन्। थापा समूहका मन्त्रीसहित चार सांसद आए मुख्यमन्त्रीलाई बहुमत पुर्याउन अन्य दलको सहयोग चाहिँदैन। मुख्यमन्त्री पोखरेल पक्षधर सांसद एवं नेकपाका प्रमुख सचेतक भूमिश्वर ढकालले सरकार अल्पमतमा नपर्ने बताए। वर्तमान पार्टीभित्रैबाट सरकारले विश्वासको मत हासिल गर्नेछ, नेता ढकालले भने, सरकार टिकाउन अन्य दलको सहयोग चाहिनेछैन। दाहालनेपाल खेमाका सांसद भने मुख्यमन्त्रीले विश्वासको मत जित्न नसक्ने बताउँछन्। अर्थ, उद्योग समितिका सभापतिसमेत रहेका सांसद दधिराम शर्मा न्यौपानेले पूर्वमाओवादी केन्द्र एकजुट रहेको बताए। हामी २१ जना सांसद यताउता हुनेछैनौं, न्यौपानेले भने। नेपाल पक्षधर सांसदका विषयमा भने अहिलेसम्म छलफल नभएको उनको भनाइ छ। नेपाल पक्षधर मानिने भोजप्रसाद श्रेष्ठ ओलीले थप गरेको केन्द्रीय सदस्यमा परेका छन्। नेपाल समूहले नवलपरासीकी भगवती भण्डारीलाई आफ्नो पक्षमा दाबी गरेको थियो। उनी पनि ओली पक्षको केन्द्रीय सदस्य भइसकेकी छन्। बर्दिया र दाङका तीन सांसद नेपाल पक्षधर भनिए पनि उनीहरू खुलेका छैनन्। अहिले को कता जान्छन् भन्न सक्ने अवस्था रहेन, न्यौपानेले भने, प्रदेशमा नेताबीच छलफलपछि टुंगो लाग्छ। प्रदेशसभामा कांग्रेसका १९ सांसद छन्। जनता समाजवादी पार्टीका ६ र राष्ट्रिय जनमोर्चाका एक जना सांसद छन्। तत्कालीन एमालेका सांसदले मुख्यमन्त्रीको साथ नछाडे र थापा पक्षधर ओली पक्षमै लागे लुम्बिनी प्रदेशमा सरकार फेरबदल हुनेछैन। यी दुवै विकल्प नभए सरकार निर्माणमा जनता समाजवादीको महŒवपूर्ण भूमिका हुनेछ। दाहालनेपाल र कांग्रेसको गठबन्धन भए पनि जसपाको समर्थनमा मात्रै सरकार गठन हुनेछ। मुख्यमन्त्रीले जसपालाई ल्याउन सके सरकार गठन सहजै हुनेछ। दाहालनेपालको २१, कांग्रेसको १९ र जसपाको ६ सांसद मिले बहुमतको सरकार बन्नेछ। अर्काेतर्फ ओली पक्षधरको ४० र जसपाको ६ सांसद जुट्दा पनि सरकार बन्नेछ। बागमती प्रदेश सरकारविरुद्ध अविश्वासको प्रस्ताव पेस भए पनि लुम्बिनीमा त्यसको तयारी देखिँदैन। दाहालनेपाल खेमाका सांसदले आइतबारसम्म निर्णय लिने जनाएका छन्। त्यसका लागि समेत उनीहरूले अंकगणितलाई नजिकबाट विश्लेषण गरिरहेका छन्। मुख्यमन्त्री पोखरेलले पनि सरकारलाई हालकै अवस्थामा राखिराख्न तत्कालीन माओवादी केन्द्रका सांसदलाई एकैस्थानमा उभिनुपर्छ भन्ने प्रस्ताव गरेका छन्। कर्णालीमा कांग्रेस नै निर्णायक प्रदेशसभाका दुई सांसद प्रधानमन्त्री केपी शर्मा ओलीको पक्षमा लागेसँगै कर्णाली सरकार अल्पमतमा परेको छ। पूर्वमाओवादीबाट निर्वाचित सांसद धर्मराज रेग्मी र ठम्बर विष्ट ओली पक्षको नेकपा केन्द्रीय सदस्य बनेका छन्। यससँगै मुख्यमन्त्री महेन्द्रबहादुर शाही प्रदेशसभामा अल्पमतमा परेका हुन्। प्रदेश सरकार जोगाइराख्न वा नयाँ सरकार गठन गर्न दुवैमा कांग्रेस निर्णायक हुने देखिएको छ। नेकपाको विभाजनले कर्णालीमा सत्ता समीकरण बदलिने संकेत देखिएको हो। ४० सदस्यीय प्रदेशसभामा बहुमतका लागि २१ सांसदको समर्थन चाहिन्छ। प्रदेशसभामा नेकपाका ३३ सांसद छन्। सभामुखले मत दिन नपाउने भएकाले नेकपाका सांसदको संख्या ३२ हुन्छ। मुख्यमन्त्री शाहीका पक्षमा १९ जना सांसद देखिन्छन्। मुख्यमन्त्रीलाई संसद्मा बहुमतमै रहन दुई जना सांसदको अभाव भएको हो। मुख्यमन्त्रीले अब आफ्नो पद सुरक्षित गर्न कांग्रेससँग सहकार्य गर्नुपर्ने हुन्छ। प्रदेशसभामा कांग्रेसका ६ र राप्रपाका एक सांसद छन्। मुख्यमन्त्री शाहीविरुद्ध असोजमै अविश्वास प्रस्ताव दर्ता गरेको ओली पक्षले सरकार परिवर्तन गरेर आफ्नो नेतृत्वमा सरकार गठन गर्न चाहे पनि एक्लै बहुमत पुग्दैन। ओली पक्षमा सभामुखसहित सांसदको संख्या १४ जना मात्र छ। ओली समूहले पनि कांग्रेस र राप्रपाको साथ पाए मात्र बहुमत जुटाएर सरकारको नेतृत्व गर्न सक्छ। ओली पक्षका नेताले मुख्यमन्त्रीले बहुमत गुमाइसकेकाले अब कांग्रेस र राप्रपाको साथ लिएर नयाँ सरकार गठन हुने संकेत गरेका छन्। कांग्रेसले भने अहिले नै सरकारमा जान हतार नगर्ने प्रतिक्रिया दिएको छ। यद्यपि, कांग्रेसलाई मुख्यमन्त्री दिएर भए पनि सरकार गठन गर्ने ओली समूहको तयारी देखिन्छ। कांग्रेसले भने प्रदेशमा सरकार नै गठन हुन नसक्ने अवस्था आए नेकपाको मुद्दा मिल्ने पक्षलाई समर्थन गर्न सक्ने संकेत गरेको छ। हामी सरकारमा त जाँदैनौं तर संकट समाधानका लागि सरकार गठनमा एउटा पक्षलाई समर्थन हुन सक्छ, कांग्रेस संसदीय दलका प्रमुख सचेतक हिमबहादुर शाहीले भने, पार्टी केन्द्रको निर्णयअनुसार नै सरकारमा जाने वा नजाने भन्ने यकिन हुन्छ। नेकपाले जिम्मेवारी पूरा नगरेको खण्डमा भने कांग्रेसले अभिभावकत्व निर्वाह गर्ने उनको तर्क छ। सुदूरपश्चिममा कांग्रेसलाई मुख्यमन्त्री प्रस्ताव नेकपाको दुई तिहाइ बहुमत रहेको सुदूरपश्चिम प्रदेश सरकारमा फेरबदलको संकेत देखिन थालेको छ। पार्टी केन्द्रमा देखिएको विभाजनले आफ्नो गुटको नेतृत्वमा सरकार बनाउने प्रयास हुन थालेको छ। प्रचण्डमाधव गुट आफैंले पनि अहिलेको सरकार परिवर्तन गर्न सक्ने सुनिएको छ, एक प्रदेशसभा सदस्यले भने, हैन भने केपी पक्षका प्रदेशसभा सदस्यहरूले कांग्रेस र राजपासँग मिलेरै भए पनि प्रदेश सरकार परिवर्तन गर्न सक्ने सम्भावना छ। सरकारले राम्रो काम नगरेको भन्दै यसअघि सत्ता पक्षकै सांसदले दुईपटक सरकार परिवर्तनका प्रयास गरेका थिए। पहिलो प्रयास नेता लेखराज भट्टले रोकेका थिए। डोटीबाट जितेका त्रिलोचन भट्ट नेता भट्टकै पहलमा संसदीय दलका नेता हुँदै मुख्यमन्त्री भएका थिए। तर, पछि मुख्यमन्त्री भट्ट गुट परिवर्तन गरी नेता भीम रावलतिर लागे। त्यसपछि पनि सत्ता पक्षकै सांसदले मुख्यमन्त्रीविरुद्ध अविश्वास प्रस्तावको तयारी गरे। त्यतिबेला भीम रावलले मान्नु भएन र सरकार ढलेन, ती प्रदेशसभा सदस्यले भने। ५३ सदस्यीय प्रदेशसभामा नेकपाका ३९ जना छन्। यीमध्ये तत्कालीन एमालेबाट २५ र माओवादी केन्द्रबाट १४ जना हुन्। पार्टी विभाजनसँगै ओली पक्षमा १३ जना देखिएका छन्। सरकार बनाउन २७ जनाको बहुमत चाहिन्छ। केपी शर्मा ओली पक्ष, कांग्रेस र जसपा मिले सरकार परिवर्तन हुन सक्छ, ओली पक्षका प्रदेशसभा सदस्य महेशदत्त जोशीले भने, १३ जना हामी, १२ जना कांग्रेस र २ जना जसपाका प्रदेशसभा सदस्यले सरकार बनाउन सकिन्छ। दाहालनेपाल पक्षकै कतिपय प्रदेशसभा सदस्य भट्ट नेतृत्वको सरकारको विरोधमा छन्। धेरैलाई यो सरकारको रवैया मन परेको थिएन। अहिले सत्ता पक्षले नै परिवर्तन गरे ठिकै भयो। हैन भने छिट्टै अविश्वास आउन सक्छ, प्रदेशसभा सदस्य जोशीले भने। प्रमुख प्रतिपक्षी कांग्रेसका संसदीय दलका नेता डा रणबहादुर रावलले अहिलेको प्रदेश सरकारको काम नरहेको बताए। ओली पक्षका नेताहरूबाट नयाँ मिलिजुली सरकार बनाउन अफर आएको छ, नेता रावलले भने, केही नेताले त कांग्रेसलाई मुख्यमन्त्री पनि दिनुपर्छ भनेका छन्। तर, यसबारे कांग्रेसको धारणा अहिले नै बनिसकेको छैन। उनले यसबारे पार्टी सभापति शेरबहादुर देउवासँग कुराकानी भइरहेको बताए। पार्टी सभापतिज्यूसँग यसबारे कुराकानी भइरहेको छ। अहिले कांग्रेसको विरोध कार्यक्रम पनि छ, उनले भने, अझ नेकपाको पार्टीको पूरै सिनारियो पनि आइसकेको छैन। त्यो आएपछि हामी के गर्नुपर्छ भन्ने कुराको टुंगोमा पुग्छौं। मुख्यमन्त्री भट्टले प्रदेश सरकार स्वायत्त भएकाले संघको परिवर्तनको कुनै असर नपर्ने बताए। प्रदेश सरकार आफैँमा स्वायत्त सरकार हो। संविधानले प्रदेश सरकारलाई आफ्नै अधिकार दिएको छ, मुख्यमन्त्री भट्टले भने, त्यसैले अहिले सरकार फेरबदलको कुनै सम्भावना देखिँदैन।"
प्रतिनिधिसभा विघटन प्रकरण : कांग्रेसले फैसला कुर्ने,"काठमाडौं : प्रमुख प्रतिपक्षी नेपाली कांग्रेस प्रतिनिधिसभा पुनःस्थापनालाई एजेन्डा बनाएर आन्दोलनमा नजाने भएको छ। यो पार्टी सर्वाेच्च अदालतको फैसलाअनुसार अगाडि बढ्ने अवस्थामा देखिएको छ। जारी केन्द्रीय कार्यसमिति बैठकमा बोल्ने अधिकांश नेताले प्रतिनिधिसभा विघटनविरुद्ध सर्वोच्च अदालतमा सुनुवाइ चलिरहेकाले पुनःस्थापनाको मुद्दा लिएर सडक आन्दोलनमा जान नहुनेमा जोड दिएका छन्। कांग्रेसले प्रतिनिधिसभा विघटन गर्ने सरकारको कदमविरुद्ध भने प्रदर्शन गर्ने निर्णय गरिसकेको छ। सभापति शेरबहादुर देउवाले पुनःस्थापनाको मुद्दा उठाएर सडकमा जान नसकिने स्पष्ट पारेका छन्। शुक्रबारको बैठकलगत्तै वरिष्ठ नेता रामचन्द्र पौडेलले प्रतिनिधिसभा विघटन असंवैधानिक भनेर निर्णय गरिसकेकाले पुनःस्थापनालाई एजेन्डा बनाएर आन्दोलनमा जानुपर्ने बताएका थिए। त्यसको जवाफमा सभापति देउवाले तत्काल त्यो सम्भव नरहेको बताएका हुन्। पौडेलले झारा टार्न मात्रै सरकारको विरोध गर्न खोजिएको भन्दै नेतृत्वप्रति असन्तुष्टि जनाएका थिए। सभापति देउवाले भने सर्वाेच्च अदालतमा विचाराधीन विषयलाई लिएर सडक आन्दोलनमा जान नसकिने बताए। सर्वाेच्चमा मुद्दा चलिरहेको छ, अहिले सडकमा संसद् पुनःस्थापनाको मुद्दा लिएर जान सकिँदैन, उनले भने, सर्वाेच्चको फैसला कुर्नुपर्छ। सर्वाेच्चले सरकारको कदम उल्टाए स्वागत गर्ने तर सरकारको पक्षमा फैसला आए मध्यावधि निर्वाचनको तयारीमा जुट्ने सोच देउवाको रहेको उनीनिकट नेता बताउँछन्। सोहीअनुसार देउवाले पुनःस्थापनाको मुद्दा लिएर सडकमा जान नसकिने अडान राख्दै आएका छन्। देउवानिकट नेताहरूले पनि बैठकमा पुनःस्थापनाको एजेन्डा लिएर सडक आन्दोलनमा जान नहुने धारणा व्यक्त गर्दै आएका छन्। देउवा सर्वाेच्चको फैसला नआएसम्म सरकारको कदमविरुद्ध सडकमा जाने पक्षमा पनि थिएनन्। तर, वरिष्ठ नेता पौडेललगायतको दबाबपछि बैठकले एक दिनका लागि भए पनि विरोध प्रदर्शन गर्ने निर्णय गरेको हो। कांग्रेसले पुस १३ गते १६५ वटै निर्वाचन क्षेत्रमा सरकारको कदमविरुद्ध प्रदर्शन गर्दै छ। केन्द्रीय सदस्य रमेश लेखकले अदालतमा विचाराधीन विषयमा सडकमा आन्दोलन गर्न नमिल्ने बताए। संसद् पुनःस्थापनाको विषय अदालतमा विचाराधीन छ। अदालतमा सुनुवाइमा रहेको विषयमा आन्दोलनमा जान मिल्दैन, लेखकले बैठकमा भने। नेता लेखकको भनाइप्रति वरिष्ठ नेता पौडेलले आपत्ति जनाएका थिए। लेखकले सभापति देउवाको पक्षमा बोलेको आरोप पौडेलले लगाएका थिए। बैठकमा वरिष्ठ नेता पौडेल, पूर्वमहामन्त्री प्रकाशमान सिंह, नेता गगनकुमार थापा, अर्जुननरसिंह केसीलगायतले पुनःस्थापनाको एजेन्डा लिएर कांग्रेस सडक संघर्षमा जान ढिलाइ गर्न नहुने धारणा राखेका थिए। नेता ज्ञानेन्द्रबहादुर कार्कीले सरकारको कदमविरुद्ध सशक्त आन्दोलनको आवश्यकता औंल्याए। कार्कीले जनप्रतिनिधिमूलक संस्था विघटन गरेर सरकारले मुलुकलाई अँध्यारो सुरुङतर्फ धकेल्ने काम गरेको टिप्पणी गरे। सरकारको कदम असंवैधानिक हो। यो अलोकतान्त्रिक छ। यसले मुलुकलाई अभूतपूर्व संकटतर्फ धकेलेको छ र मुलुकलाई अँध्यारो सुरुङतर्फ धकेलेको छ, उनले भने, कांग्रेसको नेतृत्वमा बनेको संविधान रक्षाका लागि सशक्त आन्दोलन आवश्यक छ। उनले नेपाली कांग्रेस मुलुकका लागि भन्ने नारा लिएर जनताबीच जानुपर्ने धारणा व्यक्त गरे। आन्दोलनलाई जनतासँग जोड्नुपर्ने सुझाव उनले दिए। सर्वाेच्चमा विघटनसम्बन्धी मुद्दाको सुनुवाइ चलिरहेकाले अदालतको निर्णय स्वीकार गरी अगाडि जानुपर्ने उनको राय थियो। उनले कांग्रेस लोकतान्त्रिक पार्टी भएकाले निर्वाचनमा जान तयार हुनुपर्ने उल्लेख गरे। ०३६ सालमा जनमत संग्रहमा धाँधली भएको थाहा पाउँदापाउँदै पनि बीपीले तत्कालीन परिस्थितिको मूल्यांकन गर्दै पराजयलाई स्वीकार गरेको प्रसंग उनले झिके। हामीले बीपीलाई भेटेर चुनावमा धाँधली भएको छ, अस्वीकार गर्नुपर्छ भन्यौं तर उहाँले परिणाम स्विकार्नुभयो। मलाई बोलाएर त्रिभुवन विश्वविद्यालयमा कार्यक्रम गर्न भन्नुभयो, कार्यक्रममा उहाँले भन्नुभयो कि पञ्चायत मरिसकेको घोडा हो। म यसलाई चावुक हान्दिन, उनले भने, कांग्रेसले पनि सुझबुझसाथ अगाडि बढे कम्युनिस्टको हालत पनि पञ्चायतजस्तै हुन्छ। अर्का नेता डा मीनेन्द्र रिजालले भने पुनःस्थापनाको मुद्दा लिएर सडकमा जानुपर्ने बताए। नेताहरू शंकर भण्डारी र देवेन्द्र कँडेलले हिन्दूराष्ट्र एजेन्डा लिएर कांग्रेस सडकमा जानुपर्ने सुझाव दिए।"
"प्रचण्डले ओलीलाई भने, प्रदेशसभा पनि विघटन गरे इतिहासमा कलंकित हुनुहुनेछ","काठमाडौं : प्रधानमन्त्री केपी शर्मा ओलीले प्रतिनिधिसभा विघटन गरेको विरोधमा नेकपाको पुष्पकमल दाहाल र माधव नेपाल खेमा सडक संघर्षमा उत्रिएको छ। उक्त समूहका नेतृत्वकर्ता नेतादेखि कार्यकर्तासम्मले हामी यहाँ छौं लेखिएको कागज छातीमा टाँसेर राजधानीमा शुक्रबार प्रदर्शन गरे। विरोध प्रदर्शनमा नेकपाका केन्द्रीय कमिटी सदस्य र विघटित सांसदहरू सहभागी थिए। उक्त समूहका अध्यक्षद्वय दाहाल, नेपाल, वरिष्ठ नेता झलनाथ खनाल, प्रवक्ता नारायणकाजी श्रेष्ठलगायत सडकमा पलेटी कसेर विरोध कार्यक्रममा सहभागी भए। सर्वोच्च अदालत परिसरकै छेउ माइतीघर मण्डलाबाट सुरु भएको प्रदर्शन निर्वाचन आयोगको केन्द्रीय कार्यालयसम्म पुगेको थियो। सर्वोच्चमा प्रधानमन्त्री ओलीले प्रतिनिधिसभा विघटन गरेको विरुद्ध मुद्दा विचाराधीन छ भने निर्वाचन आयोगमा नेकपाको वैधानिकताको विवाद छ। सडक प्रदर्शनपछि नेकपाको दाहालनेपाल पक्षले आफूसँग बहुमत रहेको भन्दै ३ सय १५ केन्द्रीय सदस्यको हस्ताक्षर आयोगमा बुझाएको थियो। उक्त कार्यक्रममा दाहाल र नेपाल पनि सहभागी थिए। सोही समूहले शुक्रबारै कार्की ब्यांक्वेटमा पत्रकार सम्मेलन गरी नेकपाको वैधानिक पक्ष आफू नै रहेको दाबी गरेको थियो। पत्रकार सम्मेलनमा अध्यक्ष दाहालले अदालत र निर्वाचन आयोगले स्वच्छ र निष्पक्ष रूपमा संविधानकै पक्षमा फैसला गर्ने बताए। केपी ओलीले आफू जस्तो छु, अरू पनि त्यस्तै छु सोच्नुभएको होला। सबै जालीझेली हुन्छन्, सबै सेटिङमा चल्छन् भन्ने सोच्नुभएको छ भने ओलीजी तपाईं भ्रममा हुनुहुन्छ, दाहालले पत्रकारसँग भने, प्रतिनिधिसभा विघटन गर्नुभयो। अब प्रदेशसभा पनि विघटन गर्नुभयो भने तपार्इं इतिहासमा कलंकित हुनुहुनेछ। दाहालले पार्टी एकतापछि जनताको बहुदलीय जनवादको राजनीतिक प्रतिवेदनमा नेकपा एकमत र दृढ रहेको बताए। तर, ओली कहिल्यै पनि राजनीतिक मान्यताप्रति इमान्दार नबनेको उनको आरोप थियो। ओलीले मदन भण्डारी फाउन्डेसनका नाममा जहिले पनि जबज भनेर एउटा अभियान चलाइराख्नुभयो र राजनीतिक कार्यदिशामा भएको निर्णय मान्नुभएन, दाहालले भने, पार्टी एकता भएपछि जबज र मदन भण्डारी तथा माओवादी र प्रचण्डको भूमिकाबारे गरिएको उच्च मूल्यांकनको सम्मान गर्नुभएन। उक्त समूहबाट अध्यक्ष बनाइएका नेपालले ४९ वर्षदेखि केपी ओलीसँग आफ्नो सहकार्य भएको बताए। अहंकार र दम्भले ओलीलाई गोर्भाचोभको रूपमा हेरिएको उनले आरोप लगाए। केपी ओलीले अहिले कम्युनिस्ट आन्दोलन कमजोर पार्नुभएको छ। कुनै दिन धराशयी बनाउनुहुनेछ, उनले भने, ओली संघीयता, धर्मनिरपेक्षता र लोकतान्त्रिक मूल्यमान्यताविपरीत हुनुहुन्छ। वरिष्ठ नेता खनालले झापा काण्डदेखि नै ओलीमा अनधिकृत काम गर्ने बानी रहेको आरोप लगाए। उहाँले संविधानको मर्म र भावनाविपरीत संसद् विघटन गर्नुभयो, खनालले भने, वीरगञ्जमा हाम्रै पार्टीका कार्यकर्ता मारिए। भारतीय गुप्तचर संस्थाका प्रमुखको रातारात भमणका विषयमा कुरा उठायौं। कर्णाली प्रदेश सरकारविरुद्ध अविश्वासको प्रस्ताव आउँदा छलफल गर्न हामीले बैठकको माग गर्यौँ तर सुनुवाइ भएन। ओलीमा निरंकुशता देखियो।"
थपिए मन्त्री,"काठमाडौं : प्रधानमन्त्री केपी शर्मा ओलीले आफू नेतृत्वको मन्त्रिपरिषद्मा ८ मन्त्री र १ राज्यमन्त्री थप गरेका छन् । दुई जनालाई बिदा दिइएको छ । थपमध्ये पूर्वमाओवादी पक्षका पाँच जना छन् । ६ मन्त्रीको मन्त्रालयसमेत हेरफेर भएको छ । स्वास्थ्य तथा जनसंख्यामन्त्री भानुभक्त ढकाललाई संस्कृति, पर्यटन तथा नागरिक उड्डयन, संघीय मामिला तथा सामान्य प्रशासनमन्त्री हृदयेश त्रिपाठीलाई स्वास्थ्य, भूमि व्यवस्था, सहकारी तथा गरिबी निवारणमन्त्री पद्माकुमारी अर्याललाई कृषि तथा पशुपक्षी विकास, कानुन, न्याय तथा संसदीय मामिलामन्त्री डा शिवमाया तुम्बाहाङ्फेलाई भूमि व्यवस्थाको जिम्मेवारी दिइएको छ । कानुन मन्त्रालयमा महिला तथा बालबालिकामन्त्री लीलानाथ श्रेष्ठलाई ल्याइएको छ । कृष्णगोपाल श्रेष्ठलाई शिक्षा विज्ञान तथा प्रविधिमन्त्री बनाइएको छ । उनी यसअघि सहरी विकासमन्त्री थिए । युवा तथा खेलकुदमन्त्री जगतबहादुर सुनार र उद्योग राज्यमन्त्री मोती दुगड बिदा भएका छन् । नवनियुक्त मन्त्रीले शीतल निवासमा शुक्रबार साँझ राष्ट्रपतिबाट शपथ लिएका छन् । प्रधानमन्त्रीको सिफारिसमा राष्ट्रपति विद्यादेवी भण्डारीले प्रतिनिधिसभा विघटन गरेपछि नेकपाको दाहालनेपाल समूहका सात मन्त्रीले राजीनामा दिएका थिए । प्रधानमन्त्री ओलीले ७ जना राजीनामा दिएका र दुई हटाएर ९ जना मन्त्री थप गरेका हुन् । प्रधानमन्त्रीले यसअघि असोज २८ मा मन्त्रिपरिषद् पुनर्गठन गरेका थिए । अर्थमन्त्री विष्णु पौडेलसहित तीन मन्त्री थपिएका थिए भने उपप्रधानमन्त्री ईश्वर पोखरेल र पार्वत गुरुङको जिम्मेवारी हेरफेर गरिएको थियो । को कस्ता मन्त्री माओवादी केन्द्रबाट अर्घाखाँचीका प्रत्यक्ष निर्वाचित सांसद टोपबहादुर रायमाझी एकपटक उपप्रधान र चारपटक मन्त्री भइसकेका छन् । २०६७ को झलनाथ खनाल नेतृत्वको सरकारमा भौतिक योजना, २०६८ को डाबाबुराम भट्टराई नेतृत्वको सरकारमा स्थानीय विकास, २०६९ मा भट्टराई नेतृत्वको सरकार पुनर्गठन हुँदा शान्ति तथा पुनर्निर्माण र २०७२ को केपी शर्मा ओली नेतृत्वको सरकारमा उपप्रधान तथा ऊर्जामन्त्री बनेका थिए । माओवादी केन्द्रबाटै रौतहटबाट प्रत्यक्ष निर्वाचित प्रभु साह यसअघि तीन पटक मन्त्री भइसकेका छन्। २०६७ को झलनाथ खनाल नेतृत्वको सरकारमा कानुन, २०६८ को बाबुराम भट्टराई नेतृत्वको सरकारमा भूमिसुधार र २०७४ को शेरबहादुर देउवा नेतृत्वको सरकारमा सहरी विकास मन्त्री बनेका थिए। प्युठानका थापा नेकपा स्थायी कमिटी सदस्य हुन् । उनले पहिलो पटक मन्त्री बन्ने अवसर पाएका छन् । रायमाझी, साह र थापा नेकपाका स्थायी समिति सदस्य हुन् । सभामुख अग्नि सापकोटाको गृहजिल्लाका लामा पनि पहिलो पटक मन्त्री बनेका हुन् । कैलाली क्षेत्र ३ बाट निर्वाचित सांसद चौधरी दोस्रो पटक मन्त्री बनेका हुन् । लामा र चौधरीपूर्वमाओवादीबाट हुन् ।एमालेबाट दार्चुलाका प्रत्यक्ष निर्वाचित सांसद ठगुन्ना र डोटीका निर्वाचित सांसद आले पनि पहिलो पटक मन्त्री बनेका छन् । धनुषाकी समानुपातिक सांसद महतो पहिलो पटक मन्त्री बन्दैछन् । उनका श्रीमान् नेकपा स्थायी समिति सदस्य रघुवीर महासेठ ओलीकै मन्त्रिमण्डलमा भौतिक पूर्वाधार मन्त्री थिए ।लामा, चौधरी,ठगुन्ना, आले र महतोनेकपा केन्द्रीय सदस्य हुन् । बर्दियाकी एमालेबाट समानुपातिक सांसद भएकी विकले राज्य मन्त्री बन्ने अवसर पाएकी छन् ।"
हिन्दूबौद्ध घुलनमा पशुपतिनाथ,"पाशुपत क्षेत्र प्राचीन कालदेखि नै धार्मिक, आध्यात्मिक र सांस्कृतिक क्षेत्रका रूपमा परिचित छ। पशुपतिनाथ मन्दिर हिन्दू धर्मावलम्बीको धार्मिक गन्तव्यको मुख्य थलो पनि हो। विश्वका एक अर्बभन्दा बढी सनातनी धर्मावलम्बीको सर्वोच्च मन्दिर पशुपतिनाथलाई अधिकांशले वैदिक मार्गीका देवताका रूपमा मात्र बुझ्ने गरेका छन्। तर पाशुपत क्षेत्र बौद्ध धर्मावलम्बीको पनि उत्तिकै विशेष स्थल हो। यहाँका हिन्दू कलाकृतिको राम्रोसँग अध्ययन भइनसकेको अवस्थामा यहाँका बौद्ध सम्पदा र कलाकृति अझ धेरै ओझेलमा छन्। पाशुपत क्षेत्र शताब्दीयौंदेखि वैदिक मात्र नभएर बौद्ध धर्मावलम्बीको समेत धार्मिक आस्थाको केन्द्रका रूपमा छ। प्राचीन कालमा शिवदेवविहार र राजविहार आदि बौद्ध विहारहरूको अवस्थिति पाशुपत क्षेत्रमै भएको संकेत पाइन्छ भने कोटुबहिल, चाबहिल, मैजूबहाल आदि बहालहरू तथा धन्दोचैत्य, बौद्धनाथ स्तूप र अन्य थुप्रै बौद्ध कलाकृति यस भेगमा अहिले पनि जीवित छन्। यसरी पशुपतिनाथ भेगमा हिन्दू मठमन्दिरका साथमा बौद्ध कलाकृति पनि प्रचुर छन्। भगवान् शिवकै नाम पशुपतिनाथलाई सम्पूर्ण दिव्य शक्तिका अधिष्ठानका रूपमा लिइन्छ। समस्त भुवनका मालिक, पार्थिव जगत्का अधीश्वर, विश्वव्यापी सत्ता आदिले पशुपतिनाथलाई चिनिन्छ। पञ्चब्रह्मोपनिषद्मा पशुपतिनाथलाई सद्योजात, वामदेव, अघोर, तत्पुरुष र ईशान भएको व्याख्या गरिएको छ। जहाँ सद्योजातलाई ऋग्वेद, वामदेवलाई यजुर्वेद, अघोरलाई सामवेद र तत्पुरुषलाई अथर्ववेद तथा ईशानलाई सर्वविद्यास्वरूप मानिएको पाइन्छ। पशुपतिनाथलाई समग्र आगमिक अर्थात् तान्त्रिक ज्ञान परम्पराका आदिस्रोतका रूपमा वर्णन गरिन्छ। उनै पशुपतिनाथमा गरिने श्रीयन्त्र पूजामा सम्पूर्ण दर्शनलाई समन्वय गराएको पाइन्छ। श्रीयन्त्रको पूजा तान्त्रिक पद्धतिले गरिन्छ। यता वैदिक र आगमिक पद्धतिमा पनि श्रीयन्त्रको पूजा हुने गर्छ। पशुपतिनाथको ईशानमा नित्य रूपमा पुजारीले वैदिक परम्पराअनुसार श्रीयन्त्र निर्माण गरी पूजाआजा गर्छन्। वज्रयानी बौद्ध परम्परामा पनि तान्त्रिक पद्धतिले शक्तिको पूजा श्रीयन्त्रमा गर्ने चलन छ। यसरी श्रीयन्त्र पूजा वैदिक र तान्त्रिक दुवै पद्धतिले हुने गर्छ भने बौद्ध परम्परामा पनि यसको पूजाआजा हुने गरेको छ। पशुपति र स्वयम्भू स्वउत्पत्तिको कथा पशुपतिनाथको ज्योतिर्लिंगलाई आद्य ज्योतिर्लिंग मानिन्छ, जसको अभ्युदय सृष्टिको सुरुमा भएको मानिन्छ। त्यस बेला ब्रह्मा र विष्णुका बीचमा को ठूलो भन्ने विवाद हुँदा शिवजीले ज्योतिर्पुञ्जका रूपमा प्रकट भएर तिनीहरूको घमण्ड चुर गरेको र उक्त पुञ्ज जमिनमा धसेको तथा पछि द्वापर युगमा गोठालाको नाइकेले त्यही लिंगरूपी ज्योतिर्पुञ्ज पत्ता लगाएको पौराणिक कथा हिमवत्खण्ड पुराण र नेपाल महात्म्यमा दिइएको छ। यसरी पशुपतिनाथको उत्पत्ति काठमाडौंमा बसोबासको सुरुआतका साथमा भएको मानिन्छ। यसैगरी अघि काठमाडौं उपत्यका नागदहका रूपमा रहँदा त्यस दहका बीचमा एउटा कमल फुलेको र त्यसैमा स्वयम्भूको ज्योतिर्लिंग उत्पत्ति भएको कुरा स्वयम्भू पुराणमा वर्णित छ। यस पुराणमा पाइने विवरणअनुसार त्रेता युगमा मञ्जुश्री महाचीनबाट नेपालमा आएर चोभारको डाँडा काटी उपत्यकाको पानी बाहिर पठाएकाले यस पोखरीको बीचमा फुलेको कमलको पूल ढल्किएर गोपुच्छ पर्वतमा अडेको र त्यसै पर्वतका टुप्पामा स्वयम्भूको ज्योतिर्लिंग रहेको बताइएको छ। यसरी पशुपतिनाथ र स्वयम्भूनाथ दुवै आफैं उत्पत्ति भएका हुन् भन्ने कुरा पुराणहरूमा उल्लेख छ। बुद्धको मुकुट र पशुपतिनाथविश्व सम्पदा सूचीमा सूचीकृत पाशुपत क्षेत्रमा एक सयभन्दा बढी पाटी र सत्तल छन् भने चार सयजति मन्दिरका साथै हजारौं प्रतिमा पाइन्छन्। मृगस्थलीलाई शिवलिंगको पहाड भनिन्छ। पाशुपत क्षेत्रको बौद्ध परम्परा पनि निकै पुरानो मानिन्छ। किंवदन्तीमा पशुपतिनाथ क्षेत्रमा पहिले विहार थियो, जसलाई भत्काएर पशुपतिनाथ मन्दिर बनेको बताइने गरिन्छ तर यसमा कुनै प्रमाण छैन। पशुपतिनाथको अस्तित्व मानव बसोबासको सुरुआतदेखि निरन्तर रूपमा रहेको छ। यसको छेउछाउमा भने त्यस्ता विहार बनेका हुनसक्ने मानिन्छ। पशुपतिनाथलाई स्वयम्भू पनि भनिन्छ, मतलब आफैं उत्पन्न भएको अर्थमा। यसको ज्योतिर्लिंग आफैं उत्पत्ति भएको पौराणिक मान्यता छ। यो आद्य ज्योतिर्लिंग मानिएको छ। शिवजीलाई नीलकण्ठ भनिन्छ भने नेपालको नेवारी बौद्ध धर्ममा नीलकण्ठ लोकेश्वरको पनि चर्चा आउने गर्छ। क्वाबाहाका क्वापाद्य या हिरण्यवर्ण महाविहारका देवता पहिले पशुपतिनाथमा थिए, जसलाई बाग्मती नदीले बगाउँदै शंखमूल पुयाएपछि तिनलाई यहाँ स्थापना गरिएको हो भन्ने किंवदन्ती क्वाबाहा भेगमा प्रचलित छ। यता कसैकसैले पशुपतिनाथको मुकुटलाई बुद्धको मुकुट पनि भन्ने गर्छन्। यहाँ मुखाष्टमीका दिन पशुपतिनाथलाई बुद्धको मुकुट लगाएर पूजा गरिन्छ भनिन्छ। तर त्यस दिन त्यसो गर्ने गरिएको भने देखिँदैन। बालाचतुर्दशीका दिन भने पशुपतिनाथलाई मुकुट लगाएर पूजा गरिन्छ। यसको मुकुटमा एकमुखे रुद्राक्ष र नागमणि राखिएको छ। कसैकसैले यसलाई बुद्धको मुकुट पनि भन्ने गर्छन्। माघ शुक्ल चतुर्दशीका दिन पशुपतिनाथमा कैलाश पुष्प बनाएर लगाइदिने चलन छ। डीआर रेग्मीका अनुसार कैलाश पुष्पको मुकुटलाई बोधिसत्वको मुकुट भन्ने गरिन्छ। भोलिपल्ट अर्थात् माघ पूर्णिमाका दिन पशुपतिनाथको गर्भगृहमा पानी जमाएर दर्शन गर्ने गरिन्छ, जसलाई छायाँ दर्शन भनिन्छ। यसमा स्थानीय बौद्धमार्गी वज्राचार्य र शाक्य आदिको पनि उपस्थिति हुने हुँदा यसलाई बौद्ध धर्मसँग पनि जोडेको हुन सक्छ। मगध नरेश अशोक बौद्ध धर्मको प्रचारका लागि उपत्यकाको भ्रमणमा आउँदा तिनकी छोरी चारुमती यतै बस्न चाहेकाले तिनको विवाह अशोक पत्तनका देवपालसँग गरिएको र तिनीहरूले देवपत्तन या देउपाटन सहर बसाएको चर्चा राइटको वंशावलीमा पाइन्छ। यिनीहरू जीवनको अन्तिम समयमा भिक्षुभिक्षुणी भएर चारुमती विहारमा बसेको चर्चा पनि पाइन्छ। गोपालराज वंशावलीमा वृषदेवले चाबहिल चैत्य बनाएको उल्लेख छ। चाबहिल पाशुपत क्षेत्रमै पर्छ। पशुपति भेगका विहार, भिक्षु संघ र बौद्ध वंशावली नरेन्द्रदेवको पाटन यागवहाल र पशुपति बज्रघरको अभिलेखमा पशुपतिनाथ क्षेत्रमा उनैले एउटा ढुंगेधारा बनाएर त्यसको रेखदेख गर्न शिवदेव विहारका चातुर्दिक आर्य भिक्षु संघलाई जिम्मा दिएको र त्यहाँको मुद्दा मामिला छिन्ने अधिकारसमेत यसै भिक्षु संघलाई दिएको उल्लेख छ। यसको अर्थ पशुपतिनाथ भेगमा पनि भिक्षु संघ रहेछ र यताकै विहार पनि बनेको रहेछ भन्ने अनुमान हुन्छ। हाल राजराजेश्वरीको बुद्धको मूर्ति भएको भेगमा तथा वरुणधारा र भुवनेश्वरी वरपर रहेका पुराना चैत्यको अवशेष पाइएका भेगमा अघि एउटा विहार रहेको हुनसक्ने अनुमान गर्न सकिन्छ। स्कन्द पुराणको हिमवत्खण्डअनुसार अन्तर्वेदो नगरका धर्म शर्माका छोरा विरुपाक्ष पूर्वजन्मको पापको फलका कारण मातृगामी र दुराचारी भएका तथा त्यस पापबाट कुष्ठरोग लागेपछि प्रायश्चित्त गर्न हिँड्दा कोसी प्रदेशमा ने मुनिसँग भेट भएको तथा तिनीसँगै विभिन्न तीर्थ घुमी पापमुक्त भएर पशुपतिनाथको कृपा पाई तिनैको छेउमा बस्न लागेको कथा छ। यता स्वयम्भू पुराणमा चाहिँ विरुपाक्षको कथा केही भिन्न रूपमा दिइएको छ। यसमा पाइने कथाअनुसार मातृगामी विरुपाक्ष सर्वप्रथम पापबाट मुक्ति पाउने उपाय सोध्न पशुपतिनाथकहाँ गएछन्। पशुपतिनाथले १२ भारी ताँबो गालेर पिउन सुझाव दिएकाले यस्तो कुरा सम्भव नभएको महसुस गरी तिनले एक भिक्षुकहाँ गएर सुझाव मागेछन्। ती भिक्षुले भने एउटा माला दिएर त्यो माला नखिउन्जेल मन्त्र जप्न सुझाएकाले विरुपाक्ष पनि भिक्षुले भनेअनुसार नै माला जपेर मुक्त भएछन्। त्यसपछि शिवजीसँग रिसाएर विरुपाक्ष सबै शिवलिंग भत्काउँदै पशुपतिनाथ आइपुग्दा शिवजी भने डरले बुद्धको शरणमा गएछन्। बुद्धले पनि शिवजीलाई एउटा मुकुट दिएकाले तिनले यो मुकुट लगाएछन् र विरुपाक्षले पशुपतिनाथलाई पनि बुद्ध नै मानेर पूजाआजा गर्न लागेछन्। त्यसैको परिणामस्वरूप कात्तिक शुक्ल अष्टमीका दिन पशुपतिनाथमा बुद्धको मुकुट लगाएर बौद्ध परम्पराले पूजाआजा गरिन्छ भन्ने कुरा स्वयम्भू पुराणमा छ। पशुपतिनाथमा भने यस्तो पूजा हुने गरेको पाइएको छैन। बाला चतुर्दशीका अवसरमा पशुपतिनाथलाई लगाइने मुकुटलाई पनि यसो भनिएको हुनसक्छ भने माघ शुक्ल पूर्णिमाका दिन पशुपतिनाथलाई कैलाश कुसुमारोहण गरिन्छ। यसमा कैलाश फूलको प्रतीकस्वरूप पशुपतिनाथलाई एउटा मुकुट लगाएर पूजाआजा गर्ने चलन छ, जसलाई बुद्धको मुकुट लगाइएको हो पनि भनिन्छ। तर यसका बारेमा पनि प्रमाण भने पाउन सकिएको छैन। महादेवपार्वती नाचमा विहारका शाक्यगुुह्येश्वरीलाई हिन्दू धर्मावलम्बीले सतीदेवीको गुह्य पतन भएको मान्छन् भने वज्रयानी बौद्ध धर्मावलम्बीले यिनलाई पाताल नैरात्म्य मान्छन्। यिनको पूजा हिन्दू र बौद्ध दुवैले तान्त्रिक विधिले गर्ने परम्परा छ। वज्रयानी बौद्ध धर्ममा सबैभन्दा पहिले गुह्येश्वरीको पूजा मञ्जुश्रीले गरेको मानिन्छ। वज्रयानी धारणामा यिनलाई हेवज्रकी शक्ति नैरात्मा (पातालयोगिनी) मानिएको छ। चारुमती विहारका शाक्यहरूद्वारा प्रत्येक वर्ष आश्विन कृष्ण प्रतिपदादेखि तृतीयासम्म तीन दिन पशुपतिनाथ मन्दिर प्रांगणमा महादेवपार्वती नाच नाच्ने गरिन्छ। दिपंखा जात्रा हिन्दू र बौद्ध दुवैका मठमन्दिर र चैत्य घुमेर गरिन्छ। आश्विन पूर्णिमाका दिन, रेवती नक्षत्र, हर्षणयोग र संक्रान्ति आदि पाँचवटा योग परेको बेला यो जात्रा गरिन्छ। २५ देखि ३० वर्षमा यो जात्रा मनाइन्छ, जुन पाशुपत क्षेत्रमा पनि गरिन्छ। एक अध्ययनले काठमाडौं उपत्यकाका धेरै जात्रा वज्रयानी बौद्ध धर्मसँग सम्बन्धित रहेको देखाएको छ, जसको कुनै न कुनै सम्बन्ध पशुपतिनाथ र यो क्षेत्रसँग पनि छ। पाशुपत क्षेत्रमा सम्पन्न गरिने यस्ता जात्रापर्वबाट पनि पशुपतिनाथ र बौद्ध धर्मको सम्बन्ध पुष्टि हुने गर्छ। गुँलाधर्ममा पनि पाशुपत क्षेत्रकै चैत्य र मठमन्दिर परिक्रमा गर्ने चलन छ। गोरखनाथका गुरु मत्स्येन्द्रनाथ शैव र वज्रयान दुवैमा पूजित छन्। भैरवलाई हिन्दूहरूले शिवजी र वज्रयानमा रक्षक देवता मान्ने पनि चलन छ। हिन्दूका साथमा बौद्ध कलाकृतिपशुपतिनाथ मन्दिरको दक्षिण बाहिरी पर्खालमा ढोकाहरूका दायाँबायाँ भएका फल्स विन्डोलाई पित्तलका पाताले मोरेर तोरणको स्वरूप निकाल्ने कार्य गरिएको छ। ती तोरण र बीचको झ्यालको भागमा पनि तान्त्रिक देवीदेवताका आकृति अंकित गरिएका छन्। प्रतिमा शास्त्रको खासै ख्याल नगरी बनाइएको भए पनि तिनीहरूको पूजाआजा हिन्दू र बौद्ध दुवै परम्परामा गरिन्छ। त्यहाँ पञ्चध्यानी बुद्धका तान्त्रिक स्वरूपजस्ता पनि देखिन्छन्। पशुपतिनाथ मन्दिरको प्रांगणमै रहेको वासुकीनाथ मन्दिरकोे उत्तरतिर भित्तामा अन्य विभिन्न प्रतिमाका साथमा एउटा धर्मचक्र पनि राखिएको छ, जुन कुनै विहारको भाग हुनसक्ने अनुमान छ। यसको बीचमा धर्मचक्र छ भने दायाँबायाँ दुईवटा मृग बसेको आकृति अंकित गरिएका देखिन्छन्। पशुपतिनाथ मन्दिरको पश्चिमतिर भुवनेश्वरी मन्दिर छेउ र वरुणधारा भेगमा प्रस्तरका पुराना चैत्यका अवशेष र केही नयाँ चैत्य पनि छन्। यस आधारमा नरेन्द्रदेवको बज्रधर अभिलेखमा नामोल्लेख गरिएको भिक्षु संघलाई रेखदेख गर्न जिम्मा दिइएको भनिएको धारा यही वरुणधारा हुन सक्ने देखिन्छ। कसैकसैले अघि यस स्थानमा बौद्ध विहार रहेको पनि अनुमान गरेका छन्। पशुपतिनाथ मन्दिरको पूर्वतर्फ पर्ने भकुन टोलमा पनि पुराना चैत्यका अवशेषहरू पाउन सकिन्छ। भुवनेश्वरी मन्दिरअगाडिको ढुंगेधारा छेउमा पनि लिच्छविकालीन पुराना चैत्यका अवशेषहरू पाइएका छन्। विक्रमको सातौं शताब्दीतिर बनेको मानिने एउटा बुद्धको मूर्ति यही मन्दिर परिसरमा छ।विश्वरूपा, मञ्जुश्री र नमोबुद्ध बायाँ बाहुले कुमसम्म लगेर चिवर समाएको बोधिसत्वको राजराजेश्वरी भेगमा पाइएको प्रतिमालाई लिच्छविकालकै (विक्रमको छैटौंसातौं शताब्दी) मानिन्छ। यस प्रतिमाले घाँटीमा माला र हातमा बाला लगाएको देखिने हुँदा यसलाई बोधिसत्व मानिएको हो। अघि यसकोे आधा भाग जमिनमुनि गाडिएको भए पनि हाल यसलाई एउटा गवाक्षजस्तो स्थानमा राखिएको छ। तिलोपा र नारोपा गुफा सूर्यघाट क्षेत्रमा पर्छन्, जुन स्थान पनि वज्रयानी बौद्ध परम्परासँग जोडिएको मानिन्छन्। दसौं शताब्दीतिरका सिद्ध व्यक्ति तिलोपा अतिसा दिपंकर नामक बौद्ध आचार्यका समकालीन थिए। उनले बाग्मती नदीको किनारस्थित गुफामा बसेर लामो समय साधना गरे। शिष्य नारोपालाई भेटेपछि पनि तिलोपाले महामुद्रा बुझ्न नारोपालाई बाह्र वर्ष कठिन साधना गर्नुपर्ने बताएछन्। सोही क्रममा नारोपाले तिलोपासँग बाह्र वर्ष पशुपतिनाथस्थित बाग्मती नदी किनारमा पर्ने एउटा गुफामा बसेर साधना गरेछन्। अन्त्यमा नारोपालाई यसै स्थानमा महामुद्रा ज्ञान प्राप्त भएको बताइन्छ। वज्रयानी परम्पराका चौरासी सिद्धहरूमा तिलोपाको नाम पनि आउँछ। त्यसैले अहिले पनि थुप्रै सिद्ध खासगरी वज्रयानी साधकहरू पशुपति भेगमा आएर साधना गर्ने तथा सिद्धि पाउने चाहना राख्छन्। पशुपतिनाथबाहेक यो क्षेत्रमा विश्वरूपा मन्दिर प्रसिद्ध मानिन्छ। मृगस्थलीको डाँडामा गोरखनाथ मन्दिरदेखि पूर्वतिर पर्ने यो मन्दिर नेपालको राजकीय गुम्बज शैलीको सबैभन्दा ठूलो मन्दिर मानिन्थ्यो। जीर्णोद्धार भइरहेको विश्वरूपाको प्रतिमा पित्तलको करिब १२ फिट अग्लो छ। सहस्रशिर, सहस्रवाहु र सहस्रपाउ भएको यो प्रतिमा धातुका पाताले बनेको ज्यादै ठूलो र भव्य पनि छ। हिन्दूहरूले यसलाई विश्वरूप विश्वरूपा तथा कामेश्वर कामेश्वरीका नामले पुकार्छन्। तर लामावादी बौद्धमार्गीहरू यसलाई मञ्जुश्री मानेर पूजाआजा गर्छन्, जुन मूर्ति तिब्बतबाट ल्याइएको विश्वास गरिन्छ। यसलाई वास्तवमा सहस्रबाहु लोकेश्वरको प्रतिमा हो कि भन्ने अनुमान गर्न सकिन्छ। पाशुपत क्षेत्रमै इसाको पाँचौंछैटौं शताब्दीताकाको एउटा चैत्य पनि पाइएको छ, जसलाई नमोबुद्ध भनिन्छ। यति पुरानो र महत्वको यो बौद्ध सम्पदा पनि सरोकारवालाका लागि विशेष बन्न सकेको देखिँदैन। गुह्येश्वरी, पातालयोगिनी र पद्मपाणि पाशुपत क्षेत्रमा बौद्ध कलाकृति प्रचुर मात्रामा छन्। मृगस्थलीको गोरखनाथ मन्दिर आसपास विभिन्न स्थानमा बुद्धका प्रतिमा पाइन्छन्। यिनमा मुख्य दुईवटा प्रतिमा प्रख्यात छन्, जसमा एउटा गोरखनाथ मन्दिर परिसरमै राखेको बुद्धको भूस्पर्श मुद्राको मूर्ति र अर्को एउटा भग्न पाटीको पर्खालमा रहेको प्रतिमा प्रमुख छन्। पूर्वमध्य कालतिर बनेका यी प्रतिमाको प्रभामण्डल उँभोतिर केही चुच्चो हुन लागेको तथा प्रस्तरको छनोटमा केही कमसल प्रस्तर प्रयोग गरिएकाले पनि यस्तो अनुमान गरिएको हो। यस मूर्ति फलकमा प्रयोग भएको ज्वालाबलीका कारण यो प्रतिमा पूर्वमध्य कालताका बनेको संकेत गरेको हो। मृगस्थलीका गोपालजी भगवती मन्दिर पश्चिम र मृगस्थलीको अखण्ड धुनी भेगमा पनि अठारौं शताब्दीतिरका बुद्धका प्रतिमा पाइएका छन्। यसरी मृगस्थली क्षेत्रमा पुराना बौद्ध कलाकृति प्रचुर छन्। यसबाट अघि यहाँ बौद्ध धर्मसँग सम्बन्धित अनेक प्रकारका गतिविधि हुने गरेको अनुमान छ। अघि मृगस्थलीको गोरखनाथ मन्दिर परिसरमा एउटा पद्मपाणि बोधिसत्वको प्रतिमा थियो। सातौंआठौं शताब्दीको मानिने उक्त पद्मपाणिको प्रतिमा चोरी भइसकेको छ। जयबागेश्वरी भेग पनि बौद्ध धर्मावलम्बीको केन्द्रका रूपमा छ। यहाँको सबैभन्दा राम्रो बौद्ध कलाकृति लुँहिटीको ढुंगेधारामा भएको बुद्धको जन्मसम्बन्धी मायादेवीको प्रतिमा हो। यहाँ पाइएको मायादेवीको प्रतिमालाई इसाको सातौं शताब्दीतिर बनेको मानिन्छ। यहाँको पुरानो प्रतिमा २०५६ सालतिर संग्रहालयमा लगिएको छ। चाबहिल र नवाली टोल क्षेत्र पनि बौद्ध क्षेत्र हो। यस भेगमा बौद्ध कलाकृति प्रचुर छन्। चाबहिल क्षेत्र र बौद्ध प्रभाव चाबहिल क्षेत्रमा बौद्ध कलाकृतिको निकै प्रभाव छ। यहाँ थुप्रै विहार, चैत्य र अन्य कलाकृति छन्। यहाँको एउटा बहिलको नाम कुटुबहिल हो। कुटुबहिलको अर्को नाम राजकीर्ति गगनगञ्ज महाविहार हो, जुन चाबहिल स्तूपको पश्चिमदक्षिण कुनामा छ। यस क्षेत्रमा दुईवटा लिच्छवि शैलीका चैत्य पाइएका हुनाले यसलाई प्राचीन कालको मानिन्छ। कुटु क्वथुबाट बनेको हो। यहाँ क्वथुको अर्थ तल्लो क्षेत्र भन्ने बुझिन्छ। चाबहिलभन्दा माथिल्लो भागमा अर्को बहिल यथुबहिल भएकाले यसलाई तल्लो भागको बहिल क्वथुबहिल भनिएको हुन सक्छ। यो बहिल गंगा रानीले बनाएको बताइन्छ। यहाँ अघि पुरानो विहार जीर्ण भएकाले नयाँ बनाएको हो भन्ने अनुमान छ। यो बहिल विहार वास्तुकलाको विशेषताअनुसार नै बनेको छ। कुटुबहिल कलाकृतिले भरपूर छ। यस बहिलका प्रांगणमा ढुंगाका चार चैत्य छन्; जसमध्ये दुई लिच्छविकालीन, एक मल्लकालीन र एक आधुनिक हुन्। चाबहिल चैत्य उपत्यकामा रहेका ठूला स्तूपहरूमध्ये धेरै पुरानो मानिन्छ। यो चैत्य जीर्णोद्धारका क्रममा गर्भको माथिल्लो भागमा एक इँटामा ब्राह्मी लिपिमा चारुवती थुप लेखिएको पाइएको छ। तसर्थ यसलाई प्राचीन चैत्य मान्दै धर्मदेवको पालामा बनेको धमरेचैत्य हुनसक्ने पनि मान्यता राखिन्छ। यहाँ लिच्छवि कालदेखिका अभिलेख पाइने हुँदा यो चैत्य लिच्छवि कालतिरै बनेको मानिन्छ। चाबहिल चैत्यको गर्भको वरिपरि पञ्चध्यानी बुद्धका साथै बुद्ध धर्मसम्बन्धी ७६ वटा विभिन्न देवीदेवताका मूर्ति राखिएका छन्। यस चैत्यवरिपरि कैयन् देवीदेवताका प्रतिमा राखिएका देखिन्छन्। यसमा पद्मपाणि लोकेश्वर र मञ्जुश्रीका प्रतिमा निकै प्रख्यात छन्।लोकेश्वर विहार र चारुमती बुद्धविहार चाबहिल चैत्यको दक्षिणपश्चिमतिर सानो दुईतले लोकेश्वरको विहार छ। उत्तर फर्केको यो विहारको ढोकाको माथितिर पञ्चध्यानी बुद्धको भित्तेचित्रहरू कोरिएका छन्। विहारको अगाडि (उत्तर) भुइँमा एउटा पद्मपत्र आकृति अंकित धर्मधातु मण्डल छ। चाबहिल चैत्य भेगमा पद्मपाणि लोकेश्वर, मञ्जुश्री, महाकाल, गणेश र अन्य देवीदेवताका प्रतिमा पनि पाइएका छन् भने चाबहिल चैत्य प्रांगणमा एउटा सानो गुम्बा पनि निर्माण गरिएको छ। चारुमती विहार भने चाबहिल चैत्यको पश्चिमतिर पर्छ। दुई तलाको उक्त विहारलाई थतुबही र राज विहार पनि भन्ने गरिन्छ। यो विहार अशोककी छोरी चारुमतीले बनाउने लगाएको बताइन्छ। यसको आँगनमा लिच्छवि कालदेखिका चैत्य पाइएकाले यो विहार लिच्छवि कालतिरै बनिसकेको मानिएको छ। चारुमती विहारको मूल गन्धकुटीको तोरणमा प्रताप मल्लको अभिलेख छ, जसको बीचमा तीनवटा शिर र १० वटा बाहुका अक्षोभका आकृति छन्। त्यसको छेउछाउमा पञ्चध्यानी बुद्धका आकृति रहेका देखिन्छन्। मन्दिरका मूल देवता वज्रपाणि लोकेश्वर हुन्, जसको दायाँबायाँ लोकेश्वर र शाक्य मुनि बुद्धका प्रतिमा राखिएका छन्। चाबहिलमा अवस्थित एउटा गणेशलाई चाबहिल गणेश, रक्तविनायक, गणेश्वर, चन्द्रविनायक, श्वेतविनायक, ल्होसला गणद्य पनि भनिएको पाइन्छ। यी गणेश पहिला हाँडीगाउँमा स्थापित भएकोमा पछि यसलाई चाबहिलमा ल्याइएको बताइन्छ। चाबहिल गणेशको स्थापना चन्द्रदेवले गराएको तथा यिनको जात्राको चलन भने भूपतिन्द्र मल्लकी रानीले चलाएको इतिहास पाइन्छ। चन्द्रविनायक मन्दिरअगाडि एउटा आकर्षक चैत्य देखिन्छ भने यस मन्दिरभित्र चन्द्रविनायकको प्रतिमा राख्ने गवाक्षभन्दा माथि स्तूपकै स्वरूपी निकालिएको छ। धातुका पाताले मोरेर बनाइएको यो स्तूप निकै कलात्मक पनि छ। हिन्दू र बौद्ध धर्मावलम्बी बीचको घुलनपाशुपत क्षेत्रमा थुप्रै प्रकारका बौद्ध कलाकृति छन् भने यहाँका परम्परा पनि हिन्दू र बौद्ध परम्परालाई घुलन गराउने प्रकारका पाइन्छन्। जस्तो पशुपतिनाथ बालाचतुर्दशीका दिन सतबीज छर्ने मुख्य स्थान हो। यहाँ बालाचतुर्दशीका दिन बिहानै भक्तालुहरूले सतबीज छरेर बाँकी रहेको बीज भागलभुगलमा लगेर खन्याउने गर्छन्। त्यस दिन साँझपख च्यासल टोलका बालागुठी चलाउने व्यञ्जनकारहरूले मत्स्यनारायणलाई खर्पनमा बोकेर ल्याउने र यस स्थानमा वज्राचार्यका सहायताले तान्त्रिक पूजाआजा गरेर सतबीज छर्ने कार्यको समापन गर्ने गरिन्छ। करिब दुई घण्टाजति गरिने यस पूजामा सतबीज छर्न नभ्याउनेका लागि पनि यही सतबीज छरिएको हो भन्ने कामना गरिन्छ। यहाँ वज्राचार्यका सहायताले तान्त्रिक पूजा गर्नु वज्रयानी बौद्ध परम्परा हो। यता विश्वरूपीलाई हिन्दू र बौद्ध दुवैले पूजाआजा गर्नु, महादेवपार्वती नाच बौद्ध शाक्यहरूले नाच्नु तथा पशुपति क्षेत्रमा अनेक प्रकारका बौद्ध कलाकृति पाउनुले यहाँ हिन्दू र बौद्ध दुवैको घुलन भएको दर्शाउँछ। हुन त बेलाबेलामा जनमानसमा हिन्दू र बौद्ध दुवै धर्मका बीचको सम्बन्धलाई धमिल्याउने प्रकारले अनेक भ्रम पैदा गर्ने लोकोक्ति पनि जोडिएका पाइन्छन्। तर यहाँका प्रायः सबै प्रकारका कलाकृति र परम्परा दुवैको समन्वय र घुलनको अवस्था झल्काउने खालका छन्।"
प्रतिनिधिसभा विघटन प्रकरण : दिइएन अन्तरिम आदेश,"काठमाडौं : प्रतिनिधिसभा विघटनको निर्णयविरुद्ध दायर भएको रिटमा सर्वोच्च अदालतको संवैधानिक इजलासले निवेदकको मागबमोजिम अन्तरिम आदेश दिन अस्वीकार गरेको छ। प्रतिनिधिसभा विघटन विवादमा सरकार र राष्ट्रपति कार्यालयसँग कारण माग गर्दै पुस २२ गतेदेखि निरन्तर सुनुवाइका लागि अर्को पेसीसमेत तय गरिएको छ। प्रतिनिधिसभा पुनःस्थापनाको मागसहित सर्वोच्चमा दायर रिटमा प्रधानमन्त्री र राष्ट्रपतिको निर्णय कार्यान्वयन नगर्न प्रारम्भमै अन्तरिम आदेशको माग गरिएको थियो। प्रतिनिधिसभा विघटनाका लागि संविधानको धारा ७६ को उपधारा ७ लगायत प्रावधानमा निर्दिष्ट गरिएको अवस्था विद्यमान नभएको भन्दै निर्णय तत्काल रोकिनुपर्ने जिकिर रिट निवेदकको थियो। तत्काल अन्तरिम आदेश जारी नभएको अवस्थामा सरकारले निर्वाचन प्रक्रियाका लागि कामकारबाही अघि बढाउन बाधा नहुने देखिएको छ। प्रधानन्यायाधीश चोलेन्द्रशमशेर राणाले शुक्रबार आफूसहित सर्वोच्चका न्यायाधीश हरिकृष्ण कार्की, विश्वम्भरप्रसाद श्रेष्ठ, अनिलकुमार सिन्हा र तेजबहादुर केसी संलग्न संवैधानिक इजलास गठन गरेका थिए। न्यायपरिषद्ले बनाएको रोस्टरबाट छानेर प्रधानन्यायाधीश राणाले संवैधानिक इजलासमा चार जना न्यायाधीश तोकेका हुन्। उक्त इजलासमा यसअघि रहँदै आएका न्यायाधीश तेजबहादुर केसी र ईश्वरप्रसाद खतिवडालाई सामेल गरिएको छैन। नेकपा नेता वामदेव गौतमको राष्ट्रियसभामा मनोनयविरुद्ध परेको रिटमा खतिवडाले मनोनयनको विपक्षमा राय बुझाएका थिए। इजलास गठन प्रक्रियालाई लिएर रिट निवेदक वरिष्ठ अधिवक्ता दिनेश त्रिपाठीले आपत्ति जनाउँदै रोक्ने प्रयास गरे पनि सुनुवाइ भने प्रभावित भएन। सर्वोच्चले इजलासलाई सहयोगीका रूपमा नेपाल बार एसोसिएसनबाट तीन र सर्वोच्च बारबाट दुई जना वरिष्ठ अधिवक्ता र अधिवक्तासहित एमिकस क्युरी झिकाउनसमेत आदेश दिएको छ। सार्वजनिक सरोकार निहित गम्भीर संवैधानिक प्रश्नको निरुपणका लागि सर्वोच्चले एमिकस क्युरी झिकाउने अभ्यास छ। एमिकस क्युरीले राष्ट्रिय, अन्तर्राष्ट्रिय प्रचलन र नजिर, संवैधानिक प्रावधान र लोकतन्त्रको मर्म र एवं भावनासहितको निष्पक्ष, स्वतन्त्र व्याख्या गरी न्यायालयलाई निकासमा मद्दत गर्ने मान्यता छ। सर्वोच्चका सञ्चारविद् किशोर पौडेलका अनुसार चाँडो सुनुवाइका लागि पुस १९ गतेसम्म विपक्षीलाई लिखित जवाफ पेस गर्न आदेश भएको छ। इजलासले म्याद थाम्न नपाउने गरी लिखित जवाफ माग गरेको हो। सर्वोच्चले सरकारसँग प्रतिनिधिसभा विघटन प्रस्तावको सक्कल प्रति, अविश्वास प्रस्तावको निवेदन र दर्ता समय, प्रतिनिधिसभा विघटन हुनुभन्दा तत्काल अघि बहाल रहेका प्रतिनिधिसभा सदस्यको दलहरूको प्रतिनिधित्व खुल्ने नाम र संख्या पनि झिकाएको छ। म्याद थाम्न नपाउने गरी जारी भएको सर्वोच्चको आदेशको बुँदा नम्बर १ मा भनिएको छ, प्रतिनिधिसभा विघटनसम्बन्धी सिफारिस र निर्णयको सक्कलै प्रति राष्ट्रपतिको कार्यालय र प्रधानमन्त्री तथा मन्त्रिपरिषद्को कार्यालयबाट झिकाउनू। लिखित जवाफ र सबै कागजात आइसकेपछि पुस २२ गतेदेखि सर्वोच्चमा निरन्तर सुनुवाइ अघि बढ्ने भएको छ। प्रधानमन्त्रीले जनतामा जान्छु भन्न पाउँछ कि पाउँदैन ? प्रधानन्यायाधीश राणाले सुनुवाइका क्रममा जनताबाट निर्वाचित राजनीतिक दलले सरकार नचलाएर फेरि जनतामै जान्छु भन्न मिल्ने वा नमिल्ने भन्दै बहसमा संलग्न कानुन व्यवसायीसँग प्रतिप्रश्न गरेका छन्। प्रतिनिधिसभा विघटनबारे बहसका क्रममा निवेदकका कानुन व्यवसायी अधिवक्ता रुद्र शर्माले नेकपाले बहुमत प्राप्त गरेकाले संविधानअनुसार यसरी प्रतिनिधिसभा विघटन गर्न नमिल्ने धारणा राखेपछि जबराले यस्तो प्रतिप्रश्न गरेका हुन्। राणाले इजलासबाट सोधे, जनताबाट निर्वाचित राजनीतिक दलले सरकार नचलाएर फेरि जनतामै जान्छु भन्दा पनि तिमी सरकार नै चलाऊ भन्ने हो या के हो ? राणाले निर्वाचन भएर संविधानको धारा ७६ उपधारा १ अनुसार बहुमत प्राप्त गरेर सरकार गठन भएको प्रसंग उल्लेख गर्दै यस्तो प्रश्न सोधेका थिए। इजलासबाट राणाले नेकपाको सरकार बहुमतको रहेको र उक्त दलले नै चुनावमा जाने भनेकाले संविधानमा त्यसको विकल्पबारे प्रस्ट पार्न भनेका हुन्। अधिवक्ता शर्माले प्रधानमन्त्रीले संसद् छलेको प्रश्न उठाएपछि राणाले प्रधानमन्त्री अल्पमतमा पर्यो भने संसद्मा जानुपर्यो भन्न खोज्नुभएको हो ? भन्दै अर्को प्रश्न गरेका थिए। ०४७ सालको संविधानले संसद् विघटन गर्ने कुरा अंगीकार गरेको बताउँदै संसद् विघटनका सन्दर्भमा अहिलेको संविधानले अंगीकार गरेको सिद्धान्तका विषयमा स्पष्ट पार्नसमेत इजलासले ध्यानाकर्षण गरेको थियो। संविधानमा संसद् विघटनको व्यवस्था हिजो पनि राखेको थियो, अहिले पनि छ। तर, माध्यम के हो भन्ने कुरा राखौं, प्रधानन्यायाधीश राणाले इजलासबाट भनेका थिए। प्रत्युत्तरमा शर्माले भने विगतका संविधानले प्रधानमन्त्रीलाई संसद् विघटनको स्वविवेकीय अधिकार दिएकोमा अहिलेको संविधानले त्यस्तो अधिकार नदिएको बताए। शर्माले नेकपाले बहुमत प्राप्त गरेकाले संसद् विघटन गर्न मिल्ने संविधानमा कतै ठाउँ नभएको तर्क गरे। रिटको पक्षमा बहस गर्ने कानुन व्यवसायीले संसद् विघटनका लागि संविधानले तोकेबमोजिमको पूर्ववत् अवस्थाको विद्यमानता नरहेको जिकिर गर्दै प्रधानमन्त्री र राष्ट्रपतिको कदम रोक्न प्रथम दृष्टिमै अन्तरिम आदेश दिइनुपर्ने माग गरेका थिए। रिट निवेदकले इजलासमा संविधानको धारा ७६ को विकल्पबाट सरकार गठन हुन नसक्दा मात्र संसद् विघटन हुने र बहुमतप्राप्त दलको सरकार रहेको दल विभाजन नभएको अवस्था रहेको जिकिर गरेका छन्। संविधानको धारा ८५ को अगावै संसद् विघटन भएमा भन्ने वाक्यांश निरपेक्ष धारा नरहेको जिकिर गर्दै धारा ७६ को सापेक्षतामा मात्र क्रियाशील हुने तर्क निवेदकको छ। धारा ८५ मा प्रतिनिधिसभाको कार्यकाल तोक्दै यस संविधानबमोजिम अगावै विघटन भएकामा बाहेक प्रतिनिधिसभाको कार्यकाल पाँच वर्षको हुनेछ भनिएको छ। संवैधानिक इजलासले भने लिखित जवाफ आएपछि निरन्तर सुनुवाइ गर्ने विधि तय गरेको छ।"
संसद् विघटनविरुद्ध माइतीघरमा प्रदर्शन (फोटो फिचर),काठमाडौं : संसद् विघटन गर्ने प्रधानमन्त्री केपी ओलीको निर्णयविरुद्ध राजधानीमा प्रदर्शन भएको छ । शनिबार दिउँसो नागरिक समाजको आयोजनामा माइतीघर भण्डलामा प्रदर्शन भएको हो । प्रदर्शनमा सहभागीले संसद् विघटन गर्ने प्रधानमन्त्री ओलीको कदमलाई प्रतिगमनको संज्ञा दिएका छन् । प्रधानमन्त्रीको कदमविरुद्ध वृहत नागरिक आन्दोलन निर्माण गरेका नागरिक अगुवाले सडक संघर्षको पहिलो दिन शंख बजार चर्को नाराबाजी गरे । प्रदर्शनका थप तस्बिर
नेकपा विवादको छिटा प्रदेश १ मा : मुख्यमन्त्री राईले गरे आर्थिक मामिलामन्त्री आङ्बोलाई बर्खास्त,"विराटनगर : प्रदेश नम्बर १ का मुख्यमन्त्री शेरधन राईले आर्थिक मामिला तथा योजनामन्त्री इन्द्रहाङ आङ्बोलाई बर्खास्त गरेका छन् । आफूविरुद्ध अविश्वासको प्रस्ताव ल्याउन सरकारकै जिम्मेवार मन्त्री सक्रिय भएको आरोप लगाउँदै मुख्यमन्त्री राईले उनलाई बर्खास्त गरेका हुन् । आफू सहभागी सरकारविरुद्ध अविश्वासको प्रस्ताव ल्याउन आफैँ लागेको थाहा भएपछि आर्थिक मामिला मन्त्रीलाई बर्खास्त गरेको छु, अन्नपूर्णसँग कुरा गर्दै मुख्यमन्त्री राईले भने । प्रधानमन्त्री केपी ओलीले प्रतिनिधिसभा विघटन गरेपछि सत्तारुढ नेपाल कम्युनिस्ट पार्टी (नेकपा) दुई समूहमा विभाजित भएको छ । केन्द्रमा प्रधानमन्त्री ओलीको एउटा समूह र पुष्पकमल दाहाल प्रचण्ड र माधवकुमार नेपालको अर्को समूह बनेको छ । प्रदेश १ मा प्रचण्डनेपाल समूहले मुख्यमन्त्रीविरुद्ध अविश्वासको प्रस्तावको तयारी गरेको चर्चा चल्दै गर्दा मुख्यमन्त्री राईले अर्थमन्त्री आङ्बोलाई बर्खास्त गरेका हुन् । मुख्यमन्त्री राई ओली समूहका हुन् । संविधानको धारा १६९ को (२) (ख) बमोजिम मन्त्री आङ्बोलाई मुख्यमन्त्रीले पदमुक्त गरेको मुख्यमन्त्रीका प्रेस सल्लाहकार ध्रुब सुवेदीले जानकारी दिए । मुख्यमन्त्री राईविरुद्ध अविश्वासको प्रस्ताव ल्याउन मन्त्री आङ्बो आफै लागेको थाहा पाएका मुख्यमन्त्री राईले शनिबार सँझ उनलाई पदमुक्त गरेको उनको भनाइ छ । दाहालनेपाल समूहले आइतबार नै प्रदेश १ का मुख्यमन्त्री विरुद्ध अविश्वासको प्रस्ताव ल्याउने तयारी सुरु गरेको छ । पार्टीको केन्द्रीय नीतिअनुसार नै प्रदेशमा आफूहरु चल्ने भएकाले प्रदेश१ सरकारविरुद्ध अविश्वासको प्रस्ताव आउन लागेको नेकपाका सचिव तथा प्रदेश सांसद भीम आचार्यले जानकारी दिए ।"
संविधानको रक्षाका लागि प्रतिनिधिसभा पुनःस्थापना हुनुपर्छ,"नेपाल कम्युनिस्ट पार्टी (नेकपा) प्रचण्डनेपाल समूहका नेता देवप्रसाद गुरुङले संविधानको रक्षा र कार्यान्वयनका लागि संसद् पुनःस्थापना गर्नुपर्ने बताएका छन् । नेकपा गण्डकी प्रदेश कार्यालयको विस्तारित बैठकमा उनले संसद् विघटनको सिफारिस असंवैधानिक भएको जिकिर गरे । प्रधानमन्त्रीले संसद् विघटनको जुन निर्णय गर्नुभयो, यसले सङ्घीय लोकतान्त्रिक गणतन्त्र र अहिलेको व्यवस्थालाई सहयोग गर्दैन, उनले भने । विघटित प्रतिनिधिसभामा नेकपाका तर्फबाट प्रमुख सचेतकसमेत रहेका नेता गुरुङले संसद् पुनःस्थापना गरिछाड्ने जिकिर गरे । विघटित प्रतिनिधिसभाका सदस्य देवेन्द्र पौडेलले पार्टीबाट प्रधानमन्त्री केपी शर्मा ओलीलाई असहयोग नभएको दाबी गर्दै आन्तरिक छलफललाई लिएर जनताको अभिमतबाट निर्मित सार्वभौम प्रतिनिधिसभा विघटन सही नभएको बताए । रासस"
"देउवाले भने, संसद् विघटनको विरोधमा सोमबार देशभर प्रदर्शन गर्नू","काठमाडौं : प्रमुख प्रतिपक्षी दल नेपाली कांग्रेसका सभापति शेरबहादुर देउवाले संसद् विघटनको विरोधमा सोमबार देशभर हुने प्रदर्शनमा सहभागी हुन अपील गरेका छन्। शनिबार सभापति देउवाले पार्टीको केन्द्रीय कार्यसमितिको बैठकले गरेको निर्णयअनुसार देशभरका १६५ वटै निर्वाचन क्षेत्रमा प्रधानमन्त्री केपीशर्मा ओलीको कदमविरुद्ध प्रदर्शन गर्न आह्वान गरेका हुन्। संविधानमा भएको व्यवस्था प्रतिकुल, जनभावना विपरितको कार्यविरुद्ध नेपाली कांग्रेस सम्पूर्णरुपले एकमतका साथ उभिएकोसमेत देउवाले प्रष्ट पारेका छन्। विघटनकै दिन मैले पार्टीका वर्तमान र पूर्व पदाधिकारीहरुको बैठक आयोजना गरेर बैठकमार्फत संसद विघटनलाई असंवैधानिक र अलोकतान्त्रिक ठहर गरिसकेका छौं। सभापति देउवाबाट जारी अपीलमा भनिएको छ, संविधानमा भएको ब्यवस्था प्रतिकुल, जनभावना विपरीतको कार्य विरुद्ध नेपाली कांग्रेस सम्पूर्ण रुपले एकमत साथ उभिएको छ। उनले सबै लोकतन्त्रवादीलाई विरोध प्रदर्शनमा सरिक भएर असंवैधानिक र अलोकतान्त्रिक कदमका विरुद्ध ऐक्यवद्धता प्रकट गर्न आह्वान गरेका छन्।"
"प्रचण्डलाई वामदेवले भने, संसद विघटनको विपक्षमा छु","काठमाडौं : नेपाल कम्युनिस्ट पार्टी (नेकपा) एक अर्काविरुद्ध जुध्ने गरी कार्ययोजना बनाइरहेको समयमा नेपाल कम्युनिस्ट पार्टी (नेकपा)का उपाध्यक्ष वामदेव गौतम र विभाजित पार्टीका अध्यक्ष पुष्पकमल दाहालप्रचण्डबीच भेटवार्ता भएको छ। प्रचण्डले उपाध्यक्ष गौतमलाई शनिबार बिहान आफ्नै निवास खुमलटारमा बोलाएर भेटवार्ता गरेका हुन्। गौतमले पार्टीमा फेरि पनि एकता कायम गर्ने पक्षमा आफ्नो प्रयास हुने जानकारी दिएको वामदेव निकट स्रोतले जनाएको छ। उनले भने, म प्रतिनिधिसभा विघटनको विपक्षमा छु र त्यो अडानमा अझै कायमै छ। एकताको लागि मेरो प्रयास जारी रहनेछ। भेटमा प्रचण्डले निर्णायक बेलामा आफूतिर नलागेको भन्दै साथ दिन आग्रह गरेका छन्। ओली पक्ष र माधवप्रचण्ड पक्षनेकपाकै नाममा वैधानिकताको खोजी गरिरहेका बेला गौतम तटस्थ छन्। प्रतिनिधिसभा विघटनको मुद्दामा सर्वोच्च अदालतको फैसलापछि मात्र आफ्नो कित्ता प्रष्ट पार्ने मनसाय व्यक्त गरेका छन्। नेकपाका दुई अध्यक्षले छुट्टाछुट्टै केन्द्रीय कमिटीको बैठक आह्वान गरिरहँदा दुई नेता वामदेव गौतम र रामबहादुर थापा बादल भने तेस्रो समूहको तयारीमा जुटेका थिए। तर थापा ओलीको पक्षमा लागेका छन्। नेकपा सचिवालयका सबै सदस्यको कित्ता प्रष्ट भैसके पनि वामदेव गौतम भने कतै खुलेका छैनन्। गौतमले भने दुबै भेलाले पार्टी फुटाउने घोषणा गर्ने भएकाले आफू नेकपा विभाजनको पक्षमा नरहेको भन्दै आएका छन्। ओली पक्ष प्रतिनिधिसभा विघटनलाई स्वागत गर्दै निर्वाचनसँगै गाउँ तहसम्मै जान लागेको छ। दाहालनेपाल पक्ष भने प्रतिनिधिसभा पुनःस्थापनाको मुद्दा लिएर गाउँ तहसम्मै आन्दोलनमा जाने तयारीमा छ। दुवै पक्षका बिहीबार बसेका केन्द्रीय समिति बैठकले त्यहीअनुरूपका कार्ययोजना तय गरेका हुन्।"
प्रतिनिधिसभा विघटन प्रकरण : दिइएन अन्तरिम आदेश,"काठमाडौं : प्रतिनिधिसभा विघटनको निर्णयविरुद्ध दायर भएको रिटमा सर्वोच्च अदालतको संवैधानिक इजलासले निवेदकको मागबमोजिम अन्तरिम आदेश दिन अस्वीकार गरेको छ। प्रतिनिधिसभा विघटन विवादमा सरकार र राष्ट्रपति कार्यालयसँग कारण माग गर्दै पुस २२ गतेदेखि निरन्तर सुनुवाइका लागि अर्को पेसीसमेत तय गरिएको छ। प्रतिनिधिसभा पुनःस्थापनाको मागसहित सर्वोच्चमा दायर रिटमा प्रधानमन्त्री र राष्ट्रपतिको निर्णय कार्यान्वयन नगर्न प्रारम्भमै अन्तरिम आदेशको माग गरिएको थियो। प्रतिनिधिसभा विघटनाका लागि संविधानको धारा ७६ को उपधारा ७ लगायत प्रावधानमा निर्दिष्ट गरिएको अवस्था विद्यमान नभएको भन्दै निर्णय तत्काल रोकिनुपर्ने जिकिर रिट निवेदकको थियो। तत्काल अन्तरिम आदेश जारी नभएको अवस्थामा सरकारले निर्वाचन प्रक्रियाका लागि कामकारबाही अघि बढाउन बाधा नहुने देखिएको छ। प्रधानन्यायाधीश चोलेन्द्रशमशेर राणाले शुक्रबार आफूसहित सर्वोच्चका न्यायाधीश हरिकृष्ण कार्की, विश्वम्भरप्रसाद श्रेष्ठ, अनिलकुमार सिन्हा र तेजबहादुर केसी संलग्न संवैधानिक इजलास गठन गरेका थिए। न्यायपरिषद्ले बनाएको रोस्टरबाट छानेर प्रधानन्यायाधीश राणाले संवैधानिक इजलासमा चार जना न्यायाधीश तोकेका हुन्। उक्त इजलासमा यसअघि रहँदै आएका न्यायाधीश तेजबहादुर केसी र ईश्वरप्रसाद खतिवडालाई सामेल गरिएको छैन। नेकपा नेता वामदेव गौतमको राष्ट्रियसभामा मनोनयविरुद्ध परेको रिटमा खतिवडाले मनोनयनको विपक्षमा राय बुझाएका थिए। इजलास गठन प्रक्रियालाई लिएर रिट निवेदक वरिष्ठ अधिवक्ता दिनेश त्रिपाठीले आपत्ति जनाउँदै रोक्ने प्रयास गरे पनि सुनुवाइ भने प्रभावित भएन। सर्वोच्चले इजलासलाई सहयोगीका रूपमा नेपाल बार एसोसिएसनबाट तीन र सर्वोच्च बारबाट दुई जना वरिष्ठ अधिवक्ता र अधिवक्तासहित एमिकस क्युरी झिकाउनसमेत आदेश दिएको छ। सार्वजनिक सरोकार निहित गम्भीर संवैधानिक प्रश्नको निरुपणका लागि सर्वोच्चले एमिकस क्युरी झिकाउने अभ्यास छ। एमिकस क्युरीले राष्ट्रिय, अन्तर्राष्ट्रिय प्रचलन र नजिर, संवैधानिक प्रावधान र लोकतन्त्रको मर्म र एवं भावनासहितको निष्पक्ष, स्वतन्त्र व्याख्या गरी न्यायालयलाई निकासमा मद्दत गर्ने मान्यता छ। सर्वोच्चका सञ्चारविद् किशोर पौडेलका अनुसार चाँडो सुनुवाइका लागि पुस १९ गतेसम्म विपक्षीलाई लिखित जवाफ पेस गर्न आदेश भएको छ। इजलासले म्याद थाम्न नपाउने गरी लिखित जवाफ माग गरेको हो। सर्वोच्चले सरकारसँग प्रतिनिधिसभा विघटन प्रस्तावको सक्कल प्रति, अविश्वास प्रस्तावको निवेदन र दर्ता समय, प्रतिनिधिसभा विघटन हुनुभन्दा तत्काल अघि बहाल रहेका प्रतिनिधिसभा सदस्यको दलहरूको प्रतिनिधित्व खुल्ने नाम र संख्या पनि झिकाएको छ। म्याद थाम्न नपाउने गरी जारी भएको सर्वोच्चको आदेशको बुँदा नम्बर १ मा भनिएको छ, प्रतिनिधिसभा विघटनसम्बन्धी सिफारिस र निर्णयको सक्कलै प्रति राष्ट्रपतिको कार्यालय र प्रधानमन्त्री तथा मन्त्रिपरिषद्को कार्यालयबाट झिकाउनू। लिखित जवाफ र सबै कागजात आइसकेपछि पुस २२ गतेदेखि सर्वोच्चमा निरन्तर सुनुवाइ अघि बढ्ने भएको छ। प्रधानमन्त्रीले जनतामा जान्छु भन्न पाउँछ कि पाउँदैन ? प्रधानन्यायाधीश राणाले सुनुवाइका क्रममा जनताबाट निर्वाचित राजनीतिक दलले सरकार नचलाएर फेरि जनतामै जान्छु भन्न मिल्ने वा नमिल्ने भन्दै बहसमा संलग्न कानुन व्यवसायीसँग प्रतिप्रश्न गरेका छन्। प्रतिनिधिसभा विघटनबारे बहसका क्रममा निवेदकका कानुन व्यवसायी अधिवक्ता रुद्र शर्माले नेकपाले बहुमत प्राप्त गरेकाले संविधानअनुसार यसरी प्रतिनिधिसभा विघटन गर्न नमिल्ने धारणा राखेपछि जबराले यस्तो प्रतिप्रश्न गरेका हुन्। राणाले इजलासबाट सोधे, जनताबाट निर्वाचित राजनीतिक दलले सरकार नचलाएर फेरि जनतामै जान्छु भन्दा पनि तिमी सरकार नै चलाऊ भन्ने हो या के हो ? राणाले निर्वाचन भएर संविधानको धारा ७६ उपधारा १ अनुसार बहुमत प्राप्त गरेर सरकार गठन भएको प्रसंग उल्लेख गर्दै यस्तो प्रश्न सोधेका थिए। इजलासबाट राणाले नेकपाको सरकार बहुमतको रहेको र उक्त दलले नै चुनावमा जाने भनेकाले संविधानमा त्यसको विकल्पबारे प्रस्ट पार्न भनेका हुन्। अधिवक्ता शर्माले प्रधानमन्त्रीले संसद् छलेको प्रश्न उठाएपछि राणाले प्रधानमन्त्री अल्पमतमा पर्यो भने संसद्मा जानुपर्यो भन्न खोज्नुभएको हो ? भन्दै अर्को प्रश्न गरेका थिए। ०४७ सालको संविधानले संसद् विघटन गर्ने कुरा अंगीकार गरेको बताउँदै संसद् विघटनका सन्दर्भमा अहिलेको संविधानले अंगीकार गरेको सिद्धान्तका विषयमा स्पष्ट पार्नसमेत इजलासले ध्यानाकर्षण गरेको थियो। संविधानमा संसद् विघटनको व्यवस्था हिजो पनि राखेको थियो, अहिले पनि छ। तर, माध्यम के हो भन्ने कुरा राखौं, प्रधानन्यायाधीश राणाले इजलासबाट भनेका थिए। प्रत्युत्तरमा शर्माले भने विगतका संविधानले प्रधानमन्त्रीलाई संसद् विघटनको स्वविवेकीय अधिकार दिएकोमा अहिलेको संविधानले त्यस्तो अधिकार नदिएको बताए। शर्माले नेकपाले बहुमत प्राप्त गरेकाले संसद् विघटन गर्न मिल्ने संविधानमा कतै ठाउँ नभएको तर्क गरे। रिटको पक्षमा बहस गर्ने कानुन व्यवसायीले संसद् विघटनका लागि संविधानले तोकेबमोजिमको पूर्ववत् अवस्थाको विद्यमानता नरहेको जिकिर गर्दै प्रधानमन्त्री र राष्ट्रपतिको कदम रोक्न प्रथम दृष्टिमै अन्तरिम आदेश दिइनुपर्ने माग गरेका थिए। रिट निवेदकले इजलासमा संविधानको धारा ७६ को विकल्पबाट सरकार गठन हुन नसक्दा मात्र संसद् विघटन हुने र बहुमतप्राप्त दलको सरकार रहेको दल विभाजन नभएको अवस्था रहेको जिकिर गरेका छन्। संविधानको धारा ८५ को अगावै संसद् विघटन भएमा भन्ने वाक्यांश निरपेक्ष धारा नरहेको जिकिर गर्दै धारा ७६ को सापेक्षतामा मात्र क्रियाशील हुने तर्क निवेदकको छ। धारा ८५ मा प्रतिनिधिसभाको कार्यकाल तोक्दै यस संविधानबमोजिम अगावै विघटन भएकामा बाहेक प्रतिनिधिसभाको कार्यकाल पाँच वर्षको हुनेछ भनिएको छ। संवैधानिक इजलासले भने लिखित जवाफ आएपछि निरन्तर सुनुवाइ गर्ने विधि तय गरेको छ।"
सशस्त्र प्रहरीद्वारा १ लाख ६५ हजारको अवैध बिँडी बरामद,"बैतडी : बैतडीमा सशस्त्र प्रहरीले १ लाख ६५ हजार बराबरको अवैध १० पेटी बिँडी बरामद गरेको छ। सीमावर्ती भारतीय बजारबाट अवैध रुपमा भित्र्याइएको बिँडी शनिबार बिहान पौने २ बजेतिर सशस्त्र प्रहरीको गस्ती टोलीले दशरथचन्द नगरपालिका ६ गाँजरीबाट बरामद गरेको हो। रातीको समयमा अवैध रुपमा बिँडी ल्याउँदै गरेका मानिसहरु भने सशस्त्रको टोली देख्ने बित्तिकै बिँडी छोडेर भागेको बताइएको छ। हाम्रो टोली देख्ने बित्तिकै अवैध बिँडी ल्याइरहेका बिँडी छोडेर भागे। हामीले बिँडी बरामद गरेर ल्यायौं, सशस्त्र प्रहरी बल नेपाल नम्बर ५१ गुल्म हेडक्वाटर बैतडीका सशस्त्र प्रहरी निरीक्षक हर्कबहादुर साउँदले भने। सीमा नाका बन्द हुँदा महाकाली नदीमा ट्युबमार्फत भारतबाट बिँडी ल्याएको हुनसक्ने सशस्त्र प्रहरी निरीक्षक हर्कबहादुर साउँदले जानकारी दिए । बरामद गरिएको बिँडी महाकाली भन्सार कार्यालय झुलाघाट बुझाइएको उनले बताए। सशस्त्र प्रहरीले चालु आर्थिक वर्षको अहिलेसम्म ३ लाख बढीको अवैध सामग्री बरामद गरेर भन्सार कार्यालयमा बुझाइसकेको छ। सीमा क्षेत्रमा हुने अवैध कारोबार रोकथामका लागि सशस्त्र प्रहरीले नियमित रुपमा गस्ती गरिरहेको सशस्त्र प्रहरी निरीक्षक साउँदले जानकारी दिए । सशस्त्र प्रहरीले सीमा क्षेत्रमा हुने विभिन्न आपराधिक गतिविधि रोक्नका लागि बिओपी मार्फत पनि गस्ती गरिरहेको उनले बताए। जिल्लाका तीन ठाउँमा बिओपी मार्फत सशस्त्र प्रहरीले सेवा दिइरहेको उनको भनाइ छ। बैतडीको झुलाघाट, पञ्चेश्वर र शिवनाथ गाउँपालिकाको कुस्मौद घाटमा सशस्त्र प्रहरीको बिओपी रहेको छ। बिओपी मार्फत सीमा क्षेत्रमा नियमित गस्ती भइरहेको पनि साउँदले जानकारी दिए।"
मुस्ताङका किसानलाई स्याउ बगैंचा व्यवस्थापन गर्ने चटारो,"जोमसोम : स्याउ उत्पादनले प्रसिद्ध मानिएको हिमाली जिल्ला मुस्ताङका किसान यतिबेला स्याउ बगैंचा व्यवस्थापन कार्यमा जुटेका छन्। पुसको पहिलो सातादेखि माघको दोश्रो हप्तासम्म यहाँका किसानलाई स्याउ बगैंचा व्यवस्थापनमा भ्याइनभ्याइ हुने गर्छ। मुस्ताङको स्याउ बगैंचामा लटरम्म फलेका यसवर्षको स्याउ बोटबाट टिपेर बजार पुर्याएपछि अहिले बोट नाङ्गा र उजाड जस्तै देखिएका छन्। यिनै उजाड देखिएका स्याउ बोटको काटछाट तथा यसको व्यवस्थापन कार्यमा किसान जुटेका हुन्। स्याउको उपयुक्त बगैंचा व्यवस्थापनमा कृषकले ध्यान नदिंदा स्याउ बोटले राम्रो र गुणस्तरीय फल दिन नसक्ने भएकाले व्यवस्थापन अनिवार्य भएको हो। उनीहरुले स्याउ बगैंचा व्यवस्थापनकार्यका साथै खेर गएका र बाझो जग्गामा समेत नयाँ स्याउका बिरुवा लगाउन सुरु गरेका छन्। स्याउका बिरुवामा अन्य जातको स्याउ बिरुवालाई जोडेर ग्राफ्टिङ गर्ने गरेका छन्। एउटै स्याउ बिरुवामा विभिन्न जातका स्याउ बेर्ना ग्राफ्टिङ गर्दा फरक फरक जातका स्याउको फल दिने भएकाले यसो गरिएको हो। घरपझोङ गापा४ का कृष्णगण्डकी कृषक समुहका अध्यध्य राजेन्द्र शेरचनले गुणस्तरीय स्याउ उत्पादनका लागि स्याउ कटिङ अनिवार्य भएको बताए। उनले स्याउ कटिङ नगरेमा वा जथाभावी बिना तालिम स्याउ कटिङ गर्नाले उत्पादन क्षमता तथा गुणस्तरमा समेत ह्रास आउने भएकाले दीर्घकालीन स्याउ उत्पादन वृद्धि गराउन उपयुक्त बगैंचा व्यवस्थापन आवश्यक भएको औल्याए। उनका अनुसार स्याउ बगैंचामा रहेका बोटको पुरै पत्ता झरिसकेपछि स्याउ कटिङ गरी आवश्यक औषधि छर्किनु पर्छ। मुस्ताङमा स्थानीय यतिखेर खेतबारीको स्याउ बगैंचामा स्याउ कटिङमा लागेका छन्। बर्सेनि स्याउ बोटमा फैलिने अनाआवश्यक हागाबिगाको उपयुक्त व्यवस्थापन गर्न आवश्यक हुन्छ। स्याउको बोटमा फैलिने हागाबिगाहरुको उपयुक्त किसिमले काटछाट गरेमात्र सूर्यको प्रकाश बोटको चारैतर्फ पुग्न सक्छ। यस्तै कटिङ गरेपछि स्याउ बगैंचामा आवश्यक मलजल गर्ने र बोटमा लाग्ने विभिन्न प्रकोप नियन्त्रण गर्न विभिन्न किटनाश औषधि छर्किने र आवश्यक सिचाईको व्यवस्था पुर्याउन सकेमात्र स्याउ बोटले राम्रो फल दिनसक्छ। जिल्लाको ५ वटै स्थानीय तहमा अहिले स्याउ बगैंचा व्यवस्थापन तथा स्याउ कटिङको काम भइरहेको छ। घरपझोङ४ का कृष्णगण्डकी कृषक समुहका सचिव अजित थकालीले मुस्ताङको मुख्य खेती स्याउले जिल्लाको आर्थिक क्षमता उकास्न योगदान पुर्याएको बताए। सचिव थकालीले मुस्ताङमा बर्सेनि पौषदेखि माघसम्म स्याउ बगैंचा व्यवस्थापनको चटारो हुने जनाए। स्याउ बोटको अनाआवश्यक हागा नियन्त्रण नगर्दा सूर्यको प्रकाशलाई अवरोध गर्ने र यसले फल लाग्न नदिने उनको भनाइ छ।स्याउ बोटमा कटिङ गरेर विभिन्न प्रकोप नियन्त्रण गर्न सर्भो र डर्मिन आयल छर्किने र बोटको फेदमा बोरो पेष्ट लगाउनु पर्ने जानकारी दिए। कृषि र पर्यटन मुख्य आम्दानीको श्रोत बनेको मुस्ताङमा पछिल्लो समय यहाँका किसानमा स्याउ खेतीतर्फ निकै आर्कषण बढेको पाइएको छ। अन्यबाली भन्दा कम मेहनत र मुनाफा बढी हुने भएकाले स्याउ खेती बिस्तार र यसको प्रर्वद्धनमा कृषकको ध्यान स्याउ खेतीतर्फ मोडिएको हो। यहाँका किसानले स्याउ बगैंचाभित्र उवा, फापर, सिमी, बोडी र अन्य तरकारी लगाएर दोहोर फाइदा समेत लिने गरेका छन्। घरपझोङ४ का स्याउ किसान दिनेश थकालीले स्याउको बगैंचा व्यवस्थापनका लागि कृषि विज्ञहरुको तालिम अनिवार्य हुने र यसका लागि स्थानीय तह र सरोकारवाल निकायले यसतर्फ ध्यान दिनुपर्ने थकालीको सुझाव दिए। उनले स्याउ बगैंचा व्यवस्थापनका चाहिने उपकरण स्याउ जोनले ५० प्रतिशत अनुदानमा दिने गरेको र विषादी स्थानीय तहले उपलब्ध गराएको जानकारी दिए। हिमाली जिल्ला मुस्ताङको ५ स्थानीय तहमा गरी एक हजार पाँच सय हेक्टर जमिनमा स्याउ खेती बिस्तार भएको छ। जसमध्ये ५ हेक्टर जमिनमा लगाइएको स्याउले उत्पादन दिने गरेको छ। यस वर्ष कोरोना माहामारीमा समेत ७१ सय मेट्रिक टन स्याउ उत्पादन भएको थियो। यसवर्ष मुस्ताङबाट ७१ करोडको स्याउ निर्यात भएको स्याउ जोन मुस्ताङले जनाएको छ। पछिल्लो समय मुस्ताङका किसानले सामुदायिक स्याउ खेती बिस्तारमा समेत जोड दिएका छन्। यसवर्ष स्याउ जोन मुस्ताङ र गण्डकी प्रदेश सरकारको विशेष अनुदान सहुलियतमा २० हजार थान उच्च घनत्वको इटालिन जातका स्याउको बेर्ना समेत लगाइएको छ।"
वाग्मती किनारमा फोहर फाल्नेबाट २३ हजार जरिवाना,"काठमाडौं : राजधानीको सभ्यताको स्रोत वाग्मती नदीमा फोहर फाल्ने सात व्यक्ति एवं संस्थालाई कारवाहीस्वरुप रु २३ हजार जरिवाना गरिएको छ। अधिकारसम्पन्न वाग्मती सभ्यता एकीकृत विकास समिति काठमाडौं महानगरपालिका वातावरण व्यवस्थापन विभाग टेकु, वाग्मती सफाइ अभियानकर्मीको संयुक्त प्रयासमा नदी किनारमा जताततै फोहर फाल्ने, बाटो कब्जा गरी व्यापार व्यवसाय चलाएर सार्वजनिक स्थान कब्जा गर्नेलाई नसिहतसहित दण्ड जरिवाना गरिएको अभियानकर्मी किशोरसिंह शाहीले जानकारी दिए। मनोहरा दोभानबाट आलोकनगरसम्म फोहर फाल्ने राजकुमार शर्मा रु एक हजार, मीना केसी रु पाँच हजार, बेखालाल तण्डुकार रु एक हजार, दीपेन्द्र बस्नेत रु पाँच हजार, रत्नकाजी श्रेष्ठ रु पाँच हजार, सुमन इन्टरप्राइजेज रु पाँच हजार, कुकुर क्याफे रु एक हजार गरी जम्मा रु २३ हजार जरिवाना गरिएको छ। जरिवाना गरिएको रकम महानगरपालिका वातावरण व्यवस्थापन विभागलाई हस्तान्तरण गरिएको सफाइ महाअभियानले जनाएको छ। वाग्मती सफाइ महाअभियानको ३९८औँ हप्तामा वाग्मती मनोहरा दोभान आर्ट अफ लिभिङले बनाएको बगैँचाअघिको शङ्खमूल क्षेत्रमा सफाइ गरिएको छ। प्रमुख अभियानकर्मी, पूर्वमुख्यसचिव एवं चीनका लागि पूर्व नेपाली राजदूत लीलामणि पौड्याल, अधिकारसम्पन्न वाग्मती समितिका अध्यक्ष उद्धब तिमिल्सिना, आयोजना प्रमुख नवराज प्याकुरेल, महानगरपालिका वातावरण व्यवस्थापन विभागका प्रमुख हरिकुमार श्रेष्ठसहितको सफाइमा सक्रियता थियो। सशस्त्र प्रहरी टोली, अभियानकर्मीलगायतले १५ मेट्रिक टन फोहर व्यवस्थापन गरिएको छ। फोहरको मूल स्रोतमै न्यूनीकरण गनुपर्ने, फोहरलाई वर्गीकरण गरी फाल्नै पर्नेलाई मात्रै फालौँ, फोहरलाई मोहर बनाउनुपर्नेमा पनि अभियानकर्मीले जोड दिनुभएको छ। अर्को शनिबार बिहान ८:०० बजे ३९९औँ हप्ताको सफाइ बानेश्वर क्याम्पसअघिको नदी किनारमा सफाइ गरिने जनाइएको छ। वाग्मती नदी तिलगङ्गा खण्ड सफाइको २७९औँ हप्तामा महिला समूह र बतास फाउन्डेशनले यस क्षेत्रमा सफाइ गरेका छन्। जनचेतनामूलक कार्यक्रमसँगै नदीको फोहरसमेत उठाएर व्यवस्थापन गरिएको सफाइ संयोजक आशा पाण्डेले जानकारी दिए। मनोहरा सफाइको १९७औँ हप्तामा काठमाडौं महानगरपालिका वडा नं ३२ स्थित जडीबुटीमनोहरा कृषि बजारअघि सफाइ गरिएको छ। सत्तरी अभियानकर्मीको सक्रियतामा भएको सफाइमा दुई गाडी फोहर व्यवस्थापन गरिएको संयोजक चन्द्र दङ्गालले जानकारी दिए। यसैगरी राजधानीका गुह्येश्वरीमाथिको वाग्मती, रुद्रमती, विष्णुमती, उत्तर र पश्चिम क्षेत्रको चक्रपथलगायत स्थानमा पनि सफाइ गरिएको छ। विसं २०७० जेठ ५ गते वाग्मती सफाइ महाअभियान सुरु भएपछि देशभर १०६ स्थानमा सफाइ अभियान सुरु भएको छ। कोरोना महामारीका कारण नदी किनारमा निवास भएका अभियानकर्मीले नदीमा गएर र अरुले टोल सफाइ अभियानलाई निरन्तरता दिएका छन्।"
"स्याङ्जामा बस र ट्रक ठक्कर खाँदा १७ घाइते, पाँच जनालाई पोखरा पठाइयो",स्याङ्जा : शनिबार दिउँसो पुतलीबजार नगरपालिका ११ स्थित बगालथोकमा बस र ट्रक ठोक्किँदा १७ जना घाइते भएका छन् । पोखराबाट वालिङतर्फ जाँदै गरेको लु १ ख ६५९४ नम्बरको ट्रक र पर्वतको फोक्सिङ्बाट पोखरा जाँदै गरेको ना ५ ख ५१३९ नम्बरको बस सिद्धार्थ राजमार्गमा ठोक्किँएका हुन् । दुर्घटनामा घाइते भएकामध्ये ५ जनालाई थप उपचारको लागि पोखरा रिफर गरिएको छ। अन्य १२ जनाको जिल्ला अस्पताल स्याङ्जामा उपचार भइरहेको प्रहरी नायव उपरीक्षक राजेन्द्रप्रसाद अधिकारीले जानकारी दिए। ठोक्किँएका बस र ट्रकलाई प्रहरीले नियन्त्रणमा लिएको छ ।
आज काठमाडौंमा वर्षकै बढी चिसो : न्यूनतम तापक्रम १३ डिग्री,"काठमाडौं : काठमाडौं उपत्यकामा शनिबार यस वर्षकै बढी चिसो महसुस गरिएको छ। जल तथा मौसम विज्ञान विभागका अनुसार शनिबार काठमाडौंको न्यूनतम तापक्रम यस वर्षकै कम १ दशमलव ३ डिग्री सेल्सियस मापन गरिएको छ। शुक्रबार न्यूनतम तापक्रम २ दशमलव २ डिग्री सेल्सियस थियो। अबको केही दिन देशभरको तापक्रम निरन्तर घट्ने सम्भावना रहेको मौसमविद् शान्ति कँडेलले जानकारी दिए। 'राति आकाश खुला भए बिहानको तापक्रम घट्ने र राति बदली भए तापक्रम बढ्ने हुन्छ', उनले भने। यस वर्ष काठमाडौंको न्यूनतम तापक्रम शून्य डिग्रीसम्म पुग्ने मौसमविद्को अनुमान रहेको छ। विभागले सूचना जारी गर्दै चिसो रहरिहने तथा तराईपहाडी भूभागका केही स्थानमा बिहानीपख हुस्सुकुहिरोका कारणले वायुको पारदर्शितामा कमी हुन गई सडक तथा हवाई यातायात प्रभावित हुनसक्ने सम्भावना रहेकाले आवश्यक सतर्कता अपनाउन सबैमा अनुरोध गरेको छ। विभागको पछिल्लो विवरणअनुसार आज काठमाडौं उपत्यकाको न्यूनतम तापक्रम १ दशमलव ३ डिग्री र अधिकतम तापक्रम १९ दशमलव शून्य डिग्री सेल्सियस रहेको छ। त्यस्तै सबैभन्दा कम जुम्लाको न्यूनतम तापक्रम माइनस ६ दशमलव ४ डिग्री र सबैभन्दा धेरै धनकुटाको न्यूनतम तापक्रम ७ दशमलव २ डिग्री सेल्सियस रहेको छ।"
बस दुर्घटना हुँदा एकको मृत्यु,हेटौंडा : हेटौंडा नारायणगढ सडकखण्डअन्तर्गत पर्ने हेटौंडा उपमहानगरपालिका१९ बस्तीपुरमा शनिबार दिउँसो यात्रुवाहक दुर्घटना हुँदा एक जनाको मृत्यु भएको छ। हेटौंडाबाट नारायणगढतर्फ जाँदै गरेको ना ५ ख ४६०९ नम्बरको यात्रुवाहक बस आफैँ अनियन्त्रित भइ बस्तीपुरमा दुर्घटना हुँदा लमजुङ सुन्दरबजार नगरपालिका८ बस्ने ३२ वर्षीय हरि गौलीको मृत्यु भएको जिल्ला प्रहरी कार्यालय मकवानपुरले जनाएको छ। दुर्घटनामा परी गम्भीर घाइते भएका उनको उपचारका क्रममा हेटौंडा अस्पतालमा मृत्यु भएको कार्यालयका प्रहरी निरीक्षक अमरप्रसाद गजमेहरले जानकारी दिए। सोही दुर्घटनामा परी अन्य आठ जना घाइते भएका छन्। उनीहरुको चुरेहिल अस्पतालमा उपचार भइरहेको छ। घाइतेको पूरा विवरण आउन बाँकी रहेको प्रहरीले जनाएको छ। प्रहरीले बस चालक चितवनको राप्ती नगरपालिका२ बस्ने ४१ वर्षीय रामबहादुर तामाङलाई नियन्त्रणमा लिई घटनाका विषयमा आवश्यक अनुसन्धान गरिरहेको जनाएको छ।
बालकमै अभिभारा,"दैलेख : ठाटीकाँध गाउँपालिका६ टमटाटोल रहेको झुप्रोमा अपांगता भएकी आमा र भाइको रेखदेखमा तल्लीन छन् ११ वर्षीय प्रेम विक। बाबुको मृत्यु हुँदा प्रेम पाँच वर्षका थिए भने प्रेमका भाइ पैल एक वर्षका मात्र थिए। सात वर्षअघि घरनजिकै जंगलमा घाँस काट्न जाँदा उनकी आमा भीरबाट लडेर घाइते भइन्। आर्थिक अभावले रूपाको राम्रोसँग उपचार पनि भएन। अपांग पत्नी र नाबालक छोरा छोडेर रोजीरोटीका लागि भारत छिरेका रूपाका पतिको भारतमै मृत्यु भएको हो। अहिले उक्त परिवार दुःखमा घेरिएको छ। आमा र भाइको हेरचाहको जिम्मा प्रेमको काँधमा छ। बिहानै उठेर खाना पकाउने, आमालाई खुवाउने, भाइलाई स्कुल पठाउने प्रेमको दिनचर्या हो। रकम अभावले आमाको उपचार गर्न नपाएको प्रेम बताउँछन्। पैसा भइदिएको भए आमाको उपचार हुन्थ्यो। गाउँका साहुले पत्याएनन्। आमाले जीवनभर अपांग भएर बाँच्नुपर्ने भयो, प्रेम भन्छन्। कलिलो काँधमा घरको जिम्मेवारी थपिए पनि उनको पढाइतिर पनि उत्तिकै लगाव छ। धेरैजसो समय आमा र भाइको हेरचाहमा बित्छ, प्रेम भन्छन्, फुर्सदमा पढ्ने गरेको छु। उनले उच्च शिक्षा पढ्ने सपना बोकेका छन्। मजदुरी गर्न श्रीमान्सँगै भारत गएका आफन्तले बिरामी परेर मृत्यु भयो भन्छन्, आफू जान सकिएन पत्याउनै पर्यो, रूपा भन्छिन्, अरूको सहायताले दिसापिसाब गर्न जानुपर्छ, आफू केही पनि गर्न सक्दिनँ, गरिबीका कारण जीवनभर अपांग भएर बाँच्नु परेको छ। सम्पत्तिको नाममा सानो झुप्रो मात्र छ। मंसिर अन्तिम साता त्यही घर पनि भत्कियो। घर भत्किएपछि उनको परिवार अहिले खुल्ला आकाशमुनि रात काट्न बाध्य छ। गाउँपालिकाकाले चौमासिक रूपमा दिने गरेको १२ हजार सामाजिक सुरक्षा भत्ताले छाक टार्दै आएको उनले बताइन्। नाबालक छोराहरूको पढ्ने धोको अधुरै रहने भएकाले उनी दुःखी छिन्।"
एउटै कक्षामा १६८ विद्यार्थी !,"जाजरकोट : एउटा कक्षामा बढीमा कति विद्यार्थी राखेर पढाउन सकिएला ? ४०, ५० वा बढीमा ६० जनासम्म। तर जाजरकोटको एक विद्यालयमा एउटै कक्षामा १ सय ६८ जना विद्यार्थीलाई पढाउने गरिएको छ। पत्याउनै गाह्रो पर्ने गरी त्रिभुवन माध्यमिक विद्यालय जाजरकोट खलंगामा कक्षा ९ को अर्थशास्त्र विषय एकैपटक १ सय ६८ जना विद्यार्थी पढ्न बाध्य छन्। कक्षा कोठामा विद्यार्थी नअटेपछि खुला चौरमा बसालेर पढाउने गरिएको शिक्षक राजेश शर्माले बताए। कोरोना महामारीबाट बच्न सामाजिक दूरी कायम गरेर पठनपाठन गर्ने सरकारी निर्देशन छ। तर विद्यार्थीको चाप र दरबन्दी अभावका कारण विद्यालयमा यति ठूलो संख्यामा एक जना शिक्षकले एउटै पिरियडमा पढाउनुपर्ने बाध्यता रहेको शिक्षक शर्माको भनाइ छ। कक्षा ९ मा २ सय ८ जना विद्यार्थी छन्। कक्षा तीन सेक्सनमा विभाजन गरिएको छ। त्यसमध्ये ऐच्छिक प्रथम विषयअन्तर्गत ४० जनाले ऐच्छिक गणित र अन्य १ सय ६८ जनाले ऐच्छिक अर्थशास्त्र विषय अध्ययन गर्छन्। तर ऐच्छिक विषयमा प्रत्येक सेक्सनमा पढाइ नभएर एकै ठाउँमा राखेर पढाउँदा समस्या भएको हो। विद्यार्थी धेरै हुँदा कक्षा नियन्त्रण गर्नसमेत हम्मेहम्मे भएको शिक्षक शर्माको अनुभव छ। शिक्षक शर्माले कक्षा सातमा पनि पढाउँछन्। त्यहाँ पनि एउटै कक्षामा उनले ९६ जना विद्यार्थी एउटै कोठामा राखेर पढाउने गरेका छन्। विद्यार्थीको चाप अत्यधिक छ। तर सोहीअनुसार विषयगत शिक्षक दरबन्दी नहुँदा यसरी एउटै ठाउँमा राखेर पढाउनुपर्ने बाध्यता भएको निमित्त प्रधानाध्यापक हरिबहादुर बस्नेत बताउँछन्। शिक्षा नियमावलीअनुसार एउटा कक्षा कोठामा ४० जनासम्म विद्यार्थी राखेर पढाउनुपर्ने उल्लेख गरिएको छ। विद्यार्थी संख्या धेरै भए सेक्सन विभाजन गर्नुपर्ने प्रावधान राखिएको छ। तर १ सय ६८ जना विद्यार्थी एकै ठाउँमा राखेर पढाउँदा पनि कुनै अभिभावकले चासो राखेका छैनन्। विद्यालयसँगै भेरी नगरपालिकाको शिक्षा शाखा जोडिएको भए पनि अनुगमन र नियमनमा कुनै चासो देखाएको छैन। कक्षाकोठा र शिक्षक अभावमा एउटै कोठामा ठूलो संख्यामा विद्यार्थी राखेर पढाउँदा कोरोना महामारीको जोखिम पनि उत्तिकै बढिरहेको छ।"
२६ वर्षमा २३ किलोमिटर कालोपत्रे !,"उदयपुर : निर्माण व्यवसायीको लापरबाहीका कारण सगरमाथा लोकमार्गअन्तर्गत गाईघाटदिक्तेल सडक २६ वर्षमा २३ किलोमिटर मात्र कालोपत्रे भएको छ। २३ किलोमिटर मध्ये २० किलोमिटर दुई वर्षअघि र ३ किलोमिटर अघिल्लो आर्थिक वर्षमा कालोपत्रे बनेको हो। मूल्यांकनका हिसाबले वाार्षिक ०८८ प्रतिशत कालोपत्रे भएको देखिन्छ। ८१ किलोमिटर कालोपत्रेका लागि चार वर्षअघि आयोजना कार्यालय गाईघाटले तीनवटा प्याकेज बनाई बोलपत्र आह्वान गरी ठेक्का सम्झौता गरेको थियो। त्यसमध्ये दुईवटा निर्माण कम्पनीले कालोपत्रेको काम शून्य र एउटाले ३ किलोमिटर गरेको आयोजना प्रमुख गोपालप्रसाद खकुरेलले बताए। दुई राष्ट्रिय गौरवका आयोजना मदन भण्डारी र मध्यपहाडी लोकमार्गलाई जोड्ने यो सडक निर्माण कम्पनीको ढिलासुस्तीका कारण आयोजना प्रभावित बनेको हो। २६ वर्षअघि तत्कालीन प्रधानमन्त्री मनमोहन अधिकारीले उदयपुर र खोटाङ जिल्लालाई जोड्ने गरी शिलान्यास गरेको यो सडक ढिलासुस्तीकै कारण अझै पूर्ण हुन सकेको छैन। विशेषगरी खोटाङलाई काठमाडौंसँग जोड्ने र आर्थिक समृद्धीतर्फ जनतालाई अघि बढाउने लक्ष्यले लोकमार्गको काम सुरु गरिएको प्रतिनिधिसभा सदस्य विशाल भट्टराई बताउँछन्। उनले भने, पूर्वी र दक्षिणी भेगका जनताका लागि असाध्यै छोटो र भरपर्दो भनेकै सगरमाथा लोकमार्ग हो, जुन सडक निर्माण हुनासाथ आवागमनमा मात्र सहज हैन, आर्थिक समृद्धीको हिसाबले पनि फलदायी छ। आयोजना प्रमुख खकुरेलका अनुसार कामलाई छिटो सक्न तीनवटा प्याकेज बनाई बोलपत्र आह्वान गरिएको थियो। त्यसमध्ये खोटाङखण्डको फोक्सीन्टारसिम्पानी २६ किलोमिटर सडकको कालोपत्रे चार वर्षभित्रमा सम्पन्न गर्ने गरी देवनारायण पवनमैनाचुलीखमपाच्यले भ्याटसहित ५५ करोड ८७ लाखमा २०७३ साउन ११ गतेमा सम्झौता गरेको बताए। त्यसैगरी खोटाङखण्डकै सिम्पानीमाहुरे २२ किलोमिटर सडक चार वर्षभित्र कालोपत्रे गरिसक्ने गरी भारत कन्स्ट्रक्सनसिद्धीसाही जेभीले ४१ करोड ५० लाखमा २०७३ असार ३० गते सम्झौता गरेको प्रमुख खकुरेलले बताए। दुवै प्याकेजले कटिङ, नाला निर्माण, सम्याउने जस्ता काम गरे पनि मुख्य कार्यभार कालोपत्रे भने शून्य गतिमा रहेको खकुरेलले बताए। त्यसैगरी सबैभन्दा लामो उदयपुर खण्डको साउनेफोक्सीन्टार ३० किलोमिटर सडक दिकञ्चनजंघा गोल्डेनगेट गुड जेभीले चार वर्षमा सम्पन्न गर्ने गरी २०७३ भदौ १२ गते कालोपत्रे निर्माणका लागि मात्र २७ करोडमा सम्झौता गरेको छ। त्रियुगा नगरपालिका१४ साउनेदेखि रौतामाई गाउँपालिका५ फोक्सीन्टारसम्मको यो खण्डमा निर्माण कम्पनीले लकडाउनबीच ३ किलोमिटर कालोपत्रे गरेको उनको भनाइ छ। निर्माण कार्य ढिला हुनुमा ओभरल्याप, भिओ ढिलो स्वीकृत र लकडाउन रहेको गोल्डेनगेटका प्रतिनिधि अर्जुन शिवाकोटीले बताए। उनले भने, स्टिमेटमा दस एमपीको भिओ थियो, पछि सडकको अवस्था हेरी आयोजना कार्यालयले नै २० एमपीको बनाउने तयारी गर्दा ९ महिना बित्यो, त्यसले पनि काममा असर पुग्यो, अब समस्या छैन आगामी जेठभित्र सम्पन्न गर्छौं। उदयपुरखण्डको अधेँरीफोक्सीन्टारसम्मको कालोपत्रेबाहेक नाली, स्ल्याप, रिटेनिङवाल, मोडसुधार, ह्युमपाइप, कटिङलगायतका स्टक्टरको काम ११ करोड १७ लाखमा मैनाचुलीसिद्धीसाहीले २०७७ माघ ३० गते सम्पन्न गर्ने गरी २०७५ भदौ १४ गते सम्झौता गरेको प्रमुख खकुरेलले जानकारी दिए। ठेकेदार कम्पनीले सम्झौता गरेको करिब एक वर्ष काम गरेपछि बेपत्ता भएको उनले बताए। निर्माण कम्पनीको ढिलासुस्तीका कारण गत वर्ष मात्रै २६ करोड बजेट फ्रिज भएको उनले बताए। उनका अनुसार १ सय १ किलोमिटर मध्ये कालोपत्रे २३, ग्राभेल ३१ र माटेसडक ४७ किलोमिटरको काम भइसकेको छ। पहिरोका कारण काम गर्न केही जटिलता रहेको उनले बताए।"
प्रचण्डको गृहजिल्लाको पार्टी कार्यालयमा ओली समूहको तालाबन्दी,"चितवन : नेकपा चितवनको पार्टी कार्यालयमा तालाबन्दी भएको छ। नेकपाका अध्यक्ष पुष्पकमल दाहाल 'प्रचण्ड'को गृह जिल्लाको पार्टी कार्यालयमा ओली समूहका कार्यकर्ताले ताला लगाएका छन। नेकपाको दाहालनेपाल समूहले आफ्नो बहुमत रहेको दाबी गरेको चितवनको पार्टी कार्यालयमा शनिबार ओली पक्षधरले ताला लगाएका हुन्। भरतपुर महानगरपालिका१० स्थित पार्टी कार्यालय तत्कालीन एमाले पार्टी कार्यालय हो। पार्टी नेतृत्वलाई वदनाम गरी कार्यालयबाट गतिविधि भइरहेको भन्दै जिल्ला कार्यालय मदननगरमा कार्यालयमा सूचना टाँसिएको छ। प्रधानमन्त्री एवं पार्टी अध्यक्ष केपी शर्मा ओली विरुद्ध घेरावन्दी गरिएको र राष्ट्रपतिप्रति महाअभियोग तथा अविश्वासको प्रस्ताव पेश गरेर पार्टी एकताविरोधी काम गरिएको भन्दै विरोध गरेका छन्। सूचनामा भनिएको छ, 'नेपाल कम्युनिष्ट पार्टीको यथार्थ दृष्टिकोण, सिद्धान्त र कार्यदिशाका सम्बन्धमा सबै नेतागणको एउटै राय र मनहरु एकै ठाउँमा रहने प्रति विश्वास व्यक्त गर्दै यस मदनआश्रित भवनलाई कुनै एक पक्षको र गुटको आश्रयस्थलका रुपमा प्रयोग नगर्न, नगराउनका लागि भवनमा तालावन्दी गरिएको जानकारी गराइन्छ।' नेकपा भरतपुर महानगर कमिटी अध्यक्ष ओली निकटका रामप्रसाद न्यौपानेले पार्टीको गुटको गतिविधि भएकोले युवा समूहले तालाबन्दी गरेको बताए। पहिलो पार्टी अध्यक्ष भएको कारण पनि स्वभाविक पार्टी कार्यालय केपी कमरेड नेतृत्वको नेकपाको हो, सम्पति बाँडफाड नहुँदासम्म गुटको गतिविधि हुदैन उनले भने उहाँहरुलाई काम गर्न पूर्व माओवादी कार्यालय छ त्यसैमा गरे भइहाल्छ नि। कार्यालय एकपक्षिय ढंगबाट पार्टीको गुट चलाउने काम भएपछि युवाले बन्द गरेको उनले बताए। नेकपा चितवनका अध्यक्ष दाहाल निकटका यमबहादुर परियारले तालाबन्दी भएको जानकारी पाएको बताउँदै प्रतिकृया दिन मानेनन्। उनले भने,उहाँहरुले ताला लगाउनुभयो, यसमा कुरा अघि बढ्छ।"
विद्यालय पुग्नै सकस,"बैतडी : दशरथचन्द नगरपालिका२ देहीमाडौंका २३ वर्षीया हीरा बोहराको विद्यालय गएर पढ्ने रहर अधुरै छ। जन्मेको ६ वर्षपछि अपांगताको सिकार भएकी बोहराले विद्यालयमा कसरी पढाइ हुन्छ भन्ने अनुभव कहिल्यै गर्न पाइनन्। डाक्टरका अनुसार उनमा हड्डीको विकास नभएका कारण अपांगता भएको हो। घरबाट पाँच सय मिटरको दूरीमा रहेको विद्यालय उनका लागि ल्हासाको सुन जस्तो बन्न पुग्यो। आफ्नै उमेरका अन्य बालबालिका विद्यालय गएको देख्दा उनलाई पनि उकुसमुकुस हुन्थ्यो। तर, खाना खान पनि आमाकै सहारा चाहिने उनका लागि घरदेखि विद्यालयसम्म पुग्ने सडक र विद्यालयका संरचना त्यत्ति सहज थिएनन्। विद्यालयमा समेत अपांगता भएका विद्यार्थीहरूका लागि बस्ने अलग्गै व्यवस्था छैन। न शौचालय अपांगमैत्री छ न खानेपानीको व्यवस्था। उनले भनिन् मेरो पढ्ने ठूलो रहर थियो। नजिकै विद्यालय भए पनि व्हीलचेयर लैजाने बाटो नभएपछि विद्यालयमै गएर पढ्ने मेरो धोको अधुरै रहेको छ। हीराको भाइ र बहिनी पनि अपांग छन्। हीराकी बहिनी करिश्मा अहिले कक्षा ११ मा पढ्छिन्। विद्यालय जान सक्ने अवस्था नभएपछि उनी पनि घरबाटै पढेर परीक्षा दिँदै आएकी छिन्। सानो छँदा पिठ्युँमा बोकेर विद्यालय पुर्याउँथे। अब त ठूली भइसकी म पनि पिठ्युँमा बोकेर विद्यालय लैजान सक्तिनँ, करिश्माकी आमा देवकी बोहराले भनिन्, सरकारको हरेक बालबालिकाको शिक्षामा पहुँच पुर्याउने नारा छ। तर, मेरा छोरीहरू अपांग भएकै कारण विद्यालय जान सकिरहेका छैनन्। हीरा र करिश्माका भाइ जयन्त बोहरा पनि अपांगताको सिकार बनेका छन्। कक्षा ७ मा पढिरहेका जयन्त पनि अहिले घरबाटै पढिरहेका छन्। कक्षा ५ सम्म पिठ्यँुमा बोकेर विद्यालय पुर्याउने गरिएका जयन्त ठूलो भएपछि बोक्न असहज भएकाले घरमै पढ्न थालेका हुन्। हीरा र करिश्माको जस्तै कथा धेरैका छन्। जिल्लाको सुर्नया गाउँपालिका८ की दीपा बोहरा जन्मजात दृष्टिविहीन हुन्। गाउँकै विद्यालयमा उनी एक बहिनीको सहारा पुग्ने गरेकी छन्। कक्षाकोठामा उनी शिक्षकहरूले बोलेको बाहेक अरू केही कुरा थाहा पाउँदिनन्। सुनेकै भरमा उनी अहिले कक्षा ११ मा पुगेकी छन्। दृष्टिविहीनका लागि ब्रेललिपिको व्यवस्था हुनुपर्ने भए पनि उनलाई साधारण विद्यालय पुग्न सकस छ। उनले भनिन्, मलाई मेरो समस्याअनुसारको ठाउँमा पढ्न पाए सजिलो हुन्थ्यो। जिल्लामा हीरा, करिश्मा, जयन्त र दीपा जस्ता धेरै विद्यार्थीहरूले विद्यालयमा अपांगमैत्री संरचना नहुँदा पीडा भोग्नु परेको छ। यद्यपि त्यस्ता विद्यार्थीहरूको तथ्यांक न त स्थानीय सरकारसँग छ न त प्रदेश सरकारसँग। केन्द्र सरकार मातहत रहेको शिक्षा विकास तथा समन्वय इकाइ पनि यसबारे बेखबर छ। इकाइका सूचना अधिकारी पुष्कर शर्माले जिल्लामा अपांगता भएका विद्यार्थीहरूबारे आफूहरूसँग कुनै तथ्यांक नरहेको बताए। मुलुक संघीय संरचनामा गएसँगै विद्यालय सञ्चालनको सम्पूर्ण जिम्मेवारी स्थानीय सरकारको काँधमा छ। बैतडीका ५ सय ६२ सामुदायिक विद्यालय मध्ये सबै जसो विद्यालयमा अपांगमैत्री संरचना नभएको सूचना अधिकारी शर्मा बताउँछन्। अपांगता भएका विद्यार्थीहरूका लागि विशेष शिक्षा सञ्चालन गर्नुपर्ने हो, शर्मा भन्छन्, बैतडीका दुई विद्यालयमा अपांगता भएका विद्यार्थीहरूका लागि विशेष शिक्षा सञ्चालनमा रहे पनि अहिले बन्द छ। एकातिर अपांगता भएका विद्यार्थीहरूको विद्यालयमा पहुँच पुग्न सकेको छैन भने अर्कोतिर विशेष शिक्षा बन्द भएको छ। ती विद्यालयमा विद्यार्थी नभएको भन्दै विशेष शिक्षा बन्द भएको शिक्षा विकास तथा समन्वय इकाइका प्रमुख नरेन्द्र अवस्थीले बताए। बैतडीमा बहिरा र सुस्त मनस्थिति भएका विद्यार्थीहरूका लागि भन्दै २०६१ सालमा दुईओटा विद्यालयमा विशेष शिक्षा सञ्चालन कार्यक्रम सञ्चालन गरियो। तर, गएको ३ वर्षयता ती विद्यालयहरूमा विद्यार्थी नभएको भन्दै विशेष शिक्षा बन्द छ। शंकर संस्कृत मावि मूलखटाली र सिगास आधारभूत विद्यालय दोरामा सञ्चालन भएका विशेष शिक्षा कार्यक्रम अहिले बन्द भएका शिक्षा विकास तथा समन्वय इकाइका सूचना अधिकारी पुष्करराज शर्माले बताए। अपांगता भएका बालबालिकाहरूलाई शिक्षा प्राप्तिमा निकै समस्या भएको जिल्ला अपांग संघ बैतडीका उपाध्यक्ष लक्ष्मी विष्टले बताइन्। अहिले माध्यमिक तहसम्मको शिक्षा स्थानीय सरकारले हेर्नुपर्ने व्यवस्था छ। तर, स्थानीय सरकारहरूले पनि अपांगता भएका विद्यार्थीहरूको शिक्षामा पहुँच पुर्याउन खासै कार्यक्रम ल्याउन सकेका छैनन्। स्थानीय तहहरू भर्खर अस्तित्वमा आएकाले केही प्रयासहरू भइरहेको दशरथचन्द नगरपालिकाका शिक्षा शाखा प्रमुख मोहन नाथले बताए। उनले भने, हामीले अपांगता भएका विद्यार्थीहरूको सहयोगका लागि केही प्रयास सुरु गरेका छौं। देहीमाडौं तीन जना अपांगता भएका विद्यार्थीहरूका लागि एकएक ल्यापटपको व्यवस्था गरेका छौं। वार्षिक ५ हजार छात्रवृत्ति पनि दिँदै आएका छौं।"
सुमोले ठक्कर दिँदा साइकलयात्रीको मृत्यु,इलाम : टाटा सुमोले ठक्कर दिँदा शनिबार बिहान झापाको कमल गाउँपालिका५ स्थित सडकखण्डमा एकजना साइकलयात्रीको मृत्यु भएको छ। पूर्वपश्चिम राजमार्गअन्तर्गतको लभडाँडा सडकखण्डमा आज बिहान ८ बजेतिर पूर्व जाँदै गरेको मे१ज २००४ नंको टाटा सुमोले बाटो काट्दै गरेका कमल६ बस्ने ५३ वर्षीय साइकलयात्री झुलानाथ खनाललाई ठक्कर दिँदा उनको मृत्यु भएको इलाका प्रहरी कार्यालय दमकका प्रहरी नायब उपरीक्षक विजयराज पण्डितले बताए। उनका अनुसार ठक्करबाट सख्त घाइते भएका खनालको दमकस्थित लाइफलाइन अस्पतालमा उपचारका क्रममा मृत्यु भएको हो। ठक्कर दिने सुमो र त्यसका चालकलाई आवश्यक अनुसन्धानका लागि नियन्त्रणमा लिइएको प्रनाउ पण्डितले बताए।
सम्पदा पुनर्निर्माण तीव्र,"काठमाडौं : भूकम्प पुनर्निर्माणको पाँच वर्षमा ९१ प्रतिशत काम सम्पन्न भएको छ भने ३ सय ३९ अर्ब रुपैयाँ खर्च भइसकेको छ। पुनर्निर्माणका लागि ७ लाख ९६ हजार २ सय ४५ लाभग्राहीहरूसँग अनुदान सम्झौता गरेकोमा ५ लाख ५६ हजार ४ सय ८७ अर्थात् ७० प्रतिशत लाभग्राहीले घर पुनर्निर्माण गरिसकेका छन्। १ लाख ६८ हजार ८३ अर्थात् २१ प्रतिशत लाभग्राही घर पुनर्निर्माणको अन्तिम चरणमा रहेका छन्। बाँकी लाभग्राहीले आर्थिक वर्षभित्र पुनर्निर्माण सम्पन्न गर्नेछन्। शुक्रबार पत्रकार सम्मेलन गरेर राष्ट्रिय पुनर्निर्माण प्राधिकरणले थपिएको एक वर्षभित्र पुनर्निर्माणको सम्पूर्ण काम सक्ने बताएको छ। प्राधिकरणका प्रमुख कार्यकारी अधिकृत सुशील ज्ञवालीले भूकम्पपश्चात्को पुनर्निर्माण मूलभूत रूपमा २०७७०७८ भित्रै सम्पन्न गर्ने गरी कार्य अघि बढाएको बताएका छन्। उनले नेपालको भूकम्प पुनर्निर्माणको अवस्था भारत, पाकिस्तान र इन्डोनेसियाभन्दा अगाडि रहेको दाबी गरेको छन्। मन्त्रिपरिषद्को मंसिर १५ गते बसेको बैठकले प्राधिकरणको म्याद २०७७ पुस १० गतेबाट एक वर्षका लागि थप गरेको हो। थपिएको एक वर्षभित्र सम्पूर्ण काम सक्ने उनले प्रतिबद्धता जनाए। ज्ञवालीका अनुसार निजी आवास पुनर्निर्माणका क्रममा प्राप्त भएका ६ लाख ३४ हजार ९ सय ७३ गुनासाहरूका सम्बोधन गरिएको छ। गुनासो सम्बोधनबाट थपिएका पुनर्निर्माण लाभग्राहीको संख्या १ लाख ६ हजार ४ सय ६५ छ भने प्रबलीकरण लाभग्राहीको संख्या ६७ हजार ६ सय ८१ छ। प्राधिकरणबाट भएको गुनासो सुनुवाइमा पनि चित्त नबुझ्नेहरूका लागि जिल्ला तहमै पुनरावेदन दर्ता गरी पुनरावेदन समितिमार्फत समस्या समाधान गर्ने व्यवस्था मिलाइएको छ। यीबाहेक जोखिम एवं विपन्न वर्गका लाभग्राहीहरूको घर पुनर्निर्माणमा सहयोग गरी तोकिएको समयमा सम्पन्न गर्नको लागि प्राधिकरणले सहयोग गरिरहेको छ। प्राधिकरणले करिब ९ सय जना घुम्ती डकर्मी र २ सय ५४ जना सामाजिक परिचालकहरूको परिचालनसहित विशेष अभियान अघि बढाएको छ। प्राधिकरणले सहयोगमा २ सय ४२ घर निर्माण सम्पन्न भइसकेका छन् भने ठूलो संंख्यामा थप निर्माणकार्य अघि बढेको छ। भूकम्पपछि असुरक्षित स्थानमा रहेका ४ हजार २ सय ५७ लाभग्राहीलाई सुरक्षित आवासका लागि जग्गा व्यवस्था मिलाइएको छ। ११ हजार ४ सय ३७ भूमिहीन तथा सुकुमबासी लाभग्राहीलाई साबिककै स्थानमा घर बनाउन अनुमति दिइएको छ। १ हजार ३ सय ५१ लाभग्राहीलाई जग्गा खरिद गर्न अनुदान उपलब्ध गराउने निर्णय भएको छ। निर्माणाधीन १ सय ३० एकीकृत बस्तीमध्ये ५० वटा एकीकृत बस्तीको पुनर्निर्माण सम्पन्न भइसकेको छ भने बाँकी पुनर्निर्माण भइरहेका छन्। प्राधिकरणले निजी आवास पुनर्निर्माणका लागि अनुदान लिने नयाँ तथा अन्तिम समयसीमा पनि तय गरेको छ। जसअनुसार, हालसम्म कायम भएका पुनर्निर्माण तथा प्रबलीकरण लाभग्राहीले २०७७ मंसिर मसान्तसम्म अनुदान सम्झौता गरी २०७७ पुस १५ सम्ममा पहिलो किस्ता लिइसक्नु पर्नेछ। त्यसैगरी, पहिलो किस्ता लिइसकेका सबै पुनर्निर्माण लाभग्राहीहरूले कम्तीमा जग निर्माण सम्पन्न गरी दोस्रो किस्ता लिनका लागि २०७७ माघ मसान्तसम्ममा सम्बन्धित स्थानीय तहमा प्रमाणीकरणका लागि निवेदन दिनु पर्नेछ। प्राधिकणका अनुसार सम्पूर्ण पुनर्निर्माण तथा प्रबलीकरण लाभग्राहीहरूले तेस्रो तथा अन्तिम किस्ता लिनका लागि कम्तीमा छानो छाउनु अघिको कार्य सम्पन्न गरी २०७८ वैशाख मसान्तसम्ममा सम्बन्धित स्थानीय तहमा प्रमाणीकरणका लागि निवेदन दिनु पर्नेछ। प्राधिकरणले साविक घर भत्काई नयाँ घर निर्माण गर्न चाहने वा सामान्य मर्मत सम्भार गर्न चाहने प्रबलीकरण लाभग्राहीलाई यथाशीघ्र सम्बन्धित जिल्ला आयोजना कार्यान्वयन इकाई (भवन) मा निवेदन दिन पनि अनुरोध गरेको छ। सांस्कृतिक तथा पुरातात्त्विक सम्पदाको जीर्णोद्धार तथा पुनर्निर्माणमा महत्त्वपूर्ण उपलब्धि हासिल गरिएको प्रमुख कार्यकारी अधिकृत ज्ञवालीले जानकारी दिए । क्षतिगस्त ९ सय २० वटा सम्पदामध्ये ४ सय ६५ वटा सम्पदाको पुनर्निर्माण सम्पन्न भएको छ भने बाँकी सम्पदा पुनर्निर्माणको चरणमा छन्। रानीपोखरी पुनर्निर्माणको कार्य सम्पन्न भएको छ भने धरहराको २०औं तल्ला पुनर्निर्माण भइरहेको छ, बाँकी दुई तल्ला छिट्टै सम्पन्न हुने छ, उनले भने। सिहदरबारको मुख्य प्रशासनिक भवनको उत्तर, दक्षिण र पूर्वी भाग पुस महिनाभित्र सम्पन्न गरी माघ महिनाभित्रै प्रधानमन्त्री तथा मन्त्रिपरिषद्को कार्यालय सार्ने गरी कार्य भइरहेको छ। बबरमहल, केशरमहल, बालमन्दिर, नारायणहिटी संग्रहालय क्षेत्रमा रहेको रणोद्धीप दरबारलगायतका पुरातात्त्विक महत्त्वका दरबारहरूको जीर्णोद्धार एवं पुनर्निर्माण द्रुत गतिले अघि बढेको छ। आएन भारतीय सहयोग भूकम्प पुनर्निर्माणको लागि भारतले प्रतिबद्धता जनाएको रकम अझै आउन बाँकी छ। दाता सम्मेलनमा भारतले एक खर्ब सहयोग गर्ने प्रतिबद्धता जनाएको थियो। जसमा २५ अर्ब अनुदान सहयोग र ७५ अर्ब एक्जिम बैंकमार्फत सहुलियत ऋण उपलब्ध गराउने जनाएको थियो। अनुदान सहयोगको रकमको काम भर्खरै सुरुआत भएको छ। १० अर्ब निजी आवास, ५ अर्ब सांस्कृतिक सम्पदा, ५ अर्ब विद्यालय र ५ अर्ब स्वास्थ्य केन्द्रमा खर्च गर्ने गरी सहमति भएको छ। भारत सरकारले ५० हजार घर बनाउनुपर्नेमा ४६ हजार घर बनिरहेको छ। ७० वटा विद्यालय बनाउनुपर्नेमा सात वटाको उद्घाटन भइसकेका छन्। स्वास्थ्य संस्थाको काम अघि बढेको छ। २ अर्ब ५० करोडका २८ वटा सांस्कृतिक सम्पदाको पुनर्निर्माणको टेन्डर प्रक्रिया अघि बढेको छ। ज्ञवालीले २५ अर्ब सुनिश्चितता भइसकेको जानकारी थिए। एक्जिम बैंकमार्फत आउने सहुलियत रकम पुनर्निर्माणमा प्रयोग नहुने भएको छ। निर्माण सामग्री, निर्माण कम्पनीसमेत भारतकै हुनुपर्ने प्रावधानका कारण एक्जिम बैंकमार्फत आउने सहयोग निजी आवास, विद्यालय, स्वास्थ्यचौकी र साना सम्पदाको निर्माणमा प्रयोग हुन सम्भव नभएको हो। दाता सम्मेलनमा प्रतिबद्धता व्यक्त गरिएको रकम ४ सय १० अर्ब रुपैयाँमध्ये ६७ अर्ब राहत तथा उद्धार एवं अन्य कार्यक्रममा खर्च भएको थियो।"
सुकुम्बासीलाई लालपुर्जा,"महोत्तरी : ७७ वर्षीय रामशोभित महतो शुक्रबार जीवनमै सबैभन्दा खुसी भए। कपाल र दाह्री सेताम्मे भएका महतोका हातमा उनकै फोटो टाँसिएको जग्गाधनी प्रमाणपत्र थियो। महोत्तरीको गौशाला १० लक्ष्मीनियाँका रामशोभितको परिचय उक्त कागजले फेरिदिएको छ। चार पुस्तादेखि सुकुमबासी रहेका उनी जग्गाधनी भएका छन्। नापी कार्यालयको टोली लालपुर्जा दिन गाउँमै पुगेको थियो। पुस्तौंदेखि बसेको घडेरीको लालपुर्जा पायौं। आजको दिन मेरो जीवनको सबैभन्दा खुसीको दिन हो, हातमा बोकेको कागज देखाउँदै उनले भने। आफू बसेको घडेरीको लालपुर्जा हेरेर मर्ने सपना थियो, त्यो पूरा भयो। उनी गाउँ ब्लकको जग्गामा बस्दै आएका थिए। उनका बुवा फकिर महतोको पनि सुकुमबासी भएरै ७५ वर्षअघि मृत्यु भयो। दुःख गरेर उनले दुई छोरा र तीन छोरी हुर्काए। सम्पत्तिको नाउँमा एक टुक्रा घडेरी मात्रै छ उनको। छोराहरू अरूकै खेतमा मजदुरी गरी जीवन चलाउँछन्। अभावैअभावमा बाँचेका उनलाई लालपुर्जाले खुसी थपिदिएको छ। रामशोभित मात्रै होइन गाउँको ब्लक जग्गामा बस्दै आएका गौशालाका १ सय ४० गरिब, सुकुमबासी, दलितलाई लालपुर्जा वितरण गरिएको हो। गौशाला १० मुस्लिम टोलका ५० वर्षीय अलाउद्दिन शेषलाई सुकुमबासी भनेर लालपुर्जावालाले हेप्थे। आफू बसेको घडेरीको पनि लालपुर्जा नहुँदा उनी दुःखी थिए।"
पाथीभरा मन्दिर छेउको जंगलमा भीषण डढेलो,"ताप्लेजुङ : प्रसिद्ध तीर्थस्थल पाथीभर मन्दिर नजिकै भीषण डढेलो लागेको छ। फुङलिङ् नगरपालिका११ मा पर्ने सिम्बु सामुदायिक वनमा तीन दिनदेखि डढेलो लागिरहेको स्थानीय राजेन्द्र महतले जानकारी दिए। डढेलो निकै ठूलो भएकाले नियन्त्रणमा लिन सक्ने अवस्था नरहेको महतले बताए। उनले भने, बिहीबार बेलुकादेखि नै आगो लाग्न थालेको रहेछ, हामीले शुक्रबार थाहा पायौं र प्रहरी र स्थानीय भएर निभाएका थियौं, रातिबाट फेरि फैलिएछ। अहिले हावा समेत जोडले चल्न थालेकाले आगो झनै दन्किरहेको पाथीभरा मन्दिर पुगेका तीर्थयात्री कमल विष्टले बताए। पाथीभरा मन्दिरदेखि डढेलो लागेको स्थल एक किलोमिटर तल पर्छ। विष्टका अनुसार आगो तत्काल नियन्त्रणमा लिन नसके मन्दिरसम्मै पुग्ने सम्भावना छ। आगोले ठूलो फेदी बस्तीमा ल्याएको खानेपानीको पाइप डढेपछि पानी अवरुद्ध भएको छ। यो रेडपाण्डा पाइने क्षेत्र पनि हो। ताप्लेजुङ सदरमुकाम फुङलिङबाट समेत उक्त स्थानमा धुवाँको मुस्लोसहित आगो दन्किरहेको देखिन्छ। आगलागी नियन्त्रणका लागि फुङलिङबाट नेपाली सेना, शसस्त्र र नेपाल प्रहरीको टोली पठाउने तयारी भइरहेको पाथीभरा क्षेत्र विकास समितिका कार्यकारी निर्देशक मनमणी काफ्लेले बताए। यही गतिमा फैलिए आगो फेदीको मानव बस्तीमा समेत आइपुग्ने सम्भावना रहेको महत बताउँछन्। आगो कसले लगाएको हो भन्ने थाहा नभएको उनले बताए।"
१०३ वर्षमा नागरिक,"सिन्धुली : नेपालको संविधानमा नेपाली नागरिकले १६ वर्ष उमेर पुग्नेबित्तिकै वंशजका आधारमा नेपाली नागरिकता पाउने व्यवस्था छ। तर, कानुनी ज्ञान र सहयोग नपाउँदा सिन्धुली सदरमुकामकै एक वृद्धाले नगरिकताका लागि १०३ वर्ष कुर्नु परेको छ। कमलामाई नगरपालिका१३ रुचानीकी वृद्धा छत्रमाया मगरले नेपाली नागरिकता नहुँदा १०३ वर्षको उमेरमा पनि राज्यको सेवासुविधा पाउनबाट बञ्चित भएको खबर स्थानीय सञ्चार माध्यममा आएपछि बल्ल उनले नागरिकता पाएकी हुन्। १९७४ साल माघ १५ गते जन्मिएकी छत्रमायाले जिल्ला प्रशासन कार्यालय सिन्धुलीबाट २००१७७०३२९६ नम्बरको नेपाली नागरिकताको प्रमाणपत्र पाएकी छिन्। प्रशासन कार्यालयका प्रशासकीय अधिकृत भीम बस्नेतको विशेष पहलमा वृद्धाले नागरिकता पाएको छत्रमायाका नाति पदमबहादुर रानाले बताए। हजुरआमाको विवाह दर्ता र नागरिकता केही रहेनछ। हामीलाई नागरिकता बनाउन कसलाई भन्ने केही थाहा थिएन। पछि १०३ वर्षमा पत्रकारहरूको पहलमा हजुरआमाले नागरिकता पाउनुभयो, रानाले भने। नाति पदमबहादुर मजदुरी गरेर जीवनयापन गर्छन्। उनी आफैंले छत्रमायाको पनि रेखदेख गर्दै आएका छन्। छत्रमायाका पति तुलबहादुर मगरको पाँच वर्षअघि नै मृत्यु भएको थियो। निःसन्तान छत्रमाया पतिको मृत्युपछि नाताले नाति पर्ने पदमबहादुर रानासँग बस्दै आएकी थिइन्। उनले नागरिकता नपाएको थाहा पाएपछि वडाध्यक्ष किरण माझीले आवश्यक कागजातसहित वृद्धालाई जिल्ला प्रशासन कार्यालयमा ल्याए। त्यसपछि उनलाई वंशजका आधारमा नेपाली नागरिकता दिइएको प्रशासकीय अधिकृत बस्नेतको भनाइ छ। नागरिकता पाएपछि खुसी हुँदै छत्रमायाले बल्ल नेपाली नागरिक भएको बताइन्। नागरिकता त बल्ल पाएँ अब सरकारले वृद्धा भत्ता पनि दिए हुन्थ्यो, उनले भनिन्। नेपाली नागरिकता प्राप्त गरेपछि १०३ वर्षीया वृद्धा छत्रमाया मगर। ि राजन गाउँले"
वर्गीय मुक्तिका लागि स्वनाम साथीको समर्पण अनुकरणीय : अध्यक्ष दाहाल,"काठमाडौं : नेपाल कम्युनिष्ट पार्टी (नेकपा) प्रचण्डनेपाल समूहका अध्यक्ष पुष्पकमल दाहाल प्रचण्डले पार्टीका राष्ट्रिय सल्लाहकार परिषद्का सदस्य स्वनाम साथी (शशी शेरचन)को निधनप्रति दुःख व्यक्त गरेका छन्। स्वनाम साथीको शुक्रबार राति उपचारका क्रममा मोडल अस्पतालमा निधन भएको थियो। पछिल्लो समय उनमा निमोनियाको समस्या देखिएको थियो। अध्यक्ष दाहालले शनिबार शोक वक्तव्य जारी गर्दै आन्दोलनप्रतिको समर्पण, वर्गीय मुक्ति, देशभक्ति र निजी स्वार्थको तिलाञ्जलि स्वनामको आदर्शपूर्ण पक्षका रूपमा रहेको बताएका छन्। 'उहाँको यिनै आदर्श कम्युनिष्ट आन्दोलनका लागि प्रेरणादायी र अनुकरणीय रहने छ', अध्यक्ष दाहालले वक्तव्यमा भनेका छन्। उनले स्वनाम साथीप्रति श्रद्धाञ्जलि अर्पण गर्दै शोक सन्तप्त परिवारजनप्रति समवेदना प्रकट गरेका छन्। सम्पन्न परिवारमा जन्मेर पनि स्वनाम साथीले विद्यार्थी जीवनदेखि नै सर्वहारा वर्गको मुक्तिका लागि सम्पूर्ण जीवन अर्पण गरेका थिए। स्वनामले विसं २०२५ मा कम्युनिष्ट पार्टीको सदस्यता प्राप्त गरेका थिए। विसं २०३३ मा उनकै नेतृत्वमा सर्वहारा कम्युनिष्ट लिग गठन भएको थियो। विसं २०३८ मा स्वनामले सर्वहारा श्रमिक सङ्गठन नेपाल निर्माण गरी किसान आन्दोलन चलाएका थिए। योग र ध्यान साधनामा लागेका स्वनाम ध्यान योग आरोग्य साधना नेपाल तथा शिक्षा मन्त्रालयद्वारा गठित ध्यान योग प्रोटोकल कार्यदल, २०२० को संयोजकसमेत थिए। उनको जन्म विसं २००७ साउन १७ गते म्याग्दीको दर्वाङ२ भएको थियो।"
खेत बाँझै,"बेनी : अन्नपूर्ण गाउँपालिका७ औलाका डिलप्रसाद फगामीले १७ रोपनी खेत बाँझै राखेका छन्। सिँचाइ सुविधा नहुँदा खेतीयोग्य जमिन बाँझै राख्नु परेको फगामी बताउँछन्। सुन्तलाका साथै मौसमी र बेमौसमी तरकारी खेती गर्ने औलाका दीपक पाइजाको पाँच वर्षदेखि योजना कार्यान्वयन हुन सकेको छैन। गाउँनजिकै बग्ने संसारे खोलाको पानी खेर गइरहेको छ, उनले भने सिँचाइ नभएर हाम्रा खेतबारी बाँझै छन्। डिलप्रसाद र दीपकजस्तै औलाका करिब डेढ सय घरधुरीले सिँचाइ सुविधाको अभावमा खेतीयोग्य जमिन बाँझै राख्न बाध्य छन्। बर्खामा आकाशेपानी र मूलको पानीको भरमा धान खेती गर्छन्। खेती हुने जमिन पनि हिउँदमा बाँझै हुन्छ। गहुँ, मकै लगाए पनि आकाशबाट पानी नपरे न्यून मात्रामा उत्पादन हुन्छ। मुहान विवादका कारण सिँचाइ आयोजना कार्यान्वयन नहुँदा औलाका कृषक निराश भएका छन्। औला सिँचाइ आयोजना निर्माण गर्न खानेपानी, जलस्रोत तथा सिँचाइ डिभिजन कार्यालय म्याग्दीले गत असारमा ठेक्का सम्झौता गरेको थियो। ५६ लाख ७१ हजार १ सय ४२ रुपैयाँमा भगवती मालिका कन्स्ट्रक्सनले २०७८ जेठ ३० गतेभित्र सम्पन्न गर्ने लक्ष्यसहित ठेक्का लिएको थियो। गत साउनमा मजदुर पठाए पनि मुहान विवाद भएपछि फर्किएको र काम गर्न नपाएको भगवती मालिका कन्स्ट्रक्सनका सञ्चालक गोपालप्रसाद भट्टचनले बताए। औलाको छिमेकी रिमा गाउँका केही स्थानीयले अवरोध गरेका कारण सम्झौता भएको पाँच महिनासम्म पनि सिँचाइ आयोजना निर्माण सुरु हुन नसकेको हो।"
