शीर्षक,विवरण
बजेटका प्राथमिकता,"पूर्व बजेट छलफलका लागि अर्थमन्त्रीले आगामी बजेटका सिद्घान्त र प्राथमिकता संघीय संसद्का दुवै सदनमा प्रस्तुत गरेका छन्। सरकारले प्रस्तुत गरेका प्राथमिकतामाथि सांसद्हरूले टिप्पणी गर्ने र सुझाव दिने क्रम सोमबारदेखि सुरु हुनेछ। बजेट आउनु १५ दिनअघि पूर्व बजेट छलफल टुंग्याइसक्नुपर्ने भएकाले संसद्हरूसँग छलफलका लागि सीमित समय छ। अर्थमन्त्रीले प्रस्तुत गरेका प्राथमिकताअनुसार आगामी आर्थिक वर्षको बजेट कोरोना भाइरस महामारीले सिर्जना गरेको जनस्वास्थ्य संकट सम्बोधन र अर्थतन्त्र पुनर्बहालीमा केन्द्रित हुनेछ। महामारीले सिर्जना गरेका जटिलताका बहुपक्षीय आयामहरूलाई कसरी सम्बोधन गर्ने भन्ने चुनौतीपूर्ण छ। मुलुकभित्र रोजगारी सिर्जना, त्यसका लागि उद्यम, व्यवसायको उत्थानशीलतालाई जोड दिनु पर्नेछ। अर्थमन्त्रीले सार्वजनिक स्रोत साधनको अधिकतम सदुपयोग गर्ने, परिणाममुखी बनाउने र अनुशासन कायम गर्ने उल्लेख गरेका छन्। आगामी आर्थिक वर्षमा मुलुकलाई स्रोतको निकै ठूलो दबाब छ। राजस्व प्राप्तिमा संकुचन आएको र आन्तरिक ऋण अपेक्षाअनुसार उठ्न नसक्ने अवस्थामा के गर्ने ? राजस्व बढ्न सक्ने आधार अत्यन्त न्यून छ भने आन्तरिक ऋण बढी उठाउँदा निजी क्षेत्रलाई लगानी गर्ने स्रोत अभाव हुन्छ। वैदेशिक सहायता पनि अनुमानअनुसार नै प्राप्त हुन्छ भन्ने कुनै सुनिश्चितता छैन। यस्तो जटिल संक्रमणबाट गुज्रिँदै गर्दा स्रोत व्यवस्थापनका लागि खर्च कटौतीलाई सरकारले प्राथमिकता दिनुपर्ने हुन्छ। परिणाममुखी, रोजगारी सिर्जना गर्ने खर्च अपेक्षित छ। तर, अर्थमन्त्रीले प्रस्तुत गरेको प्राथमिकतामा भएका आयोजनालाई तीव्रता दिने तर नयाँ आयोजना सिफारिश नहुने भनिएको छ। यसबाट सरकारले चालु खर्च र त्यसमा पनि उपभोगमुखी खर्चलाई ज्युँका त्युँ राखेर विकास खर्च कटौती गर्न खोजेको प्रतीत हुन्छ। पूर्व बजेट छलफलमा सांसद्हरूले प्रभावकारी सुझावसहित सरकारलाई मार्गनिर्देश गर्नु पर्नेछ। यतिबेला कोरोना भाइरसको महामारीका कारण उद्यम, व्यवसाय ध्वस्त छ। कोरोना भाइरससँग लड्न प्रभावकारी परीक्षण सुविधा, स्वास्थ्य सामग्री र उपचारको व्यवस्था स्थानीय सरकारसम्म पुर्याउन सकिएको छैन। अर्कोतर्फ, ठूलो संख्यामा रोजगारी गुमेको छ। वैदेशिक रोजगारीमा रहेका समेत धेरै नेपाली रोजगारी गुमाएर फर्कनुपर्ने अवस्थामा छन्। यसले विप्रेषणको आप्रवाहमा आघात पार्नेछ भने रोजगारी गुमाउनेहरूलाई उचित कामको प्रबन्ध गर्न नसकिए त्यसले सामाजिक समस्याहरू समेत सिर्जना गर्नेछ। यसतर्फ आगामी बजेटले ध्यान दिन जरुरी छ। अर्कोतर्फ, उपभोगमा आधारित चालु खर्च, विभिन्न अनुदान, अनावश्यक कार्यालय खोलेर सिर्जना गरिएका दायित्वले हाम्रो चालु खर्चको आकार बढ्दै गएको छ। उठेको राजस्वले पनि चालु खर्च नधान्ने अवस्था सिर्जना हुँदैछ। यस्तो अवस्थामा चालु खर्चको निर्मम कटौती अपेक्षित छ। विकास खर्चतर्फ पनि प्रभावशालीले आफ्ना निर्वाचन क्षेत्रमा बजेट लैजाने, स्रोत सुनिश्चितता गराएर टुक्रेटाक्रे आयोजनालाई दोहनको माध्यम बनाउने, सुरु भएका विकास आयोजना कहिले सम्पन्न नहुने प्रवृत्तिको अन्त्य गर्न जरुरी छ। सांसद्हरूलाई निर्वाचन क्षेत्र विकासका लागि बजेट दिने यस्ता असंगत अभ्यासहरू बन्द गर्नुपर्छ। सांसद्हरूले ससाना स्वार्थमा नअल्झि मुलुकको बृहत्र हितका लागि काम गर्ने अवसर पनि हो यो। सार्वजनिक खर्चको प्रभावकारिता, खर्च प्रणालीमा अनुशासन, विकास निर्माणका आयोजनाहरूको अनुगमन र तीव्रताका लागि खबरदारी गर्नुपर्ने जिम्मेवार व्यक्तिहरू नै निर्वाचन क्षेत्र विकासका लागि बजेटको अपेक्षा गर्नु राम्रो होइन। नागरिकको स्वास्थ्य, राहत, रोजगारी तथा उद्यम व्यवसायको पुनर्बहालीकेन्द्रित पूर्व बजेट छलफलमार्फत् संसद्ले सरकारलाई दिशानिर्देश गर्नुपर्छ।"
लिपुलेकमा भारत र चीनको आँखा किन ?,"काठमाडौं : सानो देश नेपालको भूमि लिपुलेकमा किन शक्तिशाली र उदीयमान राष्ट्र भारत र चीनले आँखा लगाइरहेका छन्। यही भूमि भएर चीन जाने सडक बनाउन पुग्यो। भारतको त्यो कार्यमा चीन पनि किन साथ दिइरहेको छ ? चीनले भारतसँग मिलेर नेपाललाई थाहै नदिई लिपुलेकलाई दुईपक्षीय व्यापार नाका बनाउने सन् २०१५ मे १५ मा सम्झौता गर्यो। भारतीय प्रधानमन्त्री नरेन्द्र मोदीले चीन भ्रमणका बेला चिनियाँ राष्ट्रपति सी चिनफिङसँग लिपुलेकलाई भारतचीनबीचको व्यापारिक नाका बनाउने निर्णय गरेका थिए। यो सम्झौता पहिलो भने होइन। भारत र चीनले ६६ वर्षअघि सन् १९५४ अप्रिल २९ (२०११ साल वैशाख १७ गते) लिपुलेकसहित ६ वटा सीमानाका व्यापारिक प्रयोजनका लागि खोल्ने सम्झौता गरेका थिए। नेपालका विगतदेखिकै कूटनीतिक कमजोरीको फाइदा त हो नै त्यसका अलावा लिपुलेक चीन र भारत दुवैका लागि सामरिक, व्यापारिक र धार्मिक पर्यटनको हिसाबले महत्वपूर्ण स्थान भएकाले उनीहरूको नजर परेको कूटनीतिज्ञ तथा सीमासम्बन्धी जानकारहरू बताउँछन्। दार्चुला बहुमुखी क्याम्पसका प्रमुख कृष्णसिंह साउद भारत र चीनको आवातजावत र व्यापार आदानप्रदानका लागि सबैभन्दा छोटो र सहज मार्ग भएकाले लिपुलेकमा उनीहरूको आँखा परेको बताउँछन्। उनका अनुसार सुरक्षा, धार्मिक, सांस्कृतिक, व्यापारिक दृष्टिले नै लिपुलेक भूभाग भारत र चीनको लागि सजिलो मार्ग हो। व्यापारिक दृष्टिले चीनलाई भारतको दिल्लीजस्ता प्रमुख सहरसम्मको पहुँचको आवश्यकता परेको छ भने भारतलाई पनि ल्हासासम्म पुग्ने किफायती सडक मार्गको जरुरत परेको छ। छोटो मार्गबाट ट्रान्जिट सुविधा पाउँदा दुवै देशको ढुवानी खर्च घट्ने अर्थात् खर्च र समय बचत हुने र व्यापारिक नाफा हुन जाने वास्तविकता हो। चीनलाई आफ्नो तयारी सरसामान भारतको सवा अर्बभन्दा बढी जनसंख्या भएको भारतीय बजारमा सकेसम्म धेरै परिमाणमा बेच्नु छ। भारतलाई पनि आफ्नो फलामजन्य गह्रौं तौल भएका कच्चा पदार्थ चीनको ल्हासा भएर सांघाई, बेइजिङ तथा अन्य औद्योगिक क्षेत्रसम्म सस्तो ढुवानीमा पुर्याउनुपरेको छ। त्यसैले ती दुवै देशलाई सहज र फाइदाजनक सडक मार्ग चाहिएको छ। उनले यो भूभाग सामरिक, सुरक्षा हिसाबले भारतको धेरै महत्व राख्ने बताए। यो मार्ग कैलाश मानसरोवार जाने सबैभन्दा छोटो रुट हो, बर्सेनि हजारांै भारतीय कैलाश जान्छन्, त्यसका साथै भारत र चीनलाई व्यापार आदानप्रदानका लागि यो सहज मार्ग हो, उनले भने, सुरक्षाका लागि लिपुलेक महत्वपूर्ण छ, भारत र चीन युद्धको समयदेखि भारतले यहाँ सेना राख्नुको कारण पनि त्यही हो। यो मार्ग निर्माणसँगै नेपालको पर्यटन व्यवसायमा ठूलो धक्का लाग्नेछ। दिल्लीकाठमाडौंनेपालगन्जसिमिकोटहिल्सा मार्ग प्रयोग गरेर बर्सेनि हजारौं भारतीय तीर्थयात्री मानसरोवर जाने गर्छन्। लिपुलेक मानसरोवर मार्ग सबैभन्दा छोटो मार्ग भएका कारण अब भारतीय पर्यटक उतैबाट जाने हुँदा नेपाललाई आर्थिक रूपमा ठूलो घाटा हुने भएको छ। दार्चुलाको व्यास गाउँपालिकाको माथिल्लो भागमा अवस्थित लिपुलेक समुद्रको सतहबाट ५ हजार २९ मिटर उचाइमा छ। भारतबाट मानसरोवर जाने सबैभन्दा छोटो बाटोका रूपमा लिपुलेक मानसरोवर मार्ग रहेको छ। लिपुलेक भञ्ज्याङबाट चीनको ताक्लाकोट १६ किमि पूर्वी दूरीमा रहेको छ, जहाँ चीनतर्फबाट सडक जोडिएको छ। लिपुलेकबाट चीनको सीमासम्म राम्रो गोरेटो छ। सुगौली सन्धिताका बनेको सन् १८५६ सम्मका पुराना नक्सा दस्ताबेजअनुसार लिपुलेक नेपालकै रहेको देखाउँछ। भारतको दिल्लीबाट ७५० किमि दूरीमा लिपुलेक छ। लिपुलेकबाट कालापानी भारतीय अर्धसैनिक क्याम्प १० किमि पश्चिममा पर्छ। लिपुलेकदेखि ५३ किमि पश्चिमउत्तरमा लिम्पियाधुरा छ। लिम्पियाधुरा क्षेत्रमा कुटी, गुन्जी र नाबी गरी तीन वटा गाउँ (गर्खा) छन्। लिपुलेकबाट कालापानी, माथिल्लो कावा हुँदै ओम पर्वत नजिक काली मन्दिरसम्मको क्षेत्रफल ६० वर्गकिमि छ। लिम्पियाधुरा क्षेत्र ३३५ वर्गकिलोमिटर छ। भारतले नेपालको ३९५ वर्गकिमि भूभाग अतिक्रमण गरिरहेको छ। सीमासम्बन्धी जानकार साध्यबहादुर भण्डारी भारत र चीनको भेटघाट बिन्दु लिपुलेकलाई बनाउन खोजेको बताउँछन्। उनले चीनले सन २०१५ मा सार्क प्रवेश गर्ने नाममा नेपालको सार्वभौमिकतालाई बेवास्ता गरेर द्विपक्षीय सम्झौता गरेको उनको भनाइ छ। मलाई लिपुलेकमा चिनियाँ स्वार्थ धेरै छ भन्ने लाग्दैन तर उसले पनि सार्कमा प्रवेश पाउने लोभमा नेपालको सार्वभौमिकतालाई बेवास्ता गरेर भारतसँग सम्झौता गरेको छ, त्यसको विरोध गर्नुपर्छ, उनले भने। उनले भारत यो सडक निर्माण तत्काल रोक्न लगाएर प्रधानमन्त्रीस्तरमा वार्ता गर्नुपर्ने बताए। भारतसँग तत्काल वार्ता गर्नुपर्छ, उनले भने, चीनलाई कूटनीतिक नोट पठाउनुपर्छ। उनले ८० वर्षदेखि सेना राख्नु र नेपाली भूभाग अतिक्रमण गरेको भारतले नेपाली भूभागमै सडक बनाएर ठूलो हेपाहा प्रवृत्ति देखाएको बताए। पाँच वर्षअघि नै कालापानीमा गाडी गुड्यो भारतले पाँच वर्षअघि नै नेपाली भूभाग कालापानी क्षेत्रमा सडक बनाएर गाडी गुडाइरहेको छ। भारतीय अर्धसैनिक बलले हेलिकप्टरमा लगेर त्यहाँ गाडी गुडाएको हो। छियालेकदेखि कालापानीसम्मको ३२ किमि क्षेत्रमा ५ वर्षदेखि भारतीय सेनाले गाडी चलाइरहेको दार्चुला क्याम्पसका प्रमुख साउदले बताए। ८० वर्षदेखि हडपेको हाम्रो भूभागमा ५ वर्षदेखि भारतले हेलिकप्टरमा गाडी लगेर गुडाइरहेको छ, उनले भने। सन् १९६२ मा भारतचीनको युद्धदेखि नै नेपाली भूभाग कालापानीमा भारतले इन्डोतिब्बत बोर्डर पुलिस फोर्स (आइटीबीपीएफ) राख्दै आएको छ। भारतले चीन जोड्ने लिपुलेकमानसरोवर सडक २१ वर्षदेखि सडक बनाउँदै आएको छ। तवाघाटदेखि गर्बाधारसम्मको काम सन् २००८ मा पूरा भएको थियो। त्यसपछि केही समय सडक निर्माण गति सुस्त भयोे। २०१४ बाट भारतले पुनः त्यो सडक निर्माण तीव्रता पायो। वैशाख २६ मा भारतीय रक्षामन्त्री राजनाथ सिंहले भिडियो कन्फेरेन्समार्फत लिपुलेक मानसरोवर सडकको उद्घाटन गरे। भारतको राजधानी दिल्लीसँग लिपुलेकसम्म मोटर सडक जोडिएको छ। ऐतिहासिक पृष्ठभूमि, विशेष विवरणसहितको तथ्यतथ्यांक, विगतमा घटेका राजनीतिक तथा सामाजिक घटना तथा ऐतिहासिक नक्सा दस्ताबेजले लिपुलेक समेतको कालापानीलिम्पियाधुरा नेपालकै भूभाग भएको प्रमाणित हुन्छ। सुगौली सन्धिताका बनेको सन् १८५६ सम्मका पुराना नक्सा दस्ताबेजअनुसार लिपुलेक नेपालकै रहेको देखाउँछ। यी नक्साअनुसार लिपुलेक मात्रै होइन यसभन्दा पश्चिममा रहेको कालापानी र लिम्पियाधुरासम्म नेपालकै हो। सन् १८५६ पछि बनाइएका नक्सामा लिपुलेकसमेत सबै भारततर्फ पारेर देखाइएको छ। नेपालले सन् १९८० (संवत् २०३२ साल) देखि बनाएको नक्साअनुसार लिपुलेक त्रिदेशीय विन्दुमा परेको देखिन्छ। नेपालले लिम्पियाधुरालाई नक्सा समेट्न सकेको छैन। सन् १९६१६२ मा नेपालचीन सीमांकन गर्दा तिंकर भञ्ज्याङ, च्याङ्ला र लिपुलेक भञ्ज्याङको बीचसम्म मात्रै सीमारेखा अंकन गरिएको छ। एक नम्बर पिलर तिंकर भञ्ज्याङमा छ। त्रिदेशीय बिन्दुमा सहमति नभएका कारण जिरो नम्बर सीमा पिलर अहिलेसम्म राख्न नसकिएको तत्कालीन नापी विभागका महानिर्देशक बुद्धिनारायण श्रेष्ठ बताउँछन्। उनका अनुसार भारतको अनुपस्थितिका कारण त्रिदेशीय विन्दु स्थापना हुन सकेको थिएन र अझै भएको छैन। ४ मार्च १८१६ को सुगौली सन्धिको धारा ५ अनुसार नेपालको पश्चिमी सीमा काली नदी हो। १८५६ सम्मका नक्सामा लिम्पियाधुराबाट उद्गम भएको नदीलाई काली नदी भनिएको छ। यी नक्साका आधारमा लिम्पियाधुरालाई भारतनेपालचीनको सीमा जोडिनेर छुट्टिने त्रिदेशीय विन्दु मान्नुपर्ने उनी बताउँछन्। तीनै देशको संलग्नतामा विन्दु स्थापना गरी लिपुलेक, लिम्पियाधुरा कालापानी क्षेत्रको विवाद समाधान गरिनुको विकल्प छैन।"
सीमा अतिक्रमणलाई अन्तर्राष्ट्रियकरण गर्न माग,"काठमाडौं : परराष्ट्रमन्त्री प्रदीप ज्ञवालीले नेपाली भूमि मिचेर भारतले सडक बनाइरहेको कुरा सरकारलाई पहिलेदेखि नै थाहा भएको खुलासा गरेका छन्। लिम्पियाधुरा, लिपुलेक र कालापानी क्षेत्र कब्जा गरी भारतले सडक बनाएकोबारे सरकारलाई थाहा थियो कि थिएन भनेर सांसदहरूले आक्रोश पोखेपछि मन्त्री ज्ञवालीले यस्तो खुलासा गरेका हुन्। प्रतिनिधिसभामा आइतबार सांसदहरूको प्रश्नको जवाफ दिने क्रममा मन्त्री ज्ञवालीले नेपाली भूमि मिचिएकोबारे भारतसँग पटकपटक वार्ताका लागि कूटनीतिक प्रयास भए पनि भारतका कारण वार्ता हुन नसकेको बताए। निर्माण कार्यबारे सरकारलाई थाहा नहुने प्रश्नै भएन, मन्त्री ज्ञवालीले भने, सीमा समाधानबारे पटकपटक वार्ताका लागि भारतसँग मिति प्रस्ताव गयौं। परराष्ट्र सचिवस्तरमा, मन्त्रीस्तरमा, त्यो भन्दा माथि पनि कुरा गर्न तयार रहेको सन्देश भारतलाई पठाएका थियौँ। मन्त्री ज्ञवालीले सन् २००५ देखि नेपाली भूमि भएर सडक निर्माण गर्ने निर्णय भारतले गरेको, सन् २००८ देखि निर्माण थालेको र सन् २०२० मा सडक निर्माण सम्पन्न गरेको जानकारी संसद्मा गराए। सन् २०१५ मा भारत र चीनले लिपुलेकलाई दुई देशबीचको व्यापारिक नाका बनाउने भनी सहमति गरेसँगै त्यस क्षेत्रमा सडक निर्माणले तीव्रता पाएको उल्लेख गर्दै मन्त्री ज्ञवालीले त्यसबेला दुवै देशलाई कूटनीतिक नोट पठाएर नेपालले असन्तुष्टि जनाएको पनि संसद्मा स्मरण गरे। लिपुलेकबारे चीन सरकारलाई पनि प्रस्ट पारिएको मन्त्री ज्ञवालीले बताए। कूटनीतिक माध्यमबाटै भारतसँगको सीमा विवाद समाधान गर्न सरकार तयार रहेको उल्लेख गर्दैै मन्त्री ज्ञवालीले कोरोना संक्रमण अन्त्यपछि भारतसँग वार्ता हुने विश्वास व्यक्त गरे। नेपालभारत संयुक्त आयोगले १ सय ८२ स्थानको सीमा विवाद समाधान गरी नक्सा बनाइसकेको र नेपालले कालापानी क्षेत्रको टुंगो नलागी ती नक्सामा हस्ताक्षर नगर्ने अडान राखेको पनि मन्त्री ज्ञवालीले जानकारी दिए। लिम्पियाधुरा, लिपुलेक र कालापानी क्षेत्रमा नेपाली भूमि अतिक्रमण गरी भारतले सडक बनाएको भन्दै आक्रोशित सांसदहरूले भने यो मुद्दालाई अन्तर्राष्ट्रियकरण गर्न माग गरेका थिए। आफ्नो सीमा मिचेर भारतले सडक खन्दा पनि बेलैमा ध्यान नदिएको भन्दै उनीहरूले सरकारप्रति असन्तुष्टि जनाए। पूर्वउपप्रधान तथा रक्षामन्त्री एवं नेकपा नेता भीम रावलले नेपाली भूमि भारतले अतिक्रमण गरेकोमा निन्दा र भत्र्सना गर्दै अन्तर्राष्ट्रिय कानुन र असल छिमेकी नीतिविपरीत भारतले नेपाली भूमि कब्जा गरेको बताए। नेपाली भूमि समेटेर नक्सा सार्वजनिक नगरेकोे भन्दै सरकारप्रति पनि असन्तुष्टि जनाए। नेकपाकै सांसद कृष्णभक्त पोखरेलले नेपाली भूमि फिर्ता गर्न भारतले नचाहे नेपालले संयुक्त राष्ट्रसंघ र अन्तर्राष्ट्रिय अदालत जानुपर्ने सुझाव दिए। प्रमुख विपक्षी दल कांग्रेसका सांसद एवं पूर्वमन्त्री गगन थापाले नेपाली भूमि मिचेर भारतले सडक बनाएको भन्दै त्यसको प्रतिवाद गर्नुपर्ने बताए। भारतको दादागिरी र चीनको अन्यायको प्रतिरोध गर्न सिंगो नेपालीलाई साथमा लिएर कांग्रेस सबैभन्दा अगाडि रहने थापाले बताए। केही समयअघि रक्षामन्त्रीज्यूले यो (कालापानी र लिपुलेक) ठाउँको अवलोकन गर्नुभएको थियो के त्यो तीर्थयात्रा थियो ? थिएन भने उहाँले सरकारलाई के बताउनुभयो र यो बीचमा सरकारले के काम गयो ? उनले आइतबार बिहान बसेको प्रतिनिधिसभा बैठकमा भने, भारतले प्रस्ट भनिसक्यो, हामीले हाम्रो भूभागमा बनाएका हौं। र, अब कोरोना संक्रमणको अवस्था सकिएपछि तपाईंहरूसँग छलफल गरौंला। पूर्वगृहमन्त्री एवं नेकपा नेता जनार्दन शर्माले डिप्लोमेटिक नोट मात्र काफी नहुने भन्दै भारतसँग सबै उपाय अपनाउनुपर्ने बताए। राष्ट्रिय जनमोर्चाकी सांसद दुर्गा पौडेलले नेपालले वार्ताका लागि पहल गर्दा पनि भारतले नटेरेको भन्दै सरकारले नेपाली भूमि कब्जा गरेको मुद्दालाई अन्तर्राष्ट्रियकरण गर्नुपर्ने बताइन्। नेमकिपाका प्रेम सुवालले दक्षिण एसियामा भारतको आक्रामक र शत्रुता नीति रहेको भन्दैे नेपालले आफ्नो भूमि मिचिएको मुद्दालाई अन्तर्राष्ट्रिय अदालतमा लैजानुपर्ने माग गरे। राप्रपाका सांसद राजेन्द्र लिंगदेनले सन् २०१२ देखि नै नेपाली भूमि मिचेर भारतले सडक खनिरहेको थाहा पाएर पनि सरकारले बेवास्ता गरेको भन्दै असन्तुष्टि जनाए। जनता समाजवादीका नेता महन्थ ठाकुरले भारतले मिचेको भूमिमा नेपालको उपस्थिति भएनभएकोबारे प्रश्न गरेका थिए। सांसद सरिता गिरीले भने भारतसँगको सीमा विवादलाई सरकारले नै अति राजनीतिकरण गर्न खोजेको हो कि भन्ने प्रश्न गरेकी थिइन्। भारतीय प्रधानमन्त्री मोदीसँग संवाद गर राष्ट्रियसभाका सांसदहरूले भारतीय प्रधानमन्त्री नरेन्द्र मोदीसँग सीधा छलफल गरेर समस्याको समाधान खोज्न सरकारलाई आग्रह गरेका छन्। बैठकमा सांसद रामनारायण बिडारीले भारतले सन् २००८ देखि नै सीमा क्षेत्रमा बाटो बनाएको विषय सार्वजनिक भए पनि नेपाल सरकारलाई त्यसबारे जानकारी भएनभएको सन्दर्भमा स्पष्ट पार्न आग्रह गरे। सांसद रमेशजंग रायमाझीले भारतले नेपालमाथि गरेको थिचोमिचोबारे संयुक्त राष्ट्रसंघलाई जानकारी गराउनुपर्नेमा जोड दिए। सांसद अनिता देवकोटाले सीमा विवाद तथा भूमि अतिक्रमणका विषयको समाधान खोज्न प्रधानमन्त्रीले तत्काल आफ्ना भारतीय समकक्षीसँग संवाद गर्न सुझाव दिए। सांसद कोमल वलीले सीमा समस्याबारे भारतसँग वार्ता हुन नसकेको अवस्थामा नेपालले यस विषयलाई अन्तर्राष्ट्रियकरण गरिनुपर्ने बताइन्। परराष्ट्रमन्त्री ज्ञवालीले सीमा समस्याको कूटनीतिक समाधान खोज्न भारत सरकारसँग पहल भइरहेको बताए। सीमा अतिक्रमणको विषयलाई तत्कालै अन्तर्राष्ट्रियकरण गर्ने विषयमा सरकार नपुगेको भन्दै उनले द्विपक्षीय कूटनीतिक प्रयासबाट समस्या समाधान गर्नेतर्फ प्रतिबद्ध रहेको बताए पनि राष्ट्रिय सभाका सांसदहरूले पनि अन्तर्राष्ट्रियकरण गर्न माग गरे। सुगौली सन्धिमा हामीले जहाँ हस्ताक्षर गयौँ, हामीले त्यही भूमि खोजेका हौँ, हामीले बढी खोजेका होइनौँ, कोभिड१९ को संकटको अवस्थामा भारतको यस कदमले दुःखित तुल्याएको छ, उनले भने। मन्त्री ज्ञवालीले भारतले एकपक्षीय रूपमा सीमा हेरफेर गरेको विषय नेपाललाई मान्य नभएको समेत बताए। अन्तर्राष्ट्रिय सीमा एकतर्फी रूपमा जारी नहुने भन्दै उनले सुगौली सन्धिलाई चुनौती दिने गरी अहिले नेपालभारतबीच कुनै सन्धिसम्झौता नभएको पनि प्रस्ट पारेका थिए। राष्ट्रियसभा र प्रतिनिधिसभाको अर्को बैठक सोमबार बिहान ११ बजेका लागि बोलाइएको छ। अबको बैठकमा प्रिबजेटमाथि छलफल हुनेछ। ०७७०७८ को लागि विनियोजन विधेयकका सिद्धान्त र प्राथमिकता सम्बन्धमा सभामा छलफलका लागि पेस भएकाले त्यसैमाथि छलफल हुने संसद् सचिवालयले जनाएको छ।"
आन्तरिक विमान कम्पनी : पार्किङ शुल्क छुटको प्रस्ताव,"काठमाडौं : नेपाल उड्डयन प्राधिकरणले जहाज तथा हेलिकप्टर पार्किङ गरेबापतको शुल्कमा ७५ प्रतिशत छुट दिने प्रस्ताव गरेको छ। प्राधिकरण बोर्डको आन्तरिक गृहकार्यबाट लकडाउन सुरु भएदेखि लकडाउन भरी र आन्तरिक तथा बाह्य उडान खुलेको १ महिनासम्मका लागि पार्किङ शुल्कमा ७५ प्रतिशत छुट दिने प्रस्ताव गरिएकोे प्रवक्ता राजकुमार क्षेत्रीले जानकारी दिए। पार्किङसँगै सबै विमानस्थल हातामा रहेका पसलकवलहरूको भाडामा पनि ७५ प्रतिशत नै छुट दिने निर्णय गरेको प्राधिकरणले जनाएको छ। कोरोनाका कारण सरकारले लकडाउन र सबै आन्तरिक तथा बाह्य उडान बन्द गरेको छ। लकडाउन कहिले खुल्छ र उडान कहिलेबाट सुचारु हुन्छ भन्ने यकिन गर्न सकिने अवस्था अझै छैन। करिब डेढ महिनादेखि केही चार्टर्डबाहेक सबै उडान ठप्प छन्। धराशयी बन्दै गएको आन्तरिक हवाई व्यवसायलाई केही राहत दिने गरी प्राधिकरणले यस्तो निर्णय गरेको प्रवक्ता क्षेत्रीले अन्नपूर्ण पोस्ट्लाई बताए। प्राधिरकणले यो प्रस्तावलाई प्रतिवेदन बनाएर पर्यटन मन्त्रालयमा बुझाएको छ भने यसलाई कार्यान्वयन गर्न मन्त्रिपरिषद्बाट पारित हुनुपर्नेछ। प्राधिकरणको प्रस्तावलाई मन्त्रिपरिषद्ले पारित गरे लकडाउन सुरु भएको चैत ११ गतेदेखि जहाज पार्किङ र पसलकवलहरूको भाडावापतको शुल्कमा छुट दिइनेछ। लकडाउन खुले पनि सरकारले आन्तरिक तथा बाह्य उडान जहिले खुलाउँछ त्यसको ठिक १ महिनासम्म प्रस्तावित दुवै क्षेत्रमा छुट दिइने क्षेत्रीले जानकारी दिए। प्राधिकरणले पार्किङवापतको शुल्क अन्तर्गत १ हजार किलोको १ डलर लिने गर्छ। यो ६ घण्टाको अवधिका लागि हुने र आन्तरिक तथा बाह्य दुवै जहाजको हकमा लागु हुने गरेको छ। अन्तर्राष्ट्रिय जहाज ७७ हजार किलोग्रामभन्दा बढी तौलका हुने गरेको बताइन्छ। तर, विमानस्थलमा अन्तर्राष्ट्रिय जहाज पार्किङ हुने गरेको छैन। त्रिभुवन विमानस्थलमा अन्तर्राष्ट्रियतिर २० वटा र आन्तरिकतिर करिब ७ वटा पसल तथा कवल सञ्चालनमा छन्। उपत्यका बाहिरका विमानस्थलमा पनि पसल तथा कवल सञ्चालनमा रहेका छन्। राष्ट्र बैंकको तयारी नेपाल राष्ट्र बैंकले सबै आन्तरिक विमान कम्पनीलाई केही सहुलियत दिने गरी नियमित समयमा भएको आम्दानीको विवरण मागेको छ। त्यसै अनुरूप हिमालय, नेपाल एयरलाइन्सलगायत सबै विमान कम्पनीले अघिल्लो आर्थिक वर्ष र चालु आर्थिक वर्षको फागुनसम्म आम्दानीको विवरण राष्ट्र बैंकमा बुझाएको बताइएको छ। यही आधारमा नै राष्ट्र बैंकले सहुलियत अघि सार्ने बताइएको छ। वैशाख २५ गतेसम्मको बन्दाबन्दी र जेठ २ गतेसम्म आन्तरिक तथा बाह्य उडान बन्द भएपछि केही चार्टर्डबाहेक अहिले सबै विमान थन्किएका छन्। जहाज थन्किँदा प्रत्येक महिना करिब ढेड अर्ब रुपैयाँ घाटा भइरहेको आन्तरिक वायुसेवा सञ्चालक संघका कार्यकारी निर्देशक कमलेशकुमार वर्माले जानकारी दिए। उनले भने, आन्तरिक वायु सेवा कम्पनीले एक वर्षमा ४० लाख वटा उडान गर्ने र त्यसमा २० देखि २५ प्रतिशत पर्यटक हुने गर्थे। संघका अनुसार आन्तरिक जहाज कम्पनीले चालु आर्थिक वर्षको फागुनसम्म करिब १२ अर्ब रुपैयाँ आम्दानी गरेका थिए। अघिल्लो आर्थिक वर्षमा करिब साढे १७ अर्ब रुपैयाँ आम्दानी गरेका विमान कम्पनीले यो वर्ष करिब २० अर्ब रुपैयाँ आम्दानीको लक्ष्य लिएका थिए। यसमा नेपाल एयरलाइन्स, हिमालय र श्री एयरलाइन्सको आम्दानी भने समेटिएको छैन। यो वर्ष भ्रमण वर्ष पनि घोषणा गरेको आन्तरिक तथा बाह्य चहलपहल बढ्ने र कुल आम्दानी पनि ५ देखि १० प्रतिशतले बढ्ने अपेक्षा थियो। तर, अहिले कम्पनी घाटामा गइरहेका छन्, उनले भने। राष्ट्र बैंकलाई विमान कम्पनीलाई सञ्चालन खर्च हुने गरी २ देखि ४ प्रतिशत व्याजमा थप ऋण दिन आग्रह गरिएको संघका प्रवक्ता योगराज शर्मा कँडेलले बताए। अहिले विमान कम्पनीले तिर्ने ऋणको व्याजमा २ प्रतिशत कमी गरिएको छ। त्योबाहेक सरकारले केही राहत दिन नसकेको उनको भनाइ छ। आन्तरिक एयरलाइन्स कम्पनीहरूमा १ खर्ब रुपैयाँ भन्दा बढी लगानी रहेको बताइन्छ। २१ अर्ब रुपैयाँ भन्दा बढी ऋण र मासिक किस्ता २५ करोड रुपैयाँभन्दा बढी बुझाउनु पर्ने नेपाल पर्यटन बोर्डको पछिल्लो तथ्यांक छ।"
कांग्रेसले भन्यो : सीमा विवादबारे भारत र चीनसँग संवाद गर,"काठमाडौं : प्रमुख विपक्षी दल नेपाली कांग्रेसले लिम्पियाधुरा, कालापानी र लिपुलेकलगायत सीमा विवादबारे भारत र चीन दुवै राष्ट्रसँग संवाद गर्नुपर्नेमा जोड दिएको छ। कांग्रेस प्रवक्ता विश्वप्रकाश शर्माले सोमबार विज्ञप्ति जारी गरी दुवै मित्रराष्ट्रसँग दिर्घकालीन समाधानका लागि सुस्पष्ट ढंगले उच्च स्तरीय कुटनैतिक पहल गर्न बताएका छन्। 'हामी संसारका हरेक मुलुकको सार्वभौमकताको सम्मान गर्दछौं र नेपालका बारे अरु राष्ट्रसँग पनि त्यही अपेक्षा राख्दछौं। दुवै छिमेकी मित्र राष्ट्रसंग 'प्रष्ट धारणा र ऐतिहासिक तथ्यका आधारमा दीर्घकालीन समाधान' नेपालको अहिलेको परिपक्व रणनीति हुनुपर्दछ, विज्ञप्तिमा भनिएको छ, 'सामान्य वक्तव्य वा सामान्य नोट जारी गरेर नेपाल सरकारको दायित्व पूरा हुन्न ।' नेपाली भूमि अतिक्रमण गरेर सडक निर्माण गर्नु नेपालको स्वाधीनतामाथिको ठाडो हस्तक्षेप भन्दै कांग्रेसले त्यस्तो गतिविधि अस्वीकार्य हुने बताएको छ।"
विदेशमा अलपत्र नेपालीको उद्धार गर्न जरुरी सार्वजनिक महत्वको प्रस्ताव,"काठमाडौं : विभिन्न देशमा अफ्ठ्यारोमा परेका नेपालीलाई तत्काल सुरक्षित रुपमा स्वदेश फिर्ताको व्यवस्था गर्न प्रतिनिधिसभामा जरुरी सार्वजनिक महत्वको प्रस्ताव पेश भएको छ । नेपाली कांग्रेसका सांसद गगनकुमार थापा प्रस्तावक रहेको सो प्रस्तावको समर्थकमा सांसद डिला सङ्ग्रौला र प्रकाश रसाइली रहेका छन्। महामारीका कारण रोजगारी गुमेका, रोजगारदाताले फिर्ता पठाएका, आवासबाट निकालिएका, पाउनु पर्ने भुक्तानी नपाएर बेखर्ची भएका, सङ्क्रमणको उच्च जोखिममा रहेका श्रमिक, अध्ययन, भ्रमण, पेशा व्यवसाय र विभिन्न कामको सिलसिलामा विदेशमा रहेका र महामारीका कारण अलपत्र परेका नागरिकलाई तत्काल उद्धार, राहत तथा स्वदेश फिर्ता गर्न प्रस्तावमा उल्लेख छ । सर्वोच्च अदालतले अलपत्र नेपालीलाई स्वदेश फर्काउन आदेश दिइसकेको, संसदीय समितिले ध्यानाकर्षण र निर्देशन गरेको, गैरआवासीय नेपाली संघ (एनआरएनए)लगायत सरोकारवाला निकायले निरन्तर खबरदारी गरिरहेको सन्दर्भमा विदेशमा अलपत्र परेका, स्वदेश फर्कन चाहेका नागरिकलाई स्वास्थ्य सुरक्षाको मापदण्ड पालना गरी नेपालमा ल्याउन, मापदण्डबमोजिम स्वास्थ्य परीक्षण र क्वारेन्टाइनमा राख्ने व्यवस्था गर्न र सुरक्षित रुपमा घर फिर्ताको वातावरण बनाउनका लागि सरकारले तदारुकताका साथ काम गरेको नदेखिएकाले छलफलका लागि प्रस्ताव पेश गर्नु परेको उल्लेख छ । यस्तै भारत, खाडी मुलुकलगायत विभिन्न देशमा अफ्ठ्यारोमा परेका नेपालीलाई अविलम्ब नेपाल ल्याउनको लागि कार्ययोजना बनाइ प्रक्रिया थाल्न तथा उनीहरूको व्यवस्थापनका लागि तत्कालीन र दीर्घकालीन योजना बनाउन सदनले सरकारलाई निर्देशन दिन अपरिहार्य भएकाले सरकारले थाल्नुपर्ने कामसहित प्रस्ताव पेश गरिएको सांसद थापाले बताए। जोखिमको अवस्था हेरी वर्गीकरण गर्ने, गन्तव्य मुलुकमा जोखिमको अवस्था, त्यहाँ रहेका नेपालीको अवस्थाका आधारमा कहाँ कस्तो किसिमको जोखिम छ र कसलाई प्राथमिकता दिने भन्ने निर्क्योल गर्नुपर्ने प्रस्तावमा उल्लेख छ । यस्तै तत्काल हवाई उडानको व्यवस्था गरेर श्रमिकलाई घर फर्काउने, निधन भएकाको शव नेपाल झिकाउने वा आवासबाट निकालिएकालाई पुनस्र्थापना गराउने, 'अनडकुमेन्टेड'का पुराना समस्या वा तलब कटौतीमा परेकालाई पूरा तलब दिलाउने जस्ता काम दूतावासले मात्र पार लगाउन नसक्ने भन्दै आकस्मिक अवस्थाका लागि उच्चस्तरीय संयन्त्र नै व्यवस्था हुनुपर्ने प्रस्तावमा उल्लेख छ। गत फागुन २३ गते पनि प्रतिनिधिसभामा सरकारले विभिन्न देशमा रहेका नेपाली नागरिकको अभिलेख अद्यावधिक गर्ने, उनीहरूको अवस्थाका बारेमा नियमित जानकारी लिने, त्यहाँ रहेका कूटनीतिक निकायलाई परिचालित गर्ने र सही सूचना सम्प्रेषण गर्ने, अप्ठ्यारो अवस्थामा त्यसको व्यवस्थापनको सन्दर्भमा स्पष्ट कार्ययोजना बनाई उद्धारका लागि तयारी अवस्थामा रहनुपर्ने, विषयमा अत्यन्त सार्वजनिक महत्वको प्रस्ताव दर्ता भएको थियो । यस्तै यही वैशाख ४ गते सर्वोच्च अदालतले अत्यन्त जोखिम अवस्थामा रहेका नेपालीलाई उद्धार गर्न तथा २०७६ चैत २५ गते सीमामा आइपुगेका नागरिकलाई नेपाल प्रवेश गर्न नरोक्न र क्वारेन्टिनमा राख्नेलगायतका व्यवस्था गर्न सरकारको नाममा परमादेशको आदेश जारी गरेको थियो ।"
नेविसंघ अध्यक्ष ढुंगानासहित सय बढी पक्राउ,"काठमाडौं : नेपाली भुमी अतिक्रमणको विरोधमा नेपाल विद्यार्थी संघले गरेको विरोध प्रदर्शनमा प्रहरीले धरपकड गरेको छ । सोमबार दिउँसो काठमाडौंको माइतीघरमा आयोजित प्रदर्शनमा प्रहरीले सयौं नेविसंघका नेता कार्यकर्तालाई पक्राउ गरेको हो । नेविसंघका केन्द्रीय अध्यक्ष राजीव ढुगाना, महामन्त्रीहरु बलदेव तिमल्सिना, उर्मिला थपलिया, युवराज पाण्डे, दिपक भट्टराई, प्रभात दाहालसहित पटक पटक गरी १५० जना नेता कार्यकर्ता पक्राउ परेको नेविसंघले जनाएको छ । संघका महामन्त्री तिमिल्सिनाका अनुसार पक्राउ परेकाहरुलाई महेन्द्र पुलिस क्लबमा राखिएको छ । नेबिसंघ केन्द्रिय समितिको आयोजनामा माइतिघर मण्डलाबाट प्रदर्शनको क्रममा पक्राउ परेका छौं, उनले भने, हाम्रो भुमी फिर्ताको माग गर्दै केन्द्रिय समितिको निर्देशनमा देशभर प्रदर्शन भएको छ र देशैभरीबाट सयौं नेता कार्यकर्ता पक्राउ परेका छन् । विभिन्न राजनीतिक दल र नागरिक समाजबाट सीमा अतिक्रमणको विरोधमा काठमाण्डौसहित देशभर प्रदर्शन भइरहेको छ । भारतले नेपाली भुमी लिम्पियाधुरा हुँदै मानसरोवर जाने सडक निर्माण गरेपछि विरोध भएको हो ।"
रिपोर्ट नआउँदै कोरोना संक्रमित घर पुगेपछि,"राजविराज : कोरोना भाइरस संक्रमण पुष्टि भएका युवक अघिल्लो रात घर पुगेको खुलेपछि सप्तरीको डाकनेश्वरी नगरपालिकामा सन्त्रास फैलिएको छ। क्वारेन्टाइनमा २० दिन बसेका डाकनेश्वरी नगरपालिका३ हटेलका १८ वर्षीय युवकलाई आइतबार राति घर पठाएको थाहा पाएपछि गाउँमा त्रास बढेको डाक्नेश्वरी नगरपालिका प्रमुख शिवनारायण साहले बताए। उनलाई सप्तरीको डाकनेश्वरी नगरपालिका५ पातोस्थित कन्त चन्द्र माविमा बनाइएको क्वारेन्टाइनमा वैशाख ९ गतेदेखि राखिएको थियो। युवक सप्तरीको पहिलो कोरोना संक्रमित हुन्। लकडाउनका बेला चितवनबाट वैशाख ८ गते मध्यराति निक्लिएका उनीसहित १३ जना मजदुरहरु ट्रकबाट पथलैयासम्म आए। पथलैयाबाट हिंडन थालेका उनीहरुले जङ्गलमा पुन अर्को ट्रक भेट्टाए र चढे। बीचबीचमा पैदल हिडदै आएका उनीहरु कठौनाबाट ट्रयाक्टरमा चढेर पातो पुगेको डाकनेश्वरी नगरपालिका ३ का वडा अध्यक्ष प्रदिप भनिने अरुणकुमार साहले जानकारी दिए। चितवनबाट हिँडेपछि आफूसँग निरन्तर फोन सम्पर्कमा रहेका १३ जना मजदुरमध्ये एक जना भारत बिहारको करियौतका, एक जना सप्तरीको राजगढ गाउँपालिकाका र बाँकी ११ जना डाकनेश्वरी नगरपालिका३ हटेलको रहेको वडा अध्यक्ष साहले बताए। साहका अनुसार १३ जनालाई घर जान नदिई सोझै क्वारेन्टाइनमा राखिएकोमा पिसिआर रिपोर्ट नआउँदै आइतबार राति युवकलाई घर जान दिएर गम्भिर त्रुटी भएको बताए। चितवनबाट हिँडेर १७ जनाको टोलीसँगै सप्तरी पुगेका थिए संक्रमित युवक युवकको हजुरबुवा र हजुरआमाले निकै आग्रह गरेपछि स्वास्थ्य कार्यालय, सप्तरीसँग सल्लाह गरेर घर जान दिइएको डाकनेश्वरी नगरपालिकाका स्वास्थ्य संयोजक उमेश साहले जानकारी दिए। साहका अनुसार घरपरिवारका मानिसले २० दिन भइसक्यो भन्दै निकै आग्रह गरेपछि स्वास्थ्य कार्यालयका निमित्त प्रमुख दुनियालाल यादवलाई पिसिआर रिपोर्टबारे जानकारी माग्दा सबैको नेगेटिभ आएको बताएपछि होम क्वारेन्टाइनमा बस्न सल्लाह दिएर घर पठाइएको स्वीकारे। क्वारेन्टाइनमै गएर वैशाख २६ गते स्वास्थ्यकर्मीले उनीहरुको स्वाब संकलन गरेको थियो। उनीसँग आएका अन्य ६ युवाहरुको दुई दिनअघि रिपोर्ट नेगेटिभ आएपछि घर पठाइएको थियो। आधिकारिक रुपमा युवकको परीक्षण रिपोर्ट आएको थिएन्। स्वास्थ्य संयोजक साहले क्वारेन्टाइनमा बसेकाहरुको परीक्षण रिपोर्ट नेगेटिभ आएको हो भनेर सोधेपछि मैले त्यस्तै सुनेको हो भनेको थिए स्वास्थ्य कार्यालयका निमित्त प्रमुख यादवले भने त्यसै आधारमा होम क्वारेन्टाइनमा बस्ने सल्लाहमा छाडिएको रहेछ, सोमबार परिक्षण रिपोर्ट पोजेटिभ आएको जानकारी पाए लगत्तै उनीसहित परिवारलाई क्वारेन्टाइन गरिएको छ। निकै दिनपछि घर पुगेका युवकबाट घरपरिवार, छिमेकी र साथीहरु संक्रमित भएको हुन सक्ने आंशका गाउँलेहरुले गरेका छन्। संक्रमित पुष्टि भएका युवकलाई राजविराजस्थित गजेन्द्रनारायण सिंह अस्पतालको आइसोलेसनमा राखिएको छ। उनका आमा, हजुरआमा र हजुरबुवालाई पातोस्थित क्वारेन्टाइनमा नै राखिएको छ। संक्रमितका बुवा वैदेशिक रोजमागरमा कतारमा बस्छन्। संक्रमित फेला परेपछि जिल्ला विपद व्यवस्थापन र जिल्ला कमाण्ड पोस्टको टोली पातोस्थित क्वारेन्टाइन पुगेको छ। क्वारेन्टाइनबाट घर पठाइएका र संक्रमितको सम्पर्कमा आएकाहरुको ट्रेसिङ्ग गरी पिसिआर परीक्षण गर्न लागिएको निमत्ति प्रमुख यादवले जानकारी दिए। स्वास्थ्य तथा जनसङ्ख्या मन्त्रालयका सहप्रवक्ता डा समिरकुमार अधिकारीले सोमबार विज्ञप्ति जारी गरी सप्तरीको पुरुषमा नया कोरोना पुष्टि भएसँगै कोभिड१९ पुष्टि भएकाहरुको सङ्ख्या १ सय २१ पुगेको जनाएका छन्। परीक्षण रिपोर्ट नआउँदै संक्रमित युवालाई घर पठाए पछि त्रसित बनेका स्थानीयले ट्र्याकिङ्ग र ट्रेसिङ्ग गरी कोरोना परीक्षण तीब्र गर्न माग गरेका छन्।"
कोरोना अपडेट : स्वास्थ्य मन्त्रालयको नियमित पत्रकार सम्मेलन (लाइभ),काठमाडौं : स्वास्थ्य तथा जनसंख्या मन्त्रालयले विश्वव्यापी महामारीको रुपमा फैलिएको कोरोना भाइरस (कोभिड१९) को अपडेट दैनिक गराउँदै आएको छ। नियमित पत्रकार सम्मेलनमार्फत् मन्त्रालयका प्रवक्ता डा विकास देवकोटाले कोरोना अपडेटको विषयमा औपचारिक जानकारी दिँदै आएका छन्। नेपालमा अहिलेसम्म १२१ जनामा कोरोना संक्रमण देखिएको छ। ३१ जना निको भएका छन् । सरकारले सबै जिल्लामा आरडीटी विधिबाट परीक्षण सुरु गरेको छ भने सबै प्रदेशका विभिन्न ठाउँमा गरेर १८ अस्पतालबाट पीसीआर विधिबाट स्वाब परीक्षण भइरहेको छ।
करेन्ट लागेर ज्यान गयो,इटहरी : इटहरीमा माछा मार्ने क्रममा करेन्ट लागेर इटहरी १६ का विष्णु चौधरीको ज्यान गएको छ । सुकुम्बासी वस्तीमा बस्ने ३२ वर्षका चौधरीको सोमबार बिहान खोल्सीमा करेन्ट लागेर ज्यान गएको हो । इटहरी १६ बालग्रामको सुकुम्बासी वस्तीमा बस्ने चौधरी बिहान ७ बजे माछा मार्न हिँडेका थिए । नजिकैको बिजुलीको तारमा हुक लाएर खोल्सोमा माछा मार्ने क्रममा करेन्ट लागेर ज्यान गएको इलाका प्रहरी कार्यालय इटहरीका प्रहरी निरिक्षक मानप्रसाद श्रेष्ठले जानकारी दिए ।
विदेशमा रहेका करिब ६ लाख नेपालीलाई उद्दार गर्नुपर्ने,"काठमाडौं : युएई र कुवेत सरकारले त्यहाँ रहेका नेपालीलाई काठमाडौं ल्याइदिने भन्दै सरकारलाई पत्र पठाएको छ। सोमबार राज्यको निर्देशक सिद्धान्त, नीति र दायित्वको कार्यान्वयन अनुगमन तथा मूल्यांकन समितिमा बोल्दै परराष्ट्रमन्त्री प्रदीप ज्ञवालीले पत्रबारे जानकारी गराएका थिए। उनका अनुसार अनुसार यूएईले दुईवटा विमानमा नेपाली कामदारहरुलाई ल्याउन भन्दै पत्र पठाएको छ। त्यस्तै नेपालले तत्काल २ लाख १० हजार नेपालीलाई तत्काल उद्दार गर्नुपर्ने अवस्था रहेको ज्ञवालीले यो तथ्यांक सार्वजनिक गरेका छन्। कोरोना भाइरसका कारण विश्वका अधिकांश मुलुक लकडाउनमा गएपछि सरकारले उद्दार गर्नुपर्ने नेपाली नागरिको संख्याबारे एक अध्ययन गरेको थियो। उक्त अध्ययनलाई आधार बनाउँदै मन्त्री ज्ञवालीले तत्कालै र केही समयपछि गरी विश्वभरबाट जम्मा ५ लाख ८८ हजार ७ सयको हाराहारीमा नेपालीलाई उद्दार गर्नुपर्ने बेला आएको बताए। जसमध्ये भारतबाट मात्र २ लाख ५० हजारको हाराहारीमा नेपाली नागरिकलाई उद्दार गर्नुपर्ने उनको भनाई छ।"
"प्यूठानमा आरडीटी किट अभाव : परीक्षणबिना कोही घर गए, कोही क्वारेन्टाइनमै","प्यूठान : स्वास्थ्य कार्यालय प्यूठानले ६ हजार ५ सय र्यापिड डाइग्रोस्टिक टेस्ट (आरडीटी) किट माग गरेकोमा जम्मा तीन सय थान किट जिल्लामा आएको छ । सोमबार सामाजिक विकास मन्त्रालय प्रदेश ५ ले उक्त संख्यामा किट पठाएको स्वास्थ्य कार्यालय प्यूठानका प्रमुख विशाल सुवेदीले जानकारी दिए । 'माग गरेको ६ हजार ५ सय हो, उनले भने, 'तर अत्यन्तै न्यून संख्यामा आएको छ ।' उनले प्राप्त किटलाई जिल्लास्थित विपत् व्यवस्थापन समितिमा छलफल गरेर प्रयोग गर्ने विषयमा थप योजना बनाइने जानकारी गराए । आपत्कालिन अवस्थालाई सुल्झ्याउनका लागि थोरै भएपनि मन्त्रालयले किट पठाएको उनको भनाइ छ । हाल जिल्लाभर क्वारेन्टाइनमा बसेका र चेकजाँच नगरी फर्किएकाको संख्या हेर्दा उक्त किट अपुग हुन्छ । आरडीटी किट अभाव भएपछि १४ दिनसम्म क्वारेन्टाइनमा बसेका ५ सय ५६ जना व्यक्तिहरु स्वास्थ्य जाँचबीनै घर फर्किएका छन् । अझै ५ सय २६ जना क्वारेन्टाइनमा बसिरहेका छन् । क्वारेन्टाइनमा बसेर चेकबीनै घर पठाउँदा थप जोखिम हुनसक्ने स्थानीयको गुनासो छ । सरकारले चेकजाँचलाई तीव्रता दिन जिल्लाबासीले माग समेत गरेका छन् । यसअघि जिल्लामा ३ सय २० वटा आरडिटी आएकोमा सबै सकिएको स्वास्थ्य कार्यालय प्रमुख सुवेदीले जानकारी दिए । कोरोनाको त्रास दिनप्रतिदिन बढ्दै जाँदा परीक्षणको दायरालाई सरकारले खुम्चाउँदै लगेको छ । जिल्लामा माग गरेजति किटको अभाव हुँदा स्वास्थ्यकर्मीले चाहे अनुसार सेवा प्रवाह गर्न नसकेको गुनासो पोखेका छन् । प्यूठान नगरपालिका १ दाखाक्वाडीमा रहेको क्वारेन्टाइनमा बसेका दुईजना युवाको आरडीटी परीक्षणमा पोजेटिभ देखिएपछि जिल्लामा थप त्रास फैलिएको छ । तर, उनीहरुको पीसीआर रिपोर्ट अझै आएको छैन् । सोमबार दिउँसोसम्म प्रदेश ५ मा कुल ४० जनामा कोरोना पोजेटिभ देखिएको छ । प्यूठानसँग नजिक रहेका तराईका जिल्लामा समेत कोरोना पोजिटिभ भएका व्यक्ति फेला परेपछि थप कडाइ गराउनुपर्ने जिल्लाबासीको आग्रह छ ।"
"कोरोना संक्रमितको संख्या १३४ पुग्यो, १३ जना थपिए","काठमाडौं : तीन जिल्लामा थप १३ जनामा कोरोना संक्रमण पुष्टि भएको छ। सोमबार कपिलवस्तुमा ६, रुपन्देहीमा ६ र बर्दियामा १ जनामा कोरोना संक्रमण पुष्टि भएको स्वास्थ्य तथा जनसंख्या मन्त्रालयका सहप्रवक्ता डा समीरकुमार अधिकारीले बताए। योसँगै सोमबार मात्रै २४ जना कोरोना संक्रमित भएका छन्। हालको अध्यावधिक विवरण अनुसार कोरोना पुष्टी भएकाहरूको संख्या १३४ पुगेको छ। मन्त्रालयका अनुसार कपिलवस्तुको यशोधरा गाउँपालिका८ र वुद्धभूमि नगरपालिका७ का १५, १९, २३, ३०, ३२ र ३८ वर्षका पुरुषमा संक्रमण, रुपन्देहीको सम्मरीमाइ गाउँपालिका७ र लुम्बिनी साँस्कृतिक गाउँपालिका ६ का २४, २६, २७, ३०, ३२ र ४० वर्षका पुरुषमा संक्रमण र बर्दिया राजापुर नगरपालिका५ कि ११ वर्षकी बालिका भएको मन्त्रालयले जनाएको छ। उनीहरूको स्वास्थ्य अवस्था सामान्य रहेको र उनीहरू स्वास्थ्यकर्मीको सम्पर्कमा रहेको बताइएको छ।"
थप ११ जनामा कोरोना संक्रमण पुष्टि : संक्रमितको संख्या १२१ पुग्यो,"काठमाडौं : सोमबार थप ११ जनामा कोरोना भाइस संक्रमण पुष्टि भएको छ। स्वास्थ्य तथा जनसंख्या मन्त्रालयका अनुसार संक्रमित हुनेमा कपिलवस्तु यशोधरा गाउँपालिका ५ र बुद्धिभूमि नगरपालिका७ र १० का १७, १९, २०, २०, २४, ३०, ३१, ३४, ३४ वर्षीय पुरुष र एकजना उमेर नखुलेका पुरुष हुन्। उनीहरुको राष्ट्रिय जनस्वास्थ्य प्रयोगशाला काठमाडौंको प्रयोगशालामा कोरोना नमूना परीक्षण गरिएको थियो। मन्त्रालयका प्रवक्ता तथा डा विकास देवकोटाकाअनुसार उनीहरुको स्वास्थ्य अवस्था सामान्य रहेको छ। यस्तै वीपी कोइराला स्वास्थ्य विज्ञान प्रतिष्ठान धरानको प्रयोगशालामा गरिएको परीक्षणमा एकजना १८ वर्षीय पुरुषमा पनि कोरोना भाइरस संक्रमण देखिएको मन्त्रालयले पुष्टि गरेको छ।उनी सप्तरी डाक्नेश्वोरी नगरपालिका निवासी हुन्।उनी लकडाउनमा चितवनबाट पैदल हिँडेर सप्तरी आएको बुझिएको छ। उनको स्वास्थ्य अवस्था पनि सामान्य रहेको जनाइएको छ।योसँगै नेपालमा कोरोना भाइस संक्रमितको संख्या १२१ पुगेको छ। जसमा ८९ पुरुष र ३२ जना महिला छन्। ३३ जना भने निको भएर घर फर्किसकेका छन्। हालसम्म कोरोना आशंकामा पीसीआरबाट १७ हजार ८०९ र आरडीटी प्रविधिबाट ५८ हजार ५४६ नमूना परीक्षण भएका हुन्। कोरोना रोकथाम तथा नियन्त्रणका लागि सातवटै प्रदेशमा आरडीटी प्रविधिबाट परीक्षण भइरहेको छ। जसमध्ये प्रदेश १ मा ७हजार ७३७ ,प्रदेश २ मा ५हजार ९२७,बागमती प्रदेशमा ९ हजार२९०,गण्डकी प्रदेशमा ६हजार ४८४ ,प्रदेश ५ मा ६हजार ९८५,कर्णाली प्रदेशमा ७हजार११४ र सुदूरपश्चिम प्रदेशमा १५ हजार ९ नमूना परीक्षण भएका छन्। यस्तै देशभर क्वारेन्टाइनमा बस्नेको संख्या १२ हजार ७०१ पुगेको छ। जसमध्ये प्रदेश १ मा १०४७ ,प्रदेश २ मा १ हजार ५१७ ,बागमती प्रदेशमा ११८ ,गण्डकी प्रदेशमा ३१६ ,प्रदेश ५ मा ४ हजार ९४३,कर्णाली प्रदेशमा १हजार ७४५ र सुदूरपश्चिम प्रदेशमा ३ हजार १५ गरी १२ हजार ७०१ जना क्वारेनटाइमा रहेका छन्। यस्तै आइसोलेसनमा बस्नेको संख्या १५३ पुगेको छ। प्रदेश विवरअनुसार प्रदेश १ मा २४ जना प्रदेश २ मा ३९ बागमती २६, गण्डकी प्रदेशमा १ र प्रदेशमा ५ मा ६३ र उपत्यकामा १ जना गरी १५३ जना आइसोलेसनमा छन्। रेड जोनमा ३४२ जना पुगेका छन्। गत २४ घन्टामा थप २ हजार ७९९ वटा नयाँ परीक्षण भएका छन्। चीनले दियो ४० हजार थान पीसीआर किट कोरोना भाइरस (कोभिड१९) नियन्त्रणका लागि चीनले नेपाल सरकारलाई स्वास्थ्य सामग्री उपलब्ध गराएको छ। चीनले पीसीआर परीक्षण किटसहित अत्यावश्यक स्वास्थ्य सामग्री उपलब्ध गराएको प्रवक्ता देवकोटाले जानकारी दिए। जसमा ४० हजार थान पीसीआर टेस्ट किट, डिस्पोजेबल कभरल १० हजार थान, १० हजार थान मेडिकल ग्लोब, एन ९५ मास्क २० हजार थान, सर्जिकल मास्क ८ लाख थान रहेका छन्। स्वास्थ्य तथा जनसंख्या मन्त्रालयमा चिनियाँ राजदुत होउ यान्छीले स्वास्थ्य तथा जनसंख्या मन्त्री भानुभक्त ढकललाई उक्त सामग्री हस्तान्तरण गरेकी हुन्। कोरोना अपडेट : स्वास्थ्य मन्त्रालयको नियमित पत्रकार सम्मेलन (लाइभ)"
राहतमा कुहिएको चामल,"धनगढी : धनगढी उपमहानगरपालिका४ बोराडाँडी की मञ्जु नाथ राहत बुझेर घर पुगिन् । २० केजि चामल बुझेर लिएकी नाथले घर पुगेर खोल्दा किरा भेटिएपछि अच्चमित भइन् । चामल खोलेर हेर्दा गनाएको र सेता लामालामा किराहरु देखिए, उनले भनिन् , त्यसपछि चामल फिर्ता गरेको छु । धनगढी उपमहानगरपालिकाले खरिद गरी वितरण गरेको चामल कुहिएको र किरा परेको भेटिएपछि उनी लगायत स्थानीयले फिर्ता गरेका छन् । सरकारले कोरोना भाइरस संक्रमण रोक्नका लागि जारी लकडाउन (बन्दाबन्दी) का कारण गरिव तथा विपन्न परिवारलाई छाक टार्न समस्या भएपछि स्थानीय सरकारले राहत वितरण गरीरहेको छ । धनगढी उपमहानगरले पहिलो चरणको राहत कार्यक्रम सकेर दोस्रो चरणमा वितरण गरीरहेको छ । स्थानीयहरुले सरकारले राहतका नाममा जनतालाई ठग्ने काम भइरहेको आरोप लगाएका छन् । सबै महामारीमा रहेका छन् । जनतालाई कुहिएको चामल वितरण गरेर मार्न खोजको हो ?, बोराडाँडीकै भरत जोशीले आक्रोशित हुँदै भने, जनताको स्वास्थ्यमा खेलवाड गर्ने अधिकार कसैलाई छैन् । उनले चामलको तौल पनि भने अनुसार नभएको आरोप लगाए । २० केजि चामल भनेको छ, उनले भने, तर, वास्तवमा तौलँदा २० केजी पुगेन । प्रदेश सरकारले ३ हजारका दरले राहत दिने भन्दै स्थानीय तहलाई हस्तान्तरण गरेको हो । वडा कार्यालयले मिलबाट प्याकिङ भएर आएकाले कुनै शंका नगरी सोझै नगरवासीलाई वितरण गरेको दावी गरे । वडा अध्यक्ष दीपक थापाले राहतमा वितरण गरिएको ६७ कठ्ठा चामल कुहिएको र किरा परेको भन्दै फिर्ता आएको स्वीकार गरे । उनले तत्काललाई वितरणको काम रोकेकाले उपमहानगरपालिकासँग छलफल गरेर अगाडि बढ्ने बताए । धनगढी उपमहानगरपालिकाका प्रमुख प्रशासकीय अधिकृत नारायणप्रसाद सापकोटाले राहतका सामग्री आपूर्ति गर्ने जिम्मा धनगढीकै ठाकुर ट्रेड लिंकलाई दिइएको जानकारी दिए । उनका अनुसार वडाका ६ सय घर परिवारलाई २० किलो चामल, दुई किलो दाल, एक लिटरका दरले राहत वितरण गरेको हो । उपमहानगरपालिकाले दुई करोड ६१ लाखमा तीन हजार तीन सय क्विन्टल चामल, ८ सय क्विन्टल दाल लगायतका सामग्री आपूर्तिका लागि ठेक्का गरेको थियो ।"
दोलखामा मोदी र ओलीको पुतला दहन,"दोलखा : भारतको मोदी सरकारको विरोधमा सोमबार साँझ दोलखाको सदरमुकाम चरिकोटमा राँके जुलुस प्रदर्शन गरी भारतीय प्रधानमन्त्री नरेन्द्र मोदी र नेपाली प्रधानमन्त्री केपी शर्मा ओलीको पुतला दहन गरिएको छ । लिपुलेकमा नेपाली भूमी अतिक्रमण गरेर सडक निर्माण गरेको विरोधमा नेपाल विद्यार्थी संघ दोलखाद्वारा राँके जुलुस प्रदर्शन गरि मोदी र ओलीको पुत्ला दहन गरिएको नेवि संघ दोलखाका नेता सुरेश गौतमले जानकारी दिए । 'लिपुलेक हाम्रो हो, भारतीय विस्तारवाद मुर्दावाद, नालायक सरकार राजीनामा दे, सीमा मिच्न पाइँदैन' जस्ता नारा लगाउँदै नेवि संघका युवा हातमा राको लिएर नारावाजी गर्दै सातदोबाटो चोक पुगेका थिए । उनीहरुले दोलखा सदरमुकामस्थित काँग्रेस पार्टी कार्यालयदेखि नाराजुलुस गर्दै सातदोबाटो चोकमा पुगेर मोदी र ओलीको पुत्ला दहन गरेको नेता गौतमले जानकारी दिए । आफ्नो भूमी मिचिंदासमेत सरकारले पत्तो नपाउनु भनेको देश र नेपाली जनताप्रतिको अपमान भएको आरोप लगाउँदै नेविसंघले राँके जुलुस निकालेको गौतमले बताए ।"
पीडितको आरोप : सत्ताको आडमा प्रहरीले उजुरी लियो दर्ता गरेन,"कालिकोट : पलाँता गाउँपालिका अध्यक्ष लक्ष्मणबहादुर बम, उनकी पत्नी गोरीकला बम र भतिज गजेन्द्र बमलाई कुटपिट गर्नेविरुद्ध दिएको उजुरी प्रहरीले दर्ता गर्न नमानेको पीडित पक्षले आरोप लगाएका छन्। घाइते बमसहितको टोलीलाई थप उपचारका लागि हेलिकप्टरमार्फत सुर्खेत लगेपछि अध्यक्ष बमका दाई लंकबहादुर बमले जिल्ला प्रहरी कार्यालय कालिकोटमा आइतबार उजुरी दिएपनि प्रहरीले दर्ता नगरेको उनले आरोप लगाएका हुन्। गाउँपालिका अध्यक्ष लक्ष्मण बमका दाई लंक बमले भने, 'मैले जिल्ला प्रहरी कार्यालयमा उजुरी दिन जाँदा प्रहरीले दर्ता गरिदिएन्। उल्टै राजनीतिक मुद्दा भएकाले नेकपाका नेताहरुले प्रहरीलाई दर्ता नगर्नु भनेका रहेछन्। मैले दिएको मुद्दा किन दर्ता भएन भनेर म जिल्ला प्रहरी प्रमूख डिएसपी शयामबाबु ओलीयासँग गए। उहाँले पनि हामी अनुसन्धान गरिरहेका छौँ। तपाईलाई भोली फोन गरेर बोलाउँछु भन्ने भयो। हाज फोन आएन्। भाई, भाई बुहारी र छोरालाई अपराधिहरुले ढुंगा हान्न हुने तर प्रहरीले राजनीति मुद्दा भनेर दर्ता नगरिदिने के कानुन हो?' कुटपिटमा संलग्न नेकपाका पलाँता गाउँपालिका अध्यक्ष बिष्णु रोकाया, वडा नं १ का वडा अध्यक्ष मानबहादुर भण्डारी, स्थानीय मोती कार्की र धनबहादुर भण्डारीविरुद्ध ज्यान मार्ने उद्योग मुद्दा प्रहरी कहाँ पेश गरिएको छ। उनले भने 'तर प्रहरीले पार्टीका नेताहरुले राजनीतिक मुद्दा हो। मुद्दा दर्ता नगर्ने भनेका आधारमा मुद्दा दर्ता भएको छैन्। सत्ता र शक्तिका कारण हामीले न्याय नपाउने?' यता जिल्ला प्रहरी कार्यालय प्रमूख डिएसपी ओलीयाले पलाँतामा भएको कुटपिटको घटनाको अनुसन्धान भइरहेको जानकारी दिए। उनले भने 'हामीले घटनाको बिषयमा विस्तृत अनुसन्धान गरिरहेका छौँ। कसैले भनेर मुद्दा दर्ता नभएको होइन। प्रक्रिया पुगेपछि मुद्दा दर्ता हुन्छ।' पलाँता गाउँपालिका अध्यक्ष लक्ष्मणबहादुर बमले आफुहरुले पलाँताको राडुनेटा हुँदै खिन छलाहा जाने सडकको जग्गा विवाद समाधान गरी गाउँपालिका फकिर्ने क्रममा नेकपा गाउँपालिका अध्यक्षसहितको टोली आएर आफुहरुमाथि आक्रमण गरेको बताए। उनले भने 'हामी पालिका फर्किने तयारीमा थियौँ। उनीहरु आएर पालिका केन्द्र किन निर्माण भएन। थिर्पुमा किन १५ शैया अस्पताल निर्माण भयो भनेर विवादको सुरुवात गरे। मैले विस्तारै निर्माण हुन्छ भन्दा भनेर जवाफ दिएँ। तर उनीहरुले सिधै ढुंगामुडा गरेर आक्रमण गरे।' नेकपा पलाँता गाउँपालिका अध्यक्ष विष्णु रोकायाले पलाँतामा भएको सामान्य विवादलाई ठुलो बनाइएको बताए। उनले आफुहरुले कुटपिट गरी कसैलाई पनि घाइते नबनाएको बताए।"
एक कोरोना संक्रमित थपिए,राजविराज : सप्तरीमा सोमबार एक जना व्यक्तिमा कोरोना भाइरस भेटिएको छ। स्वास्थ्य तथा जनसङ्ख्या मन्त्रालयले कोरोना पुष्टि भएको आधिकारिक पत्र पठाएर जानकारी दिएको स्वास्थ्य कार्यालय सप्तरीका निमित्त प्रमुख दुनियालाल यादवले जानकारी दिए। धरानस्थित विपी कोइराला स्वास्थ्य विज्ञान प्रतिष्ठानमा स्वाबको पिसिआर परीक्षण गर्दा सप्तरीका १८ वर्षीय युवकमा कोरोना पुष्टि भएको हो। शंका लागेर नमूना परीक्षणको लागि वैशाख २५ गते उनको स्वाब संकलन गरी धरान पठाइएको थियो। चितवनबाट वैशाख ९ गते आएका सप्तरीको डाकनेश्वरी नगरपालिका३ तरहीका ती युवकलाई पातोस्थित कन्त चन्द्र माविको क्वारेन्टाइनमा राखिएको थियो। सो बिरामीको रिपोर्ट सोमबार पोजिटिभ आएको र उनलाई राजविराजस्थित गजेन्द्रनारायण सिंह अस्पतालको आइसोलेसनमा राख्न अहिले ल्याउन लागिएको गजेन्द्रनारायण सिंह सगरमाथा अस्पतालका प्रमुख मेडिकल सुपरिटेन्डेन्ट डा चुमनलाल दासले बताए। यससँगै नेपालमा कोरोना संक्रमितको संख्या १२१ पुगेको छ। सोमबार बिहान मात्रै कपिलवस्तुका १० जनामा संक्रमण रहेको स्वास्थ्य मन्त्रालयले पुष्टि गरेको थियो।
सीमाबारे भारतसँग सरकार अविलम्ब वार्ता गर्न चाहन्छ : परराष्ट्रमन्त्री ज्ञवाली,"काठमाडौं : सरकारले भारतसँग अविलम्ब वार्ता गरेर सीमासम्बन्धी समस्या समाधान गर्न चाहेको पुनः स्पष्ट गरेको छ। भारतसँग जुनसुकै तहमा वार्ता गर्न नेपाल तत्पर रहेको स्पष्ट गर्दै सरकारले भारतका कारण उत्पन्न पछिल्लो समस्या कूटनीतिक माध्यमबाटै निरुपण गर्ने नेपालको चाहना पनि दोहोर्याएको छ। अन्तर्राष्ट्रिय सम्बन्ध समितिको सोमबारको बैठकमा उठेका प्रश्नहरुको जवाफ दिने क्रममा परराष्ट्रमन्त्री प्रदीपकुमार ज्ञवालीले लिपुलेकलगायत द्विपक्षीय सीमा समस्या समाधान गरेपछिमात्र उक्त लेकलाई व्यापार विन्दुका रुपमा उपयोग गर्ने भारत र चीनको निर्णयका सम्बन्धमा चीनसँग बेग्लै वार्ता गर्नु श्रेयस्कर हुने बताए। कालापानी क्षेत्रको नेपाली भूभागलाई समेटेर भारतले आफ्नो नक्सा प्रकाशन गरेयता नेपाल सरकारले भारतीय पक्षलाई औपचारिक एवं अनौपचारिकरुपमा अनेकौँपटक नेपालको धारणा प्रष्ट गरेको र वार्ताका निम्ति आह्वान गरेको जानकारी दिँदै उनले कोरोना महामारी साम्य भएपछि वार्ता गर्न सकिने भारतको अभिव्यक्ति सकारात्मक भए पनि त्यसअगावै दुवै पक्षबीच शीघ्र वार्ता हुनुपर्नेमा जोड दिए। मुलुकको राष्ट्रिय हितमा अविचलित भएर समस्या समाधानमा लाग्ने नेपाल सरकारको प्रतिबद्धता दोहोर्याउँदै परराष्ट्रमन्त्री ज्ञवालीले भारतसँगका सीमासम्बन्धी मुद्दा हल गर्न दृढ निश्चयका साथ गम्भीर भएर निरन्तर लागिरहेको बताए। असल छिमेकीपनका आधारमा भारतसँग नेपालले वार्ता गर्न चाहेको बताउँदै उहाँले सीमा समस्यालाई द्विपक्षीयरुपमा कूटनीतिक माध्यमबाट समाधानको प्रयास नगरी अन्तर्राष्ट्रिय अदालतका ढोका घचघच्याउनु उपयुक्त नहुने विचार व्यक्त गरे। भूमि व्यवस्था, सहकारी तथा गरिबी निवारण मन्त्री पद्मा अर्यालले द्विपक्षीय सहमतिका आधारमा आआफ्ना भूभाग छुट्याउने, अन्तर्राष्ट्रिय सीमा नक्सा प्रकाशन गर्नुपर्ने अन्तर्राष्ट्रिय प्रचलन रहेको तथा त्यसको भारतद्वारा उल्लङ्घन भइसकेको सन्दर्भमा नेपाल सरकारले अझै पनि द्विपक्षीय प्रयास गरिरहेकाले नक्सा प्रकाशनमा केही विलम्ब भएको बताए। समितिको निर्देशनानुसार नयाँ नक्सा जारी गर्न आवश्यक तयारी भएको जानकारी दिँदै उनले समितिका निर्देशन र सुझाव सरकारका निम्ति मार्गदर्शक हुने बताए। समितिका सभापति पवित्रा निरौलाको अध्यक्षतामा भएको बैठकमा सदस्यहरुले नेपाली भूमिमा भारतले निर्माण गरेको चीन जोड्ने बाटोको प्रवेश र निष्काशन विन्दुमा नेपालले भन्सार जाँच चौकी राखेर लाभ लिन सक्ने र भारतले क्षतिपूर्तिस्वरुप बङ्गलादेशसँग नेपाललाई जोड्ने फूलबारी नाका निर्वाध उपयोग गर्न पाउने सुविधा दिनुपर्ने सुझाव पनि प्रस्तुत गरेको थियो।"
रातपरेपछि हात्तीको डर,"राजविराज : सप्तरीको शम्भुनाथ नगरपालिका२ भलुवाही टोलका मगर दम्पति रातिको खाना खाएर सुतेका थिए । बाँसको नाङ्गलो बनाएर जिविकोपार्जन गर्ने पेशल मगर र श्रीमति जानकी मात्र घरमा थिए । दिदी घरमा एक्ली भएकीले जानकीले दुई छोरीलाई सुत्न उतै पठाएकी थिइन् । घरको काम सकेर बेलुकाको खाना खाएर सुत्ने बेलामा जानकीले जेठी छोरीको बेलैमा विवाह गर्न पाएकोमा खुशी जाहेर गरिन् । हुर्किरहेका बाँकी दुई छोरीलाई पनि समयमै असल केटा खोजेर विवाह गर्न पाए आफ्नो कर्तव्य पुरा हुने भन्दै श्रीमानसँग छलफल गरिन् । गरिबी र बढ्दो महंगीले घर धान्न गाह्रो भएपछि बुढेसकालको सहारा एउटा छोरा १४ वर्षकै उमेरमा मजदुरी गर्न ताप्लेजुङ्ग पुगेको थियो । लकडाउनले काम बन्द भएपछि कानेपोखरीसम्म हिंडेर आएका छोरालाई घर ल्याउने उपायको खोजी गर्दै दुखसुखका सपना सजाउँदै सुतेकी जानकी मस्त निद्रामा थिइन् । घरसल्लाह गर्दै अबेला सुतेका पेशलले भने गहिरो निन्द्रामा नपर्दै बोटविरुवा र घरहरु हल्लिएको आवाज सुने । मध्यराति आँगन घेरबेर गरेको बाँसको टाँटी ढ्याम्म ढल्यो । घरसमेत थर्किएपछि पेशलले श्रीमतिलाई उठाए । बिछ्यौनाबाट जानकी उठ्न खोज्दै थिइन्, घरको टाँट र माटो लेपिएको घरको भित्तामा जोडले हानेको आवाज आयो । त्यसपछि उनले गाउँमा हात्ती आएको चाल पाइन् । खम्बा हल्लियो र आँगनको टाँट उप्कियो, पेशलले सुनाए, दुबै जना ढोकाबाट सँगै निस्कियौँ, उनले ढोका लगाउन थालिन् । तीनवटा हात्तीले घर घेरेका थिए । भाग्न खोजेकी जानकीको पछाडि पनि हात्ती लम्किएर आयो उनी बीचमा परिन्, बल्ड्याङ खाँदै लडिन् । जानकीले मुश्किलले टाउको उठाउन खोजिन् । श्रीमान र छोराछोरी पुकारिन, गाउँलेलाई गुहारिन् । गाउँलेहरु भागाभाग गर्दै एउटा कुनामा थुप्रिए । टाढाबाटै होहल्ला गर्दै हात्तीलाई पुकारे । हल्ला र अनुनयको हात्तीलाई कुनै प्रभाव परेन् । सुँडले केश समातेर पछारेपछि खुट्टाले टाउकोमा किच्यो र अगाडि बढ्यो । तत्कालै जानकीलाई राजविराजस्थित अस्पताल ल्याइए पनि केही बेरमै उनको निधन भयो । केही पर गएर बलराम इशर र लक्ष्मण मण्डलको घरको भित्ता भत्काएर घरभित्र सुँड पसाएर खाधान्न निकाल्यो र केही खायो, केही भुईंमा छर्यो । वडा अध्यक्ष दुर्गानन्द भगतका अनुसार अघिल्लो साँझ गाउँको केरा वगानमा आएको हात्तीलाई युवाहरुले धपाएपछि टिकघारीतर्फ गएर बस्यो । रात परेपछि गाउँ पसेको हात्तीको समूहले उपद्रो मच्चाएर पुनः जङ्गलतर्फ लाग्यो । दुई सातादेखि सप्तरीको उत्तरी भेगको वस्तीमा दैनिक मध्यरात भएपछि कोशी टप्पु वन्य जन्तु आरक्षबाट आउने तीनवटा हात्तीको समूह गाउँ प्रवेश गरेर उपद्रो मच्चाइरहेको छ । जिल्लाको उत्तरी र पूर्वी भेग तथा पूर्वपश्चिम राजमार्गका विभिन्न स्थानमा बस्ने मानिस रातभरी जाग्राम बस्छन् । चार दिनअघि अग्नीसाइर कृष्ण सवरण गाउँपालिका२ मा चार जना दलितको घर तोडफोड गरेको हात्तीले बिहीबार राति वडा नम्बर ५ मोहनपुरमा पुष्पराज बञ्जारा र अम्बिका राईको घर भत्काएर भर्खरै भित्र्याइएको अन्न र पशुआहारा खाइदियो । दिनभरी नजिकैको जङ्गलमा बस्ने हात्ती रात परेपछि गाउँ पसेर घर तोडफोड र मानिसमाथि आक्रमण गर्दै आएको भलुवाहीका बाबुराम घिमिरेले बताए । हात्तीको समूहले दैनिकजसो बालीनाली सखाप पार्ने, घर तोडफोड गर्ने र व्यक्तिमाथि आक्रमण गर्न थालेको छ । जङ्गली हात्तीको आतंक रोक्न पहल नभएकाले मानवीय र भौतिक क्षति बढदै गएको बताएका घिमिरेले लकडाउनमा बेरोजगार भइ आयश्रोत खोसिएको बेला हात्तीले गरिबकै घर र खाधान्न नष्ट गर्दा खाना र वासको समस्या एक साथ आइलागेको बताए ।"
सीमामा 'पराई' जस्ता नागरिक ! कसले सुन्ने दुधे बालकको चित्कार (फोटो फिचर),"भैरहवा : महिना दिन पैदल यात्राले थकित शरिर। सुन्निएको खुट्टा। भोकले रन्थनिएको अनुहार। धुलो माटोले फोहोर भइसकेको कपडा। भोकले चिच्चाइरहेको काखामा लिइएको दुधे बालक। काँधमा झोला र झिटीगुन्टा। हजार बढी किमी यात्रा गरेकालाई झट्ट हेर्दा मानसिकस्थिती गुमाएको जस्तो हुलिया। स्वदेश फर्किने आशामा सीमामा पुग्ने नेपालीहरुको परिदृश्य हो यो। तर, अनेकौ पीडा खेपेर सीमामा पुगेका नेपालीहरुले 'वेलकम टु नेपाल' लेखिएको स्वागतद्धार हेरेर मात्र चित्त बुझाउनु परेको छ। सरकार उनीहरुलाई सुरक्षित रुपमा स्वदेशमा 'वेलकम' गर्नमा कठोर बनेको छ। आफ्नै नागरिकलाई रोक्नका लागि सीमामा हजारौँको संख्या सुरक्षाकर्मी परिचालन गरेको छ। आफ्नै सरकार उनीहरुका लागि पराई भएको छ। 'घर पुग्ने आशामा यत्रो दुःख पीडा खेप्दै सीमासम्म आइपुग्यौँ' सोमबार बेलहियासोनौली सीमाको दशगजामा पुगेका नेपालीहरुले एकै स्वरमा भने, 'तर, यहाँ हाम्रै सरकार हाम्रो लागि बाँधक बनेको रहेछ, के हामी नेपाली नागरिक होइनौँ? सरकारले हाम्रो सुरक्षित उद्दार गर्नुपर्दैन? हामी कहाँ जाने?' केही दिनदेखि सीमावर्ती भारतीय बजार सुनौली बसपार्कमा बस्दै आएका करिब अढाई सय नेपालीहरु सोमबार दिउँसो स्वदेश छिर्नका लागि एकाएक नेपाल भारत दशगजामा आइपुगेका थिए। मुम्बई, दि्ल्ली हरिद्वार, राजेशस्थानलगायत ठाउँबाट उनीहरु आएका थिए। स्वदेश छिर्न पाउने आशामा दशगजामा आएका उनीहरु मध्ये केहीको काखामा दुधे बालकहरु थिए। भोक र भीडले आत्तिएका बालक रोइरहेका थिए। अबोध बालकको चित्कार कसैले सुनिरहेको थिएन। तर, त्यही बालकको चित्कारले हजारौं शब्द बोलिरहेको छ। भीडमा स्वास्थ्य नागरिक पनि संक्रमित हुने जोखिम बढेको छ। सीमावर्ती भारतीय सहर नौतनवास्थित विभिन्न ९ वटा क्वारेन्टाइनमा सोमबार दिउँसोसम्म नेपालीको संख्या एक हजार एक सय ५६ जना पुगेको नौतनवाका सिओ एवं डिएसपी राजकुमार शवले बताए। उनका अनुसार अझै सीमातर्फ आउने क्रममा छन्। क्वारेन्टाइन पुरै खचाखच भरिएको छ। दशगजमा पुगेका करिब अढाई सय नेपालीलाई सीमावर्तीको अर्को भारतीय बजार भगवानपुरस्थित विभिन्न क्वारेन्टाइनमा व्यवस्थापन गर्न लगिएको छ। नेपाल सरकारले नेपालीहरुलाई सुरक्षित रुपमा उद्दार गरेर नलगे स्वास्थ्य नेपालीहरु पनि संक्रमित हुन सक्ने जोखिम बढेको सिओ शवले बताए। भारतका केही जिल्लाका क्वारेन्टाइनहरुबाट नेपालीहरुलाई निकालेर दशगजामा पुराइएको छ। तर, बेलहियासोनौली सीमामा पुग्ने नेपालीहरुको भारतमै व्यवस्थापनका लागि सशस्त्र प्रहरी बल नेपाल नम्बर ३८ गुल्म हेडक्वाटर (राजश्व तथा भन्सार सुरक्षा गस्ती) रुपन्देहीका प्रमुख डिएसपी मानबहादुर शाही र इलाका प्रहरी कार्यालय बेलहियाका प्रहरी निरीक्षक ईश्वरी अधिकारीले सीमामा कमाण्ड सम्हालेका छन्। उनीहरुको सुमधुर सम्बन्धका कारण नेपालीहरुलाई क्वारेन्टाइनमा व्यवस्थापन गरिदैछ। तर, भारतीय अधिकारीहरुलाई पनि दैनिक सयौँको संख्यामा आइरहेका नेपालीहरुलाई व्यवस्थापन गर्न समस्या परिरहेको छ। नेपालीहरुलाई सुरक्षित रुपमा स्वदेश भित्रयाउन सरकारले छिट्टै कुनै पहल नथालेमा भारतमा उनीहरुको व्यवस्थापन गर्न समस्या पर्ने र उनीहरु सीमामा पुगेमा सुरक्षाकर्मीहरुलाई रोक्नमा समस्या पर्न सक्ने दुवै देशका सुरक्षा अधिकारीहरु बताउँछन्।"
कोरोना संक्रमित बढ्न थालेपछि कपिलवस्तु जेठ ५ गतेसम्म सिल गर्ने निर्णय,"कपिलवस्तु : कोरोना भाइरस संक्रमितको संख्या बढ्न थालेपछि जिल्लालाई सिल गरिएको छ। जिल्ला प्रशासन कार्यालयमा सोमबार दिउँसो बसेको सुरक्षा समितिको बैठकबाट आज साँझ ५ बजेदेखि जेठ ५ गते राती १२ बजेसम्मका लागि सिल गर्ने निर्णय गरिएको प्रमुख जिल्ला अधिकारी दिर्घ नारायण पौडेलले बताए। यस अवधिमा जिल्लामा अति आवश्यक वस्तु ढुवानी गर्ने सवारी साधन, एम्बुलेन्स, शववाहन तथा राजमार्ग भएर गुड्ने साधनहरु जिल्लाभित्र रोक्न पाइने छैन्। जिल्ला भित्र गुड्ने सवै प्रकारका सवारी साधन, मानिसको आवतजावत र सम्पूर्ण किसिमका उद्योग धन्धा तथा कलकारखानाहरुलाई पूर्ण रुपमा रोक लगाइएको छ। स्थानीय प्रशासन ऐन २०२८ को दफा ६ (३) क र संक्रमक रोग ऐन २०२० को दफा २ (१) बमोजिम जिल्लामा हुने सवै गतिविधि, ओहोरदोहोर र क्रियाकलापलाई पूर्ण रोक लगाईएको प्रजिअ पौडेलले बताए । खाद्यान्न र तरकारी किनमेलका लागि भने विहान ७ बजे देखि ९ बजेसम्मको समय कायम गरिएको छ। जिल्ला प्रशासन कार्यालयबाट जारी भएका सवै प्रकारका सवारी साधनका पासहरुलाई यसै निर्णयबाट निष्क्रिय पारिएको जिल्ला प्रशासन कार्यालयले जनाएको छ। जिल्लामा हाल १५ जनामा कोरोनाको संक्रमण देखिएको छ। उनीहरु सवै भारतको महाराष्ट्रबाट आएका हुन् ।"
चितवनबाट हिँडेर १७ जनाको टोलीसँगै सप्तरी पुगेका थिए संक्रमित युवक,"राजविराज : सप्तरीको डाक्नेश्वरी नगरपालिका३ का १८ वर्षीय कोरोना संक्रमित युवक चितवनबाट पैदल हिँडेर सप्तरी पुगेको खुलेको छ। डाक्नेश्वरी नगरपालिका३ का वडाध्यक्ष प्रदीप साहका अनुसार ती युवा चितवनमा काम गर्थे। लकडाउन भएपछि उनीसँगै करीब १७ जनाको समूहमा पैदल हिँडेर राजमार्ग हुँदै सप्तरी आएका थिए। उनी सप्तरी आएको २० दिन भएको थियो। नगरपालिकामा आउनेबित्तिकै ती सबै युवालाई डाक्नेश्वरी नगरपालिकाको एउटा विद्यालयमा सञ्चालित क्वारेनटाइनमा राखेका थियौं, साहले अन्नपुर्ण अनलाइनसँग भने, त्यसपछि सबै जनाको आरडीटी टेस्ट गरेका थियौं। टेस्टमा सबै जनाको रिपोर्ट नेगेटिभ आएको थियो। साहले भने तर, पनि हामीले क्वारेन्टाइनमा बसेका ६ जनाको स्वाब संकलन समेत गराएका थियौं। साहले थपे तर रिपोर्ट आउन समय लागेको कारण आइतबार ती व्यक्तिलाई क्वारेन्टाइनबाट घर फर्काइएको थियो। उनी घर फर्केपछि आफ्नो घर परिवारका सदस्यहरुसहित विभिन्न मानिसहरूको सम्पर्कमा आएका रहेछन्। त्यो नै सबै भन्दा बढी खतराको बिषय बनेको उनले बताए। सोमबार अपराह्न उनी प्रहरीको सम्पर्कमा आएका थिए। उनलाई एम्बुलेन्समा राखेर गजेन्द्रनारायण अस्पताल राजविराज लैजाने तयारी भइरहेको छ। उनका परिवारका सदस्यहरूलाई पनि आइसोलेसनमा राख्ने तयारी भइरहेको छ।"
कोरोना त्रास : ट्युबबाट महाकाली तरेर नेपाल फर्कने क्रम जारी,"बैतडी : लकडाउनले सीमा नाका बन्द भएपछि बैतडीसँग सीमा जोडिएका भारतका विभिन्न ठाउँबाट नेपाली स्वदेश फर्कने क्रम जारी छ । सीमा नाका बन्द हुँदा सशस्त्र प्रहरीको आँखा छलेर रातीको समयमा स्वदेश फर्कने क्रम जारी रहेको हो । भारतको पिथौरागढमा लकडाउन केही खुकुलो भएपछि पिथौरागढ क्षेत्रमा रहेका नेपाली स्वदेश फर्कन लागेका हुन् । महाकाली नदीमा ट्युबमार्फत उनीहरु स्वदेश फर्किरहेका हुन् । वैशाख १८ गते भारतीय क्वारेन्टाइनमा बसेका नेपाली स्वदेश फर्काए पनि अवैध रुपमा स्वदेश फर्कने नरोकिएका सहायक प्रमुख जिल्ला अधिकारी लोकेन्द्रसिंह नेगीले बताए । 'महाकालीमा ट्युबमा तरेर फर्कने क्रम जारी छ । यही वैशाख १८ गतेपछि पनि ४० जना स्वदेश भित्रिएका तथ्यांक छ,' उनले भने । प्रतिव्यक्ति २ हजार भारु तिरेर महाकाली नदीमा ट्युबमार्फत स्वदेश फर्केको दैलेखको चामुण्डा विन्द्रासैनी नगरपालिकाका जनक देवकोटाले बताए । उनले भने, 'परदेशमा रोग र भोक दुवैको समस्या भएपछि जोखिम मोलेर स्वदेश फर्केका हौं।' जनकसँगै दुईजना अरु शुक्रबार राती महाकाली नदी तरेर स्वदेश फर्किएका हुन् । सीमामा सशस्त्र प्रहरीको गस्ती भएपनि उनीहरुको आँखा छलेर रातिको समयमा नेपाली स्वदेश फर्किरहेका छन् । महाकाली नदीमा ट्युबमार्फत स्वदेश पुर्याएका भारतीयले २ हजार भारु लिने गरेका छन् । 'आफूसँग नदी तर्नका लागि मात्रै पैसा थियो । रातीको समयमा २ हजार भारु तिरेर महाकाली तरेका हौं,'मुगुका सागर रोकायाले भने, 'भारतमा कोरोना संक्रमणको जोखिम बढी छ । काम पनि नपाइने भएपछि स्वदेश फर्केका हौं ।' अझै पनि सिमावर्ती क्षेत्रमा थुप्रै नेपाली स्वदेश फर्कने तयारीमा छन् । झुलाघाट र आसपासका क्षेत्रमा पनि स्वदेश फर्कनका लागि नेपाली सीमामा पुगेको र उनीहरुको रातीको समयमा स्वदेश फर्किरहेका छन् । सीमा क्षेत्रमा निगरानी समूह गठन हुँदै महाकाली नदीमा ट्युबमार्फत तरेर अवैध रुपमा नेपाली फर्कने क्रम नरोकिएपछि सिमावर्ती स्थानीय तहले निगरानी समूह गठन गर्न थालेका छन् । कोरोनाको जोखिम हुनसक्ने भएकाले सीमासँग जोडिएका सबै पालिकाले निगरानी समूह गठन गर्न थालेको सहायक प्रमुख जिल्ला अधिकारी लोकेन्द्रसिंह नेगीले जानकारी दिए । उनले भने, 'हामीले बैठक बसेर सबै तहसँग निगरानी समूह गठन गर्न भनेका छौं । केही स्थानीय तहले गठन पनि गर्दैछन् ।' निगरानी समूहले अवैध रुपमा महाकालीबाट स्वदेश नफर्कनका लागि माइकिङ गर्ने,सीमामा खटिएका प्रहरीलाई सहयोग गर्ने, कोही सीमाबाट तरिहालेमा उनीहरुलाई क्वारेन्टाइनमा पुर्याउने काममा सहयोग गर्ने बताइएको छ । दशरथचन्द नगरपालिकाले सीमा क्षेत्रका वडामा निगरानी समूह गठनको काम भइरहेको जनाएको छ । वडा अध्यक्षको अगुवाई निगरानी समूह गठन गर्ने काम भइरहेको नगरपालिकाका उपप्रमुख मीना चन्दले जानकारी दिइन् । यस्तै शिवनाथ र पञ्चेश्वर गाउँपालिकामा पनि निगरानी समूह गठन गर्न आग्रह गरिएको सहायक प्रमुख जिल्ला अधिकारी नेगीले बताए ।"
४० मुरीभन्दा बढी धान फलाए एक लाख पुरस्कार,"पाँचथर : मिक्लाजुङ गाउँपालिकाले ४० मुरीभन्दा बढी धान उत्पादन गर्ने परिवारलाई रु एक लाख पुरस्कार दिने भएको छ। कोभिड१९ को महामारी तथा लकडाउनका कारण गाउँपालिकाभित्र उत्पन्न हुन सक्ने खाद्यान्न सङ्कट न्यूनीकरणका लागि किसानलाई कृषि उत्पादनमा उत्प्रेरणा ल्याउने उद्देश्यले गाउँपालिकाले सो पुरस्कारको व्यवस्था गरेको हो। यस्तै चार फुट उचाइ र २० फुट लम्बाइको मकैको थाङ्ग्रो राख्ने कृषकलाई समेत सोही राशिको पुरस्कार दिइने भएको छ। यस्तै ३५ मन (प्रतिमनमा ४० किलो) भन्दाबढी आलु उत्पादन गर्ने कृषकलाई प्रतिकिलो रु २० पुरस्कार दिइने निर्णय भएको गाउँपालिकाका प्रमुख प्रशासकीय अधिकृत अरुण राईले जानकारी दिए। शुक्रबार सम्पन्न गाउँ कार्यपालिकाको बैठकले कोरोना सङ्क्रमणबाट उत्पन्न परिस्थितिमा कृषिजन्यउपज उत्पादन वृद्धिमा उत्प्रेरणा ल्याउन कृषकलाई सम्मान तथा पुरस्कार वितरणसम्बन्धी कार्यविधि२०७६ पारित गरेको थियो। सोही कार्यविधिका आधारमा कृषकलाई उक्त पुरस्कार दिने निर्णय गरिएको प्रमुख प्रशासकीय अधिकृत राईले जानकारी दिए। यो पुरस्कार आगामी आर्थिक वर्षमा मात्रै लागू हुनेछ। चालू आर्थिक वर्षभित्रै उत्पादन हुने खाद्यान्नको खेती भइसकेकाले आगामी आवबाट लागू हुने गरी पुरस्कार स्थापना गरिएको उहाँले जानकारी दिए। कार्यविधिमा एकै परिवारले उक्त परिमाणमा खाद्यान्न उत्पादन गर्नुपर्ने उल्लेख छ। उत्पादनको विश्वसनीयताका लागि छुट्टै अनुगमन समितिसमेत गठन गरिएको प्रमुख प्रशासकीय अधिकृत राईले बताए। अधिकांश क्षेत्र खेतीयोग्य जमिन रहेको मिक्लाजुङमा अन्य स्थानीय तहको तुलनामा सिँचाइकोसमेत राम्रो व्यवस्था छ। तर खेतीयोग्य जमिन बाँझिदै गएकाले गाउँपालिकाले प्रोत्साहनको ब्यवस्था गरेको हो। धेरै खेतीयोग्य जमिन बाँझिएका छन्। गाउँपालिकालाई जोड्न मुख्य सडक निर्माणाधीन अवस्थामा रहेकाले अभाव भएका बेला खाद्यान्न आपूर्ति गर्न पनि कठिन हुन्छ, प्रमुख प्रशासकीय अधिृकत राईले भने, यसैले कृषिउपज उत्पादनमा विशेष जोड दिएका हौँ। यही गाउँपालिकाले कोभिड१९ को महामारी र लकडाउनका कारण खाद्य सङ्कट हुने भन्दै खाद्यान्न प्रयोग गरी मदिराजन्य पदार्थ उत्पादन गर्न रोक लगाएको छ। गाउँपालिकाले मदिराजन्य पदार्थ उत्पादनका लागि खाद्यवस्तु बिक्री नगर्न स्थानीयवासी तथा व्यवसायीमा अपिलसमेत गर्दै आएको छ।"
बाटो खनेपछि राहत,"गुल्मी : मालिका गाउँपालिका गुल्मीले कोरोना लक्षित राहत वितरणमा नयाँ मापदण्ड बनाएको छ । यसअघि खाद्यान्न र तरकारी राहतको रुपमा दिँदै आएको गाउँपालिकाले अव भने राहतलाई विकास निर्माणसँग जोडेको छ । सडक खनेपछि मात्र गाउँका विपन्न नागरीकहरुलाई राहत दिइने गाउँपालिका अध्यक्ष रितबहादुर थापाले जानकारी दिए । गैर विपन्न नागरीकलेसमेत राहत माग गरेपछि श्रमसँग जोड्न थालिएको उनको भनाइ छ । घरमै बसीबसी राहत माग्ने काम शोभनीय नभएको गाउँपालिकाले जनाएको छ । गाउँपालिकाले सुरुमा दिएजस्तै खाद्यान्न र तरकारी राहतको रुपमा दिने छ तर काम गरेपछि मात्र । गाउँपालिकाले प्रति परिवार तीन दिन काम गर्नुपर्ने मापदण्ड बनाएको छ । त्यसबापत ३० किलो चामल, तीन किलो दाल, एक लिटर तेल र एक किलो नुन विपन्न नागरिकहरुले पाउने छन् । यसले राहतमा दुरुपयोग नहुनेसमेत अध्यक्ष थापाले आशा व्यक्त गरेका छन् । कतिपय स्थानीयले राहत नपाएपछि जनप्रतिनिधिसँग झगडा गर्नेजस्ता गतिविधिसमेत गरेको उनको भनाइ छ । राहत पाउनका लागि गाउँपालिकाभरि रहेका दुई हजार सात सय ३५ जना विकास निर्माणका काममा जुटेका छन् । राहत वितरणलाई विकास निर्माणसँग जोडिएको गाउँपालिका प्रमुख प्रशासकीय अधिकृत दिपक भण्डारीले बताएका छन् । उनका अनुसार पहिलो चरणमा अति विपन्न ६९० जना घरपरिवार र दोस्रो चरणमा दुई हजार ४५ जना गरी कुल दुई हजार सात सय ३५ जनाले वडा वडामा विकास निर्माणका काममा सलंग्न भएका छन् । राहत पाउने सूचिमा परेका तर अपांगता र जेष्ठ नागरिकहरुलाई भने काममा लगाउने निर्णय नभएको भण्डारीको भनाइ छ । लकडाउनको अवधि बढ्दै गएपछि विपन्न नागरीकहरुको घरमा चुल्हो बल्नसमेत धौधौ पर्न थालेको गुनासो आएपछि गाउँपालिकाले यस्तो निर्णय गरेको जनाएको छ । राहत पाउने सूचिमा परेका नागरीकहरु उत्साहित भएर काम गर्न जाने गरेका छन् । नक्कली विपन्न बनेर आउनेहरुलाई यसले रोकेको छ । उनीहरु काम गर्न जाने गरेका छैनन् । गाउँपालिकाको आर्थिक भारलाई कम गर्न र बास्तविक पीडितहरुको घरमा राहत लैजान यस कार्यक्रमले विशेष योगदान पुर्याएको प्रमुख प्रशासकीय अधिकृत भण्डारीको भनाइ छ । काम पाएपछि घरखर्च चलाउन धेरै सजिलो हुँदै गएको पीडितहरुले प्रतिक्रिया दिन थालेका छन् । गाउँपालिकामा रहेका सयौँ नागरिकक यसबाट प्रत्यक्ष लाभांवित भएका छन् । गाउँपालिकाले चालु आर्थिक वर्षमा निर्माणधीन अवस्थामा रहेका विभिन्न योजनाहरु विशेषगरी जनसहभागिता गर्ने खालका काममा नागरिकहरुलाई लगाउने गरेको छ । राहतको मात्र आशा नगरी जनसहभागितामुलक काममा जुट्न गाउँपालिकाले सबैलाई आग्रह गरेको छ ।"
ज्यान मुद्दाका फरार अभियुक्त ९ महिनाछि पक्राउ,राजविराज : सप्तरीमा सवारी ज्यान मुद्दाका फरार एक किशोर ९ महिनापछि पक्राउ परेका छन् ।सप्तरीको कञ्चनरुप नगरपालिका २ बरमझियाका १८ वर्षीय रुस्तम भनिने नजबुल मन्सुरी पक्राउ परेको सप्तरी प्रहरीले जनाएको छ । पक्राउ परेका आरोपितलाई सप्तरी जिल्ला अदालतबाट म्याद थप गरी थप अनुसन्धान कार्य सुरु गरिएको इलाका प्रहरी कार्यालय कञ्चनरुपका डीएसपी मकेन्द्रकुमार मिश्रले बताए । कञ्चनरुप नगरपालिका २ बरमझियास्थित पूर्वपश्चिम राजमार्गमा मन्सुरीले चलाएको ना३स २१०७ नम्बरको अटो रिक्साले सोही ठाउँका ७० वर्षीय रामेश्वर साहलाई भदौ ५ गते ठक्कर दिएको थियो । ठक्करबाट घाइते साहको उपचारका क्रममा न्युरो अस्पताल बिराटनगरमा भदौ ११ गते मृत्यु भएको थियो । अटो रिक्साको नम्बर हाल सगरमाथा यातायातमा दर्ता भई स१ ह ३७६३ नम्बर भएको छ । सवारी चालक अनुमति पत्र नलिइ अटो रिक्सा चलाएका मन्सुरी घटनापछि फरार थिए।
प्रहरीको ज्यादतीविरुद्ध पत्रकारको धर्ना र प्रदर्शन (तस्बिर),"वीरगन्ज : लकडाउनमा प्रहरीले पत्रकार, स्वास्थ्यकर्मी ,बैंकर्समाथि गरेको ज्यादतीको विरोधमा वीरगन्जमा सोमबार पत्रकारहरुले सडकमा धर्ना दिएर प्रदर्शन गरेका छन् । नेपाल पत्रकार महासंघ पर्साको अगुवाइमा पत्रकारहरुले घण्टाघर चोकस्थित सडकमा सोमबार बिहान ८ देखि साढे ८ बजे उभिएर धर्ना दिएर प्रदर्शन गरेका थिए । प्रदर्शनका क्रममा पत्रकारले सामाजिक दुरी भने कायम राखेका थिए । कोरोना भाइरसको महमारी रोकथाम तथा नियन्त्रणका लागि डेढ महिनादेखि लकडाउन जारी छ । तर लकडाउन पालना गराउने बहानामा प्रहरीले पत्रकारलाई पक्राउ गरी दुर्व्यवहार गर्ने तथा विभिन्न पेशा, व्यवसायदेखि नागरिक समाज र सर्वसाधारणलाई प्रहरीले दुर्व्यवहार गरेको गुनासो बढेको छ । सोमबार मात्रै वीरगन्जको नारायणी एफएम र नयाँ पत्रिकाका संवाददाता तिवारी यादवलाई एफएम स्टेशनबाटै पक्राउ गरेर हातपात गरेको थियो । ४ घण्टा प्रहरी नियन्त्रणमा राखिएका यादवलाई पत्रकार संगठनको दबाबमा सोमबार बेलुकी साढे ६ बजे रिहा गरिएको थियो । उनको मोबाइल भने प्रहरीकै नियन्त्रणमा छ । दुइ दिनअघि वीरगन्जका बैंकर्सहरुले पनि प्रहरीको ज्यादति बढेको भन्दै बैंक तथा वित्तीय संस्थाहरु बन्द गरेका थिए । यस्तै चार दिन पहिले नारायणी अस्पतालका चिकित्सकहरुले पनि पत्रकार सम्मेलन नै गरेर प्रहरीले चिकित्सक र स्वास्थ्यकर्मीसंग दुर्व्यवहार गरेको गुनासो गरेका थिए । बैशाख ६ गते वीरगन्जका औषधी पसलेहरुले पनि प्रहरीले ज्यादती गरेको भन्दै २ दिनसम्म औषधी पसलहरु बन्द गरेका थिए । सोमबार बिहान धर्ना कार्यक्रममा बोल्दै नेपाल पत्रकार महासंघ पर्साका अध्यक्ष श्याम बन्जाराले लकडाउनमा प्रहरीको ज्यादती बढ्दै गएकाले त्यसको विरोधमा महासंघ आन्दोलनमा उत्रिन बाध्य भएको बताए । 'वीरगन्जमा पत्रकारसँग प्रहरीले अपराधीको शैलीमा व्यवहार गरिरहेको छ' , उनले भने, पत्रकार तिवारी यादवको मोबाइल अझै पनि फिर्ता दिएको छैन, पत्रकार यादवलाई अनाहकमा पक्राउ गरी कुटपिट गर्ने दोषी प्रहरीमाथि कारवाहीको माग गरिए पनि पर्सा प्रहरीले अझै बेवास्ता गरेको छ ।' दोषी प्रहरीलाई कार्वाही नगरिए पत्रकार महासंघ अझ सशक्त आन्दोलनमा उत्रिने चेतावनी पनि उनले दिए । नेपाल पत्रकार महासंघ प्रदेश २ का अध्यक्ष दिपेन्द्र चौहानले पर्सा प्रहरीको जनता माथिको व्यवहार असहिष्णु हुदै गएको आरोप लगाए । जनताको करबाट राष्ट्रसेवकको रुपमा काम गर्ने प्रहरीले विना पारिश्रमिक समाजलाई सुसूचित गर्ने सेवामा कार्यरत पत्रकारहरुलाई लाठी चलाएर शासन गर्ने दिवास्वप्न नदेख्न भन्दै उनले प्रहरीलाई चेतावनी दिए ।"
"सीमामा खचाखच नेपाली, स्वदेश भित्र्याउन बेवास्ता","भैरहवा : रोजगारीका लागि भारत गएका नेपाली पैदलै सीमासम्म आइरहेका छन्। भारतले केही दिनयता अलपत्र मजदुरका लागि रेल चलाउँदा नेपालीहरू त्यसमार्फत पनि आएका हुन्। रूपन्देहीको सीमावर्ती भारतीय सहर नौतनवाका आठवटा क्वारेन्टाइनमा नेपालीको संख्या साढे ८ सय पुगेको छ। क्वारेन्टाइन खचाखच भरिएका छन्। त्यहाँ भौतिक दूरी कायम हुन सकेको छैन। उनीहरूलाई स्वदेश भित्र्याउन नेपाल सरकारले चासो देखाएको छैन। क्वारेन्टाइनमा रहेका धेरैको अवधि पूरा भइसकेको छ। क्वारेन्टाइनमा दिनहुँ नेपालीको संख्यासमेत थपिँदै छ। यसबाट स्वस्थ रहेकाहरूलाई संक्रमण फैलिन सक्ने जोखिम देखिएको छ। हामीले क्वारेन्टाइन अवधि पूरा भइसकेका नेपालीलाई नेपाल लैजाऊ भनिररहेका छौं, नौतनवाका डीएसपी राजुकुमार शवले अन्नपूर्णसँग भने, नेपाली आउने बढ्दो छ। क्वारेन्टाइनमा भएका नेपाली लगे सो स्थानमा अहिले आइरहेका नेपालीलाई व्यवस्थापन गथ्र्यौं। तर, केही भइरहेको छैन। उनका अनुसार क्वारेन्टाइनमा राखिएकाबाहेक गोरखपुरबाट सीमातर्फ करिब ७ सय नेपाली आइरहेका छन्। उनीहरू क्वारेन्टाइन अवधि पूरा भइसकेका नेपालीको सम्पर्कमा आउँदा संक्रमण जोखिम बढेको उनले बताए। भारतीय क्वारेन्टाइनबाट कतिपय नेपालीलाई निकालिएको खबर आएको छ। यहाँ भने दुवै देशका स्थानीय अधिकारीको सुमधुर सम्बन्धका कारण कसैलाई निकालिएको छैन। क्वारेन्टाइनमा दैनिक सयौं नेपाली थपिँदै गएको र नेपालले पनि स्वदेश नभित्र्याए सीमामा पुग्ने नेपालीलाई थेग्न समस्या पर्ने स्रोतले जनाएको छ। नवलपुर कावासोती१० का राजु चौधरी नौतनवास्थित इन्टर कलेजको क्वारेन्टाइनमा छन्। एक महिना बढी भए पनि स्वदेश भित्र्याउन सरकार उदासीन देखिएको गुनासो उनले पोखे। उनी आठ दिन हिँडेर सीमामा आइपुगेका थिए। क्वारेन्टाइनमा नयाँ मजदुर थपिँदै जादाँ संक्रमणको जोखिम बढेको उनले सुनाए। हामी कसरी बसेका छौं ? खाना पाएका छौं कि छैनौं ? यस्ता विषयमा सोधखोज गर्न पनि सरकारबाट कोही नआउँदा घर जान पाउनु भन्दा बढी पीडा भएको छ, उनले अन्नपूर्णसँग भने, कम्तीमा सोधखोज गर्न आए पनि अलिकता राहत महसुस हुन्थ्यो। तर, हामी नेपालको नागरिक नै नभएजस्तो सरकारको व्यवहार देखिँदै छ। क्वारेन्टाइन अवधि पूरा भएका नेपालीलाई सुरक्षित रूपमा भित्र्याएर सम्बन्धित स्थानीय तहको क्वारेन्टाइनमा राखी स्वास्थ्य परीक्षण गरेर घर पठाउनुपर्ने सरोकारवालाको भनाइ छ।"
मोदी र ओलीको पुत्ला जलाउने यसरी समातिए (फोटोभिडियो),"काठमाडौं : भारतले लिपुलेक क्षेत्रमा सडक बनाएको विरोधमा भारतीय प्रधानमन्त्री नरेन्द्र मोदी र नेपालका प्रधानमन्त्री केपी शर्मा ओलीको माइतीघरमा प्रदर्शन गरी पुत्ला जलाउने करिब तीन दर्जन पक्राउ परेका छन्। सोमबार बिहान सीमा मिचेको विरोधमा प्रदर्शन गर्न गएका अखिल नेपाल राष्ट्रिय स्वतन्त्र विद्यार्थी युनियन (अनेरास्ववियू)लगायतका विद्यार्थीलाई प्रहरीले पक्राउ गरेको हो। यही समुह शनिबार माइतीघर र आइतबार संसद भवन अगाडि प्रदर्शन गर्दा पक्राउ परेका थिए । उनीहरुलाई पक्रिएर महेन्द्र पुलिस क्लबमा लगिएको छ । 'सरकार अब व्युँझ, लिपुलेक लिम्पियाधुरा सम्झ, सीमा रक्षा अभियान नेपाल सफल पारौं, युवा शक्ति एक हौँ, सीमा रक्षार्थ जुटौँ , सेना पुलिस दाजुभाइ , देश बचाऔं सीमा गइ जस्ता नारा लगाउँदै प्रदर्शनमा उत्रिएका उनीहरुलाई प्रहरीले लकडाउन र सरकारको विरोध गरेको भन्दै पक्राउ गरेको हो। भारतले शुक्रबार मात्रै नेपाली पक्षसँग सल्लाह नै नगरी नेपाली भूमि लिपुलेक हुँदै चीनको तिब्बतमा रहेको धार्मिकस्थल मानसरोवर जाने सडक मार्ग खोलेको छ। नेपालले उक्त भूभाग आफ्नो रहेको र त्यसलाई त्रिदेसिय विन्दु बनाउन सक्नेसम्मको लचकता देखाउँदासमेत भारतले एकतर्फी रूपमा यस्तो सडक निर्माण गरेको हो। उक्त सडक भारतबाट मानसरोवर जाने सबैभन्दा छोटो बाटोको रूपमा हेर्न सकिन्छ। यो सडक भारतको राजधानी दिल्लीबाट लिपुलेकको दूरी सात सय ५० किलोमिटर हुन्छ र त्यहाँबाट मानसरोवरको दूरी ९७ किलोमिटर मात्र छ।"
आरडीटी परीक्षण नगरी बहालमा बस्नेलाई प्रवेश नगराउन घरधनीलाई निर्देशन,काठमाडौं : काठमाडौंमा कोरोना भाइरस परीक्षणपश्चात मात्रै घरबहालमा बस्नेलाई घरभित्र प्रवेश गराउन सूचना जारी भएको छ। लकडाउनका बेला बाहिर गएकालाई कम्तिमा ८ दिन क्वारेन्टाइन बस्न लगाई आरडीटी परीक्षण गराएर नेगेटिभ रिपोर्ट आएपछि मात्रै घरमा प्रवेश गराउन सूचना जारी भएको हो। संक्रमितको संख्या बढ्दै गएको समयमा उपत्यकाबाहिरबाट मानिस आउने क्रम बढेसँगै यस्तो सूचना जारी भएको हो। काठमाडौका अधिकांश टोल र वडा कार्यालयले सूचना एवं माइकिङमार्फत घरधनीलाई सचेत गराउँदै आएका छन्। काठमाडौको ओम बहाल नजिकै टोलमा नि स्थानीय बासिन्दा २३ वडाको नामबाट जारी सूचनामा कसैबाट सूचनाको परिपालन नभएमा वा कुनै समस्या परेमा वडा कार्यालयमा जानकारी गराउनुहुन अनुरोध गरिएको छ। केही दिन अगाडि चन्द्रागिरी नगरपालिका वडा न १५ ले घरधनीहरुलाई आफ्नो घर बहालमा बसेका सबैको कोरोना परीक्षण गराएर मात्र घरमा प्रवेश गर्न दिन निर्देशन दिएको थियो । कुनै पनि घरबेटीले परीक्षणको रिपोर्टका बारेमा जानकारी नगराएमा आवश्यक कारवाही समेत गरिने जनाइएको छ। नेपालमा कोरोना संक्रमितको संख्या १२० पुगेको छ। स्वास्थ्य तथा जनसंख्या मन्त्रालयले सोमबार बिहान जारी गरेको सूचनामा कपिलवस्तुका १० जनामा कोरोना भाइरस कोभिड१९ पोजिटिभ देखिएको पुष्टि भएको छ ।
भारतीय अतिक्रमणको विरोध गर्दा सीमा बचाउ अभियान्ताहरु पक्राउ,"काठमाडौँ : नेपाली भूमि अतिक्रमण गरी भारतले सडक बनाएकोमा विरोध प्रदर्शन गर्ने क्रममा सीमा अभियान्ताहरुलाई प्रहरीले पक्राउ परेको छ । सीमा बचाउ अभियानको नक्सा समितिका सहसंयोजक एवं पूर्वसचिव डा द्वारिका नाथ ढुंगेल, पूर्व महालेखा परीक्षक सुकदेव भट्टराई, पूर्व प्रहरी उपरीक्षक दिलिप बस्नेत, नेपाली सेनाका पूर्व सहायक रथी रामकृष्ण थापा र प्राध्यापक सागर खड्का लगायत प्रहरी पक्राउ हो । सीमा बचाउ अभियानका सदस्य कमल बरालका अनुसार उनीहरुलाई बार एसोसियसनको कार्यालयबाट माइतीघर जाँदै गर्दा प्रहरी पक्राउ गरेको हो । उनीहरुका साथै समिर बुढाथोकी, संघर्ष दाहाल, सविन सिग्देल, संजय महतो, उपदेश यादव, निर्गराज जैसी, रविन बस्नेत, पुजा कडेल, सागर केसी, भूमिराज अधिकारी, प्रवेश दाहाललाई माइतिघरबाट पक्राउ गरेका छ । उनीहरु नेपाल पुलिस क्लबमा राखिएको छ । सीमा बचाउ अभियानका संयोजक भैरव रिसालद्धारा विज्ञप्ती जारी सीमा अभियान्तालाई पक्राउ गरेको घोर भत्र्सना गर्दै उनीहरुलाई तत्काल रिहाई गर्न माग गरिएको छ । नक्सा अतिक्रमणका विरुद्ध नक्सा प्रतिरोध, भूमि अतिक्रमणका विरुद्ध भूमि सुरक्षा, प्रशासनिक अतिक्रमणका विरुद्ध प्रशासनिक प्रतिरोध, सैन्य अतिक्रमणका विरुद्ध सैन्य प्रतिरोध तथा कुटनैतिक अतिक्रमणका विरुद्ध कुटनैतिक प्रतिरोधको नीति अबल्मब गरी तत्काल अतिक्रमित भूभाग फिर्ता गर्न भारतीय प्रधानमन्त्री नरेन्द्र मोदीसँग अभिलम्ब वार्ता गर्न विज्ञप्ति मार्फत माग गरिएको छ । सीमा अभियान्ताको पक्राउको विरोधमा सीमा बचाउ अभियानका सदस्यको घरमा बेलुका ८ बजे बत्ति निभाउने कार्यक्रम छ ।"
अज्ञात रोगले धमाधम मर्न थाले बंगुर,"धनकुटा : साँगुरीगढी गाउँपालिका५ ओख्रेका गोविन्दप्रसाद मगरको यतिबेला निन्द्रा हराएको छ। उनको लाफा पशुपालन तथा कृषि फार्ममा रहेको बंगुरका माउ र पाठापाठी अज्ञात रोगको कारण धमाधम मर्न थालेपछि निन्द्रा हराएको हो। अज्ञात रोगले हालसम्म ८ माउ र ४३ पाठापाठी गरी ५० वटा बंगुर मरिसकेका छन्। बंगुरका पाठापाठी मर्दा ५ लाख रुपैयाँ नोक्सानी भएको मगरले बताए। लकडाउनको कारण रोग विरुद्धको भ्याक्सिन खोप लगाउन नपाएको उनले दुःखेसो गरे। अज्ञात रोग भनिए पनि लक्षण भने स्वाइन फिभरको जस्तो देखिएको छ। अज्ञात रोगले संक्रमित बंगुरमा छेरौटी, उच्च ज्वरो, आहारा नखाने, झोक्राएर बस्नेजस्ता लक्षण देखिएको उनको भनाइ छ। फार्ममा २५ भन्दाबढी प्रजनन् भएका माउबंगुर छन्। संक्रमण देखिन थालेपछि ८ वटा माउ मरिसकेका छन्। अन्य माउमा पनि देखिन थालेको छ। औषधि र भ्याक्सिन खरीद गर्न धरान पुगे पनि लकडाउनका कारण बजार बन्द भएकाले नपाएको उनले बताए। पाँच वर्षअघि सुरु गरिएको उनको फार्ममा हालसम्म २५ लाख लगानी भइसकेको छ। बंगुर फर्म साँगुुरी गाउँपालिकाकै नमूना फर्म रहेको ५ नंंका वडाध्यक्ष पलकबहादुर बस्नेतले बताए। उनले भने, उनकै प्रेरणाले अन्य युवाले पनि फार्म सुरु गरेका छन्। तर संक्रमणले अन्य स्थानमा फैलने डरले सबैलाई समस्या भएको छ। गाईभैंसी, खसीबोका, बंगुरजस्ता पशुमा महामारी फैलिन नदिन सरकारले निःशुल्क हरेक वर्ष भ्याक्सिन खोप लगाउने अभियान सञ्चालन गर्दै आएको थियो। चालु आर्थिक वर्षमा पनि साँगुरीगढी गाउँपालिकामा स्वाइन फिभर, खोरेत, पीपीआर भ्याक्सिन खोप लगाउने कार्यक्रम थियो। लकडाउनका कारण सबै कार्यक्रम प्रभावित भएको गाउँपलिका पशु विकास शाखाका कर्मचारी खिरमाया राईले बताइन्। खोप अभियानअन्तर्गत पीपीआर र खोरेतको भ्याक्सिन लगाइसकेका थियौं। तर स्वाइन फिभरको खोप लगाउने बेला लकडाउन भएपछि खोप लगाउने कार्यक्रम प्रभावित बन्दा समस्या भएको हो। बंगुरमा गाउँपालिकाभर दुई हजार वटा भ्याक्सिन लगाउने योजना थियो।"
लकडाउनमा नागरिक लापरबाही,"नेपालगन्ज : आाइतबार बिहानदेखि दिउँसोसम्म नेपालगन्जको वीपी चोकदेखि पुष्पलाल चोकसम्मको सुर्खेत रोडमा लकडाउन यताकै सबैभन्दा बढी भीडभाड थियो। पैदल यात्री, साइकल र मोटरसाइकलमा ओहोरो दोहोर गर्ने धेरै थिए। वीपी चोकदेखि पुष्पलाल चोकसम्मको सुर्खेत रोडमा अधिकांश बैंंकका शाखाहरू छन्। सर्वाधिक भीडबैंकमै थियो। धम्बोझी चोकमा रहेको सांग्रीला विकास बैंंकमा सामाजिक सुरक्षा भत्ता लिनेको ताँती थियो। बैंकका शाखा प्रबन्धक जीवन विसी कम्तीमा पनि पाँच सय जना एकै पटक सामाजिक सुरक्षा भत्ता लिन आएको बताउँछन्। तर, त्योभन्दा पनि ठूलो संख्यामा सर्वसाधारणले बैंक बाहिर भीड लगाएका थिए। दुई सय जनाले त बैंकबाट सेवा नै लिए। नेपालगन्जको वडा नम्बर २ र १२ का एक हजार जनाले बैंकबाट सामाजिक सुरक्षा भत्ता लिने गरेका छन्। वडाहरूले सबैलाई एकै पटक पठाएकाले समस्या भयो, प्रबन्धक विसीले भने, भित्र सेवा लिन आउनेहरूलाई त हामीले साबुन पानीले हात धुन लगाएर सेनिटाइजर प्रयोग गरेका थियौं। बाहिरको भीडव्यवस्थापन गर्न सकेनौं। त्यस्तै भीड थियो, सुर्खेत रोडमै रहेको राष्ट्रिय वाणिज्य बैंकमा पनि। बैंकमा निकै लामो लाइन नै लागेको थियो। बैंकका प्रदेश ५ प्रमुख आनन्द सुवेदी तीन दिनको निषेधाज्ञापछि बैंक खुलेपछि पेन्सनरहरूको घुँइचो लागेको बताउँछन्। उनकाअनुसार धम्बोझी शाखाबाट दुई सय ५५ जनाले सेवा लिएका थिए। उनले कारण बताए, पेन्सन ढिलो हालेकाले पनि एकै पटक भीड लागेको हुनसक्छ। त्रिभुवन चोकस्थित शाखाबाट वडा नम्बर ८ को सामाजिक सुरक्षा भत्ता वितरण गर्ने योजना भने कोरोना संक्रमणका कारण वडा कार्यालयसँग समन्वय गरेर रोकेको सुवेदी बताउँछन्। नेपालगन्जको एसबीआइ बैंकमा पनि सेवाग्राहीको भीड उत्तिकै थियो। बैंक प्रबन्धक प्रवीण भट्टराई पनि तीन दिनको निषेधाज्ञापछि बैंक खुलेपछि भीड भए पनि क्रमशः सामान्य हुने दाबी गर्छन्। यो बैंकबाट एक सय २५ जनाले सेवा लिएका थिए। सेवा लिनेभन्दा धेरै बैंक बाहिर थिए। नेपालगन्जमा बिहान ११ बजेदेखि दिउँसो १ बजेसम्म बैंकले सेवा दिने गरेका छन्। सेवाग्राहीको भीडका कारण बैंकले अबेरसम्म सेवा दिएका थिए। सांग्र्रीला बैंकका प्रबन्धक विसीले ५ बजे मात्र बैंकको काम सकिएको बताए। जिल्ला प्रहरी कार्यालय बाँकेका प्रवक्ता डीएसपी शिवबहादुर सिंहले बिहान ११ बजेदेखि ३ बजेसम्म किनमेल गर्ने समय दिए पनि विभिन्न बाहनामा सर्वसाधारण घर बाहिर निस्केर आफैं जोखिममा परेको बताउँछन्। उनी भन्छन्, लकडाउन हाम्रै सुरक्षाका लागि हो भन्ने चेतना नआएसम्म प्रहरीले मात्र भीडनियन्त्रण गर्न सक्दैन। नागरिक आफै सचेत भएर लकडाउनको पालना गरेमा कोरोनाबाट आफू पनि जोगिने र अरुलाई पनि जोगाउन सकिन्छ।"
सीमामा अलपत्र नेपालीलाई देश भित्र्याउन सांसदको माग,"काठमाडौं : प्रतिनिधिसभाको आजको बैठकमा भारतको सीमामा अलपत्र नेपालीलाई भित्र्याउने सम्बन्धमा सरकारले गम्भीरताका साथ चासो दिनुपर्ने आवाज उठेको छ । बैठकको शून्य समयमा सांसदहरुले कोरोना भाइरसको जोखिम र मजदूरी कामसमेत प्रभावित भएका बेला स्वदेश फर्कन चाहने नेपालीलाई स्वास्थ्य परीक्षण गरी क्वारेन्टाइनमा राख्ने गरी नेपाल ल्याउन माग गरेका हुन्। प्रमुख प्रतिपक्षी नेपाली काँग्रेसका सांसद डा अमरेशकुमार सिंहले प्रश्न गर्दै भने,'के सीमा बसेका नेपाली नागरिक होइनन्? तिनलाई स्वदेश ल्याउनु सरकारको दायित्व होइन ?' तर सत्तारुढ नेपाल कम्युनिष्ट पार्टी (नेकपा) का सांसद खेमप्रसाद लोहनीले कोरोना रोकथाममा सरकारको प्रयास प्रशंसनीय भएकाले सीमा नाकामा अझै कडाई गर्नुपर्ने र विदेशमा रहेका नागरिकको उपचारमा आवश्यक पहल गर्न आवश्यक रहेको बताए। काँग्रेसका सांसद गगन थापाले सरकारले जनताको व्यथालाई ध्यान नदिएको भन्दै व्यङ्ग्यात्मक बाल कवितामार्फत् आलोचना गरे । राष्ट्रिय जनता पार्टीका सांसद चन्दा चौधरीले भारतको विहार राज्यमा १४ दिन क्वारेन्टाइनमा बसिसकेका नेपालीलाई पनि नेपाली सीमामा आफ्ना नागरिकलाई आउन नदिनु कहाँको नियम हो भनी प्रश्न गरे । काँग्रसका सांसद उमा रेग्मीले सीमामा आएका नेपालीलाई स्वास्थ्य जाँच गरेर स्वदेश फर्काउन माग गरेका छन् । नेपाली भूमिको रक्षामा एकताबद्ध हुन आग्रह सत्तारुढ नेकपाका खगराज अधिकारीले नेपाली भूमि बारम्बर विदेशी हस्तक्षेपको सिकार भएकामा सरकारको ध्यानाकर्षण गराए। नेपाली भूमि लिपुलेकमा भारतले सडक बनाएकामा खेद व्यक्त गर्दै उनले यसका विरुद्ध सबै नेपाली एक भएर लड्नुपर्ने बताए। सोही पार्टीका गणेशकुमार पहाडीले पनि भारतले अतिक्रमण गरेको भूमिमा नेपालको राजनीतिक र प्रशासनिक भूमिका हुनुपर्ने बताएका छन् । सांसद गणेशसिंह ठगुन्नाले दार्चुलाको पौलामा सशस्त्र प्रहरीको क्याम्प तत्काल राख्न माग गरे। सांसद गङ्गा चौधरी सत्गौवाले नेपाली भूमि मिचिएकामा स्वाभिमानी नेपालीले सहन नसक्ने भन्दै भारतको यो व्यवहारविरुद्ध अन्तरराष्ट्रिय अदालतमा जानुपर्ने बताए। सांसद घनश्याम खतिवडाले जङ्गे पिलरका नामबाट पटकपटक भारतले नेपाली भूमि अतिक्रमण गरेको र अर्का छिमेकी चीनले पनि यसमा उचित व्यवहार नगरेको बताए। सांसद जिपछिरिङ लामाले भारतले ठूलो भाइको शैलीले जहिल्यै पनि नेपाललाई हेप्दै आएको उल्लेख गर्दै सरकार र नेतालाई भारतीय मिचाहापूर्ण कार्यबारे थाहा छ कि छैन भनी प्रश्न गरे। सांसद उमाकान्त चौधरी सरकारले दुई अध्यादेश किन ल्याइयो र किन फिर्ता गरियो भन्ने थाहा हुनुपर्ने माग गर्नुभयो । सांसद गजेन्द्रबहादुर महतले बन्दाबन्दीका समयमा प्रमुख जिल्ला अधिकारीले आफू्खुशी पास वितरण गरेको र सांसदहरुलाई समेत कठिनाइ सिर्जना गरेको गुनासो गरे। सांसद आशाकुमारी विकले गण्डकी प्रदेशसभा सदस्य कृष्णबहादुर थापाले जातीय विभेद उत्पन्न हुने गरी अभिव्यक्ति दिएकाले थापालाई कारवाही गर्न माग गरे। बैठकमा पूर्वबजेट छलफलअन्तर्गत आगामी आर्थिक वर्षको विनियोजन विधेयकका सिद्धान्त र प्राथमिकता (कर प्रस्तावबाहेक) सम्बन्धमा छलफल शुरु भएको छ ।"
विद्यार्थी लकडाउनमा : तीन महिनाको शुल्क तिर्न निजी स्कुलको पत्र,काठमाडौं : विद्यार्थी र अभिभावक कोभिड१९ भाइरस संक्रमण त्रासका कारण लकडाउनमा बसिरहेको बेला राजधानीको एक निजी स्कुलले अभिभावकसँग पढाई नै नभएको वैशाखसहित आगामी असार महिनासम्मको शुल्क तिर्न ताकेका गरेको छ। लाजिम्पाटस्थित बेस्ट मन्टेश्वरी इलेमेन्टरी स्कुलले अभिभावकलाई शुल्कको बिल पठाउँदै एकैपटक २०७७ साल वैशाखदेखि असारसम्मको शुल्क तिर्न आग्रह गरेको छ। शुल्क माछापुच्छे बैंकको लाजिम्पाट शाखामा जम्मा गर्नुपर्ने भन्दै खाता नम्बर समेत उपलब्ध गराएको छ। यस स्कुलले शिक्षा मन्त्रालय तथा संघीय संसदको शिक्षा तथा स्वास्थ्य समितिको निर्देशन समेत अवज्ञा गरेको छ। गत शैक्षिक वर्षको चैत महिनाको शुल्क नलिन सरकारले दिएको निर्देशन समेत यो स्कुलले पालना गरेको छैन। उसले पढाइ नै नभएको बैशाख महिनाको शुल्कमा भने ३० प्रतिशत छुट दिने निर्णय भएको अभिभावकलाई पठाएको पत्रमा उल्लेख छ। विद्यालयको निर्णयप्रति अभिभावकले गुनासो गरेका छन्। अभिभावकलाई पठाइएको शुल्क विवरणसहितको पत्रमा कक्षा १ देखि ५ सम्मका विद्यार्थीलाई वार्षिक शुल्क ३७ हजार ५ सय रुपैंया तोकिएको छ। सोही तहका विद्यार्थीलाई मासिक शुल्क प्रति महिना दश हजार ५ सयको दरले तीन महिनाको ३१ हजार ५ सय रहने तर उक्त शुल्कमा ३० प्रतिशत छुटपछि २२ हजार ५ सय मात्रै दिएपनि हुने अभिभावकलाई दिइएको पत्रमा उल्लेख छ। विद्यालयका संस्थापक सञ्जय फिन्जु लामाले हस्ताक्षर गरेको उक्त पत्रमा वागमती प्रदेशको सामाजिक विकास मन्त्रालयले वैशाख २५ गतेभित्रमा अनलाइनमाध्यमबाट परीक्षाको नतिजा सार्वजनिक गर्न र सामाजिक दूरी कायम राख्दै भर्ना तथा पाठ्यपुस्तक विक्रीवितरण गर्न वैशाख १८ गते निर्देशन दिएकोले सोही अनुसार गरेको दाबी गरिएको छ। संसदको शिक्षा तथा स्वास्थ्य समितिको बैशाख २४ गतेको बैठकले कोभिड १९ को संक्रमण त्रास कायमै रहेकाले हाललाई कुनैपनि तहमा परीक्षा सञ्चालन तथा भर्नाको काम नगराउन शिक्षा विज्ञान तथा प्रविधि मन्त्रालयलाई निर्देशन दिएको थियो। यसअघि मन्त्रिपरिषद बैठकले नै निर्णय गरी गत चैत महिनाको शुल्क नलिन विद्यालयलाई निर्देशन दिएको थियो। सो निर्देशनको अवज्ञा गर्दै विद्यालयहरुले शुल्क उठाउन अभिभावकलाई पत्राचार गरेकोले तत्काल रोक्न सांसदहरुले शिक्षा मन्त्रालयलाई निर्देशन दिएपनि कार्यान्वयन भने भएको छैन।
"राहतले चलेन गुजारा, गिट्टी कुट्दै दलित","डडेल्धुरा : अमरगढी नगरपालिका ११ मा रहेका ३० दलित परिवार अहिले गिट्टी कुटेर गुजारा चलाइरहेका छन्। केही दिनअघि नगरपालिका र ११ नं वडा कार्यालयबाट पाएको राहत केही दिनका लागि मात्रै पुगेको भन्दै गुजारा चलाउन गिट्टी कुट्न बाध्य भएका हुन्। कामका लागि भारत गएका श्रीमान् र उमेर पुगेका केटामान्छे लकडाउनको समयमा उतै थुनिएपछि दैनिक गुजारा चलाउन पनि मुश्किल हुँदा गिट्टी कुट्नु परेको उनीहरू बताउँछन्। भारतमा कमाएको पैसा लकडाउनका समयमा खर्च गर्न नपुगेकाले घरपरिवारको गुजारा गर्न गिट्टीबाट आम्दानी गरिरहेको अमरगढी ११ लिटगाउँका पार्की टोलकी डम्बरी पार्कीले बताइन्। अहिले गाउँमै निर्माण भइरहेको बाटोका लागि गिट्टी बिक्री भएको उनले बताइन्। सधैं गिट्टी, बालुवा वा दैनिक ज्यालादारी गरी परिवारको खर्च धानिरहेका भए पनि लकडाउनले समस्या बल्झिएको हो। वृद्ध आमासँगै बालबालिका पनि गिट्टी कुट्न बाध्य बनेका हुन्। लकडाउनले विद्यालय बन्द भएपछि नाबालक छोराछोरीले समेत अभिभावकलाई गिट्टी कुट्नमा सहयोग गरिरहेका छन्। परिवारको खर्च चलाउन आमाबुबालाई सहयोग गर्न गिट्टी कुट्न राजमार्गमा निस्केको बालबालिका बताउँछन्। यसबाट आउने पैसाले विद्यालयका लुगा र कापी किताबमा खर्च गर्न आमालाई सहयोग पुग्ने गिट्टी कुट्न आएकी कक्षा ८ की करिश्मा पार्कीले बताइन्। बिहानदेखि राति अबेरसम्म विद्यालय उमेरका बालबालिका आमासँगै गिट्टी कुट्न गाउँनजिकै रहेको केआईसिंह राजमार्गमा भेटिन्छन्। बुबा तथा दाजुहरू लकडाउनले भारतमै थुनिएका कारण बालबालिकाले समेत गिट्टीका लागि ढुंगा ओसार्ने र कुट्न मद्दत गरिरहेको आमा डम्बरीले बताइन्। दर्जनभन्दा बढी बालबालिका अहिले गाउँमै निर्माण भइरहेको बाटोका लागि गिट्टी कुट्ने काममा दिनभर लागि परेका छन्। नगरपालिका र वडा कार्यालयबाट पाएको १० किलो राहतले हप्ता दिनसम्म खानका लागि नपुगेको उनीहरूको भनाइ छ। उनीहरूलाई बेलाबेलामा वडा र नगरबाट सहयोग पुर्याइरहेको वडाध्यक्ष सूर्यप्रकाश खड्काले जनाए। खड्काले भने, उनीहरूलाई समस्या भए वडाबाट पुन राहत वितरण गरिने छ। वडा कार्यालयले बेलाबेलामा राहत सहयोग गरिरहेको जनाए पनि अमरगढी लिटगाउँ पार्की टोलका मानिस भने समस्यामा रहेको बताइरहेका छन्। कोरोना भाइरस संक्रमणको जोखिमका कारण उनीहरूको परिवारका कमाउने सदस्य भने भारतमा रोकिएका छन्।"
"धादिङ प्रवेशमा कडाइ, फलफूल तरकारी ढुवानीमा प्रतिबन्ध","धादिङ : देशभित्रै कोरोना भाइरसबाट संक्रमित हुनेको संख्या दिनानुदिन बढ्दै जान थालेपछि धादिङ भित्रिने सबै नाकामा कडाइ गरिएको छ। शनिबारबाट धादिङ जिल्ला भित्रिनै सबै नाकामा प्रहरी परिचालन गरी पैदलयात्रु तथा सवारी साधन भित्रिन कडाइ गरिएको हो। व्यवसायीहरूले बाहिरी जिल्लाबाट धादिङ जिल्लामा भित्रिने फलफूल र तरकारीमा पनि पूर्ण प्रतिबन्ध लगाएका छन्। प्रमुख जिल्ला अधिकारी अस्मान तामाङको अध्यक्षतामा शुक्रबार धादिङबेसीमा बसेको संकट व्यवस्थापन केन्द्रको बैठकले काठमाडौं, चितवन, मकवानपुर, गोरखा र नुवाकोट जिल्लाबाट धादिङ प्रवेश गर्ने नाकामा मानिसको प्रवेशलाई रोक्ने र अत्यावश्यक बाहेक अन्य सवारी साधन चल्न नदिने निर्णय गरेको हो। संकट व्यवस्थापन केन्द्रको बैठकले संघीय सरकारले गरेको निर्णयलाई कडाइका साथ लागू गर्दै काठमाडौंबाट धादिङ प्रवेश गर्ने पीपलमोड, भीमढुंगाको नर्सरी भन्ज्याङका साथै चितवनबाट धादिङ प्रवेश गर्ने मौवाखोला, मकवानपुरबाट प्रवेश गर्ने दामेचौर नाकाबाट अत्यावश्यक सेवाका बाहेक कुनै पनि सवारी साधन तथा मानिसको आवागमनलाई पूर्णत निषेध गर्ने निर्णय गरेको हो। यसैगरी गोरखाबाट धादिङ प्रवेश गर्ने बुङकोटघाट, घाटबेसी, आरुघाटका साथै नुवाकोट जिल्लाबाट धादिङ प्रवेश गर्ने कोल्पुटारको नाकामा पनि निर्णय कडाईका साथ लागू गरिने धादिङका प्रमुख जिल्ला अधिकारी अस्मान तामाङले बताए। तामाङले भने, जिल्ला प्रवेश गर्ने सबै नाकामा प्रहरी परिचालन गरेर सवारी तथा पैदल भित्रिन कडाइ गरिएको छ, पृथ्वी राजमार्गको मलेखु फुर्केखोलाबाट बाहिरी जिल्लाबाट आएकालाई सदरमुकामतर्फ भित्रिन नदिन पनि कडाइ गरिएको छ। गत सातादेखि बाहिरी जिल्लाबाट घर आउने तथा विकास निर्माणका लागि मजदुरहरू ल्याउने बहानामा अनुमति माग्नेको संख्या बढ्न थालेको थियो। तराईका जिल्लाहरूमा कोराना संक्रमित बढेसँगै जिल्लामा पनि कोराना भित्रिन सक्ने सम्भावित जोखिम रहेकाले अहिले घोषणा गरिएको लकडाउन अवधिभर बाहिरी जिल्लाबाट आएका जोकोहीलाई पनि जिल्लामा प्रवेशमा रोक लगाउनु पर्ने अवस्था सिर्जना भएको प्रशासनले जनाएको छ। समितिले नयाँ सवारी पास वितरणमा पनि रोक लगाएको छ भने पास नभएका सवारीसाधन सञ्चालनमा ल्याइए तत्काल प्रहरीले नियन्त्रणमा लिइ संक्रामक रोग ऐन २०२० को दफा ३ बमोजिम कारबाही गर्ने निर्णय गरेको छ। हालसम्म हामीले २ सय ६ वटा ईपाससहित जिल्लाभर ३ सय ५४ वटा सवारी पास जारी गरेका छौं, प्रजिअ तामाङले भने, सवारी पास भन्दाबाहेक अरू सवारी साधन चलाउन पूर्णरुपमा निषेध गरेका छौं। खाद्यान्न, औषधि लगायतका दैनिक अत्यावश्यक पसल बिहान ७ बजेदेखि १० बजेसम्म सञ्चालन गर्न दिने निर्णय बैठकले गरेको छ। फलफूल र तरकारी प्रतिबन्ध धादिङ उद्योग वाणिज्य संघको संयोजनमा जिल्लाका पेशागत क्षेत्रका व्यवसायीका प्रतिनिधिहरूको संयुक्त बैठकले अन्य जिल्लाबाट फलफूल र तरकारी ल्याउन प्रतिबन्ध लगाएको छ। कोरोना भाइरसको रोकथामका बलियो आधार लकडाउन भएको ठहरसहित नेपाल सरकारले जेष्ठ ५ गतेसम्म लकडाउनलाई लम्ब्याएपछि संघको संयोजनमा विभिन्न व्यावसायिक संघ संगठनहरूले जेष्ठ ५ गतेसम्मका लागि फलफूल र तरकारी ल्याउन प्रतिबन्ध लगाएको हो। धादिङबेसी सदरमुकाममा अहिले केराबाहेक कुनै फलफूल पाइँदैन। तरकारी तथा फलफूलको हकमा बैठकले बाह्य जिल्लाबाट ल्याउन नपाउने पूर्ण प्रतिबन्ध लगाइने निर्णय गरेको संघका अध्यक्ष रुद्रबहादुर खत्रीले बताए। फोटो ः सदरमुकामको बजार क्षेत्रमा प्रवेश गर्नेहरूको चेकजाँचका लागि राखिएको हेल्थ डेस्क र चेक प्वाइन्ट। फोटोअन्नपूर्ण"
केही दिन बदलीसँगै वर्षाको सम्भावना,"काठमाडौं : विगत केही दिनयतादेखि नेपालमा स्थिर रहेको मौसमी प्रणालीको प्रभाव सक्रिय अवस्थामा रहेकाले अझै केही दिन बदलीसँगै वर्षाको सम्भावना रहेको मौसम पूर्वानुमान महाशाखाले जनाएको छ । देशमा पश्चिमी न्यूनचापीय प्रणाली तथा स्थानीय वायुको प्रभाव हुनुका साथै बङ्गालको खाडीबाट भित्रिएको जलवाष्पयुक्त वायुको प्रभाव कायमै रहेकाले बदलीसँगै वर्षा भइरहेको मौसमविद् राजु प्रधानाङ्गले बताए । यी मौसमी प्रणाली तत्काल हट्ने सम्भावना नदेखिएकाले अझै केही दिन बदलीसँगै वर्षा भइरहने मौसमविद्को अनुमान रहेको छ । यस वर्ष पश्चिमी न्यूनचापीय प्रणाली विकसित भई सक्रिय अवस्थामै रहेकाले निरन्तर वर्षा भइरहेको बताइएको छ । वायुमण्डलमा जलवाष्पयुक्त हावाको प्रवेश र दिउँसोका समयमा घाम नलागेकाले अधिकतम तापक्रम घटेकाले चिसो महसुस भएको मौसमविद्को भनाइ छ। हाल देशको सुदूरपश्चिम प्रदेशमा आंशिक बदली रहेको छ भने बाँकी सबै प्रदेशमा बदली रहेको छ । दिउँसो देशको अधिकांश भूभागमा सामान्य बदली रही पहाडी भूभागका केही स्थान र तराईका एकदुई स्थानमा मेघगर्जन, चट्याङ, असिना र हावाहुरीसहित वर्षाको सम्भावना रहेको मौसम पूर्वानुमान महाशाखाले जनाएको छ । मङ्गलबार देशको अधिकांश भूभागमा सामान्य बदली भई देशका केही स्थानमा मेघगर्जन, चट्याङ, असिना र हावाहुरीसहित वर्षाको सम्भावना रहको औँल्याएको छ । बुधबार देशको अधिकांश भूभागमा सामान्य बदली रही देशको धेरैजसो स्थानमा मेघगर्जन, चट्याङ, असिना र हावाहुरीसहित वर्षाको सम्भावना रहेको जनाएको छ । मौसम पूर्वानुमान महाशाखाको पछिल्लो विवरणअनुसार आज काठमाडौँ उपत्यकाको न्यूनतम तापक्रम १३ दशमलव ८ डिग्री र अधिकतम तापक्रम २५ दशमलव ४ डिग्री सेल्सियस रहेको छ । आज सबैभन्दा कम जुम्लाको न्यूनतम तापक्रम ९ दशमलव ६ डिग्री र सबैभन्दा बढी वीरेन्द्रनगरको अधिकतम तापक्रम ३४ दशमलव ६ डिग्री सेल्सियस रहेको छ ।"
