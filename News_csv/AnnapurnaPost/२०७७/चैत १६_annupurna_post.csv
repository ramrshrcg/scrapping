शीर्षक,विवरण
मेलम्चीको महत्व,"तत्कालीन प्रधानमन्त्री कृष्णप्रसाद भटराईले मेलम्चीको पानी काठमाडौं ल्याउने भनी २०४८ सालमा देखाएको सपना आइतबार पूरा भएको छ। योजना निर्माण हुन लामै समय लागे पनि उपत्यकामा सबैभन्दा ठूलो समस्या रहेको खानेपानी वितरण तत्कालका लागि सहज भएको छ। आइतबारदेखि आंशिक रूपमा वितरण सुरु भए पनि केही दिनभित्रै सबैका घरमा पानी पुग्ने पक्कापक्की भएको छ। यसले उपत्यकावासीको मुहारमा खुसी छाएको छ। विगतमा जेजस्ता ढिलासुस्ती र गल्ती भए पनि तत्कालका लागि पानी वितरण सुरु हुनु सकारात्मक काम हो। विगतका कमजोरी सच्याउँदै अबदेखि पानी वितरणलाई नियमित बनाउनेतर्फ सरकारी ध्यान केन्द्रित हुनुपर्छ। सुरुङ परीक्षणका क्रममा फागुन २२ गते सिन्धुपाल्चोकबाट ल्याइएको पानी सुन्दरीजलमा खसालिएको थियो। पहिलो चरणमा सुरुङबाट १७ करोड लिटर पानी ल्याइएको हो। मेलम्ची डिजाइन गर्दा उपत्यकामा ५० लाख जनसंख्या पुग्ने अनुमान गरिएको थियो। तर अहिले ६० लाखभन्दा बढीको बसोवास छ। अब दैनिक खानेपानी आपूर्ति प्रतिव्यक्ति सय लिटर हुनेछ। लामो समयदेखि बहसमा रहेको र पटकपटक भाका सार्दै भए पनि मेलम्ची सफल भएको छ। पिउने पानीको अभावमा काकाकूल बनेका राजधानीवासीलाई हर्षित बनाएको छ। संघीय राजधानी रहेको सहरमा खानेपानी अभावमा कष्टकर जीवन बिताउनुपर्ने अवस्था ढिलै भए पनि अन्त्य हुनु सुखद हो। कुनै प्राविधिक अवरोध नआएमा अब नियमित रूपमा उपत्यकावासीले मेलम्चीको पानी पिउन पाउनेछन्। मेलम्ची आयोजना सफल हुनु भनेको विकासको दृष्टिले मुलुकले ठूलो फट्को मार्नु हो। उपत्यकामा दैनिक ३७ करोड लिटर खानेपानीको माग छ। मेलम्चीबाट मात्रै १७ करोड लिटर पानी दैनिक उपत्यका भित्रिनेछ। अन्य स्रोतबाट पनि दैनिक आठ करोड लिटरजति पानी संकलन हुने गरेको छ। हाल आपूर्ति भइरहेको भन्दा दोब्बर परिणाममा पानी भित्रिएपछि उपत्यकावासीमा खानेपानी समस्या टर्नेछ। तर जनसंख्या वृद्धिदर उच्च रहेकाले खानेपानी माग अझै बढ्न सक्ने भएकाले त्यसतर्फ सरोकारवालाले अध्ययन थालिहाल्नुपर्छ। मेलम्चीको पानीको पहुँच नपुग्ने राजधानीकै अन्य बस्तीमा देखिएको पिउने पानीको समस्या समाधानका लागि पनि छलफल हुनुपर्छ। मेलम्ची आयोजना सफल भएपछि सरकारले घोषणा गरेको राष्ट्रिय गौरवका अन्य आयोजनालाई पनि तोकिएको समयमै सम्पन्न गर्नुपर्ने दबाब पुग्छ। आयोजनाका ठेकेदार तथा यसमा संलग्न अन्य पक्षलाई पनि यसले तातो लगाउनेछ। यसले अन्ततः मुलुक र जनतालाई नै लाभ पुग्नेछ। सोमबार मात्रै शिलान्न्यास भएको मुलुकका विभिन्न भेगमा औद्योगिक क्षेत्र स्थापना प्रक्रियालाई ढिलासुस्ती नगरी सञ्चालन गरिनुपर्छ। मुलुकमा अब विकासको मुहान फुटाउनुपर्छ। सरकारले जनउत्तरदायी साबित गर्नुपर्छ। राजनीतिक अन्योल र अस्थिरताबाट निरास बनेका जनतालाई विकास निर्माण क्षेत्रमा पछिल्ला दिनमा देखिएको यस्ता प्रगतिले थोरै भए पनि आशा जगाएको छ। लामो समयदेखि अलपत्र औद्योगिक क्षेत्र स्थापना प्रक्रिया पनि सुरु भएको छ। सबै प्रदेशमा एकैपटक यो कार्यक्रम अभियानका रूपमा चलेको छ। विकास निर्माणका क्रममा देखिने भ्रष्टाचार, अनियमितता तथा कछुवा शैलीबाट दिक्क भएका नागरिकलाई यस्ता गतिविधिले खुसी बनाउनु स्वाभाविक हो। यही शैलीमा विकास निर्माण कार्य अघि बढ्यो भने सरकारले भन्दै आएको समृद्ध नेपाल सुखी नेपालीको नाराले समेत मूर्तरूप पाउनेछ। यसको सुरुवात मेलम्चीको पानीले गरेको छ।"
संक्रमितहरू सीधै घरतिर,"गौरीफन्टा : कञ्चनपुरको पुनर्वास नगरपालिका४ मोती बस्तीका एक व्यक्ति आइतबार भारतको बैंगलोरबाट घर फर्किएका छन्। कैलाली र कञ्चनपुरसँग सीमा जोडिएको गौरीफन्टा नाकामा उनको एन्टिजेन परीक्षण हुँदा पोजिटिभ देखियो। तर, कोरोना भाइरस संक्रमणको लक्षण नदेखिएको भन्दै सार्वजनिक यातायातबाट घर जान दिइयो। भारतबाट सँगै आएका उनका भाइको पनि रिपोर्ट पोजिटिभ देखियो। उनी केहीबेर नाकास्थित हेल्थ डेस्कबाहिर बसेर बेपत्ता भए। प्रहरी र स्वास्थ्यकर्मीले खोजी गरे पनि उनी फेला परेनन्। अहिले यहीनेर थिए। सायद घर गए होलान्, उनका दाजुले भने। सुर्खेतको लेकबेसी४ का एक व्यक्तिको पनि एन्टिजेन परीक्षण गर्दा पोजिटिभ देखियो। ज्वरो बढी नरहेको भन्दै उनलाई पाँचवटा मास्क दिएर हेल्थ डेस्कका स्वास्थ्यकर्मीले घर पठाए। नाकाबाट अरू पनि यात्रु बसेको अटोमा चढेर उनी धनगढी बसपार्क आए। उनले सुर्खेतका लागि बसको टिकट बनाएर घरतिर लागे। यस्तै, अछामको मंगलसेन१४ का एक व्यक्तिमा कोरोना पोजिटिभ देखियो। उनलाई पाँचवटा मास्क दिएर घरमै आइसोलेसन बस्न भन्दै घर पठाइयो। उनी पनि नाकाबाट यात्रुले भरिएको अटो चढेर धनगढी बसपार्क पुगे। उनले अछामका लागि बसको टिकट बनाएका छन्। भारतमा कोरोना संक्रमण तीव्र गतिमा बढिरहेको छ। त्यहाँका विभिन्न राज्यमा शनिबार मात्रै ४९ हजार जनामा संक्रमण देखिएको छ। तीमध्ये पनि सात सयभन्दा बढीमा कोरोनाको दोस्रो चरणको भाइरस भएको भारतीय सञ्चारमाध्यमले जनाएका छन्। नेपालतर्फ सीमा नाकामा हेल्थ डेस्क राखिएका छन्। त्यहाँ स्वास्थ्यकर्मी खटिएका छन्। उनीहरूले भारतबाट आएकाहरूको एन्टिजेन परीक्षण गरिरहेका छन्। तर पोजेटिभ आएका व्यक्तिलाई सुरक्षित आइसोलेसनसम्म पुर्याउने कुनै साधन छैन। हामीलाई घरमा आइसोलेसन बस्ने र पाँचवटा मास्क दिएर पठाइदिने भनिएको छ, गौरीफन्टा नाकाका हेल्थ डेस्क इन्चार्ज गणेश साउदले भने, हामीले परीक्षण गरिदिने हो। पोजेटिभ देखिएका व्यक्तिहरूलाई कसरी घरसम्म पुर्याउने ? एम्बुलेन्सको व्यवस्थापन गर्ने र अस्पतालसम्म वा आइसुलेसनसम्म पुर्याउने कार्य स्थानीय सरकार, प्रदेश सरकार वा संघीय सरकारको हो। उनीहरूलाई पठाउने साधन छैन। कैलालीको गौरीफन्टा नाकामा चैत ३ गते हेल्थ डेस्क राखिएको हो। त्यसको १० दिनमा मात्रै ३७ जनामा एन्टिजेन पोेजेटिभ देखिएको छ। पाँचछ जना बिरामी, जसलाई लक्षण नै देखिएको थियो, उनीहरूलाई त हामीले आफैं अटोको भाडा तिरेर सेती प्रादेशिक अस्पतालको आइसोलेसनसम्म पठायौं, इन्चार्ज साउदले भने, तर, अरू पोजिटिभ देखिएका र लक्षण नभएकाहरूलाई भने सीधै घर पठाउनुको विकल्प छैन। स्वास्थ्यकर्मीका अनुसार एन्टिजेन पोजेटिभ देखिएका व्यक्तिमा ९९ प्रतिशत पीसीआर पोजिटिभ देखिन्छ। यसमा व्यक्तिको स्वाब संकलन गरी १५ मिनेटमा परीक्षण गर्न सकिन्छ। यसको विश्वसनीयता पीसीआरजत्ति नै हुन्छ। त्यसैले एन्टिजेन पोजेटिभ देखिएका व्यक्ति कोरोनाका संक्रमित हुन् भन्ने पक्कापक्की हुन्छ, साउदले भने, तर सार्वजनिक यातायातमा घर पठाउनुको विकल्प पनि छ हैन। सुरक्षाकर्मीले संकलन गरेको तथ्यांकअनुसार गौरीफन्टा भएर दैनिक हजारभन्दा बढी नेपाली स्वेदश फर्किरहेका छन्। दैनिक चारपाँच जना पोजिटिभ देखिरहेका छन्। तर उनीहरूलाई सीधै घर जान दिइएपछि कोरोना समुदायमा फैलिने खतरा बढेको छ। सुदूरपश्चिमका स्वास्थ्य निर्देशक डा गुणराज अवस्थीले एन्टिजेन पोजेटिभ देखिएका व्यक्तिलाई सुरक्षित रूपमा घरसम्म पुर्याउन चुनौती रहेको स्वीकार गरे। यसको व्यवस्थापनको जिम्मा प्रदेश र संघ सरकारले दिनुपर्ने हो, निर्देशक डा अवस्थीले भने, निर्देशनालयले प्रदेश सरकार र संघीय सरकारलाई पनि यो समस्याका बारेमा पटकपटक जानकारी गराइसकेको छ। डा अवस्थीले पोजिटिभ देखिएकालाई घर पठाउने हो भने नाकामा परीक्षण गर्नुको औचित्य नरहेको बताए। आइसोलेसनमा राख्न सकियो, १० दिनजति सीमा क्षेत्रमै होल्डिङ सेन्टर बनाएर राख्न सकियो भने पो एन्टिजेन परीक्षण गरेको पनि उपलब्धि भयो, उनले भने, होइन भने परीक्षण गरेर मात्रै समस्या समाधान हुँदैन।"
प्रधानमन्त्रीसभामुख तोडियो संवादहीनता,"काठमाडौं : प्रधानमन्त्री केपी शर्मा ओली र सभामुख अग्निप्रसाद सापकोटाबीच लामो समयदेखिको संवादहीनता तोडिएको छ। प्रधानमन्त्री निवास बालुवाटारमा आइतबार बिहान प्रधानमन्त्री ओली र सभामुख सापकोटाबीच भेट भएको होे। दुई घण्टाभन्दा बढी घनीभूत संवाद भएको जनाइएको छ। सभामुखका सञ्चारविज्ञ श्रीधर न्यौपानेले यो भेटवार्ताका कारण संसद्मा लागेको तुवाँलो फाट्ने विश्वास व्यक्त गरे। संसद्लाई प्रभावकारी, जीवन्त र जनमुखी बनाउने, समग्र संसदीय गतिविधि र संसद्मा विचाराधीन महŒवपूर्ण विधेयकबारे छलफल भयो, सञ्चारविज्ञ न्यौपानेले भने। सभामुखले सर्वदलीय बैठक बोलाउने विषयमा पनि प्रधानमन्त्री ओलीको ध्यानाकर्षण गराएका थिए। यसअघि कार्यपालिका र व्यवस्थापिका प्रमुखबीच लामो समयदेखि तिक्तता रहँदै आएको थियो। जसका कारण संसद्ले गति लिन सकेको छैन। भदौ दोस्रो सातायता वान टु वान कुराकानीसमेत हुन सकेको थिएन। तत्कालीन नेकपाका दुई अध्यक्ष ओली र पुष्पकमल दाहालबीचको मतभेदले व्यवस्थापिकासम्म प्रभावित भएको थियो। सभामुख सापकोटा दाहालको निर्देशनमा चलेको आरोप प्रधानमन्त्री ओलीले लगाउँदै आएका छन्। संवैधानिक परिषद्को मंसिरमा बसेको बैठकदेखि प्रधानमन्त्री र सभामुखबीचको सम्बन्ध थप चिसिएको थियो। पुस ५ मा प्रतिनिधिसभा विघटन गर्दा झनै दूरी बढेको थियो। परिषद् बैठकमा सभामुख अनुपस्थित भएका थिए। प्रधानमन्त्री ओलीले अध्यादेश ल्याएर अख्तियार दुरुपयोग अनुसन्धान आयोगलगायतमा संवैधानिक निकायमा ३२ पदाधिकारी नियुक्त गरेका थिए। हालै लोकसेवा आयोग पदाधिकारीविहीन बन्न पुगेको छ। सभामुख सापकोटा संवैधानिक परिषद्सम्बन्धी अध्यादेशविरुद्ध प्रधानमन्त्रीलाई विपक्षी बनाएर सर्वोच्च अदालत पुगेका थिए। प्रधानमन्त्री ओलीले प्रतिनिधिसभा विघटन गर्दा सभामुखले असहमति राखेका थिए। उनले पुस ८ मा पुनःस्थापनाको पक्षमा विज्ञप्ति जारी गरेका थिए। सर्वोच्च अदालतको फागुन ११ को फैसलाअनुसार पुनःस्थापित प्रतिनिधिसभाको बैठक फागुन २३ मा बसेको थियो। त्यही दिन सर्वोच्चले नेकपाको आधिकारिकता ऋषि कट्टेलको दललाई दिँदै ओली र दाहालले नेतृत्व गरेको नेकपा खारेज गरेको थियो। प्रतिनिधिसभा पुनःस्थापित भए पनि प्रभावकारी ढंगले अघि बढ्न सकेको छैन। सभामुख सापकोटाले अध्यादेशलाई प्राथमिकता नदिएको भन्दै प्रधानमन्त्री ओली असन्तुष्ट छन्। प्रधानमन्त्री ओलीले सभामुख झगडिया भएको अभिव्यक्ति दिएका थिए।"
मुस्ताङमा स्कुल मर्ज हुने,"जोमसोम : मुस्ताङका विद्यालयमा पुलमा रहेका शिक्षक दरबन्दी मिलानपछि ५० प्रतिशत विद्यालय मर्ज हुने सम्भावना देखिएको छ। सरकारले देशभर शिक्षक दरबन्दी पुनर्वितरण सुरु गरेसँगै मुस्ताङका विद्यालयहरूमा शिक्षक संख्या कटौतीपछि मर्ज गर्नुपर्ने बाध्यता आएको जनाएको छ। नेपाल सरकार मन्त्रिपरिषद्द्वारा शिक्षक दरबन्दी पुनर्वितरण कार्यविधि २०७६ स्वीकृत भएसँगै शिक्षा, विज्ञान तथा प्रविधि मन्त्रालयले शिक्षक पुनर्वितरण सुरु गरेको हो। जसअनुसार मुस्ताङमा २ सय २८ जना मौजुदा शिक्षक दरबन्दीमा पुनर्वितरण गरी १ सय ४ शिक्षक कायम गरिएको शिक्षा विकास तथा समन्वय इकाइ प्रमुख टंकराज बराल जानकारी दिए। उनका अनुसार पुलमा रहेका प्रावितर्फ मुस्ताङको लोमान्थाङबाट २९ शिक्षकमा १५, लोघेकर दामोदरकुण्डबाट २३ शिक्षकमा १४, वारागुङ मुक्तिक्षेत्रबाट ४८ शिक्षकमा २३, घरपझोङबाट ५५ शिक्षकमा २३ र थासाङ गाउँपालिकाबाट ७३ शिक्षकमा २९ जना शिक्षक कोटा कायम गरिएको छ। योसँगै प्रावितर्फ मुस्ताङका पाँचवटै स्थानीय तहबाट कुल १ सय २४ जना शिक्षकको दरबन्दी अन्य जिल्लामा मिलान गरिने भएको समन्वय इकाइ प्रमुख बरालले उल्लेख गरे। मुस्ताङबाट झन्डै ६० प्रतिशत पुलमा रहेका शिक्षक पुनर्वितरण हुने भएपछि मुस्ताङका विद्यालय समस्यामा परेका हुन्। मुस्ताङबाट १ सय २४ जना शिक्षक दरबन्दी मिलानमा परेसँगै हालसम्म ७७ शिक्षक पुनर्वितरण भइसकेको छ । तर, अझै ४६ जना शिक्षकको पुनर्वितरण हुन बाँकी छ। पुनर्वितरण हुन बाँकी रहेका ४६ शिक्षकमध्ये २२ जनाले दरबन्दी मिलानका लागि शिक्षा विकास तथा समन्वय इकाइ मुस्ताङमा सिफारिस गरेका छन्। मुस्ताङको लोमान्थाङ, लोघेकर दामोदरकुण्ड र वारागुङ मुक्तिक्षेत्रको निमावि तहको विद्यालयमा खुद पुलमा रहेको शिक्षक दरबन्दी छैन। तर, निमावितर्फ मुस्ताङको घरपझोङमा मौजुदा १५ शिक्षकमा १० र थासाङमा २१ शिक्षकमा ८ जना मात्र शिक्षक कायम गरिएको छ। यस्तै, मावि तहतर्फ लोमान्थाङमा मौजुदा ६ शिक्षकमा ५, वारागुङ मुक्तिक्षेत्रमा ६ मध्ये ४, घरपझोङमा १३ मा १२ जना र थासाङमा १७ मा १३ शिक्षक दरबन्दी कायम गरिएको समन्वय इकाइले जनाएको छ। योसँगै लोमान्थाङमा प्रावि र मावि गरी १५ जना, लोघेकरमा प्राविका ९ जना, वारागुङमा प्रावि र माविमा २७ जना, घरपझोङमा मावि, निमावि र मावि गरी ३८ जना र थासाङमा प्रावि, निमावि र मावि गरी ६१ जना पुलमा रहेका शिक्षक कटौती गरी पुनर्वितरण गरिने भएको हो। मुस्ताङमा ५१ सामुदायिक विद्यालय छन्। लोमान्थाङमा एक माविसहित १०, लोघेकरमा एक निमाविसहित ८, वारागुङमा एक मावि, २ निमाविसहित १३, घरपझोङमा दुई मावि, एक निमाविसहित ८ र थासाङमा ३ मावि, २ निमाविसहित १२ विद्यालय छन्। सरकारले पुलमा रहेका शिक्षक दरबन्दी पुनर्वितरण गरेसँगै मुस्ताङमा प्रावि तहका अधिकांश विद्यालय मर्ज गर्नुपर्ने अवस्था आएको शिक्षा विकास तथा समन्वय इकाइले बताएको छ। मुस्ताङको लोमान्थाङ, लोघेकर दामोदरकुण्ड र वारागुङ मुक्तिक्षेत्र गापाले मानसिक रूपमा विद्यालय मर्ज गर्ने तयारी गरिसकेका छन्। उनीहरूले आगामी शैक्षिक सत्रदेखि मर्ज गरी बाँकी रहेका विद्यालयमा आवासीय सेवा सञ्चालन गर्ने जनाएका छन्। तर, तल्लो मुस्ताङको घरपझोङ र थासाङ गापाले भने यसबारे कुनै योजना तयार गर्न सकेका छैनन्। थासाङमा दुई निमावि तहका २१ शिक्षकमध्ये १३ जनाको दरबन्दी मिलान भएकाले निमावि सञ्चालनमा समस्या पर्ने उनले बताए।"
एमालेले गर्यो माधव नेपाललाई ६ महिनाका लागि निलम्बन : के छ पाँच बुँदे पत्रमा ?,"काठमाडौं : पार्टी हित विपरित काम गरेको भन्दै नेकपा (एमाले)ले वरिष्ठ नेता माधवकुमार नेपाललाई निलम्बन गरेको छ। केन्द्रीय कमिटी बैठकको निर्णयअनुसार एमाले महासचिव ईश्वर पोखरेलले सोधेको स्पष्टीकरण चित्तबुझ्दो जवाफ नआएको भन्दै एमालेले ६ महिनाका लागि पार्टी साधारण सदस्यबाट नै सोमबार निलम्बन गरेको हो। उनलाई पार्टीको दशौं महाधिवेशन आयोजक कमिटी सदस्य र पार्टीका अन्य सबै जिम्मेवारीहरु तथा पार्टी सदस्यता बाटै पार्टीको विधान २०४९ (संशोधन २०७१ समेत) को धारा ४९(ख) बमोजिम हाललाई ६ (छ) महिनाको लागि निलम्बन गरिएको पत्रमा उल्लेख छ। प्रधानमन्त्री एवम् पार्टी अध्यक्ष केपी शर्मा ओलीद्वारा हस्ताक्षरित पत्रमा निलम्बनकै बीचमा थप कारबाही हुने चेतावनी दिएका छन्। तपाईलाई सच्चिनको लागि यो अन्तिम मौका हो।पत्रमा भनिएको छ,आफ्ना विचार र क्रियाकलापहरु सच्याई पार्टीका पक्षमा आएमा पार्टीले निलम्बन अवधिको बीचैमा पनि निलम्बनको अवधि घटाउने निर्णय गर्न सकिने र यस सच्चिन दिईएको मौकालाई पार्टीको कमजोरी ठानी पार्टी विरोधी गतिविधिहरु कायमै राखेमा निलम्बनको अवधि बीचमै थप कारवाही गर्न सकिने व्यहोरा समेत जानकारी गराईन्छ। नेकपा एकीकरण पूर्व नेपाल एमालेका वरिष्ठ नेता थिए तर अहिले पार्टीको वरिष्ठ नेता नरहेको जनाउसहित दशौं राष्ट्रिय महाधिवेशन आयोजक कमिटी सदस्यको रुपमा निलम्बन गरिएको पत्र पठाइएको छ। एमालेको केन्द्रीय कमिटीको बैठकले अध्यक्ष र महाचिवबाहेक सबै पदाधिकारीलाई दशौं राष्ट्रिय महाधिवेशन आयोजक कमिटीमा रुपान्तरण गरेको थियो। नेपाललाई यस अगाडि एमालेले १० बुँदे प्रश्नसहित स्पष्टीकरण पेश गर्न आग्रह गरेको थियो। यता भिम रावललाई पनि सोहि व्यहोराको पत्र पठाउँदै ओलीले ६ महिनाका लागि पार्टी सदस्यबाट निलम्बन गरेका हुन्। नेपाललाई पठाइएको पत्रको व्यहोरा यस्तो छ विषयः निलम्बन गरिएको सम्बन्धमा । श्री माधव कुमार नेपाल,सदस्य, दशौं राष्ट्रिय महाधिवेशन आयोजक कमिटी,नेपाल कम्युनिस्ट पार्टी (एमाले)। तपाई, माधव कुमार नेपाललाई मिति २०७७।१२।०८ मा पार्टीको तर्फबाट स्पष्टीकरण माग गरिएकोमा तपाईले मिति २०७७।१२।१२ मा पार्टीमा पेश गर्नु भएको स्पष्टीकरणको जवाफमा देहाय बमोजिम देखियोः १) तपाईले पार्टी एकतालाई विखण्डन गर्ने, पार्टी फुटाउने, पार्टी भित्रको सहकार्य र सदभावलाई क्षतविक्षत पार्ने गरी निरन्तर अवैधानिक गुट भेला तथा पार्टीका कुभलो चिताउनेहरुसँग निरन्तर वैठक भेटघाट गर्ने र उनीहरुको पक्षपोषण गर्ने कार्य निरन्तर गरीरहनु भई उक्त कार्यलाई निरन्तरता दिने स्विकारोक्ति सहित अहंकार र आत्म केन्द्रीत कुराहरु उल्लेख गरी स्पष्टीकरणको जवाफ दिएको देखियो। २) स्पष्टीकरणमा सोधिए अनुसार आफ्नो भुलत्रुटीको स्विकारोक्ती नगरेको, कुनै आत्मसमिक्षा नगिरएको, आत्मआलोचना गर्ने कुनै प्रवृत्ति नदेखिएको, अहंकार आत्मकेन्द्रीत र स्वार्थि प्रवृत्ति प्रष्ट रुपमा देखियो। आफ्नो स्वार्थको लागि देश जनता र पार्टीको हितलाई जस्तो सुकै क्षति पुयाउन तयार भएको आपराधिक मनोवृत्ति प्रष्ट रुपमा थप पुष्ट भएको। ३) आपराधिक कृयाकलापहरु स्विकार्ने, भुल सुधार गर्ने, पार्टी एकता तथा पार्टीको निरन्तर विकास र उन्नतीको लागि पार्टीमा समाहित हुने साथै विगतमा भए गरिएका गलत तथा आपराधिक क्रियाकलापहरु प्रति प्रायश्चित गर्ने अवसरलाई त्यसै गम्भिरताका साथ लिनुको साटो तपाईले उल्टै स्पष्टिकरण सोध्ने जस्तो अनाधिकृत र हास्यास्पद कार्य गरेको देखियो। ४) तपाईले अहिले पनि पार्टी विरोधी फाटोवादी र गुटगत क्रियाकलापहरु नेकपा एमालेकै नाममा गरिरहेको र त्यसलाई आगामी दिनहरुमा समेत निरन्तरता दिई रहने तर्फ अग्रसरता देखिएको, पार्टीकै लागि एकताकै लागि भन्दै भ्रम फिजाएर कार्यकर्ता फसाउने र आफ्ना गलत उद्देश्य तथा मनासायका निम्ती दुरुपयोग गर्ने सम्भावना देखिएको। ५) यस्तै गतिविधिहरु कामय रहेमा तपाईलाई जुनसुकै बेला पनि थप कडा कारवाही गर्नु पर्ने अवस्था आउन सक्ने तर्फ सचेत गराउदै, यस्ता पार्टी विरोधी गतिविधि बन्द गर्न र सहि बाटोमा फर्किने मौका दिन एकै पटक कडा कारबाही गर्नु भन्दा हाललाई पार्टीको दशौं महाधिवेशन आयोजक कमिटी सदस्य र पार्टीका अन्य सबै जिम्मेवारीहरु तथा पार्टी सदस्यता बाटै पार्टीको विधान २०४९ (शंसोधान २०७१ समेत) को धारा ४९(ख) बमोजिम हाललाई ६ (छ) महिनाको लागि निलम्बन गरिएको छ। तपाईलाई सच्चिनको लागि यो अन्तिम मौका हो। आफ्ना विचार र क्रियाकलापहरु सच्याई पार्टीका पक्षमा आएमा पार्टीले निलम्बन अवधिको बिचैमा पनि निलम्बनको अबधि घटाउने निर्णय गर्न सकिने र यस सच्चिन दिईएको मौकालाई पार्टीको कमजोरी ठानी पार्टी विरोधी गतिविधिहरु कायमै राखेमा निलम्बनको अवधि बीचमै थप कारवाही गर्न सकिने व्यहोरा समेत जानकारी गराईन्छ।  केपी शर्मा ओली अध्यक्ष"
पोखरामा बढे पर्यटक,"पोखरा : पोखरामा पर्यटक आगमन बढेको छ। कोरोनाले थलिएको पर्यटन उद्योगमा आन्तरिक पर्यटक घुमघाममा निस्कन थालेपछि आशा पलाएको छ। काठमाडौं, भरतपुर, बुटवल, विराटनगर, भैरहवालगायत सहर र कास्कीका वरपरका जिल्लाबाट पोखरा घुम्न आउने आन्तरिक पर्यटकको चाप बढेको छ। शैक्षिक भ्रमणमा आउने विद्यार्थीको पनि आगमन बढेको छ। शुक्रबारदेखि आइतबारसम्म भएको बिदामा युवा परिवारसहित घुम्न निस्केका छन्। भारतीय पर्यटक पनि आउन थालेका छन्। लामो समयको कोरोना त्रासका कारण घुम्न बाहिर निस्कन नपाएकाले परिवारसहित काठमाडौंबाट पोखरा घुम्न आएका सागर गौडेलले बताए। भारतमा कोरोना संक्रमणको दोस्रो लहरसँगै नेपालमा पनि कोरोना संक्रमण बढ्न सक्ने भन्दै स्वास्थ्य मन्त्रालयले विज्ञप्ति जारी गर्दै छिमेकी देशका संक्रमितको संख्या बढ्दै गएकाले भौतिक दूरी कायम गर्न, मास्क अनिवार्य लगाउन, साबुन पानीले हात धुन र सेनिटाइजर प्रयोग गर्न आग्रह गरेको छ। पोखराका पर्यटन व्यवसायीले कोरोना संक्रमण घट्दै जान थालेपछि आन्तरिक पर्यटकको आगमन बढ्न थालेको र भारतीयलगायत विभिन्न देशका पर्यटक फाट्टफुट्ट आउन थालेको बेलामा भारतमा कोरोना संक्रमणको दोस्रो लहरसँगै पर्यटन उद्योग प्रभावित हुन चिन्ता व्यक्त गरेका छन्। सरकरले गत वर्षको चैत ११ गते देखि लकडाउन लगाएसँगै थला परेको पर्यटन उद्योग अहिले पनि लगभग उस्तै अवस्थामा रहेको व्यवसायी बताउँछन्। कोरोनापछि अंग्रेजी नयाँ वर्षमा पोखरामा आन्तरिक पर्यटकको चहलपहल भएको थियो। त्यसपछि आन्तरिक पर्यटक घुम्न आउने क्रम केही बढेको रेस्टुरेन्ट एन्ड वार एसोसिएसन अफ नेपाल (रेवान) पोखराका अध्यक्ष लक्ष्मण बरालले बताए। पोखराको मुख्य बजार लेकसाइड, पार्दी, ड्यामसाइड बेगनास, सराङ्कोट, मेहन्द्रपुल, पृथ्वीचोकलगायत रहेका होटलमा २० हजारभन्दा बढी बेड संख्या छ। यति धेरै संख्यामा रहेका होटल र रेस्टुरेन्ट रहेको पोखरामा सीमित संख्यामा आउने आन्तरिक पर्यटकले होटल र रेस्टुरेन्टको दैनिक खर्च धान्न पनि नसक्ने अवस्था रहेको पश्चिमाञ्चल होटल संघका अध्यक्ष विकल तुलाचनले सुनाए। शुक्रबारदेखि आइतबारसम्म भएको तीन दिन बिदामा भने आन्तरिक पर्यटकको चहलपहल बढेको छ। तीन दिनको बिदामा शनिबार पोखराको होटलमा करिब ३० देखि ३५ प्रतिशत पर्यटकको अकुपेन्सी छ। आइतबार केही घटेको छ। त्यसपछि पर्यटकको आगमन १० देखि १५ प्रतिशतमा पनि मुस्किले हुने व्यवसायी बताउँछन्। होटल रेस्टुरेन्टको खर्च धान्न कम्तीमा दैनिक ५० प्रतिशत पर्यटक एउटा होटलमा हुनुपर्ने पश्चिमाञ्चल होटल संघका पूर्वअध्यक्ष भरतराज पराजुलीले बताए। कोरोनापछि त्यती संख्यामा पर्यटक नै नआएको उनले सुनाए। कोरोना संक्रमण कम हुँदै गएपछि भारतीय पर्यटक बढ्ने विश्वास व्यवसायीमा छ। अहिले पनि भारतीय पर्यटक आउने क्रम सुरु भएको थियो। भारतमा कोरोनाका दोस्रो लहर नआएको भए भारतीय पर्यटकका आगमन बढ्दै जाने अवस्था रहेकोमा फेरि दोस्रो लहर देखिएपछि पर्यटक घुम्न आउने दिन थप टाढिने अवस्था देखिएको पराजुलीले बताए। लामो समयमा बिदा हुँदा पोखरामा आन्तरिक पर्यटकको चहलपहल बढ्ने गरेकाले नेपालीमा घुम्ने संस्कृति बढेको स्पष्ट हुने पोखरा पर्यटन परिषद्का उपाध्यक्ष पोमनारायण श्रेष्ठेले बताए। पोखराका होटल, रेस्टुरेन्ट, साहसिक खेलकुदका गतिविधि धेरै भएकाले आन्तरिक पर्यटकको भरमा मात्र पर्यटन उद्योग धान्न नै मुस्किल हुने उनले सुनाए। भारतीय, चिनियाँ ,एसियाका अन्य मुलुकलगायत युरोपिनय, अमेरिकन पर्यटक आउने अवस्था नभएसम्म पर्यटन उद्योग नाफामा जाने गरी चल्न नसक्ने पोखरा पर्यटन परिषद्का अध्यक्ष गोपी भट्टराईले बताए।"
अन्ततः आयो मेलम्ची,"काठमाडौं : मेलम्चीको पानी अन्ततः काठमाडौं उपत्यकामा उपभोक्ताका धारासम्मै आइपुगेको छ। काठमाडौंमा आइतबारदेखि ४ करोड लिटर पानी खानेपानी प्रणालीमा थप भएको छ। यससँगै वर्षौंदेखिको मेलम्ची सपना साकार भएको छ। अब १५ दिनभित्र मेलम्चीको १७ करोड लिटरै पानी वितरण गर्ने तयारी छ। काठमाडौं उपत्यका खानेपानी लिमिटेड (केयूकेएल)का प्रवक्ता प्रकाशकुमार राईले सुन्दरीजलस्थित प्रशोधन केन्द्रमा प्रशोधित पानी आइतबार दिउँसो महांकाल चौरस्थित ट्यांकीबाट उपभोक्ताका घरमा वितरण गरिएको बताए। पहिलो दिन महांकाल, अनामनगर र बानेश्वरबाट पानी वितरण गरिएको छ। पानीट्यांकी भरिन चार घण्टा लाग्छ। ट्यांकी भरिएपछि राति नै उपभोक्ताका धारामा वितरण गरिने केयूकेएलले जनाएको छ। मीनभवन, बालाजु, महाराजगन्जका ट्यांकी राति भरिनेछन्। त्यसपछि पानी वितरण हुने प्रवक्ता राईले बताए। अहिले ट्यांकी भर्ने काम भइरहेको छ, उनले भने, रातिसम्म अन्य क्षेत्रमा पनि मेलम्चीको पानी जानेछ। मीनभवन, अनामनगर, आरुबारी, महांकाल, बाँसबारी, बालाजु, पानीपोखरी, कीर्तिपुर, भक्तपुरको बोडे र ललितपुरको खुमलटारमा पानीट्यांकी बनाइएको छ। खुमलटालको नयाँ पानी ट्यांकीको आइतबारै परीक्षण गरिएको छ। उनका अनुसार अनामनगरका पाँच सय घरमा नयाँ पाइपबाट पानी दिइएको छ। अनामनगरमा १ हजार ६ सय नयाँ धारा जडान गर्नुपर्नेछ। यहाँ बाँकी धारा जडानको काम धमाधम चलिरहेको छ। यहाँ परीक्षणका रूपमा नियमित पानी पठाउने केयूकेएलको तयारी छ। अन्य स्थानमा पुरानै पाइप प्रणालीबाट पानी वितरण गरिनेछ। केयूकेएलका अनुसार पुराना पोखरीमा पानी भरेर पुरानै पाइपलाइन र धाराहरूमा दिइएको छ। आयोजना कार्यान्वयन निर्देशनालयबाट बिछ्याइएका नयाँ पाइपलाइनबाट परीक्षण गर्दै लैजाने केयूकेएलको योजना छ। केयूकेएलले थोरै समय मात्रै भए पनि प्रत्येक दिन पानी दिने योजना बनाएको छ। पानीको मात्रा बढ्दै गएपछि पानी दिन समय बढाउँदै लैजान्छौं, राईले भने, सिस्टममा जोडिएका सबै धारामा पानी पुर्याउँछौं। मेलम्ची खानेपानी आयोजनाका प्रवक्ता राजेन्द्र पन्तले मेलम्चीको पानी केही समय केयूकेएलका पुराना पाइपलाइनबाटै वितरण गरिने बताए। सुरुङ परीक्षण गर्दै सिन्धुपाल्चोकबाट ल्याइएको पानी फागुन २२ गते सुन्दरीजलमा खसालिएको थियो। उपत्यकामा दैनिक ४० करोड लिटरभन्दा बढी माग छ। मेलम्चीबाट दैनिक १७ करोड लिटर पानी आउँदा मागको एकतिहाइ पूरा हुन्छ। उपत्यकामा पूर्णरूपमा पानीको माग धान्न यांग्री र लार्केको ३४ करोड पानी ल्याउन गृहकार्य सुरु भइसकेको छ। उपत्यकामा पानी वितरण गर्न केयूकेएलले १ हजार १ सय किलोमिटर पाइपलाइन निर्माण गरेको छ। त्यस्तै दुई सय किलोमिटर पाइपलाइनको काम पनि अघि बढेको छ। प्रत्येक घरमा चैतभित्रै पानी पुर्याउने गरी धारा जडान गरिएको छ। १ लाख १० हजार धारा जडान गर्नुपर्नेमा अधिकांश सम्पन्न भइसकेका छन्। केयूकेएलअन्तर्गतको आयोजना कार्यान्वयन निर्देशनालयले मेलम्चीको पानी उद्घाटन गर्न चैत २० गते तय गरेको छ। उक्त दिन राष्ट्रपति विद्यादेवी भण्डारीले धाराको टुटी खोलेर मेलम्चीको पानी उद्घाटन गर्ने तयारी रहेको जनाइएको छ।"
ललिता निवास प्रकरण : मन्त्रिपरिषद् निर्णय झिकाउने सर्वोच्चको आदेश,काठमाडौं : सर्वोच्च अदालतले ललिता निवास प्रकरणमा मन्त्रिपरिषद् निर्णय झिकाउन आदेश जारी गरेको छ। पूर्वप्रधानमन्त्रीद्वय माधवकुमार नेपाल र बाबुराम भट्टराईविरुद्ध परेको मुद्दामाथि सुनुवाइ गर्दै सोमबार सर्वोच्चले यस्तो आदेश दिएको हो । पूर्वप्रधानमन्त्रीद्वय नेपाल र भट्टराईविरुद्ध परेको मुद्दामा न्यायाधीशहरू अनिलकुमार सिन्हा र हरिप्रसाद फुयाँलको इजलासले निर्णयहरू झिकाउने आदेश दिएको हो। । यसअघि अख्तियारले दुबै प्रधानमन्त्रीमाथि मुद्दा नचलाउने निर्णय गरेको थियो । ललिता निवास प्रकणमा वरिष्ठ अधिवक्ता वालकृष्ण न्यौपानेले २९ माघ २०७६ मा नेपाल र भट्टराईलाई मुद्दा चलाउन माग गर्दै सर्वोच्च अदालतमा रिट दर्ता गरेका थिए। बालुवाटार जग्गा प्रकरणमा अख्तियार दुरुपयोग अनुसन्धान आयोगले तीन पूर्वमन्त्रीसहित १७५ विरुद्ध भ्रष्टाचार मुद्दा चलाएको थियो। नेपाल र भट्टराई प्रधानमन्त्री हुँदाको समयमा ललिता निवासको जग्गा व्यक्तिको नाममा नामसारी भएको थियो। त्यतिबेला अख्तियार दुरुपयोग अनुसन्धान आयोगले ललिता निवास जग्गा प्रकरणमा पूर्वप्रधानमन्त्रीद्वय नेपाल र डा भट्टराईविरुद्ध मुद्दा नचलाउने निर्णय गरेको थियो। मन्त्रिपरिषद्बाट सामूहिक रूपमा गरेका नीतिगत निर्णय आयोगको अनुसन्धानको क्षेत्राधिकारभित्र नपर्ने हुँदा तत्कालीन प्रधानमन्त्रीद्वय माधवकुमार नेपाल र डा बाबुराम भट्टटराईका हकमा केही गरिरहनु नपर्ने निष्कर्षमा अख्तियार पुगेको थियो। अख्तियारले उनीहरूसँग बयान भने लिएको थियो। अख्तियारको निर्णयलाई चुनौती दिँदै अधिवक्ता वालकृष्ण न्यौपानेले २९ माघ २०७६ मा पूर्वप्रधानमन्त्री नेपाल र भट्टराईविरुद्ध मुद्दा चलाउन माग गर्दै सर्वोच्च अदालतमा रिट दायर गरेका थिए।
गोरखामा नेकपा एमालेको समानान्तर कमिटी गठन,"गोरखा : गोरखामा नेकपा एमालेको ओली इतर समूहले समानान्तर कमिटी गठन गरेका छन्। नेपाल, खनाल तथा गौतम समूह भनेर चिनिएका जिल्ला नेता कार्यकर्ताहरुको सोमबार सम्पन्न भेलाले ६४ सदस्यीय नयाँ कार्यसमिति पुनर्गठन गरेको नेता हरि काफ्लेले जानकारी दिए। नेकपाका जिल्ला उपाध्यक्ष यादव बस्नेतको नेतृत्वमा भएको भेलाले ६४ सदस्यीय कमिटी पुनर्गठन गरिएको छ, उनले भने, साविक समितिको अध्यक्ष र सचिवलाई यथावतै राखिएको छ। र अरु सदस्य थपघट गरिएको छ। सो भेलामा केन्द्रीय सदस्य प्रतापलाल श्रेष्ठ, प्रदेश सदस्यद्वय हरि काफ्ले र जुद्धविलाश भण्डारी उपस्थित थिए। हरमटारीस्थित निर्माण व्यवसायी संघको हलमा भेला भएको थियो। भेलामा करिब एकसय जना सहभागी रहेको काफ्लेले बताए। भेलाले १४ सदस्यीय सचिवालय पनि गठन गरेको छ, काफ्लेले भने, केपी ओलीको ज्यादति देशभर बढ्यो। त्यसैले हामीले नयाँ समिति गठन गर्न बाध्य भएका हौँ। अब हरमटारीमा नयाँ कार्यालय खोल्ने तयारी गरेका छौँ। कार्यालयका लागि घर पक्कापक्की गरेको र एकदुई दिनभित्रमा कार्यालय खोल्ने उनले बताए। तर साविक कमिटीका जिल्ला अध्यक्ष प्रेम गुरुङले भने सोमबार पुनर्गठित कमिटीलाई अवैध भनेका छन्। एमालेको नाम जनता माझ प्यारो भएकाले उहाँहरुले त्यो नाम प्रयोग गर्नुभएको होला। नाम लिन पाइन्छ तर समिति गठन गर्नु अवैधानिक हो, गुरुङले भने, उहाँहरु आफू पनि भ्रममै हुनुहुन्छ अरुलाई पनि भ्रम पार्ने प्रयास गरिरहनु भएको छ।२०७५ जेठ २ गते अघि गठित साविक कमिटी ६८ सदस्यीय थियो। ओली निकट भनेर चिनिएका जिल्ला अध्यक्ष गुरुङ, सचिव कृष्ण नेपालीले यसअघि सो समिति पुनर्गठन गरी २४५ सदस्यीय जिल्ला कमिटी बनाएको छ।"
प्रदेशसभा बैठक २३ गते,"विराटनगर : नेकपा एमालेको आन्तरिक विवादसँगै अनिश्चित बनेको प्रदेश १ को प्रदेशसभा बैठक चैत २३ गते बस्ने भएको छ। मुख्यमन्त्री शेरधन राईविरुद्धको अविश्वासको प्रस्तावमाथिको हस्ताक्षर फिर्ता लिन नेता माधव नेपाल समूह सहमत भएसँगै बैठक बस्न लागेको हो। यसअघि चैत १ गते बस्ने भनिएको बैठक सूचना टाँस गर्दै अनिश्चितकालका लागि स्थगित भएको थियो। बुधबार मुख्यमन्त्री राईले आफ्नो पार्टीका सांसदलाई ७ दिनभित्र अविश्वासको प्रस्ताव फिर्ता लिन निर्देशन दिएका थिए। प्रदेश १ को हिउँदे अधिवेशन गत माघ ७ गते सुरु भएको थियो। तर, सत्तापक्षको अवरोधका कारण बैठक बस्न सकेको थिएन। तत्कालीन नेकपा पार्टी हुँदा ३७ सांसदले हस्ताक्षर गर्दै मुख्यमन्त्रीविरुद्ध अविश्वासको प्रस्ताव प्रदेशसभा सचिवालयमा दर्ता गरेका थिए। ३७ मध्ये १६ जना माओवादीका र बाँकी सांसद एमालेका थिए। तत्कालीन नेकपा संसदीय दलमा छलफल नभएको र पार्टीको हित र विधानविपरीत कार्य गरेको भन्दै मुख्यमन्त्री राईले १६ जना सांसदलाई तीन महिनाका लागि निलम्बन गरेका थिए। ती सांसद प्रदेशसभामा उपस्थित गराउन नहुने मुख्यमन्त्रीको अडान थियो। ओली समूहका सांसदको बहिष्कारका बीच प्रदेशसभामा प्रस्तुत भएको अविश्वास प्रस्तावमा छलफल हुने समयमा सर्वोच्चले अदालतले एमाले र माओवादी ब्युँत्याएपछि प्रदेशसभा अनिश्चित बनेको थियो। फरक पार्टी बनेसँगै अविश्वास प्रस्तावमा हस्ताक्षर गर्ने धेरै सांसद एमाले नै भएपछि अविश्वास प्रस्ताव असफल भएको हो। प्रदेशसभामा ५१ सांसद एमालेका छन् भने १६ माओवादी, २१ काग्रेस र अन्य दलका ५ सांसद छन्। एमाले सांसद लीलावल्लभ अधिकारीले चैत २३ को सांसद बैठकअघि नै अविश्वास प्रस्तावमाथिको हस्ताक्षर फिर्ता लिने र बैठकमा सबै सांसद उपस्थित हुने बताए।"
भारतीय स्वतन्त्रता दिवसको अवसरमा अन्तरक्रिया,"काठमाडौं: भारतको ७५ औँ स्वतन्त्रता दिवसको अवसरमा शिक्षा, नवीन सोच तथा हिमालय क्षेत्रमा दिगोपना लगायत विषयमाथि एक अन्तरक्रिया सम्पन्न भएको छ । काठमाडौँस्थित भारतीय दूतावासको आयोजनामा 'ईन्डिया नेपाल अल्मुनाइ नेटवर्क'को कार्यक्रमको रुपमा उक्त अन्तरक्रिया सम्पन्न भएको हो । अन्तरक्रियामा शिक्षा क्षेत्रका अगुवा तथा सामाजिक अभियन्ता सोनाम वाङचुक र नेपाली पत्रकार तथा लेखक कनकमणि दीक्षित मुख्य वक्ताको रुपमा थिए । कार्यक्रममा शिक्षा, नवीन सोच तथा हिमालय क्षेत्रमा दिगोपना लगायतका विषयमाथि चर्चा संवाद गरिएको थियो । साथै भारत आफ्नो स्वतन्त्रताको ७५ औँ वर्षमा प्रवेश गरेको परिप्रेक्ष्यमा वाङचुकको अनुभवबाट सिक्नुपर्ने पाठकाबारे पनि चर्चा गरियो ।"
कोटेश्वरमा माओवादी केन्द्रका अध्यक्ष प्रचण्ड र एमाले नेता नेपालबीच भेटवार्ता,"काठमाडौं: नेकपा माओवादी केन्द्रका अध्यक्ष पुष्पकमल दाहाल प्रचण्डर नेकपा एमालेका वरिष्ठ नेता माधवकुमार नेपालबीच छलफल भएको छ। सोमबार दिउँसो काठमाडौँस्थित कोटेश्वरमा एक व्यापारीको घरमा प्रचण्ड र नेपालबीच भेटवार्ता भएको हो। भेटमा माओवादी केन्द्रको तर्फबाट प्रचण्डसँगै नारायणकाजी श्रेष्ठ र नेपालसँगै भीम रावल गएका थिए। नेकपा एमालेमा शक्ति संघर्ष चलिरहेको बेला दुई पक्षबीच लगातार भइरहेको छलफललाई अर्थपूर्णरूपमा हेरिएको छ। यसअघि चैत १२ र १३ गतेपनि प्रचण्ड र नेपालबीच भेट भएको थियो। फाल्गुन २३ गते सर्वोच्च अदालतले नेपाल कम्युनिष्ट पार्टीको नाम ऋषि कट्टेलको पक्षमा फैसला गरेर एमालेमाओवादीलाई पुरानै अवस्थामा फर्काएकाले पुनरावलोकनमा कसरी जाने के गर्ने, सरकार गठन र समसामयिक राजनीतिक घटनाक्रमको विषयमा दुई पक्षबीच सोमबार छलफल भएको नेपालनिकट स्रोतले जनाएको छ। यस अगाडि नै माओवादी केन्द्रको स्थायी समिति बैठकले सर्वोच्चको फैसला राजनीतिक आग्रहपूर्ण भएको ठहर गर्दै पुनरावलोकनमा जाने निर्णय गरिसकेको छ। सर्वोच्च अदालतले नेकपामा आवद्ध एमाले र माओवादी केन्द्रलाई पहिल्यैको अवस्थामा फर्काइदिएपछि दुवैपक्ष आआफ्नो कित्तामा फर्किएका छन्। यता माओवादी केन्द्रका अध्यक्ष पुष्पकमल दाहाल प्रचण्ड माधव नेपाल समूहमा गएका एमालेका नेताहरु र ओली पक्षबीच असमझदारी बढ्दै गएको छ। माधवझलनाथ खनाल पक्ष र पार्टी अध्यक्ष ओली दुई समूहमा देखिएका छन्। पार्टी हित विपरित काम गरेको भन्दै नेकपा (एमाले)ले माधवकुमार नेपाल, भीम रावल, सुरेन्द्र पाण्डे र घनश्याम भुसाललाई स्पष्टीकरण सोधेको थियो। माधवकुमार नेपालले स्पष्टीकरणमार्फत पार्टी अध्यक्ष केपी शर्मा ओलीलाई नै उल्टै आरोप लगाएका छन्। महाधिवेशन आयोजक समिति अवैधानिक किसिमले गठन गरिएको आरोप उनीहरुको छ। जसले गर्दा पार्टी भित्र थप संकट उत्पन्न भएको छ।"
किन गुन्जिन छोड्यो जोगिरा सररर ?,"भैरहवा : जोगिरा सररर, विगतमा फागु पूर्णिमा (होली) मा गुन्जिने यस्ता होली गीत आजभोली गुन्जिन छाडेको छ । बसन्त ऋतुको आगमनसँगै श्रीपञ्चमीदेखि फागु पूर्णिमासम्म गुन्जिने यस्ता होली गीत लोप हुँदै गएका हुन् । पहिला यस्ता गुन्जिने गीतबाटै फागु आएको आभास हुन्थ्यो रुपन्देहीको ओमसतिया गाउँपालिका २ का बालकिसुन साहनी भन्छन्, तर, अहिले सबै हराउँदै गएको छ । बुढापाकाहरुले प्रेम र सद्भाव सहित गाउँघरमा यस्तो गीत गुन्जाउँदै होली पर्व मनाउने गर्थे । तर, अहिले संस्कृति सहितको होलीको रौनकता हराउँदै गएको छ । होली पर्व आएसँगै मादक पदार्थ सेवन गर्ने, झै झगडा गर्ने, ट्राफिक नियम उल्लंघन गरेर होली पर्व मनाउने प्रवृति बढ्दै गएको छ । सहर बजारमा यस्ता प्रवृति बढ्दै गएपनि गाउँघरमा अलिकत संस्कृतिक जोगाइएको पाइन्छ । सहर बजारमा होली पर्वमा होलिका दहन गर्ने चलन हराएपनि गाउँ घरमा भने होलिका दहन गरिँदै आएको छ । तर, यो पनि विस्तारै घट्ने क्रममा छ । संस्कृति जोगाउन जिम्मा युवाहरुको काँधमा रहेकोले युवाहरुले संस्कृतिलाई आत्मसाथ गर्दै होली पर्व मनाउनु पर्नेमा साहनीको जोड छ । त्यसैमाथी यस वर्षको होली पर्वमा रौनकता नै हराएको छ । कोरोना संक्रमणको त्रासले होलीको रौनकता खोसेको छ । स्थानीय प्रशासनले पनि होली पर्वमा स्वास्थ्य मापदण्ड अपनाउन र भिडभाड नगर्न आग्रह गरेकोले बजारमा होलीको रौनकता देखिएको छैन । प्रशासनको सूचनापछि विभिन्न संघसंस्थाहरुले आयोजना गर्न लागेको होली मिलन कार्यक्रमहरु पनि स्थगीत गरेका छन् ।अघिल्ला वर्षहरुमा हप्ताअघि देखि नै व्यापार हुन्थ्यो तर अहिले होलीको रौनक नै छैन भैरहवामा रंग बिक्री गर्न पसल थापेर बसेका रामनाथ केशरीले भने । आधुनिक संगीतमा नाच्दै युवायुवती । तस्बिर : सलमान खान होलीका धेरै सामान चीनबाट आउने गरेपनि कोरोनाका कारण आपूर्तिमा समस्या आउँदा त्यसको प्रभाव मूल्यमा परेको छ । उनका अनुसार नेपालमा अविरजन्य र होलीमा प्रयोग हुने अन्य वस्तुहरुको उत्पादन नहुने भएकाले कोरोनाको प्रभावले नेपाल भारत दुवैमा व्यापार कम भएको छ । बजारका विभिन्न स्थानमा होलीका लागि राखिएका सामग्रीहरु विगतमा जस्तो विक्री नभएको व्यवसायीहरुको भनाइ छ । साथीलाई अबिर लगाएर होली मनाउँदै युवाहरु। तस्बिर : सलमान खान"
थारु समुदायका माग सम्बोधन गर्न गृहमन्त्रीको संयोजकत्वमा वार्ता टोली गठन,"काठमाडौं : सरकारले गृहमन्त्री रामबहादुर थापा बादलको संयोजकत्वमा थारु समुदायले राखेका माग सम्बोधन गर्न वार्ता टोली गठन गरेको छ। सोमबार मन्त्रालयमा आयोजित पत्रकार सम्मेलनमा मन्त्रिपरिषद् बैठकले थापाको संयोजकत्वमा तीन सदस्यीय वार्ता टोली गठन गरेको संचार तथा सूचना प्रविधिमन्त्री पार्वत गुरुङले जानकारी दिए। उनका अनुसार वार्ता टोलीमा थापासहित प्रधानमन्त्रीका परराष्ट्र सल्लाहकार डा राजन भट्टराई र पूर्व सांसद् भगवती चौधरी रहेका छन्। पत्रकार सम्मेलनमा प्रेस विज्ञप्ति सार्वजनिक गर्दै गुरुङले भने,थारु कल्याणकारी सभा, थारुहटथारुवान संयुक्त संघर्ष समिति र केन्द्रिय आन्दोलन परिचालन समितिले राखेका १९ बूँदे माग सम्बोधन गर्नका लागि नेपाल सरकारले माननीय गृहमन्त्री रामबहादुर थापाको संयोजकत्वमा सम्माननीय प्रधानमन्त्रीज्यूका परराष्ट्र सल्लाहकार डा राजन भट्टराई र पूर्व सांसद भगवती चौंधरी सदस्य रहनु भएको तीन सदस्यीय वार्ता टोली गठन गरेको छ। गुरुङले समस्याको छिटोभन्दा छिटो समाधान गरिने बताए। उनले वार्ता टोलीले तुरुन्तै आजबाटै वार्ता बसेर थारु समुदायको माग टुंगोमा पुर्याउने प्रतिबद्धता व्यक्त गरे। गुरुङले नेपाल सरकार सबै प्रकारका हिंसात्मक गतिविधि अन्त्य गर्न लागि परेको स्पष्ट पारे। यस अगाडि माइतीघर मण्डलामा विभिन्न माग राखी आन्दोलनरत थारु कल्याणकारी सभा, थारुहटथारुवान् संयुक्त संघर्ष समिति केन्द्रीय आन्दोलन परिचालन समितिको ज्ञापनपत्र बुझ्दै गृहमन्त्री थापाले टीकापुर घटनालगायत थारु समुदायले राखेका १९ बुँदे मागबारे सरकार गम्भीर रहेको बताएका थिए। आन्दोलनरत पक्षले टीकापुर घटनामा थारु कल्याणकारी सभाका अध्यक्ष धनीराम चौधरी, रेशम चौधरीलगायत माथि लगाइएको मुद्दा फिर्ता गरिनुपर्ने, थरुहट आन्दोलनका क्रममा मारिएकालाई शहीद घोषणा गर्नुपर्ने, लोकसेवा आयोगलगायत राज्यका विभिन्न निकायमा थारु समुदायका लागि छुट्टै आरक्षणको व्यवस्था गर्नुपर्ने सहितका माग राखेका छन्।"
बागलुङ घटनाको छानबिन गर्न कांग्रेसको माग,काठमाडौं : होली खेल्ने क्रममा बागलुङको बडिगाड गाउँपालिका१० दर्लिङमा भएको घटनाको छानबिन गर्न नेपाली कांग्रेसले छानबिन माग गरेको छ । आइतबार होली मेलामा युवाहरुको समूहबीच झडप हुँदा निसिखोला गाउँपालिकाका ३६ वर्षीय प्रकाश कुँवर र ३४ वर्षीय दीपक दमाइको मृत्यु भएको थियो । घटनामा मृत्यु भएका कुँवर नेपाली कांग्रेस बागलुङका जिल्ला सदस्य समेत हुन् । दुवै युवाको मृत शरीर भिरबाट करिब चार सय मिटर तल भेटिएको थियो। कांग्रेस प्रवक्त विश्वप्रकाश शर्माले सोमबार विज्ञप्ति जारी गर्दै उक्त घटना योजनाबद्ध भएको भन्दै दोषीलाई पक्राउ गरी अविलम्ब छानबिन गर्न सरकारसँग माग गरेका छन् । घटनाको वास्तविकता बुझ्न र मृतकका परिवारलाई भेट्न कांग्रेस बागलुङका सभापति दीपेन्द्रबहादुर थापा र पूर्वसभापति प्रकाश शर्मासहितको टोली घटनास्थलतर्फ गएको छ। घटनाको वास्तविकता सार्वजनिक गर्दै दोषीलाई पक्राउ गरी कानुनी कारबाही अघि बढाउन नेपाली कांग्रेसले सरकारसमक्ष माग गरेको छ।
सीके राउतलाई नवलपरासी जिल्ला अदालतमा उपस्थित हुन ३५ दिने म्याद,"काठमाडौं : नवलपरासी जिल्ला अदालतले जनमत पार्टीका अध्यक्ष सीके राउतलाई ३५ दिनभित्र उपस्थित हुन म्याद दिएको छ । सोमबार सार्वजनिक सूचना निकालेर ३५ दिनभित्र हाजिर हुन निर्देशन दिएको हो। यसअघि अदालतले राउतविरुद्ध पक्राउ पूर्जीसहितको म्याद जारी गरिएकोमा घर नभेटिएको भन्दै ३५ दिनभित्र उपस्थित हुन भनेको हो । स्वतन्त्र मधेशको माग गर्दै आन्दोलित राउत २०७५ फागुन २४ गते सरकारसँगको सहमतिपछि मूलधारको राजनीतिमा आएका थिए। उनीसहित उनको समूहमा लागेका व्यक्तिविरुद्धको मुद्दा फिर्ता लिने प्रक्रिया अगाडि बढाउने सरकारसँग सहमति भएपनि मुलुकका विभिन्न अदालतमा मुद्दा विचाराधीन छन् । जिल्ला अदालत नवलपरासीमा पनि राज्यविरुद्धको संगठित अपराधको मुद्दा दर्ता भएको थियो । अदालतको सूचनामा भनिएको छ, 'यस अदालतमा दर्ता हुन आएका तपसिल बमोजिमका मुद्दाहरूमा देहायका व्यक्तिहरूको नाउँमा पक्राउ पूर्जीसहितको म्याद सूचना जारी गरिएकोमा घरद्वार पत्ता नलागेकोले यस अदालतका आदेशानुसार मुलुकी फौजदारी कार्यविधि संहिता, २०७४ को दफा ५८ को उपदफा १३ बमोजिम यो सूचना प्रकाशित गरिएको छ । यो म्याद सूचना प्रकाशित भएको मितिले बाटाका म्याद बाहेक ३५ (पैँतीस) दिनभित्र आफ्नो सबुद प्रमाण लिई हाजिर हुन आउनुहोला, म्यादभित्र हाजिर हुन नआएमा कानुनबमोजिम हुनेछ।'"
ललिता निवास प्रकरण : नेपाल र भट्टराईविरूद्धको रिटमाथि सुनुवाइ हुँदै,काठमाडौं : ललिता निवास जग्गा प्रकरणमा पूर्वप्रधानमन्त्री माधवकुमार नेपाल र बाबुराम भट्टराईविरूद्ध मुद्दाको सुनुवाइ सुरु भएको छ। सर्वोच्च अदालतमा सोमबार न्यायाधीश अनिलकुमार सिन्हा र हरिप्रसाद फुयाँलको इजलाशमा सुनुवाइ सुरू भएको हो। ललिता निवास प्रकणमा वरिष्ठ अधिवक्ता वालकृष्ण न्यौपानेले २९ माघ २०७६ मा नेपाल र भट्टराईलाई मुद्दा चलाउन माग गर्दै सर्वोच्च अदालतमा रिट दर्ता गरेका थिए। बालुवाटार जग्गा प्रकरणमा अख्तियार दुरुपयोग अनुसन्धान आयोगले तीन पूर्वमन्त्रीसहित १७५ विरुद्ध भ्रष्टाचार मुद्दा चलाएको थियो। नेपाल र भट्टराई प्रधानमन्त्री हुँदाको समयमा ललिता निवासको जग्गा व्यक्तिको नाममा नामसारी भएको थियो। त्यतिबेला अख्तियार दुरुपयोग अनुसन्धान आयोगले ललिता निवास जग्गा प्रकरणमा पूर्वप्रधानमन्त्रीद्वय नेपाल र डा भट्टराईविरुद्ध मुद्दा नचलाउने निर्णय गरेको थियो। मन्त्रिपरिषद्बाट सामूहिक रूपमा गरेका नीतिगत निर्णय आयोगको अनुसन्धानको क्षेत्राधिकारभित्र नपर्ने हुँदा तत्कालीन प्रधानमन्त्रीद्वय माधवकुमार नेपाल र डा बाबुराम भट्टटराईका हकमा केही गरिरहनु नपर्ने निष्कर्षमा अख्तियार पुगेको थियो। अख्तियारले उनीहरूसँग बयान भने लिएको थियो। अख्तियारको निर्णयलाई चुनौती दिँदै अधिवक्ता वालकृष्ण न्यौपानेले ललिता निवास प्रकरणमा पूर्वप्रधानमन्त्रीहरु नेपाल र भट्टराईविरुद्ध मुद्दा चलाउन माग गर्दै सर्वोच्च अदालतमा रिट दायर गरेका थिए।
"नेपाल र भीम रावलमाथि ओलीको कारबाही, छ महिना साधारण सदस्यबाटै निलम्बित","काठमाडौँ: नेकपा एमालेले माधवकुमार नेपाल र भीम रावललाई पार्टी हित र विधान विपरीत काम गरेको भन्दै ६ महिनाका लागि पार्टी साधारण सदस्यबाट नै निलम्बन गरेको छ । पार्टीले सोधेको स्पष्टिकरण चित्तबुझ्दो नभएको भन्दै ६ महिनाका लागि निलम्बन गरेको जानकारी अध्यक्ष तथा प्रधानमन्त्री केपी ओलीले सोमबार दुवै नेतालाई दिएका हुन्। निलम्बन गरिएको निर्णयसहित नेपाल र रावललाई पठाएको कारबाही पत्रमा सच्चिनका लागि अन्तिम मौका दिइएको भन्दै आफ्ना क्रियाकलाप सच्याएर पार्टीको हितमा लाग्न निर्देशन दिइएको छ। 'तपाईंलाई सच्चिनका लागि यो अन्तिम मौका हो । सच्चिन दिएको मौकालाई पार्टीको कमजोरी ठानी पार्टी विरोधी गतिविधिहरू कायमै राखेमा निलम्बन अवधिको बीचैमा थप कारबाही गर्न सकिने व्यहोरासमेत जानकारी गराइन्छ,' दुवैलाई पठाए पत्रमा भनिएको छ ।' माधवकुमार नेपालमाथिको निलम्बन पत्रमा पार्टी एकतालाई विखण्डन गर्ने, पार्टी फुटाउने, पार्टीभित्रको सहकार्य र सद्भावलाई क्षतविक्षत पार्ने गरी निरन्तर अवैधानिक गुट भेला तथा पार्टीका कुभलो चिताउनेहरूसँग निरन्तर बैठक, भेटघाट गर्ने र उनीहरूको पक्षपोषण गर्ने कार्य निरन्तर गरिरहनु भई उक्त कार्यलाई निरन्तरता दिने स्विकारोक्ति सहित अहंकार र आत्म केन्द्रीत कुराहरू उल्लेख गरी स्पष्टीकरणको जवाफ दिएको आरोप लगाइएको छ। यसअघि ओलीले सोधेको स्पस्टीकरणमा नेपालले उल्टै 'तपाईँमाथि कारबाही किन नगर्ने 'भनेर ओलीलाई नै स्पस्टीकरण सोधेपछि ओली र नेपालबीचको सम्बन्ध थप बिग्रेको हो।"
पुराना वामपन्थी नेता विष्णुबहादुर मानन्धरको निधन,"काठमाडौं : पुराना वामपन्थी नेता विष्णुबहादुर मानन्धरको आज निधन भएको छ। विगत एक महिनादेखि पाटन अस्पतालमा उपचार गराइरहेका नेता मानन्धरको ९१ वर्षको उमेरमा आज साँझ ८२० मा निधन भएको उनका ज्वाई डा नारायण श्रेष्ठले जानकारी दिए। राणा विरोधी आन्दोलनदेखि नै देश र जनताको पक्षमा लागेका मानन्धर नेपालको वामपन्थी आन्दोलनका एक सादगी र इमान्दार नेताका रुपमा परिचित थिए। जिन्दगीभर कुनै पनि सरकारी पद लिन नचाएका मानन्धरले नेपालको कम्युनिष्ट आन्दोलनलाई एकताबद्ध बनाउन निरन्तर प्रयास गर्दै आएका थिए। नेकपा (संयुक्त) स्थापनामा उनको ठूलो योगदान रहेको छ। विसं २०४६ को जनआन्दोलनपछि उनलाई मन्त्री बन्न आग्रह गरिएपनि उनले निलाम्बर आचार्यलाई सहजै उक्त जिम्मेवारी सम्हाल्न अनुरोध गरे। नेता मानन्धरले कम्युनिष्ट आन्दोलनमा हुर्किएको अवसरवादको सधै प्रतिवाद गर्दै आएको उनलाई चिन्ने जान्ने नेताहरुको भनाइ छ। संयुक्त वाममोर्चा निर्माणदेखि पछिल्लो पटक नेकपा (संयुक्त) सम्मको स्थापनामा महत्वपूर्ण योगदान गर्नुभएका मानन्धर खास अर्थमा सर्वहारा नेताको रुपमा आफूलाई स्थापित गरे। पूर्वमन्त्री गणेश शाहका शब्दमा नेता मानन्धरले जिन्दगीभर मलाई कुनै पनि सरकारी सेवा तथा सुविधाको पद चाहिदैन, नेपाली जनताको हितबाहेक मेरा लागि अरु सबै विषय गौण हुन भन्ने मान्यता राख्थे। उनका छोरा सुनिल मानन्धर नेकपा (माओवादी केन्द्र) का नेता छन्। यस्तै, उनका तीन छोरी छन्। दिवङ्गत नेता मानन्धरको मङ्गलबार बिहान पशुपति आर्यघाटमा अन्तिम दाहसंस्कार गरिने ज्वाई श्रेष्ठले जानकारी दिए।"
बाघको आक्रमणबाट घाइते,"गुलरिया : खेतमा पानी चाहार्ने क्रममा पाटेबाघले आक्रमण गर्दा एक किसान घाइते भएका छन् । बर्दियाको गेरुवा गाउँपालिका १ का ३५ वर्षीय चुलाराम थारु बाघको आक्रमणमा परी घाइते भएका हुन् । सोमबार बिहानै बाघ आक्रमणमा परेका थारुको टाउको, गर्धन र ढाडमा गहिरो चोट लागेको छ । खेतमा पानी चाहार्ने क्रममा बाघको आक्रमणमा परी घाइते भएका थारुको उपचार भइरहेको जिल्ला प्रहरी कार्यालय बर्दियाका प्रहरी उपरीक्षक ईश्वर कार्कीले बताए । बिहानको समयमा आक्रमणमा परेका थारुको स्वास्थ्य अवस्था खतरामुक्त रहेको छ।"
उत्सवमय मिथिला : जताततै रङ अबिरको पर्व होलीको रौनक,"जनकपुर : ससाना नानी हुन् कि पाका उमेरका मैथिल, सबै रङ, अबिर खेल्न मस्त। सबैका हातमा विभिन्न रङका अबिरका पोका, घरघरमै पानीमा घोलिएका रङका बाल्टिन। घरमा एक्लै आएका हुन् वा समूहमा, नवागन्तुकले पाउने पहिलो स्वागत नै अबिरको टीका। घरघरमा गृहिणी मालपुवा, सेल र विभिन्न परिकार पकाउन व्यस्त। आज सोमबार प्रदेश नं २ को मिथिला क्षेत्र रङ र अबिरको खेलसँगै मिष्ठान्न परिकारको स्वादमा उत्सवमय छ। बुरा नमानो होली है रङ, अबिर खेल्दा उमेर, यही क्रम नाघिएछ भने माफी माग्दै भनिने यति हो। पर्वमा रङ, अबिर खेल्दा शिष्टताको ख्याल गर्ने मैथिल संस्कृति छ। घरका होउन् वा आफ्नो समाजका, श्रेष्ठजनले अबिरको टीका लगाइदिएर इर्ष्या, अहङ्कार त्यागेर सबैप्रति सम्मान र आदर दर्शाउन अर्ति दिन्छन्। सानाले बडालाई आदर गर्दै अबिरले पाउ पुजेर अबिर ग्रहण गर्न आग्रह गर्छन्। समाजमा, नाता सम्बन्धमा श्रेष्ठजनप्रति दर्शाउने शिष्टताको स्थापित परम्परा छ। यो पर्वमा रङ, अबिर खेल्नुसँग नाता, सम्बन्धको सरोकार देखिन्छ। मिथिलामा सालासालीरभिनाजु, सरोजनी (जेठान, सालाका पत्नी)सँग आमाजूदाजु र नन्देभाइ एवं देवररभाउजूबीच छिल्लिएरै रङ, अबिर खेल्ने चलन छ। यसबाहेक सम्धीलाई सम्धिनीले लुकेर रङले लच्छ्रप्पै बनाएको देख्दा हाँस्नेहरुको रमाइलो झनै रोमाञ्चक र मनोरञ्जक बन्ने गर्छ। समान उमेरका मोस्तमहिम (इष्टमित्र) पनि मन खोलेर होली खेल्छन्। यी सम्बन्धमा घोलिएको रङ छ्यापाछ्याप गर्नुले सांस्कृतिक मान्यता पाए पनि श्रेष्ठजनलाई यसरी रङ छ्याप्न नहुने मान्यता छ। श्रेष्ठजनसँग अदवसाथ झुक्दै अबिर अर्पण गरेर आशीर्वाद लिनुपर्ने परम्परा रहेको पाका मैथिल बताउँछन्। मैथिल संस्कृतिमा होली पर्वका दिन भाङ खाएर लठ्ठिनुले सामाजिक स्वीकृति नै पाएको छ। भाङको नशामा लठ्ठिएर होली गीत गाउँदै आआफ्ना वयमा रङ, अबिर खेल्दै छिल्लिएर हिँडेका युवायुवतीको छुट्टाछुट्टै समूहलाई देख्दा जोसुकै रोमाञ्चित हुने गर्छन्। बुरा नमानो होली है पर्वमा सुनिने साझा स्वर हो। महोत्तरीसहितका मिथिला क्षेत्रमा आज होली (फगुवा, फागु) पर्वको रौनक उत्कर्षमा छ। फागुन शुक्ल पूर्णिमाका भोलिपल्ट होली पर्व मनाउने मैथिल परम्पराअनुसार आज मिथिला होलीमय बनेको हो। पर्वको मिथिला माध्यमिकी परिक्रमासँग तादात्म्यता जोडिन्छ। मिथिला माध्यमिकी परिक्रमा १४ दिनको यात्रा सकी फर्केर जनकपुरधाम आएपछि पूर्णिमाका दिन जनकपुर अन्तरगृह परिक्रमा पूरा गरेको भोलिपल्ट होली पर्व मनाउने मैथिल परम्परा छ। होली जनजन परिचालित हुने मिथिलाको उत्सव र उमङ्गको पर्व हो। आफ्नो सावगासअनुसार सबै मैथिल यो पर्व मन फुकाएर मनाउँछन्। राक्षसी (तामसी) प्रवृतिविरुद्ध सात्विक प्रवृत्तिको जित भएको प्रतीकका रूपमा मनाइने होली पर्व मित्रता, भाइचारा र आपसी सद्भाव बढाउने रिसराग बिर्साउने अवसर मानिन्छ। रङ, अबिरको प्रयोगले यो पर्व उमङ्ग र उल्लासमय बनेको मैथिल संस्कृति र परम्पराका ज्ञाता महोत्तरीको मटिहानीस्थित याज्ञवल्क्य लक्ष्मीनारायण संस्कृत क्याम्पस (विद्यापीठ)का नेपाली भाषा साहित्यका उपप्राध्यापक धु्रव राय बताउँछन्। पर्वका दिन आज मिथिला क्षेत्रका प्रत्येकजसो गाउँनगर, बस्तीमा होली गीत गुञ्जिएका छन्। जताततै रङ अबिरको माहोल छ। पर्वले मानिसमात्र होइन, सडक, बाटा, घरआँगन सबै रङ, अबिरले राताम्य भएका छन्। यस पर्वको परम्परासँग कतिपय पौराणिक प्रसङ्ग गाँसिएका छन्। अघि त्रेतायुगमा विवाहपश्चात फागुन शुक्लपक्षमा मिथिलाका विभिन्न क्षेत्रमा बिहार गर्दै कञ्चनवन पुगेर मिथिलाबिहारी (श्रीराम) र जनक नन्दिनी किशोरीजी (सीताजी) ले फागुन शुक्ल सप्तमीका दिन एकापसमा रङ अबिर खेलेर वसन्त उत्सव मनाउँदै पूर्णिमाका दिन जनकपुरमा स्वजनसहित फागु खेलेका सम्झनामा होली पर्व सुरु भएको मानिने एउटा मत रहेको छ। त्यस्तै होली पर्वको सन्दर्भ सत्ययुगमा दैत्यराज हिरण्यकशिपुले विष्णुभक्त आफ्ना छोरा प्रह्लादलाई मार्न विभिन्न जालझेल र षड्यन्त्र गरेका कथासँग जोडिएका छन्। हिरण्यकशिपुले आगोमा पोलिएर नमर्ने अभय वरदान पाएकी बहिनी होलिकाको काखमा प्रह्लादलाई राखेर अग्निकुण्डमा राख्दा अभय वरदान पाएकी होलिका भष्म भएकी र प्रह्लाद भने ध्यान मुद्रामा भगवान्को नाम जप्तै शान्त मुद्रामा रहेका विश्वाससँगै जोडिएको कथा पर्व परम्परासँग जोडिएको छ। यो प्रसङ्ग श्रीमद् भागवत महापुराणमा पनि वर्णित छ। यसै कथा प्रसङ्गबाट नै राक्षसी प्रवृत्ति नास भएको खुशीयालीमा यस पर्व परम्परा सुरु भएको मिथिला परम्पराका ज्ञाता महोत्तरीकै जलेश्वर६ बखरीका बासिन्दा पूर्वप्रशासक ८० वर्षीय महेश्वर रायको भनाइ छ। यसै सन्दर्भलाई मिथिलाको हकमा पर्वप्रति अपनत्व बढाउन मिथिलावासीले मिथिलापुत्री जानकीको सन्दर्भ जोडेर यस पर्वको ओज बढाएका मैथिल बुद्धिजीवी बताउँछन्।"
होली खेल्नेक्रममा पानी भनेर एसिड छ्याप्दा तीनजना घाइते,काठमाडौं : शंखरापुर नगरपालिका १ चापाकोटमा होली खेल्ने क्रममा एसिड छ्याप्दा तीनजना बालक घाइते भएका छन्। आइतबार दिउँसो होली खेल्ने क्रममा एसिड छ्याप्दा तीनजना बालक घाइते भएको महानगरीय प्रहरी परिसर काठमाडौंले जनाएको छ। घाइते हुनेमा १६ वर्षीय बालिकासहित ९र ११ वर्षीय बालक छन्। उनीहरुको सुस्मा कोइराला मेमोरियल अस्पतालमा उपचार भइरहेको छ। प्रहरीले घटनामा संलग्न भएको आरोपमा दुईजनालाई पक्राउ गरेको छ। उनीहरूले होली खेल्ने क्रममा पानी भनेर एसिड फ्याकेका थिए। प्रहरीका अनुसार डेरीमा दूधको फ्याट नाप्न प्रयोग हुने एसिड ग्यालिनमा राखेको थियो । होली खेल्दै डेरीमा पुगेका युवाहरुले पानी भन्दै ग्यालिनमा भएको एसिड छापेको बताइएको छ ।
वायु प्रदुषणका कारण चार दिन देशभरका शैक्षिक संस्था बन्द,"काठमाडौँ: राजधानी लगायतका ठाउँमा केही दिनदेखि जारी वायु प्रदुषणका कारण विद्यार्थीको स्वास्थ्यमा प्रतिकूल असर पर्ने देखिएपछि सरकारले देशभरका सबै शैक्षिक संस्था ४ दिनका लागि बन्द गर्ने निर्णय गरेको छ । शिक्षा मन्त्रालयमा सोमबार बसेको आकस्मिक बैठकले यस्तो निर्णय गरेको हो । चैत १७ गते मंगलबारदेखि २० गतेसम्म शैक्षिक संस्था बन्द गरिने छ । शिक्षामन्त्री कृष्णगोपाल श्रेष्ठको अध्यक्षतामा बसेको उक्त बैठकले विद्यालय तहदेखि विश्वविद्यालय तहसम्मका सबै शैक्षिक संस्थाहरु बन्द गर्ने निर्णय गरेको प्रेस सल्लाहकार ईश्वरराज ढकालले अन्नपूर्ण अनलाईनलाई जानकारी दिए । केही दिनदेखि तुवाँलोको कारण काठमाडौँ लगायतका स्थानमा वायु प्रदुषण बढ्दै जाँदा यहाँको जनजीवन प्रभावित बनेको छ । जनस्वास्थ्यका लागि हानिकारक हुने भएकाले केही दिन स्कुलकलेज बन्द गरेर विद्यार्थीहरुको स्वास्थलाई सुरक्षित राख्न यस्तो निर्णय गरिएको शिक्षा मन्त्रालयले जनाएको छ । देशभर विद्यालय तहदेखि विश्वविद्यालय तहसम्म करिब ७० लाख भन्दा बढी विद्यार्थी अध्ययनरत छन् । काठमाडौं उपत्यकासहित देशका कैयौँ भेगमा फैलिएको वायु प्रदुषण र तुवाँलो तत्काल हट्ने सम्भावना नरहेको विज्ञहरूले बताएपछि सरकारले यो निर्णय गरेको हो। प्रदूषण हट्न आवश्यक पर्ने वर्षा वा वायुको गतिका लागि केही दिन अझै प्रतिक्षा गर्नुपर्ने अवस्था रहेको विज्ञहरूले बताएका छन्। वायु प्रदूषण बढेपछि स्वास्थ्य तथा जनसङ्ख्या मन्त्रालयले सबैलाई सावधानी अपनाउन अपिल गरिसकेको छ। मन्त्रालयले सर्वसाधारणलाई स्वास्थ्यको ख्याल गर्न, घरबाहिर ननिस्किन, अनावश्यक रूपमा सवारीसाधन नचलाउन, फोहोर नचलाउन र धूलो र धुवाँ उत्पन्न हुनेखालका निर्माण कार्य नगर्न आग्रह गरेको छ।प्रदूषणका कारण सावधानी नअपनाएमा मानव स्वास्थ्यमा गम्भीर खालका असरहरू देखापर्ने चेतावनी चिकित्सकहरूले दिएका छन्।"
"एकै स्कुलका २ सय बढी विद्यार्थी बिरामी, भाइरलको आशंका","बाजुरा : जिल्लाको बुढिगंगा नगरपालिकामा १ को धुरालसैन माविका विद्यार्थी बिरामी परेका छन् । पाँच दिनयता २ सय बढी विद्यार्थी बिरामी परेको विद्यालयले जानकारी दिएको छ । विद्यार्थीमा रुघाखोकी, ज्वरो, पखाला, बान्ता र टाउको दुख्ने जस्ता समस्या देखिएको विद्यालयका शिक्षक रमानन्द पाध्यायले बताए । चार दिनयता दिनप्रतिदिन १५, २० जना बिरामी हुन थालेको शिक्षक पाध्यायले बताए । विद्यार्थी बिरामी हुनथालेको खबर पाएपछि ब्रमतोला स्वास्थ्य चौकीबाट स्वास्थ्यकर्मीको टोली स्कुल गएको अहेब ताराकुमारी खत्रीले बताइन। स्वास्थ्यकर्मीको टोली पुग्नु अगाबै धेरै बिरामी विद्यार्थीलाई शिक्षकले घर पठाएसकेका रहेछन् । २० जना भन्दा बढी विद्यार्थीलाई चेकजाँच र उपचार गरेको खत्रीले बताइन्। सुरुमा कम्पनसहितको ज्वरो आउने र विस्तारै कतिपयमा ठिक हुँदै गएको छ। सुरुका दिनमा त मौसमी रुघाखोकी होला भन्ने लागेको र विद्यालयले पनि बिरामी परेका विद्यार्थीलाई घर पठाउने गरेको थियो। विस्तारै विद्यार्थीको संख्या बढ्दै गएको छ। सोमबार मात्र कक्षा७ का १० जना विद्यार्थी बिरामी परेका छन् । दिनदिनै विद्यार्थी बिरामी हुनथालेपछि बुढीगंगा नगरपालिकाबाट औषधिसहित स्वास्थ्यकर्मीको टोली पठाएको बुढीगंगा नगरपालिका मेयर दिपकविक्रम शाहले बताए। गाँउमा समेत रुघाखोकीका बिरामी बढेको जानकारी आएको छ । गाउँटोलमा समेत स्वास्थ्यकर्मी पठाउने तयारी नगरपालिकाले थालेको नगरप्रमुख शाहले बताए।"
वडावासीलाई कुटेर वडा अध्यक्ष फरार,"भक्तपुर : भक्तपुरको चाँगुनारायण नगरपालिका५ का वडा अध्यक्ष जयन्द्र खड्का आफ्नै वडावासीलाई कुटेर फरार भएका छन्। उनले साथीहरु विश्व खड्का र प्रकाश लामिछानेसँग मिलेर स्थानीय ३२ वर्षीय लक्ष्मण खिचाजूलाई मरनासन्न हुने गरी कुटपिट गरेका थिए। घाइतेका परिवारका अनुसार वडा अध्यक्ष खड्का र विश्वले लक्ष्मणको घाँटी अठ्याएर सांघातिक हमला गरेका थिए। जयन्द्र गएको स्थानीय तह निर्वाचनमा नेपाली कांग्रेसको तर्फबाट वडा अध्यक्षमा निर्वाचित भएका जनप्रतिनिधि हुन्। घाइते खिचाजूका परिवारले वडा अध्यक्ष खड्कासहित आक्रमणकारीविरुद्ध महानगरीय प्रहरी परिसर भक्तपुरमा किटानी जाहेरीसमेत दिइसकेका छन्। परिसरकी प्रमुख प्रहरी उपरीक्षक तारादेवी थापाले वडा अध्यक्षलगायतविरुद्ध किटानी जाहेरी परेको बताउँदै वडा अध्यक्षलगायत फरार रहेको जानकारी दिइन्। उनले वडा अध्यक्ष खड्कासहितको खोजी तीव्र बनाइएको बताइन्।सांघातिक हमला गरी घाइते बनाएको भन्दै वडा अध्यक्षलगायतविरुद्ध किटानी जाहेरी परेको छ, प्रहरी उपरीक्षक थापाले भनिन्, उहाँहरु फरार हुनुहुन्छ। हामी खोजिरहेका छौं। उनका अनुसार घाइतेको अवस्थामा सुधार भइरहेको छ। घाँटी अँठ्याएर कुटपिट गरेकाले घाइतेको घाँटीमा समस्या रहेको प्रहरीले जनाएको छ। शनिबार घटनालगत्तै भक्तपुर अस्पताल लगिएका घाइते खिचाजूको अहिले मध्यपुर थिमि नपा ३ कौशलटारस्थित भक्तपुर इन्टरनेशनल अस्पतालमा उपचार भइरहेको छ। प्रहरी उपरीक्षक थापाले शनिबार गाडी पार्किङको विषयमा वडाध्यक्ष र घाइते खिचाजूबीच विवाद भएको जानकारी दिए। विवादकै वीच वडा अध्यक्ष खड्का र विश्वले लक्ष्मणमाथि मरनासन्न हुने गरी कुटपिट गरेको जाहेरीमा उल्लेख गरिएको छ। घटना विवरणअनुसार वडा अध्यक्ष खड्का शनिबार दुई साथीसहित खिचाजूको घर अगाडि रहेको एक पसलमा खाजा खान पुगेका थिए। उनले आफ्नो गाडी खिचाजूको पसल अगाडि पार्किङ गरे। पसल अगाडि अर्को गाडी पार्किङ भएको पाएपछि लक्ष्मणले त्यसैको सामुन्ने आफ्नो गाडी पार्क गरे। खाजा खाएर फर्केका वडा अध्यक्ष खड्काले आफ्नो गाडी निकाल्न अर्को गाडी निकाल्न भन्दै आफ्नो रवाफ देखाएको स्थानीय प्रत्यक्षदर्शीले बताएका छन्। उनका अनुसार लक्ष्मणले आफ्नै घर अगाडि पार्क गरेको गाडी हटाउन नपर्ने बताउँदै गर्दा एक्कासी वडा अध्यक्ष खड्काले उनीमाथि आक्रमण गरेका थिए। घाइते लक्ष्मणका दाजु रामले गाडी नहटाएको निहुँमै वडा अध्यक्ष खड्का र उनीसँगै आएका विश्वले लक्ष्मणमाथि एक्कासी कुटिपट गरेको बताए। विश्व पूर्व सैनिक रहेको उनले जानकारी दिए। उनले भाइमाथि सांघातिक हमला गर्ने वडा अध्यक्षसहित सबैलाई कानुनी कारबाही गरेर क्षतिपूर्ति भराउन माग गरेका छन्। भक्तपुर प्रहरीका अनुसार वडा अध्यक्ष खड्का यसअघि पनि एक स्थानीयलाई कुटपिट गरेको मुद्दामा प्रहरी परिसर उपस्थित भएका थिए। त्यसबेला मिलापत्र गरेर वडा अध्यक्ष खड्कालाई छोडिएको भक्तपुर प्रहरीले जनाएको छ।"
गाँजासहित युवक पक्राउ,उदयपुर : उदयपुरको बेलका नगरपालिका क्षेत्रबाट प्रतिवन्धित गाँजासहित एक युवालाई प्रहरीले सोमबार पक्राउ गरेको छ । बा४च१५१६ नंम्बरको यात्रुबाहक पिकअपमा प्रतिवन्धित गाँजा ६ किलो २ सय ५० ग्राम ल्याउँदै गरेको अवस्थामा प्रहरीले बेलका नगरपालिका७ का २४ वर्षीय अनिस राईलाई पक्राउ गरेको हो । व्यापारीले आँखाछली लुकाई छिपाई लागुऔषध बाहिर पठाउने गरेको भन्ने गोप्य सूचनाका आधारमा प्रहरीले पक्राउ गरेको हो। पक्राउ परेका राई गाँजासहित इप्रका रामपुरमा राखी थप अनुसन्धान भइरहेको प्रहरीले बताएको छ।
पत्रकार महासंघ ६६औँ वर्षमा,"काठमाडौं: नेपाली पत्रकारको साझा संस्था नेपाल पत्रकार महासङ्घ ६६औँ वर्षमा प्रवेश गरेको छ । सोही अवसरमा महासङ्घले देशैभर र विश्वका विभिन्न देशमा छरिएर रहेका महासङ्घका सदस्यसहित आम नेपाली सञ्चारकर्मी तथा प्रेस तथा अभिव्यक्ति स्वतन्त्रताका पक्षधरमा बधाई तथा शुभकामना व्यक्त गरेको छ । अध्यक्ष गोविन्द आचार्यले सोमबार शुभकामना सन्देशमार्फत स्थापना दिवसका अवसरमा सहकार्य तथा साथ र सहयोगका लागि सम्पूर्ण पत्रकार, मिडिया व्यवस्थापक, पत्रकारिता सम्वद्ध सङ्घसंस्था र प्रेस तथा अभिव्यक्ति स्वतन्त्रताको क्षेत्रमा क्रियाशील सङ्घ सङ्गठनको नेतृत्व तथा नागरिक संस्थामा हार्दिक आाभार व्यक्त गरेका छन्। अहिले महासङ्घ मातहत १० प्रदेश समिति, ७६ जिल्ला शाखा, ४२ प्रतिष्ठान शाखा, ११ वैदेशिक शाखा र १२ एसोसिएट संस्था आवद्ध छन् । महासङ्घले स्थापनाकालदेखि नै नेपालमा श्रमजीवी पत्रकारको हक, हित र अधिकार तथा स्वतन्त्र पत्रकारिताको संस्थागत विकासका साथै राष्ट्रियता, लोकतन्त्र एवं नागरिक अधिकारका लागि अहम् भूमिका खेल्दै आएको छ । हाम्रा अग्रजको योगदान र महासङ्घको गौरवपूर्ण इतिहासप्रति महासङ्घ केन्द्रीय समिति गर्व गर्दछ, आगामी दिनमा पनि जस्तोसुकै प्रतिकूल अवस्थामा पनि अग्रजहरूले देखाएको मार्गबाट रत्तिभर विचलित नभइ महासङ्घको उद्देश्य हाँसिल गर्न अझ सशक्तरूपमा लागिरहनुपर्ने आवश्यकताप्रति म यस अवसरमा सम्बन्धित सबैको ध्यानाकर्षण गराउन चाहन्छु, शभकामना सन्देशमा भनिएको छ । स्थापना दिवसका अवसरमा महासङ्घले अगाडि सार्दै आएका श्रमजीवी पत्रकार ऐनको पूर्ण कार्यान्वयन, साना लागानीका स्वरोजगारमूलक र गैरनाफामूलक सञ्चारमाध्यमको प्रवद्र्धन, पत्रकारको दक्षता अभिवृद्धिका लागि केन्द्र र प्रदेशस्तरमा आमसञ्चार प्रशिक्षण प्रतिष्ठानको स्थापना, सार्वजनिक सेवा प्रसारक संस्थाको स्थापना र आमसञ्चार प्राधिकरण जस्ता निकायको स्थापनालगायतका मागका सम्बन्धमा सरकारसहित सम्बन्धित निकायमा पुनः ध्यानाकर्षण गराएको छ । त्यसैगरी महासङ्घले यही २०७७ चैत २५ गते एकै दिन केन्द्र, प्रदेश र शाखाका कार्यसमिति चयनका लागि हुने निर्वाचनलाई स्वस्थ्य, स्वतन्त्र र व्यवस्थित ढङ्गले सफल पार्न आग्रह गरेको छ ।रासस"
तुवाँलो अझै कायम रहने,"काठमाडौं : विगत केही दिनदेखि काठमाडौं उपत्यकालगायत देशका विभिन्न भागमा एक्कासि देखिएको तुवाँलो अझै कायम रहने भएको छ। तुवाँलोको मुख्य कारण डढेलो नै रहेको मौसमविद् प्रतिभा मानन्धरले बताए। उनका अनुसार पछिल्लो समय नेपाल तथा भारतको केही स्थानमा लागेको डढेलोको कारण प्रदूषणको कण वायुमण्डलमा नै जम्मा भएकाले धेरैजसो स्थानमा प्रदूषण बढ्न गई तुवाँलो देखिएको हो। तुवाँलो हट्नका लागि वायुको वेग बढ्नुका साथै वर्षा हुनुपर्छ। 'भोलि अपरान्हपछि पश्चिमी वायु सक्रिय हुने देखिएको छ', उनले भने। यसले हावाको वेग बढ्नुका साथै फाफुटको वर्षाको सम्भावना देखिएकाले मौसम केही सफा हुने बताइएको छ। हाल देशमा स्थानीय वायुसँगै पश्चिमी वायुकोसमेत आंशिक प्रभाव रहेको छ। दिउँसो प्रदेश नं १, वाग्मती र गण्डकी प्रदेशमा आंशिकदेखि सामान्य बदली रही देशको पहाडी भूभागका एक,दुई स्थानमा मेघगर्जन र चट्याङसहित हल्का वर्षाको सम्भावना रहेको विभागले जनाएको छ। मौसम पूर्वानुमान महाशाखाको पछिल्लो विवरण अनुसार सोमबार काठमाडौं उपत्यकाको न्यूनतम तापक्रम १० दशमलव ८ डिग्री र अधिकतम तापक्रम २४ दशमलव ८ डिग्री सेल्सियस रहेको छ। त्यस्तै आज सबै भन्दा कम जुम्लाको न्यूनतम तापक्रम ८ दशमलव ६ डिग्री र सबैभन्दा धेरै नेपालगञ्जको अधिकतम तापक्रम ३४ दशमलव ५ डिग्री सेल्सियस रहेको छ।"
बस दुर्घटनामा ८ जना घाइते,स्याङ्जा : चापाकोटबाट काठमाडौंतर्फ जाँदै गरेको बस सोमबार बिहान दुर्घटना हुँदा ८ जना घाइते भएका छन्। चापाकोट नगरपालिकाबाट १० जना यात्रु बोकेर गुडिरहेको सो बस वालिङ नगरपालिका ७ बिसाउनीराजमा दुर्घटनामा परेको थियो। ग १ ख ९५९४ को वाइङगर (बस) रोकेर चालक झरेको अवस्थामा ब्याक हुँदा दुर्घटना भएको प्रहरी नायब उपरीक्षक राजेन्द्रप्रसाद अधिकारीले जानकारी दिए। उनका अनुसार उकालोमा रोकी राखेको बस ब्याक भइ सडकभन्दा करिब १५ मिटर तल झरेको हो। घाइतेको प्राथमिक स्वास्थ्य केन्द्र वालिङ उपचार भइरहेको छ। घटनाका बारेमा थप अनुसन्धान गरिरहेको प्रहरीले जनाएको छ ।
हात्तीको आक्रमणमा परी एक जनाको मृत्यु,धनुषा : हात्तीको आक्रमणमा परी धनुषाको मिथिला नगरपालिका७ खप्तरी टोलमा एकको मृत्यु भएको छ। आइतबार मध्यराति घरमा सुतिरहेका मगरलाई हात्तीले आक्रमण गर्दा खप्तरी टोल बस्ने ८० वर्षीय वृद्ध पदमबहादुर खप्तरी मगरको मृत्यु भएको प्रहरीले जनाएको छ। उनको शव परीक्षणका लागि प्रादेशिक अस्पताल जनकपुर राति नै पठाइएको इलाका प्रहरी कार्यालय ढल्केबरले जनाएको छ। खप्तरी टोलमा पूर्वी दिशाबाट एउटा हात्ती गाउँ पसेपछि सर्वसाधारण भागदौड मच्चिएको थियो। गाउँ पसेका हात्तीले घरमा भएको चामललगायत अन्न खानुको साथै १० घरमा क्षति पुर्याएको छ। गाउँलेहरुले जताततै आगो बालेर होहल्ला गरेपछि हात्ती पुनः जङ्गलतिर गएको थियो। गाउँ नजिकै सामुदायिक वन र राष्ट्रिय वन रहेको छ। यस ठाउँमा वर्षेनी जङ्गली हात्तीले क्षति पुर्याउँदै आएको छ। जङ्गली हात्तीको आक्रमण परी मृत्यु भएका पदमबहादुरको घर दुई वर्षअघि पनि हात्तीले आक्रमण गरी घर भत्काएको थियो। रासस
"नियुक्तिपत्र छ, छैन जागिर","जनकपुरधाम : प्रदेश २ मा सरकार गठन भएपछि एक सहिद परिवार एक रोजगार दिने घोषणा गरियो। घोषणाअनुसार प्रदेश सरकारले सहिद परिवारका सदस्यलाई नियुक्तिपत्र पनि बाँड्यो। नियुक्तिपत्र पाएका अधिकांशले अझै जागिर पाएका छैनन्। मधेस आन्दोलनमा शहादत पाएका प्रदेशभरका ५३ जनाका परिवारबाट एकएक जनालाई नियुक्तिपत्र दिइएको थियो। ५३ मध्ये २७ जनालाई विभिन्न मन्त्रालयमा कार्यालय सहयोगीमा नियुक्त गरियो। २६ जना भने डेढ वर्षदेखि जागिर माग्दै प्रदेश मन्त्रालय र मन्त्री निवास धाइरहेका छन्। नियुक्तपत्र बाँडेर जागिर नदिएको भन्दै उनीहरूले प्रदेश सरकारविरुद्ध सहिद परिवार तथा घाइते हकहित संघर्ष समिति गठन गरेका छन्। प्रदेशको प्रतिबद्धता पूरा गराउन समिति गठन भएको हो। सरकारले सहिद परिवारलाई रोजगारीको नाममा ठगी गरेको छ, समितिका अध्यक्ष रामनरेश रायले भने, योग्यताका आधारमा जागिर दिने वाचा गरे पनि सबैलाई कार्यालय सहयोगीको नियुक्ति दिइयो र नियुक्तिबमोजिमको पनि जागिर हालसम्म दिइएको छैन। उनले मधेस आन्दोलनमा भाइ दिनेश राय यादवलाई गुमाएका थिए। रामनरेशलाई खानेपानी तथा सरसफाइ डिभिजन कार्यालयमा कार्यालय सहयोगीको जागिर दिइएको छ। तेस्रो मधेस आन्दोलनमा संयुक्त मधेसी मोर्चा गठन गरी आन्दोलनमा उत्रिएका मधेसवादी दलका नेताहरूले आन्दोलन र प्रदर्शनका क्रममा कसैको मृत्यु भएमा पीडित परिवारलाई ५० लाख रुपैयाँ उपलब्ध गराउने घोषणा गरेका थिए। सहिद परिवारलाई शैक्षिक योग्यताअनुसार स्थायी रूपमै जागिरको बन्दोबस्त मिलाउनुपर्ने पीडित परिवारका सदस्यको माग छ। सहिद परिवारलाई ठग्ने र अनावश्यक दुःख दिने कुनै मनसाय नरहेको प्रदेश २ का आन्तरिक मामिला तथा कानुनमन्त्री ज्ञानेन्द्र यादव बताउँछन्। नियुक्तिपत्र दिइएका सबैलाई जागिर दिन सकिएको छैन, उनले भने, हामी अन्यलाई पनि यथाशीघ्र दरबन्दी कायम गरी काममा लगाउने छौं। यसअघि भौतिक पूर्वाधार मन्त्रालयमा १५, सामाजिक विकास मन्त्रालयमा १३, उद्योग, पर्यटन वन तथा वातावरण मन्त्रालयमा १४, भूमि व्यवस्था, कृषि तथा सहकारी मन्त्रालयमा १० र मुख्य न्यायाधिवक्ता कार्यालयमा एक जनालार्ई नियुक्तिपत्र दिएको छ।"
बाघ अध्ययन गर्न रेडियो कलर जडान,"गुलरिया : बर्दिया राष्ट्रिय निकुञ्जमा रहेको बाघको आनीबानी लगायत आवागमन अध्ययन गर्न स्याटेलाइट रेडियो कलर जडान गरिएको छ। निकुञ्ज नेतृत्वको प्राविधिक टोलीले ५ वर्षको वयस्क पोथी पाटेबाघमा रेडियो कलर जडान गरेको छ। विभागले मन्त्री स्तरीय निर्णयबाट बर्दियाबाँके कम्प्लेक्समा ४ ओटा पाटेबाघ अध्ययन गर्ने अनुमति पाए अनुरुप पहिलो चरणमा बर्दियाको पाटेबाघमा स्याटेलाइट रेडियो कलर जडान गरिएको बर्दिया राष्ट्रिय निकुञ्जका प्रमुख संरक्षण अधिकृत विष्णुप्रसाद श्रेष्ठले बताए। उनले भने, 'पहिलो बाघको अध्ययन सकिएपछि पर्फमेन्सको आधारमा अन्य बाघको अध्ययन अघि बढाउँछौं। बाघले कसरी शिकार गर्छ। राजमार्गमा कसरी आवागमन गर्छ। सबै कुराको अध्ययन गर्ने हाम्रो तयारी छ।' 'जडान गरिएको स्याटेलाइट र रेडियोबाट निकुञ्जमा आएको सूचना अनुसार फिल्ड अनुगमन गर्छौं', उनले भने, 'अध्ययन पश्चात राजमार्गमा कस्तो सडक संरचना बनाउँदा उचित हुन्छ भन्ने थाहा हुन्छ। बाघ संरक्षणको योजना बनाउन पनि मद्दत पुग्छ।' उनले पछिल्लो समय बर्दियामा भएका मानवीय आक्रमणका घटनाहरु समाधान गर्न सहज हुने बताए। बर्दियामा बाघको संख्या बढेसँगै मानवीय आक्रमणका घटनाहरु बढेको छ। साढे २ वर्षको अवधिमा बर्दियाबाँके कम्प्लेक्समा १८ जनाले बाघको आक्रमणमा ज्यान गुमाएका छन्। वनक्षेत्रमा ७, निकुञ्जमा ९ र बाँके क्षेत्रमा २ जनाको मृत्यु भएको राष्ट्रिय प्रकृति संरक्षण कोष बर्दिया संरक्षण कार्यक्रमका संरक्षण अधिकृत रविन कडरियाले बताए। निकुञ्जले हालसम्म ४ वटा नरभक्षी बाघ नियन्त्रणमा लिएको छ। जसमध्ये एउटा बाघको मृत्यु भएको छ। बाँकेमा राखिएको बाघ भागेको छ। दुई वटा बाघहरु बर्दिया राष्ट्रिय निकुञ्जको उद्धार केन्द्रमा छन्।"
