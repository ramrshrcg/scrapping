शीर्षक,विवरण
रोजगारी सिर्जना : १० अर्बको कार्यक्रम ल्याइने,"काठमाडौं : कोरोना भाइरस (कोभिड १९) बाट विश्वभर रोजगारी गुम्ने खतरा बढेसँगै सरकारले रोजगारी सिर्जना गर्न विशेष कार्यक्रम ल्याउने तयारी थालेको छ। आगामी बजेटमार्फत कम्तीमा १० अर्ब रुपैयाँभन्दा बढीको स्वरोजगार विशेष कार्यक्रम ल्याउन गृहकार्य भइरहेको श्रम, रोजगार तथा सामाजिक सुरक्षा मन्त्रालयले जनाएको छ। कोरोनाका कारण नेपालमा २४ लाखभन्दा बढी र वैदेशिक रोजगारीमा कार्यरत झन्डै ४० लाख श्रमिकको रोजगारी जोखिममा परेको छ। श्रम मन्त्रालयका प्रवक्ता सुमन घिमिरेले रोजगारीको दोहोरो चापलाई थेग्ने गरी नयाँ कार्यक्रम ल्याउने तयारी भएको बताए। रोजगारीको अवसर गुमाएका सबैलाई समेट्ने गरी अहिलेका कार्यक्रमभन्दा फरक ढंगले स्वरोजगारका कार्यक्रम ल्याउन गृहकार्य भइरहेको उनको भनाइ छ। सरकारले विदेशमा रोजगारी गुमाएर फर्केका, विदेश जान नपाएर रोजगारी गुमाएका एवं कोरोनाका कारण स्वदेशमै रोजगारी गुमाएका सबैलाई समेटेर रोजगारीका नयाँ कार्यक्रम ल्याउन लागेको हो। कोरोनाले विश्व नै जोखिममा छ। रोजगारीका लागि दैनिक एक हजार तीन सयभन्दा बढी नेपाली विदेश जान वाध्य छन्। बर्सेनि पाँच लाखभन्दा बढी श्रम बजारमा आउँछन्। कोरोनाले धेरैको रोजगारी गुम्ने संयुक्त राष्ट्र संघले समेत चेतावनी दिइसकेको छ। श्रम मन्त्रालयका प्रवक्ता घिमिरेका अनुसार कृषिमा आत्मनिर्भर हुने गरी नयाँ कार्यक्रम ल्याइनेछ। युवालाई स्वरोजगार बनाउन सरकारले विभिन्न कार्यक्रम ल्याए पनि प्रभावकारीरूपमा कार्यान्वयन हुन सकेको छैन। सरकारले युवा तथा साना व्यवसायी स्वरोजगार कोष खडा गरे पनि अपेक्षाकृत स्वरोजगार सिर्जना हुन सकेको छैन। त्यस्तै सरकारले राष्ट्र बैंकमार्फत आधा दर्जनभन्दा बढी सहुलियतपूर्ण कर्जा कार्यक्रम ल्याए पनि लक्षित वर्गले सहजै ऋण पाउन सकेका छैनन्। सहुलियत ऋण प्रदान गरी उधमशीलता बढाउन बैंक पूर्णरूपमा सक्षम हुन नसकिरहेको अवस्थामा छुट्टै संयन्त्र बनाएर स्वरोजगार सिर्जना गर्न सकिने सरोकारवालाले जोड दिन थालेका छन्। युवा तथा साना व्यवसायी स्वरोजगार कोषका कार्यकरी निर्देशक विष्णुप्रसाद गौतमले रोजगारी र उद्यमशीलता बढाउन स्वरोजगार प्राधिकरण निर्माण गर्न आवश्यक भइसकेको बताए। विभिन्न मन्त्रालयमा छरिएर रहेका उद्यमशीलता कार्यक्रम र सहुलियतका कर्जा समेटेर स्वरोजगार प्राधिकरण बनाउनुपर्ने उनको भनाइ छ। यद्यपि नयाँ संरचना खडा गरेर सरकारको दायित्व बढाउनेभन्दा पनि भएकै संरचनाबाट समन्वयात्मक संयन्त्रबाट काम गर्न बुद्घिमानी हुने विज्ञहरूले सुझाएका छन्। श्रम मन्त्रालयका प्रवक्ता घिमिरेका अनुसार नेपालमा काम गर्न पर्याप्त अवसर भए पनि नेपाली स्वदेशमा भन्दा विदेशमा काम गर्न उत्साहित हुने गरेको बताए। ठेलागाडामा तरकारी तथा फलफूल बिक्री गर्नेलगायत सानोतिनो लगानीमै प्रशस्त आम्दानी हुने स्वरोजारका अवसर प्रशस्त छन्। सीटीईभीटीलाई समेत समेटेर लाखौं युवालाई सिपमूलक तालिम दिएर स्वरोगार बनाइने घिमिरेले बताए। गैर आवासीय नेपाली संघका सचिव रामकृष्ण शर्माले कोरोनापछि धेरै नेपाली नेपाल फर्कन चाहेकाले उनीहरूको व्यवस्थापन गर्न सरकारले सोच्नुपर्ने बताए। आकर्षक प्याकेज ल्याएर बढीभन्दा बढी रोजगारी सिर्जना गर्दै उत्पादन बढाउनतर्फ सरकारले सोच्नै पर्छ, उनले भने। कामदारको सुरक्षा पहिलो प्राथमिकता खाडी तथा मलेसियास्थित नेपाली राजदूतहरूले कामदारको सुरक्षा पहिलो प्राथमिकतामा राखेको बताएका छन्। कोरोना भाइरस (कोभिड१९)को विश्वव्यापी महामारीले आगामी दिनमा रोजगारी गुम्ने खतरा रहे पनि तत्काल कामदारको सुरक्षामा ध्यान दिएको बताएका छन्। वैदेशिक रोजगार पत्रकार समाजले आयोजना गरेको भिडियो कन्फेरेन्समा बोल्दै ओमानका लागि नेपाली राजदूत शर्मिला पराजुली ढकालले खाडी र मलेसियामा रहेका राजदूतबीच सहकार्य गरी कामदारको उपचार, खान बस्नमा समस्या नआओस् भनेर सबै देशका राजदूत सचेत भएको बताइन्। ती देशका राजदूतहरूले यसअघि भिडियो कन्फेरेन्समार्फत कोरोनाको प्रभावबारे अनुभव साटासाट गर्दै कामदारको सुरक्षाका लागि रणनीति तयार गरेका थिए। ढकालले यस क्षेत्रका मुलुकले कोरोना संक्रमितको उपचारमा आप्रवासी कामदारलाई पनि आफ्ना मुलुकको नागरिक सरह व्यवहार गरेको बताइन्। उनले महामारीका कारण रोजगारदाता मुलुकहरू संकटमा पर्नसक्ने र यसबाट नेपालीहरूको रोजगारी गुमेर स्वदेश फकर्नुपर्ने अवस्था आउन सक्ने बताइन्। बहराइनका लागि नेपाली राजदूत पदम सुन्दासले संक्रमित नेपालीको उपचारमा कुनै समस्या नभए पनि संक्रमित बढ्दै गए जोखिम बढ्न सक्ने बताए। बहराइनमा ४९ जना नेपाली संक्रमित छन्। यता श्रम, रोजगार तथा सामाजिक सुरक्षा मन्त्रालयका प्रवक्ता सुमन घिमिरेले सबैभन्दा पहिला आफ्नो सुरक्षामा ध्यान दिन जहाँ आफू बसेको हो त्यही सुरक्षित भएर बस्न र विद्यमान संकटपछि विकल्पहरूमा ध्यान दिन प्रवासमा रहेका नेपालीलाई आग्रह गरे।"
"घर नेपालमा, खेती भारतमा","नेपालगन्ज : सीमा क्षेत्रका धेरै नेपाली किसान पारि भारतमा खेती गर्छन्। उनीहरूले यसपटक लकडाउनका कारण गहुँ बाली उठाउन पाएका छैनन्। जानकी गाउँपालिका१ साइगाउँका दिलीपकुमार बर्माको डेढ बिघामा गहुँ खेती छ। उनी भारतको बहराइच जिल्लामा पर्ने रन्जित बोझा गाउँमा गहुँ काट्न जान पाएका छैनन्। भारतीय सुरक्षा बल एसएसबीले त्यता जान दिएको छैन। गहुँ पाकेर झर्न लाग्यो। आफ्नै जग्गाको गहुँ पनि काट्न पाएका छैनौं, उनले भने। साइगाउँकै गुलाम रसुल दर्जीको पनि सोही ठाउँमा १५ कठ्ठामा गहुँ खेती छ। उनको गुनासो पनि आफ्नै खेतको गहुँ काट्न नपाएकै छ। भारतमा भए पनि खेत नेपालीकै हो। भारत सरकारले नेपाली किसानलाई बही खाता नामको लालपुर्जा दिएको छ। त्यसमा उनीहरूको नाम, ठेगानासँगै देश भने नेपाल लेखिएको छ। वडाध्यक्ष मोहम्मद रजा राईले आफ्नो वडाका साइगाउँ, पचपोखरा, बढैया र शिवपुरी चार गाउँकाले डेढ सय बिघामा लगाएको गहुँ बाली काट्न नपाएको बताए। हाम्रै नेपालीको खेत हो। उनीहरूसँग जग्गाको लालपुर्जा पनि छ तर कोरोना भाइरसका कारण भारतमा गएर काट्न दिइएको छैन, उनले भने, मेरो घरमा हरेक दिन २०२५ जना कि त प्रधानजी गहुँ काट्ने व्यवस्था मिलाइदिनुस् कि खान दिनुस् भन्छन्। मैले प्रहरीलाई खबर गर्दा माथिकोे आदेश चाहिन्छ भनिरहेका छन्। डुडुवा र नरैनापुर गाउँपालिकाका किसानले पनि भारतमा लगाएको गहुँ काट्न पाएका छैनन्। नरैनापुर४ को दसगजाको बस्ती घोडदौडियाका ६० वर्षीय डुन्डु चमारले भारतको खेतमा भएको गहुँ काट्न भएको बताए। नेपालीको घरजग्गा भारत र नेपालतिर रहेको वडा सदस्य घिराउ पठानको भनाइ छ। डुडुवा१ का वडाध्यक्ष पटेश्वर कुर्मीले सन्तलियाबाट प्रिपहवासम्म भारतीय भूमिमा नेपालीको ५० बिघाभन्दा बढी जग्गा रहेको बताए। डुडुवाका किसानले भारतमा लगाएको गहुँ बाली काट्ने व्यवस्था मिलाउन प्रदेशसभा सदस्य विजय यादवले सशस्त्र प्रहरीलाई आग्रह गरेका छन्। सशस्त्र प्र्रहरी उपरीक्षक दीपक अधिकारीले सुरक्षा घेरामा गहुँ काट्ने व्यवस्था मिलाउन लागेको बताएको डेढ साता हुन लाग्यो। हामीले एसएसबीसँग छलफल गरिरहेका छौं। एउटा घरबाट कम्तीमा ४५ जनालाई गहुँ काट्न दिने र काटेको गहुँ सोही दिन नेपाल भित्र्याउने व्यवस्था गर्न खोजिरहेका छौं, उनले भने, नेपाली किसानले गहुँ काट्न पाउँछन्। गहुँ काटिरहेको बेला कम्तीमा दुई जना सशस्त्र प्रहरीले पहरा दिनेछन्।"
यस्ता छन् चौतर्फी दबाबपछि प्रधानमन्त्री ओली पछि हटेका निर्णय,"काठमाडौं : सरकारले विवादास्पद दुवै अध्यादेश चौतर्फी दबाबपछि फिर्ता लिएको छ। मन्त्रिपरिषद् बैठकले शुक्रबार जनमतको कदर गर्दै अध्यादेश फिर्ता लिने निर्णय गरेसँगै राष्ट्रपतिले खारेज गरेकी हुन्। राष्ट्रपति विद्यादेवी भण्डारीले मन्त्रिपरिषद्को सिफारिसमा नेपालको संविधानको धारा ११४ को उपधारा २ को खण्ड (ख) बमोजिम अध्यादेश खारेज गरेको राष्ट्रपति कार्यालयले जनाएको छ। उक्त खण्डमा अध्यादेश राष्ट्रपतिबाट जुनसुकै बखत खारेज हुन सक्ने व्यवस्था छ। राष्ट्रपति भण्डारीले वैशाख ८ गते सरकारको सिफारिसलगत्तै राजनीतिक दलसम्बन्धी (दोस्रो संशोधन) अध्यादेश २०७७ र संवैधानिक परिषद् (काम, कर्तव्य, अधिकार र कार्यविधि)सम्बन्धी (पहिलो संशोधन) अध्यादेश २०७७ जारी गरेकी थिइन्। शुक्रबार पनि मन्त्रिपरिषद्को सिफारिसलगत्तै ती अध्यादेश खारेज गरेकी हुन्। कोरोना महामारीका कारण एक महिनायता लकडाउन व्यहोरिरहेका बेला संविधानले परिकल्पना गरेको राजनीतिक स्थिरताको मर्ममा प्रहार गर्ने गरी प्रधानमन्त्री केपी ओलीले मन्त्रिपरिषद् बैठकमा ठाडो प्रस्तावका रूपमा अध्यादेश ल्याएका थिए। संसदीय दल वा केन्द्रीय समितिमा ४० प्रतिशत संख्या पुयाउन सक्नेले पार्टी विभाजन गर्न सक्ने व्यवस्थासहितको राजनीतिक दलसम्बन्धी अध्यादेश जारी गरिएको थियो। त्यस्तै, संवैधानिक परिषद्को गणपूरक संख्या घटाएर विपक्षीबिनै संवैधानिक निकायहरूमा नियुक्तिको दाउ रचेर सरकारले अर्काे अध्यादेश सँगै ल्याएको थियो। प्रधानमन्त्री ओली बुधबारसम्म आफ्नो निर्णयमा अडिग देखिएका थिए। आफ्नै पार्टी नेकपा, विपक्षीदेखि नागरिक समाजलगायत सबैबाट आलोचनाका साथै दबाबपछि उनी अध्यादेश फिर्ता गर्ने निष्कर्षमा पुगेका थिए। सरकारले राजनीतिक दलसम्बन्धी अध्यादेशमार्फत पार्टी विभाजनलाई सहज तुल्याउँदै विभाजित भई गठन हुने दललाई राष्ट्रिय दलको मान्यता दिने प्रावधान ल्याएको थियो। कानुनको भावना र उद्देश्यविपरीत रहेको भन्दै अध्यादेश फिर्ता गर्न पार्टीका बहुमत सचिवालय सदस्यले भैंसेपाटी भेला गरी बिहीबार ओलीलाई थप दबाब बढाएका थिए। अध्यादेशले राजनीतिक दललाई पुनः अराजक, अस्थिर र सत्ताको फोहोरी खेल तथा राष्ट्रिय हित, स्वाधीनता र स्वाभिमानमा आँच पुग्ने पुरानै स्थितितर्फ धकेल्न सक्नेतर्फ संकेत गर्दै नेताहरूले उनको कदमको आलोचना गरेका थिए। अध्यादेश जारी भएपछि देखिएको घटनाक्रमले पनि सोही कुराको पुष्टि गरेको थियो। प्रधानमन्त्री नै अन्य दल विभाजनको खेलमा लागेको गम्भीर आरोप लागेको थियो। समाजवादी पार्टी विभाजनको प्रयाससमेत भएको थियो। समाजवादी र राजपाबीचको एकताले विभाजनको खेललाई असफल तुल्याइदिएको थियो। त्यस्तै, संवैधानिक निकायलाई गरिमायुक्त र राष्ट्रिय हितमा प्रतिबद्ध तुल्याउने उद्देश्यबाट संवैधानिक परिषद्का निर्णयलाई सर्वस्वीकृत बनाउन र सन्तुलन कायम गर्न विपक्षी दलका नेतासमेत अनिवार्य रूपमा रहने प्रावधानलाई हटाउने गरी अर्काे अध्यादेश सरकारले ल्याएको थियो। यसले संवैधानिक निकायमा एकलौटी नियुक्तिको बाटो खोल्ने चाहना सरकारले राखेको देखिएको थियो। सत्तारुढ दल नेकपा र प्रतिपक्षी सबैजसोको विरोधपछि सरकार अन्ततः अध्यादेशको भु्रणहत्या गर्ने गरी ९२ घण्टामै फिर्ता लिने निर्णयमा पुगेको हो। ओलीले दुवै अध्यादेश फिर्ता नगरेका भए उनीविरुद्ध पार्टीकै नेताले थप कठोर निर्णय लिन बाध्य हुने चेतावनी दिएका थिए। सचिवालयका बहुमत सदस्यको बैठक बिहीबार उपाध्यक्ष वामदेव गौतमको निवास भैंसेपाटीमा बसेको थियो। मन्त्रिपरिषद्को सोमबार (वैशाख ८)को बैठकमै पनि अध्यादेश ल्याउनु गलत हुने, समय उचित नहुने धारणा मन्त्रीहरूले व्यक्त गरेका थिए। प्रधानमन्त्री नै निर्णायक हुने वेस्ट मिनिस्टर प्रणालीमा मन्त्रीहरूको विरोधको अर्थ रहेन। ओलीले झन्डै दुई तिहाइको स्पष्ट बहुमतसहित २०७४ फागुन ३ मा सरकारको नेतृत्व सम्हालेका थिए। प्रधानमन्त्री ओलीको कार्यकाल बेलाबेला विवादास्पद निर्णयमा फस्दै आएको छ। अपरिपक्व निर्णय लिने र जनदबाबपछि फिर्ता लिने क्रममा सरकारको यो मात्रै निर्णय होइन। यो त पछिल्लो उदाहरण मात्र हो। सरकारले सरोकारवालासँग पर्याप्त छलफल र तयारीबिनै विधेयक ल्याएकोमा विरोध भएको थियो। केही विधेयक फिर्ता लिनुपरेको थियो भने केहीमा संशोधन गर्न सरकार बाध्य भएको थियो। यी हुन ओली पछि हटेका निर्णय गुठी विद्येयक :सरकारले राजगुठी, सार्वजनिक गुठी र निजी गुठीलाई व्यवस्थित गरी सामाजिक न्यायका आधारमा गुठी जग्गामा भोगाधिकार रहेका किसान तथा गुठीको अधिकार संरक्षण गरी सर्वसाधारणको हित कायम गर्न र गुठी जग्गाको उत्पादकत्व बढाउने भन्दै राष्ट्रिय सभामा गुठीसम्बन्धी कानुनलाई एकीकरण र संशोधन गर्न बनेको विधेयक पेस गरेको थियो। तर गुठी विधेयकको विरोधमा उपत्यकाका नेवार समुदायले आन्दोलन चर्काएपछि सरकारले ३ असार २०७६ मा उक्त विद्येयक फिर्ता लिन बाध्य भएको थियो। राहदानी विधेयक प्रमाणिकरण नभई फिर्ता राष्ट्रपति विद्यादेवी भण्डारीबाट राहदानी संशोधन विधेयक फिर्ता गरेकी थिइन्। संसद्ले पारित गरेको विधेयक पुनर्विचारका लागि राष्ट्रपतिबाट फिर्ता गरिएको पहिलोपटक थियो त्यो। प्रतिनिधिसभाले पारित गरेको राहदानी संशोधन विधेयक राष्ट्रियसभाले ६० दिनभित्र कुनै निर्णय नगरेको भन्दै प्रतिनिधिसभाले प्रमाणीकरणका लागि राष्ट्रपति कार्यालय पठाएको थियो। विद्येयकमा नागरिकलाई सहज राहदानी पाउने अधिकारमाथी बन्देज लगाउन सरकारले खोजेको भन्दै सांसदहरुको विरोध थियो। त्यसपछि राष्ट्रपतिले २०७६ जेष्ठ ८ गते पुनर्विचारका लागि प्रतिनिधिसभा फर्काइदिएको थियो। पछि यो विद्ययेक २०७६ असोज २७ मा प्रमाणिकरण भएको थियो। निलकन्ठ उप्रेतीलाई भारतको राजदूत बनाउने निर्णय पूर्वप्रमुख निर्वाचन आयुक्त नीलकण्ठ उप्रेतीलाई सरकारले ३२ असार २०७५ मा भारतका लागि राजदूत नियुक्ति गर्ने निर्णय गर्यो। संविधानको धारा २४५ को उपधारा ८ मा निर्वाचन आयोगको प्रमुख निर्वाचन आयुक्त र आयुक्त भइसकेको व्यक्ति अन्य सरकारी सेवामा नियुक्तिका लागि ग्राह्य हुनेछैन भन्ने प्रावधानका बीच सरकारले उनलाई राजदूत नियुक्ति गर्ने निर्णय गरेको थियो। तर निर्णय भएको १८ दिन बितिसक्दासमेत मुख्य सचिवले यसलाई प्रमाणीकरण गरेनन्। त्यसपछि सरकार निर्णय फिर्ता लिन बाध्य भयो। संचार तथा मिडिया काउन्सिल विधयक २०७६ वैशाख २६ मा सरकारले संसदमा दर्ता गरेको मिडिया काउन्सिल विधेयक विवादमा पर्यो। विद्ययक जस्ताको तस्तै पारित हुँदा पूर्ण प्रेस स्वतन्त्रता हननमा पर्ने भन्दै सरोकारवाला संघ सस्थाले चर्को विराध जनाए। सडकमासमेत निस्किए। सरोकारवालाका सुझावका आधारमा अन्तत सरकार यसमा संशोधन गर्न तयार भयो। अहिले यो विद्ययेक राष्टिय सभामा विचारधीन छ। पत्रकार महासंघ लगायतको विराधेपछि विद्ययकमा उल्लेखित जेल सजाय, दण्ड सजाय व्यवस्था , मनासिव क्षतिपूर्ति व्यवस्था र मुद्दा लगाउने सक्ने लगायतका व्यवस्थामा संसोधन गर्न सरकार बाध्य भएको थियो। त्यसपछि मात्र राष्ट्रिय सभामा यो विद्येयक अगाडि बढेको हो। विषादी जाँच गर्ने निर्णयमा टिक्न नसक्नु उद्योग वाणिज्य तथा आपूर्ति मन्त्रालयले २०७६ असार २ गते सीमा नाकामा तरकारी तथा फलफूलको विषादी परीक्षणपछि मात्र नेपाल भित्राउने निर्णय गर्यो। तर कार्यान्वयनमा आएको तीन साता नबित्दै असार १९ मा फिर्ता लिन बाध्य भयो।विषादीयुक्त तरकारी र फलफूल परीक्षण रोक्ने निर्णय प्रधानमन्त्री केपी शर्मा ओलीका लागि आफ्नै पार्टीको संसदीय दलभित्रसमेत त्यसबेला सामना गर्न सकस परेको थियो। आफैँलाई झुक्याइएको त्यसबेला प्रधानमन्त्रीको जवाफ थियो। आइफा फिल्म अवार्ड सरकारले २०७६ असार ८ गते मन्त्रिपरिषद् बैठकबाट भारतीय फिल्म अवार्ड (आईफा) नेपालमा आयोजना गर्ने निर्णय गरेको थियो। उक्त अवार्ड कार्यक्रममा सरकारको झण्डै एक अर्ब लगानी पर्ने अनुमान गरिएको थियो। त्यसका लागि काठमाडौं महानगरपालिकाले ४४ करोड रुपैयाँ अनुदान दिने बताएको पनि थियो। आफ्नै पार्टी भित्रबाट र अन्यत्रबाट पनि चौतर्फी विरोधपछि सरकार असार १८ मा उक्त निर्णयवाट पछि हटेको थियो। बिमस्टेक राष्ट्रहरूको संयुक्त सैन्य तालिम भारतको पूर्णेमा २०७५ भदौंमा बिमस्टेक शिखर सम्मेलन चलिरहँदा भारतीय प्रधानमन्त्री नरेन्द्र मोदीले संयुक्त सैन्य तालिम आयोजना गर्ने बताए। नेपाली सेनाले उक्त सैन्य तालिममा जाने गरी विज्ञप्ति निकालेको थियो। सरकारले त्यसको तयारी गरेको थियो। तर यो विवादमा परेपछि लगत्तै सरकारले बिमस्टेक राष्ट्रहरूको सैन्य तालिममा नेपाली सेनालाई नपठाउने निर्णय भदौं २४ मा फिर्ता लियो।"
राजनीतिको भद्दा पुनरावृत्ति,"काठमाडौं : प्रधानमन्त्री केपी ओलीले जनमत र पार्टीमतको कदर गर्न भन्दै दुई अध्यादेश फिर्ताको निर्णय सुनाए, शुक्रबारको मन्त्रिपरिषद् बैठकमा। राजनीतिक दल विभाजनलाई खुकुलो बनाउन र संवैधानिक परिषद्मा विपक्षी नेताको भूमिका खुम्च्याउन गत सोमबार अध्यादेश पारित गराउँदा जुन जोस र हौसला प्रधानमन्त्रीमा थियो, शुक्रबारको दृश्य भने भिन्न थियो। एक मन्त्रीका अनुसार प्रधानमन्त्री ओली (गलेका र असन्तोष)को भावसहित शुक्रबार बैठकमा उपस्थित थिए। पार्टीभित्र र बाहिरबाट चर्को आलोचना र दबाबपछि ओली राजनीतिक दल र संवैधानिक परिषद्सम्बन्धी दुई अध्यादेश फिर्ताको निर्णयबाट पछि हटेका हुन्। यसका तीन मुख्य कारण छन्। पहिलो, ओलीले जुन उद्देश्यले अध्यादेशको बचाउ गरेका थिए, परिणाम उल्टो आउनु। दोस्रोे, पार्टीभित्रको चरम असन्तुष्टि। तेस्रो, सत्ता र शक्तिको प्रयोग गरी मधेसकेन्द्रित दल फुटाउन खोजेको आरोप। यी तीन कारणले प्रधानमन्त्री पछि हट्नुभएको हो, उनीनिकट एक उच्च नेताले अन्नपूर्णसँग भने। प्रधानमन्त्री ओलीले अध्यादेश फिर्ता लिन शुक्रबार बसेको मन्त्रिपरिषद् बैठकमा पनि अध्यादेश ल्याउनुको कारणबारे मन्त्रीहरूलाई प्रस्ट्याउन खोजेका थिए। मधेसमा प्रवेश गर्न दिन्नँ भन्नेहरूलाई देखाइदिन आफूले अध्यादेश ल्याएको प्रस्टोक्ति ओलीले बैठकमा राखेका थिए। तर, पार्टीभित्र र विपक्षी दलले फिर्ता लिनु भनेकाले आफू पछि हटेको उनको भनाइ थियो। उनले मधेसकेन्द्रित दलमा विभाजन ल्याउन अध्यादेश जारी गरेको प्रस्टोक्ति दिए पनि स्वयं नेकपाभित्र तरंग, आशंका र त्रास उत्पन्न गराएको थियो। अध्यादेशले विकृत राजनीतिको पुनरावृत्ति हुने र स्वयं नेकपाका लागि पनि खतरनाक हुन सक्ने भन्दै नेताहरूले चिन्ता व्यक्त गर्न थालेका थिए। हाकाहाकी अर्काको दल फुटाउन अध्यादेश ल्याएको सार्वजनिक भएलगत्तै समाजवादी पार्टीले सत्तापक्षबाट आफ्ना सांसदको अपहरण भएको खबर सार्वजनिक गर्यो। एकातिर आफ्ना सांसद एवं पूर्वमन्त्री डा सुरेन्द्र यादवको सत्तापक्षबाट अपहरण भएको समाजवादी पार्टीको आरोप, अर्कोतर्फ समाजवादी र राजपाबीच पार्टी एकता घोषणा। जुन दल विभाजित गर्न अध्यादेश ल्याइएको भनिएको थियो तिनै दलबीच एकता भएपछि ओली दबाबमा परेका थिए। अर्कातर्फ समाजवादीले नेकपाका दुई सांसद महेश बस्नेत र किसान श्रेष्ठसहित पूर्वप्रहरी महानिरीक्षक सर्वेन्द्र खनालको जोडबलमा सांसद यादवलाई सप्तरीबाट अपहरण गरी काठमाडौं ल्याएको आरोपपछि ओली थप दबाबमा परे। यादवले पनि आफ्नो इच्छाविपरीत आफूलाई पार्टी फुटाउने कामका लागि जबरजस्ती काठमाडौं ल्याइएको आरोप लगाएका छन्। विगतको राजनीतिक विकृतिको पुनरावृत्ति हुने गरी सत्तापक्षबाट घृणित कार्य भएको भन्दै सर्वत्र आलोचना भइरहेको छ। नेकपाका ६ सचिवालय सदस्यले अध्यादेश फिर्ता नलिए स्थायी समिति बैठक बसाल्ने चेतावनी दिएपछि ओलीले पार्टीबाट थप दबाब झेल्नुपर्यो। उनले अध्यादेश फिर्ता त लिएका छन् तर सत्तापक्षमाथि अर्को प्रश्न छ, बहालवाला सांसदलाई अपहरण शैलीमा काठमाडौं ल्याउनेमाथि कारबाही हुन्छ कि हुँदैन ? विपक्षी मात्र होइन, नेकपाकै नेताले विकृत राजनीतिको फोहोरी खेलमा लाग्नेमाथि कारबाही हुनुपर्ने माग गरेका छन्। नेकपा नेता भीम रावलले गैरकानुनी काम गर्ने जोे कोहीमाथि कारबाही हुनुपर्ने माग गरेका छन्। सत्ताको खेलमा सांसदहरुलाई होटेलको कोठामा थुनेर, अपहरण शैलीमा तराईबाट काठमाडौं ल्याएर सिद्धान्त, आदर्श, मूल्यमान्यताको धज्जी उडाउँदै राजनीतिलाई फोहोरी आहाल बनाई बदनाम गर्ने विगतको दुःखद स्थिति अध्यादेश प्रकरणमा दोहोरिएको छ, नेता रावलले भने, यसको छानबिन गरी गैरकानुनी कार्य गर्नेलाई कारबाही गर्नुपर्छ। कांग्रेस प्रवक्ता विश्वप्रकाश शर्माले अध्यादेश फिर्ता लिँदैमा प्रधानमन्त्रीले उन्मुक्ति नपाउने बताएका छन्। दुवै विवादित अध्यादेश फिर्ता लिएर सरकारले गल्ती सच्याएको छ, उनले भने, अब अपहरण शैलीमा सांसद उठाउने कर्ममा संलग्नलाई कारबाहीको प्रतीक्षामा छौं। संविधानविद् भीमार्जुन आचार्यले सत्ता उन्माद र शक्तिको दुरुपयोग गरिए पनि प्रहरी प्रशासन मूकदर्शक बनिरहेको बताए। यही काम सर्वसाधारण कसैले गरेको भए प्रहरीका लागि अपहरण तथा शरीर बन्धकको कसुर बन्थ्योे, उनले भने, शक्ति निर्र्देशित र सत्ता संरक्षित घटना भएकाले प्रहरीले चासो लिने कुरा भएन। सत्ता उन्माद र शक्ति दुरुपयोेगको यो पराकाष्ठा हो। नेकपाकै केन्द्रीय सदस्य विष्णु रिजालले राजनीतिमा फोहोरी खेलकै कारण बहुदलीय प्रजातन्त्र फोहोरी बनेको, त्यसको फाइदा निरंकुशतालाई पुगेकोतर्फ नेतृत्व सचेत बन्नुपर्ने बताए। ०५१ को मध्यावधिपछि सांसदहरूको खरिदबिक्री, अपहरण, होटेलको बास, विदेश सयर, हस्ताक्षर संकलनजस्ता विकृतिले ककसलाई फाइदा भयो, सम्झनै होला, उनले भने, ०६४ पछि पनि धमाधम पार्टी विभाजन भएर तीन दर्जनजति पुगेको पनि देखिएकै हो। अहिले पनि यस्तो घृणित कार्यले भविष्यमा कसलाई फाइदा पुग्ने हो ? सत्तालिप्साका कारण दलहरू टुट्ने, फुट्ने र अन्य गैरराजनीतिक कार्य हुन थालेपछि ०७३ मा प्रमुख तीन दल (कांग्रेस, तत्कालीन एमाले र माओवादी केन्द्र) को सहमतिमा थ्रेसहोल्ड र राजनीतिक दल विभाजनका प्रावधान कस्ने व्यवस्था गरिएको थियो। राजनीतिक दलसम्बन्धी ऐनमा भएको व्यवस्थालाई खुकुलो बनाई विकृतिको पुनरावृत्ति हुने गरी सरकारले अध्यादेश जारी गरेको, मधेसकेन्द्रित दललाई फुटाउन सत्तापक्ष लागेको आरोप लागेको छ। नवगठित जनता समाजवादी पार्टीले आफ्ना सांसदको अपहरणमा संलग्न सत्तापक्षीय नेतामाथि कारबाही हुनुपर्ने माग गरेको छ। कानुनमा कस्दा गाली खाने ओली नै थिए दुवै संविधानसभामा विकृत राजनीति र सत्ता जोडघटाउबाट आजित भएको भन्दै तीन ठूला दलले थ्रेसहोल्ड र दल त्यागसम्बन्धी व्यवस्था कसिलो बनाउने सहमति गरे, ०७३ चैतमा। उक्त सहमति गर्दा तत्कालीन सत्तारुढ कांग्रेस र माओवादी केन्द्रभन्दा तत्कालीन एमालेलाई कठिनाइ थियो। एमालेले आठ साना दललाई साथमा लिएर विपक्षी मोर्चाको नेतृत्व गरिरहेको थियोे। तर, ३ प्रतिशत थ्रेसहोल्ड र राजनीतिक दल विभाजन हुन केन्द्रीय समितिको पनि ४० प्रतिशत संख्या चाहिने सहमतिपछि विपक्षी गठबन्धनका नेताले तत्कालीन एमाले अध्यक्ष ओलीको आलोचना गरे। एमालेले धोका दिएको भन्दै साना दल आक्रोशित बनेका थिए। एमाले गठबन्धनमा माले, नेमकिपा, राष्ट्रिय जनमोेर्चा, परिवार दल, जनमुक्ति (लोकतान्त्रिक), बहुजन शक्ति, नेपाः र मधेस समता पार्टी थिए। साना दलको अस्तित्व समाप्त पार्न तीन ठूला दल मिलेको भन्दै ती दलले राजनीतिक दलसम्बन्धी विधेयक पारित गर्ने बेला संसद्को राज्य व्यवस्था समिति र संसद्मा विरोध जनाएका थिए। केही विकृत खेल सुरासुन्दरी र बैंकक भ्रमण ०४८ सालको निर्वाचनमा जनताले नेपाली कांग्रेसलाई एकमना सरकारको कार्यादेश दिए। तर, प्रधानमन्त्री गिरिजाप्रसाद कोइरालाले पार्टीभित्रको असन्तुष्टिको कारण देखाउँदै मध्यावधि निर्वाचनको घोषणा गरे। ०५१ मा एमालेलाई ठूलो पार्टीका रूपमा चुनावबाट निर्वाचित गरे, जनताले। उसले कांग्रेसको समर्थनमा नौ महिना सरकार चलायो। तर, कांग्रेस र राप्रपा मिलेर एमाले नेतृत्वको सरकार ढाले। राप्रपाको समर्थनमा शेरबहादुर देउवा प्रधानमन्त्री बने। त्यो सरकार ढाल्न अनेक षड्यन्त्र भए। सत्ता टिकाउन देउवाले पनि अनेक विकल्प अपनाए। राप्रपाका केही सांसदलाई बैंकक पठाइयो, केहीलाई सुरासुन्दरीको व्यवस्थापन गरियो। खोभारी राय, बुद्धिमान तामाङ, विष्णुविक्रम थापा, महेन्द्र राय, बालाराम घर्ती मगरसहित राप्रपाका सांसद बैंकक पुर्याइए। एमालेले सरकारविरुद्ध अविश्वास प्रस्ताव ल्यायो। कांग्रेसकै समर्थनमा देउवा नेतृत्वको सरकार ढल्यो। लोकेन्द्रबहादुर चन्द नेतृत्वमा एमालेराप्रपाले सरकार बनाए। त्यो सरकार टिकाउन सांसदहरूलाई ललितपुरको समिट होटेलमा सुरासुन्दरीसहित राखियो। राजनीतिमा मुसा प्रवृत्ति नेपाली राजनीतिमा मुसा प्रवृत्ति थेगो चलनचल्तीमा छ। आफ्नै सांसदहरू गएपछि बाहिरिएका तत्कालीन राप्रपा नेता चन्दले बोल्ने क्रममा भनेका थिए, मुसाहरूले मैले चलाएको जहाज प्वाल पारे भनेर मख्ख नपर्नु, यो मुसा प्रवृत्ति हो, यसबाट सबै सजग रहनू। उनले चलाएको यो शब्दावली पुनः चर्चामा छ। कमल थापा, रवीन्द्रनाथ शर्मालगायत केहीले चन्दको मन्त्रिपरिषद्का सदस्य झन्डा हल्लाएर आफ्नै प्रधानमन्त्रीको राजीनामा मागेका थिए। त्यति बेला राप्रपामा सूर्यबहादुर थापा चन्दलाई सरकारबाट हटाउन सक्रिय थिए। आफ्नै पार्टी नेतृत्वको सरकारविरुद्ध प्वाल पारेर जहाज डुबाएको भन्दै चन्दले मुसा प्रवृत्तिको पहिलो प्रयोग गरेका थिए। त्यति बेला चन्द सरकार ढालेर थापाको नेतृत्वमा कांग्रेससहितको सरकार बनेको थियो। पञ्चायत ढालेको सात वर्षमै सत्ताको साँचो पूर्वपञ्चको हातमा पुगेपछि राजनीति विकृत र र प्रजातन्त्रप्रति जनताको वितृष्णा सुरु भएको थियो। संविधानसभामा उस्तै जनताको त्याग र बलिदानीबाट बनेको पहिलो संविधानसभा पनि सत्ताको दाउपेच र सत्तालिप्साकै कारण संविधान नबनाई असफल भयो। चार वर्षमा चारवटा सरकार बने। तत्कालीन एमालेको समर्थनमा माओवादी अध्यक्ष दाहालले नौ महिना, कांग्रेससहितका २२ दलको समर्थनमा तत्कालीन एमाले नेता माधवकुमार नेपालले १८ महिना, एमाओवादीको समर्थनमा एमाले नेता झलनाथ खनालले ६ महिना र मधेसी मोर्चासहितको समर्थनमा डा बाबुराम भट्टराईले एक वर्ष प्रधानमन्त्रीको कार्यकाल पूरा गरे। प्रधानमन्त्री छान्न १८ पटक चुनाव पहिलो संविधानसभामा प्रधानमन्त्री छान्न १८ पटक चुनाव भएको घटना चर्चामा छ। त्यति बेला तत्कालीन माओवादी अध्यक्ष पुष्पकमल दाहाल, कांग्रेस संसदीय दलका नेता रामचन्द्र पौडेल र एमाले अध्यक्ष झलनाथ खनाल प्रधानमन्त्रीको प्रतिस्पर्धामा थिए। आफ्नै पार्टीका नेता माधवकुमार नेपाल नेतृत्वको सरकार ढाल्न भूमिका खेलेको भन्दै तत्कालीन एमालेले दुईतिहाइ पुर्याउने सर्तमा मात्र खनाललाई उम्मेदवार बनाएको थियो। तर, दुईतिहाइ पुग्ने अवस्था नभएपछि एमालेले खनालको उम्मेदवारी फिर्ता लियो। चुनावी मैदानमा रहेका दाहाल र पौडेलबीच १८ पटक मतदान भयो। तर, एमाले र तत्कालीन मधेसी मोर्चा मौन बसेका कारण चुनावी प्रक्रिया नै रद्ध गरियो। दोस्रो चरणमा माओवादीको समर्थनमा खनाल प्रधानमन्त्री बने। त्यस क्रममा ठूलादेखि साना दलका सांसद किन्नेदेखि अनेक प्रलोभनका घटना भएका थिए। ओलीका समर्थक नै भागे संविधानसभाको दोस्रो कार्यकालमा हालका प्रधानमन्त्री केपी ओलीलाई प्रधानमन्त्री बनाउन भन्दै तीन साना दलका तीन र एक जना स्वतन्त्र सांसद समर्थक बसे। दिउँसो ओलीको समर्थक बसेका सांसद रातारात अदृश्य शक्ति केन्द्रको दबाब र प्रलोभनमा एकाएक गायब भए। सांसदहरू हरिचरण साह, कुमार खड्का, रुक्मिणी चौधरी र स्वतन्त्र सांसद अतहर कमाल मुसलमान समर्थक बसेर पनि भोलिपल्ट मत नदिने भए। त्यसपछि एमालेले विजयकुमार गच्छदारको फोरमसँग सत्ता गठबन्धन गरेको थियो। सत्तालिप्साकै कारण दुई सिटे त परै जाओस्, संसद्मा रहेका एक सिटे सांसदले पनि आफ्नो पार्टी छोडेर छुट्टै पार्टी गठन गरेका थिए।"
सिंहदरबारमा कोरोना उच्चस्तरीय समितिको बैठक : कति थपिएला लकडाउन ?,काठमाडौं : लकडाउनको निरन्तरता र यसको मोडालिटीबारे छलफल गर्न अहिले कोरोना भाइरस (कोभिड१९) संक्रमण रोकथाम तथा नियन्त्रण उच्चस्तरीय समन्वय समितिको बैठक बसेको छ। उपप्रधान तथा रक्षामन्त्री ईश्वर पोखरेलको अध्यक्षतामा बसेको बैठकमा एक महिना लकडाउनले पारेको प्रभाव र संक्रमणको संभावित जोखिमबारे छलफल भइरहेको छ। सरकारले पछिल्लोपटक थपेको १२ दिने लकडाउन यही वैशाख १५ गते सकिँदैछ। संक्रमणको जोखिम कायमै रहेको विश्लेषण गर्दै कम्तीमा एक साता थप्ने तयारी सरकारले गरिसकेको छ। लकडाउनको अवधि र मोडालिटीबारे समितिले निर्णय गरेपछि समितिकै सिफारिसको आधारमा मन्त्रिपरिषद्ले निर्णय गर्नेछ। लकडाउनलाई राजधानीमा केही खुकुलो बनाउने दबाब आए पनि कम्तीमा अझै एक साता खकुलो बनाउन नहुने सल्लाह विज्ञहरुले समितिलाई दिएका छन्। सरकारले पहिलोपटक चैत ११ देखि १८ गतेसम्म लकडाउन घोषणा गरेको थियो। त्यसपछि फेरि दोस्रोपटक एक हप्ता थपेर २५ चैतसम्मका लागि लम्ब्याइएको थियो। त्यसलाई निरन्तरता दिदै वैशाख ३ गतेसम्म लम्बाइएको थियो। छिमेकी भारतमा वैशाख २१ सम्म लकडाउन घोषणा गरिएकोले त्यो भन्दा पहिले यहाँ लकडाउन खुल्दा खुला सिमा कारण जोखिम थप बढ्ने भएकोले पनि सरकार लकडाउन थप्ने निश्कर्षमा पुगेको हो। विश्वव्यापी महामारीको रुपमा फैलिएको कोरोनाबाट २८ लाखभन्दा बढी मानिस प्रभावित भएका छन् भने झन्डै दुई लाखले ज्यान गुमाएका छन्। नेपालमा पनि संक्रमितको संख्या ४१ पुगेको छ।
'सरकारले विदेशमा रहेका ५० लाख नेपालीको अभिभावकत्व ग्रहण गर्नुपर्छ',"काठमाडौं : प्रमुख प्रतिपक्षी दल नेपाली कांग्रेसले विदेशमा रहेका नेपालीका नेपालीको अभिभावकत्व ग्रहण गर्न सरकारलाई आग्रह गरेको छ। शनिबार विदेशमा रहेका ५० लाख नेपालीको वर्तमान स्थिति बारे पार्टीको दृष्टिकोण सार्वजनिक गर्दै कांग्रेसले सरकारलाई यस्तो आग्रह गरेको हो। प्रवक्ता विश्वप्रकाश शर्माले विश्वव्यापी महामारीको रुपमा फैलिएको कोरोना भाइरस (कोभिड१९)को संक्रमण फैलिएपछि विश्वभरी छरिएर रहेका नेपाली प्रताडित भएको भन्दै यस्तो आग्रह गरेका हुन्। विदेशमा रहेका ५० लाख बढी नेपालीलाई अत्यावश्यक परे त्यसको अभिभावकत्व ग्रहण सरकारले गर्नुपर्नेमा कांग्रेसको जोड छ। नेपाल देशले एकातर्फ नेपाल भित्र रहेका नेपालीलाई कोरोनाबाट जोगाउन क्षमता अभिवृद्धि गर्दै लड्नु छ भने अर्कोतर्फ नेपाल बाहिर करिब ५० लाखको संख्यामा रहेका नेपालीलाई अत्यावश्यक परेको अभिभावकत्व प्रदान गर्नुछ, शर्माले सार्वजनिक गरेको दृष्टिकोणमा भनिएको छ। शर्माले विदेशमा रहेका नेपालीको सम्बन्धमा सरकारले काम गर्दा सचेतना, राहत, उपचार र उद्धारलाई ख्याल गर्नुपर्नेमा जोड दिएका छन्। विदेशमा रहेका नेपालीबारे नेपाली कांग्रेसका तर्फबाट नेपाल सरकार समक्ष प्रधानमन्त्री एवं पराराष्ट्रमन्त्रीको तहमा पटकपटक सम्पर्क, संवाद, आवश्यक आग्रह, ध्यानाकर्षण एवं माग प्रस्तुत गरिएका छन्, प्रवक्ता शर्माले सार्वजनिक गरेको दृष्टिकोणमा भनिएको छ, मुलतः बाहिर रहेका नेपाली बारे हाम्रो ४ आग्रह छः सचेतना, राहत, उपचार र उद्धार।"
"कोरोनाभन्दा 'ओली प्रवृत्ति' खतरनाक, यसको अन्त्य गरौं : बाबुराम भट्टराई","काठमाडौं : दुई पार्टीको एकीकरणपछि बनेको जनता समाजवादी पार्टीका नेता डा बाबुराम भट्टराईले कोरोना भाइरसभन्दा ओली प्रवृत्ति खतरनाक भएको टिप्पणी गरेका छन्। शनिबार सामाजिक सञ्जाल फेसबुकमार्फत् यस्तो प्रवृत्ति सदाका लागि विदा गर्नुपर्ने बताएका हुन्। पूर्व प्रधानमन्त्रीसमेत रहेका भट्टराईले प्रधानमन्त्री केपी ओलीको चरित्रलाई भष्मासुरको समेत संज्ञा दिएका छन्। अति भएपछि खति हुन्छ, उनले लेखेका छन्, यो कोरोना भाइरसभन्दा खतरनाक ओली प्रवृत्ति सदाका निम्ति विदा गरौँ ! नत्र यो भष्मासुरले सखाप पार्नेछ। भट्टराईले सबै पार्टीहरू, सञ्चार माध्यम, नागरिक अभियन्ता लगायतले ओली प्रवृत्ति को छिटोभन्दा छिटो अन्त्य गुर्नपर्ने बताएका छन्। भट्टराईले प्रधानमन्त्री ओलीको कार्यशैलीलाई विश्वका विभिन्न तानाशाहसँगसमेत तुलना गरेका छन्। उनले जर्मन शासक हिटलर, रुसी नेता स्टालिन तथा रुमानियाका कम्युनिष्ट नेता निकोलाइ चाउचेस्कुसँग तुलना गरेका हुन्। उनले यी शासकले आफ्नै प्रवृत्तिका कारण पतन हुनु परेको धारणा राखेका छन्। प्रधानमन्त्री ओलीले सोमबार राजनीतिक दल र संवैधानिक परिषद् सम्बन्धित दुवै अध्यादेश ल्याएका थिए। सबैतिरबाट चर्को विरोध र आलोचनापछि शुक्रबार बसेको मन्त्रिपरिषद बैठकले दल विभाजनलाई खुकुलो पार्ने र संवैधानिक परिषदमा प्रतिपक्षको भूमिकालाई निषेध गर्ने अध्यादेश फिर्ता लिने निर्णय गरे लगत्तै राष्ट्रपतिले दुवै अध्यादेश खारेज गरेकी हुन् । राजनीतिक दलसम्बन्धी संशोधन अध्यादेश जारी भएपछि राष्ट्रिय जनता पार्टी (राजपा) र समाजवादी पार्टीको एकता भएको हो। एकीकृत पार्टी गठनको जानकारी निर्वाचन आयोगमा दर्ता भएसँगै समाजवादी र राजपा विभाजनबाट जोगिएका छन्। समाजवादीकी उपाध्यक्ष रेणु यादव नेतृत्वमा असन्तुष्ट समूहले शुक्रबारसम्म छुट्टै पार्टी गठन गर्ने तयारी गरेको थियो। असन्तुष्ट समूहमा यादवसहित मो ईश्तियाक राई, प्रदीप यादव, उमाशंकर अरगरिया, कलुदेवी विश्वकर्मा, सुरेन्द्र यादव र रेणुका गुरुङ छन्। तर, एक सांसद उपत्यका बाहिर भएका कारण असन्तुष्ट समूहले समयमै नयाँ पार्टी गठन गर्न सकेन। यही समयमा समाजवादीले राजपासँग एकता गर्यो। बुधबार राजपा र समाजवादीबीच एकता प्रक्रिया फेरि सुरु भएको सूचना पाएपछि असन्तुष्ट समूहले सरकारको सहयोगमा उपत्यका बाहिर रहेका सांसद सुरेन्द्र यादवलाई तत्काल उपत्यका भित्र्याउने तत्परता देखायो। बिहीबार बिहान दुवै दलका अध्यक्षसहितका नेताहरु कान्तिपथस्थित आयोगको कार्यालयमा पुगेर पार्टी दर्ता गराएका हुन्। दल दर्ताका लागि राष्ट्रिय जनता पार्टी (राजपा) र समाजवादी पार्टीका नेता बिहीबार बिहानै निर्वाचन आयोगको कार्यालय पुगेका थिए। बिहान ११ बजेर १६ मिनेटमा निर्वाचन आयोगमा जनता समाजवादी पार्टी, नेपाल १३८८ नम्बरमा दर्ता भएको छ। दल दर्ताका लागि राष्ट्रिय जनता पार्टीका संयोजक शरत सिंह भण्डारी र समाजवादी पार्टीको तर्फबाट अध्यक्ष उपेन्द्र यादवले हस्ताक्षर गरी निवेदन दिएका थिए। सामाजिक संजाल फेसबुकमा भट्टराईले लेखेको स्टाटस जस्ताको तस्तै ओली प्रवृत्तिलाई चिनौं र इतिहासबाट छिटो विदा गरौं!!  यो भष्मासुर प्रवृत्ति हो: हिन्दू मिथकमा भष्मासुर भन्ने रा़क्षसले महादेवबाट उसले जसको टाउकोमा हात राख्यो उ जलेर भष्म हुने वरदान पाउँछ! तर उसले पछि ऋषिहरू( कुनै शास्त्रमा महादेव स्वयम्)को टाउकोमा हात राख्न खोजेपछि विष्णुले अति सुन्दर मोहिनी रूप धारण गरेर उसलाई नृत्यमा लठ्याउँदै आफनै टाउकोमा हात राख्न लगाएर उसको वध गर्छन्!ओली प्रवृत्तिले पनि अहिले नेपाली जनता र नेकपा पार्टीको वरदानले सत्तामा पुगेर त्यसको चरम दुरूपयोग गर्दै आफ्नै पार्टीका नेता,सांसद,विपक्षी दल, मिडिया,नागरिक अभियन्ता र आम जनता सबैको टाउकोमा हात राख्ने र आतंकित पार्ने हर्कत गरिरहेछ!  यो हिटलर प्रवृत्ति हो: जर्मन चान्सलर हिट्लरले कथित आर्य नस्लका शुद्ध जर्मन बाहेक यहूदी लगायत अन्य प्रति चरम घृणा र त्यसको जगमा जर्मन अन्धराष्ट्रवादको क्षणिक उन्माद जगाएर सत्ता प्राप्त गर्ने र अन्तत: दोश्रो विश्वयुद्ध जन्माएर करोडौं मान्छेको ज्यान लिएको इतिहास ताजै छ।नेपालमा पनि ओली प्रवृत्तिले मधेसी लगायतका उत्पीडित जातिसमुदायप्रति चरम घृणा र त्यसको जगमा एकल जातीय अहंकारवाद तथा अन्धराष्ट्रवादको खाँडो जगाएर सत्तामा पुग्ने र अहिले चौतर्फी वितण्डा मच्चाएर देशका सबै लोकतान्त्रिक संस्था ध्वस्त पार्दै र राज्यको अपराधीकरण गर्दै चरम संकटको स्थिति सिर्जना गरिरहेछ।  यो स्टालिन प्रवृत्ति हो: रूसी बोल्सेभिक क्रान्तिमा लेनिन पछिको अतुलनीय योगदान गरेका स्टालिनले सत्तामा पुगेपछि सम्पूर्ण शक्ति आफ्नो हातमा केन्द्रित गरेर कम्युनिष्ट पार्टीका सबै विधिविधान र आन्तरिक जनवाद नष्ट गर्दै आफ्ना प्रतिद्वन्द्वी सबैको भौतिक सफाया गरेका थिए र अदूरदर्शी र लहडी आर्थिक नीति ( मुख्यत: कृषि क्षेत्रमा ) लिएर लाखौं जनता भोकमरीले मर्ने स्थिति ल्याएका थिए।नेपालमा ओली प्रवृत्तिले झापा आन्दोलनमा चौध बर्ष जेल बसेको जस भजाएर पार्टीभित्रको सत्ता हत्याउने र पार्टी तथा राज्यको सत्ता प्राप्त गरेपछि पार्टी र राज्यका सबै विधिप्रणाली भत्काएर निरंकुश बन्ने, पार्टी भित्र र वाहिरका विरोधीहरूमाथि विविध ढंगले दमन गर्ने,स्वेच्छाचारी र लहडी पाराले विकासका सपना बाँड्ने तर गलत नीति अवलम्बन गरेर देशमा चरम वेरोजगारी लगायत आर्थिक संकट निम्त्याउने,कोरोना संकटको वेला पार्टी फुटाउने खेलमा लागेर चरम ग़ैरज़िम्मेदारी र असंवेदनशीलता प्रदर्शन गर्ने काम गरिरहेछ।  यो चाउचेस्कु प्रवृत्ति हो: पूर्वी युरोपेली कम्युनिष्ट देश रूमानियाका कम्युनिष्ट पार्टी सुप्रीमो तथा राष्ट्रपति निकोलाइ चाउचेस्कु र उनकी पत्नी तथा उपराष्ट्रपति एलिना चाउचेस्कुले कम्युनिष्ट पार्टी र सर्वहारावर्गको आवरणमा यति धेरै भ्रष्टाचार,विलासिता ( उनको दरवार विश्वकै सबभन्दा ठुलो भवन मध्येमा गनिन्छ ),फजुलखर्च, स्वेच्छाचारिता,आफन्तआसेपासेवाद,मनपरीतन्त्र गर्थे र पार्टी नेताकार्यकर्ता तथा जनता यति निरीह, लाचार,पीडित थिए कि अन्तत: जनता र पार्टी कार्यकर्ता नै खुला विद्रोहमा उत्रिएर उनीहरूको अन्त्य गर्नुपरेको थियो! नेपालमा ओली प्रवृत्तिले हुर्काएको यतिप्रकरणओम्नीप्रकरण लगायतका अनगिन्ति भ्रष्टाचार,राष्ट्रपतिप्रधानमन्त्रीको फजुल खर्चविलासी शैली ढाँटबाँट,आसेपासेको बाक्लो घेराउदण्ड शैली,मदन भण्डारी फाउन्डेशन लगायतका अनगिन्ति फ़ाउन्डेशनएनजीओआइएनजीओको विशाल तथा अपारदर्शी आर्थिक साम्राज्य एकातिर र अर्कोतिर संवैधानिक लगायत राज्यका अंगहरूको निरीहता,आम पार्टी कार्यकर्ता तथा जनताको दीनहीन अवस्था सबैको सामु छर्लंग छ! अति भए पछि खति हुन्छ भनिन्छ । त्यसैले अब छिटो भन्दा छिटो सबै पार्टीहरू,संसद,अदालत,मिडिया,नागरिक अभियन्ता र आम जनताको सक्रियतामा यो कोरोनाभाइरसभन्दा ख़तरनाक ओली प्रवृत्तिको भाइरसलाई सदाकानिम्ति विदा गरौं ! नत्र यो भष्मासुरले सबैलाई सखाप पार्नेछ ! मध्यरातमा राजपा र समाजवादी पार्टीबीच एकता (सहमति पत्रसहित) मध्यरातमा पल्टिएको राजनीतिक पासा अपहरण शैलीमा सांसदलाई होटलमा थुन्नेलाई कारवाही गर : भीम रावल सरकारले गल्ती सच्यायो, अब सांसद अपहरण गर्नेलाई कारवाही हुनुपर्छ : विश्वप्रकाश"
लकडाउन लम्बिन्छ तर स्वरुप परिवर्तन हुनसक्छ : मुख्यमन्त्री गुरुङ,"पोखरा : गण्डकी प्रदेशका मुख्यमन्त्री पृथ्वीसुब्बा गुरुङले लकडाउनको स्वरुप परिवर्तनको गृहकार्य गरिरहेको जानकारी दिएका छन् । उनले शनिबार बिहान आफ्नै कार्यालय प्रांगणमा पत्रकारलाई यो जानकारी दिएका हुन् । उनले भने, लकडाउन त निश्चित रुपमै लम्बिन्छ, उनले भने, तर मोड्यालिटी फरक हुनुपर्छ । उनले भारतमा कोभिड १९ भाइरस फैलिरहेको हुँदा पनि लकडाउन लम्बिने प्रष्ट्याए । निर्माण र उत्पादनको क्षेत्र सञ्चालनका लागि भने आफ्नो सरकारले गृहकार्य गरेको उनले जनाए । सीमामा कडाइ गरेर आन्तरिक रुपमा खुकुलो पार्ने हो कि भन्ने मनस्थितिमा हामी पुगेका छौं, उनले भने, मान्छे आवतजावतचाहिँ नगरौं, तर गाउँघरमा खेतीपाती गर्न बन्द नगरौं, निर्माण बन्द नगरौं । सरकारी योजना र ठूलाठूला निजी योजनाको निर्माण सुचारु गरी सुरुआत गर्न सकिने उनले सुनाए । भारतमा कोभिड १९ फैलिरहेको हुँदा सीमा भने कडा हुनुपर्ने उनको भनाइ छ। गण्डकी प्रदेश प्रवेश गर्ने पश्चिमी नाका स्याङ्जाको रामदीमा अहिलेसम्म प्रहरी चौकी नरहेको मुख्यमन्त्रीले औंल्याए । अहिले तुरुन्तै अस्थायी चौकी राख्न लगाएको छु, उनले भने, अर्को वर्ष त्यहाँ स्थायी चौकी नै बनाउन बजेट राख्छु । गण्डकी प्रदेशमा विदेशबाट आएका सबै ४५ सय जनाको आरडीटी परीक्षण सकिएको जानकारी मुख्यमन्त्री गुरुङले दिए । उनले भने, बागलुङका संक्रमित २ जना पनि निको भएपछि हाम्रो प्रदेशका सबै ११ जिल्ला अहिले ग्रिनजोनमा छन् । निर्माण सामग्री कसरी ओसारपसार गर्ने भनेर आचारसंहिता तयार गरिरहेको जानकारी पनि उनले दिए । निर्माण क्षेत्रमा काम गर्नेहरु निर्माणस्थलमै बस्ने र बाहिरबाट आउन जान नदिने गरी काम सुचारु गर्न सकिने मुख्यमन्त्रीको भनाइ छ । भारतबाटै सामान ल्याउनुपर्ने भए सीमामा चालक र गाडी स्यानिटाइज गरी मात्रै आउन दिनुपर्ने उनले बताए । गण्डकीमा कोभिड १९ परीक्षणका लागि आवश्यक मेडिकल किट ३७ हजार माग गरिएको पूरा नआएको मुख्यमन्त्रीले सुनाए । मुख्यमन्त्री गुरुङले कोभिड १९ ले स्वास्थ्यका पूर्वाधार राज्यका तर्फबाट भएका ठाउँमा रोकथाम गर्न सकिने शिक्षा दिएको बताए । उनले भने, हाम्रा जिल्ला अस्पतालहरुलाई विशिष्टीकृत सेवा प्रदान गर्न सक्ने बनाउने गरी बजेट छुट्याउँछौं । लेखनाथ सामुदायिक लायन्स अस्पताललाई सरुवा र संक्रमित रोगको उपचार केन्द्रका रुपमा विकास गर्ने योजना उनले सुनाए । यस्तो अस्पताल चाहिँदो रहेछ, उनले भने । उनका अनुसार प्रदेश सरकारले राहतका लागि सबै ८५ स्थानीय तहलाई पैसा उपलब्ध गराएको थियो । प्रत्येक गाउँपालिकालाई ५५ लाख, नगरपालिकालाई १० लाख र पोखरा महानगरपालिकालाई १ करोड रुपैयाँ प्रदेश सरकारले दिएको थियो । हाम्रो प्रदेशभित्र भएको विदेशी नै किन नहोस् भोकले नमरोस् भन्ने हो, उनले भने, तर कतैकतै पाउनुपर्नेले राहत पाएनन् । स्थानीयबाट त्यसरी कतै छुटपुट भएको ठाउँमा प्रदेश सरकारले पनि सिधै राहत उपलब्ध गराएको उनले सुनाए ।"
राजनीतिको भद्दा पुनरावृत्ति,"काठमाडौं : प्रधानमन्त्री केपी ओलीले जनमत र पार्टीमतको कदर गर्न भन्दै दुई अध्यादेश फिर्ताको निर्णय सुनाए, शुक्रबारको मन्त्रिपरिषद् बैठकमा। राजनीतिक दल विभाजनलाई खुकुलो बनाउन र संवैधानिक परिषद्मा विपक्षी नेताको भूमिका खुम्च्याउन गत सोमबार अध्यादेश पारित गराउँदा जुन जोस र हौसला प्रधानमन्त्रीमा थियो, शुक्रबारको दृश्य भने भिन्न थियो। एक मन्त्रीका अनुसार प्रधानमन्त्री ओली (गलेका र असन्तोष)को भावसहित शुक्रबार बैठकमा उपस्थित थिए। पार्टीभित्र र बाहिरबाट चर्को आलोचना र दबाबपछि ओली राजनीतिक दल र संवैधानिक परिषद्सम्बन्धी दुई अध्यादेश फिर्ताको निर्णयबाट पछि हटेका हुन्। यसका तीन मुख्य कारण छन्। पहिलो, ओलीले जुन उद्देश्यले अध्यादेशको बचाउ गरेका थिए, परिणाम उल्टो आउनु। दोस्रोे, पार्टीभित्रको चरम असन्तुष्टि। तेस्रो, सत्ता र शक्तिको प्रयोग गरी मधेसकेन्द्रित दल फुटाउन खोजेको आरोप। यी तीन कारणले प्रधानमन्त्री पछि हट्नुभएको हो, उनीनिकट एक उच्च नेताले अन्नपूर्णसँग भने। प्रधानमन्त्री ओलीले अध्यादेश फिर्ता लिन शुक्रबार बसेको मन्त्रिपरिषद् बैठकमा पनि अध्यादेश ल्याउनुको कारणबारे मन्त्रीहरूलाई प्रस्ट्याउन खोजेका थिए। मधेसमा प्रवेश गर्न दिन्नँ भन्नेहरूलाई देखाइदिन आफूले अध्यादेश ल्याएको प्रस्टोक्ति ओलीले बैठकमा राखेका थिए। तर, पार्टीभित्र र विपक्षी दलले फिर्ता लिनु भनेकाले आफू पछि हटेको उनको भनाइ थियो। उनले मधेसकेन्द्रित दलमा विभाजन ल्याउन अध्यादेश जारी गरेको प्रस्टोक्ति दिए पनि स्वयं नेकपाभित्र तरंग, आशंका र त्रास उत्पन्न गराएको थियो। अध्यादेशले विकृत राजनीतिको पुनरावृत्ति हुने र स्वयं नेकपाका लागि पनि खतरनाक हुन सक्ने भन्दै नेताहरूले चिन्ता व्यक्त गर्न थालेका थिए। हाकाहाकी अर्काको दल फुटाउन अध्यादेश ल्याएको सार्वजनिक भएलगत्तै समाजवादी पार्टीले सत्तापक्षबाट आफ्ना सांसदको अपहरण भएको खबर सार्वजनिक गर्यो। एकातिर आफ्ना सांसद एवं पूर्वमन्त्री डा सुरेन्द्र यादवको सत्तापक्षबाट अपहरण भएको समाजवादी पार्टीको आरोप, अर्कोतर्फ समाजवादी र राजपाबीच पार्टी एकता घोषणा। जुन दल विभाजित गर्न अध्यादेश ल्याइएको भनिएको थियो तिनै दलबीच एकता भएपछि ओली दबाबमा परेका थिए। अर्कातर्फ समाजवादीले नेकपाका दुई सांसद महेश बस्नेत र किसान श्रेष्ठसहित पूर्वप्रहरी महानिरीक्षक सर्वेन्द्र खनालको जोडबलमा सांसद यादवलाई सप्तरीबाट अपहरण गरी काठमाडौं ल्याएको आरोपपछि ओली थप दबाबमा परे। यादवले पनि आफ्नो इच्छाविपरीत आफूलाई पार्टी फुटाउने कामका लागि जबरजस्ती काठमाडौं ल्याइएको आरोप लगाएका छन्। विगतको राजनीतिक विकृतिको पुनरावृत्ति हुने गरी सत्तापक्षबाट घृणित कार्य भएको भन्दै सर्वत्र आलोचना भइरहेको छ। नेकपाका ६ सचिवालय सदस्यले अध्यादेश फिर्ता नलिए स्थायी समिति बैठक बसाल्ने चेतावनी दिएपछि ओलीले पार्टीबाट थप दबाब झेल्नुपर्यो। उनले अध्यादेश फिर्ता त लिएका छन् तर सत्तापक्षमाथि अर्को प्रश्न छ, बहालवाला सांसदलाई अपहरण शैलीमा काठमाडौं ल्याउनेमाथि कारबाही हुन्छ कि हुँदैन ? विपक्षी मात्र होइन, नेकपाकै नेताले विकृत राजनीतिको फोहोरी खेलमा लाग्नेमाथि कारबाही हुनुपर्ने माग गरेका छन्। नेकपा नेता भीम रावलले गैरकानुनी काम गर्ने जोे कोहीमाथि कारबाही हुनुपर्ने माग गरेका छन्। सत्ताको खेलमा सांसदहरुलाई होटेलको कोठामा थुनेर, अपहरण शैलीमा तराईबाट काठमाडौं ल्याएर सिद्धान्त, आदर्श, मूल्यमान्यताको धज्जी उडाउँदै राजनीतिलाई फोहोरी आहाल बनाई बदनाम गर्ने विगतको दुःखद स्थिति अध्यादेश प्रकरणमा दोहोरिएको छ, नेता रावलले भने, यसको छानबिन गरी गैरकानुनी कार्य गर्नेलाई कारबाही गर्नुपर्छ। कांग्रेस प्रवक्ता विश्वप्रकाश शर्माले अध्यादेश फिर्ता लिँदैमा प्रधानमन्त्रीले उन्मुक्ति नपाउने बताएका छन्। दुवै विवादित अध्यादेश फिर्ता लिएर सरकारले गल्ती सच्याएको छ, उनले भने, अब अपहरण शैलीमा सांसद उठाउने कर्ममा संलग्नलाई कारबाहीको प्रतीक्षामा छौं। संविधानविद् भीमार्जुन आचार्यले सत्ता उन्माद र शक्तिको दुरुपयोग गरिए पनि प्रहरी प्रशासन मूकदर्शक बनिरहेको बताए। यही काम सर्वसाधारण कसैले गरेको भए प्रहरीका लागि अपहरण तथा शरीर बन्धकको कसुर बन्थ्योे, उनले भने, शक्ति निर्र्देशित र सत्ता संरक्षित घटना भएकाले प्रहरीले चासो लिने कुरा भएन। सत्ता उन्माद र शक्ति दुरुपयोेगको यो पराकाष्ठा हो। नेकपाकै केन्द्रीय सदस्य विष्णु रिजालले राजनीतिमा फोहोरी खेलकै कारण बहुदलीय प्रजातन्त्र फोहोरी बनेको, त्यसको फाइदा निरंकुशतालाई पुगेकोतर्फ नेतृत्व सचेत बन्नुपर्ने बताए। ०५१ को मध्यावधिपछि सांसदहरूको खरिदबिक्री, अपहरण, होटेलको बास, विदेश सयर, हस्ताक्षर संकलनजस्ता विकृतिले ककसलाई फाइदा भयो, सम्झनै होला, उनले भने, ०६४ पछि पनि धमाधम पार्टी विभाजन भएर तीन दर्जनजति पुगेको पनि देखिएकै हो। अहिले पनि यस्तो घृणित कार्यले भविष्यमा कसलाई फाइदा पुग्ने हो ? सत्तालिप्साका कारण दलहरू टुट्ने, फुट्ने र अन्य गैरराजनीतिक कार्य हुन थालेपछि ०७३ मा प्रमुख तीन दल (कांग्रेस, तत्कालीन एमाले र माओवादी केन्द्र) को सहमतिमा थ्रेसहोल्ड र राजनीतिक दल विभाजनका प्रावधान कस्ने व्यवस्था गरिएको थियो। राजनीतिक दलसम्बन्धी ऐनमा भएको व्यवस्थालाई खुकुलो बनाई विकृतिको पुनरावृत्ति हुने गरी सरकारले अध्यादेश जारी गरेको, मधेसकेन्द्रित दललाई फुटाउन सत्तापक्ष लागेको आरोप लागेको छ। नवगठित जनता समाजवादी पार्टीले आफ्ना सांसदको अपहरणमा संलग्न सत्तापक्षीय नेतामाथि कारबाही हुनुपर्ने माग गरेको छ। कानुनमा कस्दा गाली खाने ओली नै थिए दुवै संविधानसभामा विकृत राजनीति र सत्ता जोडघटाउबाट आजित भएको भन्दै तीन ठूला दलले थ्रेसहोल्ड र दल त्यागसम्बन्धी व्यवस्था कसिलो बनाउने सहमति गरे, ०७३ चैतमा। उक्त सहमति गर्दा तत्कालीन सत्तारुढ कांग्रेस र माओवादी केन्द्रभन्दा तत्कालीन एमालेलाई कठिनाइ थियो। एमालेले आठ साना दललाई साथमा लिएर विपक्षी मोर्चाको नेतृत्व गरिरहेको थियोे। तर, ३ प्रतिशत थ्रेसहोल्ड र राजनीतिक दल विभाजन हुन केन्द्रीय समितिको पनि ४० प्रतिशत संख्या चाहिने सहमतिपछि विपक्षी गठबन्धनका नेताले तत्कालीन एमाले अध्यक्ष ओलीको आलोचना गरे। एमालेले धोका दिएको भन्दै साना दल आक्रोशित बनेका थिए। एमाले गठबन्धनमा माले, नेमकिपा, राष्ट्रिय जनमोेर्चा, परिवार दल, जनमुक्ति (लोकतान्त्रिक), बहुजन शक्ति, नेपाः र मधेस समता पार्टी थिए। साना दलको अस्तित्व समाप्त पार्न तीन ठूला दल मिलेको भन्दै ती दलले राजनीतिक दलसम्बन्धी विधेयक पारित गर्ने बेला संसद्को राज्य व्यवस्था समिति र संसद्मा विरोध जनाएका थिए। केही विकृत खेल सुरासुन्दरी र बैंकक भ्रमण ०४८ सालको निर्वाचनमा जनताले नेपाली कांग्रेसलाई एकमना सरकारको कार्यादेश दिए। तर, प्रधानमन्त्री गिरिजाप्रसाद कोइरालाले पार्टीभित्रको असन्तुष्टिको कारण देखाउँदै मध्यावधि निर्वाचनको घोषणा गरे। ०५१ मा एमालेलाई ठूलो पार्टीका रूपमा चुनावबाट निर्वाचित गरे, जनताले। उसले कांग्रेसको समर्थनमा नौ महिना सरकार चलायो। तर, कांग्रेस र राप्रपा मिलेर एमाले नेतृत्वको सरकार ढाले। राप्रपाको समर्थनमा शेरबहादुर देउवा प्रधानमन्त्री बने। त्यो सरकार ढाल्न अनेक षड्यन्त्र भए। सत्ता टिकाउन देउवाले पनि अनेक विकल्प अपनाए। राप्रपाका केही सांसदलाई बैंकक पठाइयो, केहीलाई सुरासुन्दरीको व्यवस्थापन गरियो। खोभारी राय, बुद्धिमान तामाङ, विष्णुविक्रम थापा, महेन्द्र राय, बालाराम घर्ती मगरसहित राप्रपाका सांसद बैंकक पुर्याइए। एमालेले सरकारविरुद्ध अविश्वास प्रस्ताव ल्यायो। कांग्रेसकै समर्थनमा देउवा नेतृत्वको सरकार ढल्यो। लोकेन्द्रबहादुर चन्द नेतृत्वमा एमालेराप्रपाले सरकार बनाए। त्यो सरकार टिकाउन सांसदहरूलाई ललितपुरको समिट होटेलमा सुरासुन्दरीसहित राखियो। राजनीतिमा मुसा प्रवृत्ति नेपाली राजनीतिमा मुसा प्रवृत्ति थेगो चलनचल्तीमा छ। आफ्नै सांसदहरू गएपछि बाहिरिएका तत्कालीन राप्रपा नेता चन्दले बोल्ने क्रममा भनेका थिए, मुसाहरूले मैले चलाएको जहाज प्वाल पारे भनेर मख्ख नपर्नु, यो मुसा प्रवृत्ति हो, यसबाट सबै सजग रहनू। उनले चलाएको यो शब्दावली पुनः चर्चामा छ। कमल थापा, रवीन्द्रनाथ शर्मालगायत केहीले चन्दको मन्त्रिपरिषद्का सदस्य झन्डा हल्लाएर आफ्नै प्रधानमन्त्रीको राजीनामा मागेका थिए। त्यति बेला राप्रपामा सूर्यबहादुर थापा चन्दलाई सरकारबाट हटाउन सक्रिय थिए। आफ्नै पार्टी नेतृत्वको सरकारविरुद्ध प्वाल पारेर जहाज डुबाएको भन्दै चन्दले मुसा प्रवृत्तिको पहिलो प्रयोग गरेका थिए। त्यति बेला चन्द सरकार ढालेर थापाको नेतृत्वमा कांग्रेससहितको सरकार बनेको थियो। पञ्चायत ढालेको सात वर्षमै सत्ताको साँचो पूर्वपञ्चको हातमा पुगेपछि राजनीति विकृत र र प्रजातन्त्रप्रति जनताको वितृष्णा सुरु भएको थियो। संविधानसभामा उस्तै जनताको त्याग र बलिदानीबाट बनेको पहिलो संविधानसभा पनि सत्ताको दाउपेच र सत्तालिप्साकै कारण संविधान नबनाई असफल भयो। चार वर्षमा चारवटा सरकार बने। तत्कालीन एमालेको समर्थनमा माओवादी अध्यक्ष दाहालले नौ महिना, कांग्रेससहितका २२ दलको समर्थनमा तत्कालीन एमाले नेता माधवकुमार नेपालले १८ महिना, एमाओवादीको समर्थनमा एमाले नेता झलनाथ खनालले ६ महिना र मधेसी मोर्चासहितको समर्थनमा डा बाबुराम भट्टराईले एक वर्ष प्रधानमन्त्रीको कार्यकाल पूरा गरे। प्रधानमन्त्री छान्न १८ पटक चुनाव पहिलो संविधानसभामा प्रधानमन्त्री छान्न १८ पटक चुनाव भएको घटना चर्चामा छ। त्यति बेला तत्कालीन माओवादी अध्यक्ष पुष्पकमल दाहाल, कांग्रेस संसदीय दलका नेता रामचन्द्र पौडेल र एमाले अध्यक्ष झलनाथ खनाल प्रधानमन्त्रीको प्रतिस्पर्धामा थिए। आफ्नै पार्टीका नेता माधवकुमार नेपाल नेतृत्वको सरकार ढाल्न भूमिका खेलेको भन्दै तत्कालीन एमालेले दुईतिहाइ पुर्याउने सर्तमा मात्र खनाललाई उम्मेदवार बनाएको थियो। तर, दुईतिहाइ पुग्ने अवस्था नभएपछि एमालेले खनालको उम्मेदवारी फिर्ता लियो। चुनावी मैदानमा रहेका दाहाल र पौडेलबीच १८ पटक मतदान भयो। तर, एमाले र तत्कालीन मधेसी मोर्चा मौन बसेका कारण चुनावी प्रक्रिया नै रद्ध गरियो। दोस्रो चरणमा माओवादीको समर्थनमा खनाल प्रधानमन्त्री बने। त्यस क्रममा ठूलादेखि साना दलका सांसद किन्नेदेखि अनेक प्रलोभनका घटना भएका थिए। ओलीका समर्थक नै भागे संविधानसभाको दोस्रो कार्यकालमा हालका प्रधानमन्त्री केपी ओलीलाई प्रधानमन्त्री बनाउन भन्दै तीन साना दलका तीन र एक जना स्वतन्त्र सांसद समर्थक बसे। दिउँसो ओलीको समर्थक बसेका सांसद रातारात अदृश्य शक्ति केन्द्रको दबाब र प्रलोभनमा एकाएक गायब भए। सांसदहरू हरिचरण साह, कुमार खड्का, रुक्मिणी चौधरी र स्वतन्त्र सांसद अतहर कमाल मुसलमान समर्थक बसेर पनि भोलिपल्ट मत नदिने भए। त्यसपछि एमालेले विजयकुमार गच्छदारको फोरमसँग सत्ता गठबन्धन गरेको थियो। सत्तालिप्साकै कारण दुई सिटे त परै जाओस्, संसद्मा रहेका एक सिटे सांसदले पनि आफ्नो पार्टी छोडेर छुट्टै पार्टी गठन गरेका थिए।"
यस्ता छन् चौतर्फी दबाबपछि प्रधानमन्त्री ओली पछि हटेका निर्णय,"काठमाडौं : सरकारले विवादास्पद दुवै अध्यादेश चौतर्फी दबाबपछि फिर्ता लिएको छ। मन्त्रिपरिषद् बैठकले शुक्रबार जनमतको कदर गर्दै अध्यादेश फिर्ता लिने निर्णय गरेसँगै राष्ट्रपतिले खारेज गरेकी हुन्। राष्ट्रपति विद्यादेवी भण्डारीले मन्त्रिपरिषद्को सिफारिसमा नेपालको संविधानको धारा ११४ को उपधारा २ को खण्ड (ख) बमोजिम अध्यादेश खारेज गरेको राष्ट्रपति कार्यालयले जनाएको छ। उक्त खण्डमा अध्यादेश राष्ट्रपतिबाट जुनसुकै बखत खारेज हुन सक्ने व्यवस्था छ। राष्ट्रपति भण्डारीले वैशाख ८ गते सरकारको सिफारिसलगत्तै राजनीतिक दलसम्बन्धी (दोस्रो संशोधन) अध्यादेश २०७७ र संवैधानिक परिषद् (काम, कर्तव्य, अधिकार र कार्यविधि)सम्बन्धी (पहिलो संशोधन) अध्यादेश २०७७ जारी गरेकी थिइन्। शुक्रबार पनि मन्त्रिपरिषद्को सिफारिसलगत्तै ती अध्यादेश खारेज गरेकी हुन्। कोरोना महामारीका कारण एक महिनायता लकडाउन व्यहोरिरहेका बेला संविधानले परिकल्पना गरेको राजनीतिक स्थिरताको मर्ममा प्रहार गर्ने गरी प्रधानमन्त्री केपी ओलीले मन्त्रिपरिषद् बैठकमा ठाडो प्रस्तावका रूपमा अध्यादेश ल्याएका थिए। संसदीय दल वा केन्द्रीय समितिमा ४० प्रतिशत संख्या पुयाउन सक्नेले पार्टी विभाजन गर्न सक्ने व्यवस्थासहितको राजनीतिक दलसम्बन्धी अध्यादेश जारी गरिएको थियो। त्यस्तै, संवैधानिक परिषद्को गणपूरक संख्या घटाएर विपक्षीबिनै संवैधानिक निकायहरूमा नियुक्तिको दाउ रचेर सरकारले अर्काे अध्यादेश सँगै ल्याएको थियो। प्रधानमन्त्री ओली बुधबारसम्म आफ्नो निर्णयमा अडिग देखिएका थिए। आफ्नै पार्टी नेकपा, विपक्षीदेखि नागरिक समाजलगायत सबैबाट आलोचनाका साथै दबाबपछि उनी अध्यादेश फिर्ता गर्ने निष्कर्षमा पुगेका थिए। सरकारले राजनीतिक दलसम्बन्धी अध्यादेशमार्फत पार्टी विभाजनलाई सहज तुल्याउँदै विभाजित भई गठन हुने दललाई राष्ट्रिय दलको मान्यता दिने प्रावधान ल्याएको थियो। कानुनको भावना र उद्देश्यविपरीत रहेको भन्दै अध्यादेश फिर्ता गर्न पार्टीका बहुमत सचिवालय सदस्यले भैंसेपाटी भेला गरी बिहीबार ओलीलाई थप दबाब बढाएका थिए। अध्यादेशले राजनीतिक दललाई पुनः अराजक, अस्थिर र सत्ताको फोहोरी खेल तथा राष्ट्रिय हित, स्वाधीनता र स्वाभिमानमा आँच पुग्ने पुरानै स्थितितर्फ धकेल्न सक्नेतर्फ संकेत गर्दै नेताहरूले उनको कदमको आलोचना गरेका थिए। अध्यादेश जारी भएपछि देखिएको घटनाक्रमले पनि सोही कुराको पुष्टि गरेको थियो। प्रधानमन्त्री नै अन्य दल विभाजनको खेलमा लागेको गम्भीर आरोप लागेको थियो। समाजवादी पार्टी विभाजनको प्रयाससमेत भएको थियो। समाजवादी र राजपाबीचको एकताले विभाजनको खेललाई असफल तुल्याइदिएको थियो। त्यस्तै, संवैधानिक निकायलाई गरिमायुक्त र राष्ट्रिय हितमा प्रतिबद्ध तुल्याउने उद्देश्यबाट संवैधानिक परिषद्का निर्णयलाई सर्वस्वीकृत बनाउन र सन्तुलन कायम गर्न विपक्षी दलका नेतासमेत अनिवार्य रूपमा रहने प्रावधानलाई हटाउने गरी अर्काे अध्यादेश सरकारले ल्याएको थियो। यसले संवैधानिक निकायमा एकलौटी नियुक्तिको बाटो खोल्ने चाहना सरकारले राखेको देखिएको थियो। सत्तारुढ दल नेकपा र प्रतिपक्षी सबैजसोको विरोधपछि सरकार अन्ततः अध्यादेशको भु्रणहत्या गर्ने गरी ९२ घण्टामै फिर्ता लिने निर्णयमा पुगेको हो। ओलीले दुवै अध्यादेश फिर्ता नगरेका भए उनीविरुद्ध पार्टीकै नेताले थप कठोर निर्णय लिन बाध्य हुने चेतावनी दिएका थिए। सचिवालयका बहुमत सदस्यको बैठक बिहीबार उपाध्यक्ष वामदेव गौतमको निवास भैंसेपाटीमा बसेको थियो। मन्त्रिपरिषद्को सोमबार (वैशाख ८)को बैठकमै पनि अध्यादेश ल्याउनु गलत हुने, समय उचित नहुने धारणा मन्त्रीहरूले व्यक्त गरेका थिए। प्रधानमन्त्री नै निर्णायक हुने वेस्ट मिनिस्टर प्रणालीमा मन्त्रीहरूको विरोधको अर्थ रहेन। ओलीले झन्डै दुई तिहाइको स्पष्ट बहुमतसहित २०७४ फागुन ३ मा सरकारको नेतृत्व सम्हालेका थिए। प्रधानमन्त्री ओलीको कार्यकाल बेलाबेला विवादास्पद निर्णयमा फस्दै आएको छ। अपरिपक्व निर्णय लिने र जनदबाबपछि फिर्ता लिने क्रममा सरकारको यो मात्रै निर्णय होइन। यो त पछिल्लो उदाहरण मात्र हो। सरकारले सरोकारवालासँग पर्याप्त छलफल र तयारीबिनै विधेयक ल्याएकोमा विरोध भएको थियो। केही विधेयक फिर्ता लिनुपरेको थियो भने केहीमा संशोधन गर्न सरकार बाध्य भएको थियो। यी हुन ओली पछि हटेका निर्णय गुठी विद्येयक : सरकारले राजगुठी, सार्वजनिक गुठी र निजी गुठीलाई व्यवस्थित गरी सामाजिक न्यायका आधारमा गुठी जग्गामा भोगाधिकार रहेका किसान तथा गुठीको अधिकार संरक्षण गरी सर्वसाधारणको हित कायम गर्न र गुठी जग्गाको उत्पादकत्व बढाउने भन्दै राष्ट्रिय सभामा गुठीसम्बन्धी कानुनलाई एकीकरण र संशोधन गर्न बनेको विधेयक पेस गरेको थियो। तर गुठी विधेयकको विरोधमा उपत्यकाका नेवार समुदायले आन्दोलन चर्काएपछि सरकारले ३ असार २०७६ मा उक्त विद्येयक फिर्ता लिन बाध्य भएको थियो। राहदानी विधेयक प्रमाणिकरण नभई फिर्ता राष्ट्रपति विद्यादेवी भण्डारीबाट राहदानी संशोधन विधेयक फिर्ता गरेकी थिइन्। संसद्ले पारित गरेको विधेयक पुनर्विचारका लागि राष्ट्रपतिबाट फिर्ता गरिएको पहिलोपटक थियो त्यो। प्रतिनिधिसभाले पारित गरेको राहदानी संशोधन विधेयक राष्ट्रियसभाले ६० दिनभित्र कुनै निर्णय नगरेको भन्दै प्रतिनिधिसभाले प्रमाणीकरणका लागि राष्ट्रपति कार्यालय पठाएको थियो। विद्येयकमा नागरिकलाई सहज राहदानी पाउने अधिकारमाथी बन्देज लगाउन सरकारले खोजेको भन्दै सांसदहरुको विरोध थियो। त्यसपछि राष्ट्रपतिले २०७६ जेष्ठ ८ गते पुनर्विचारका लागि प्रतिनिधिसभा फर्काइदिएको थियो। पछि यो विद्ययेक २०७६ असोज २७ मा प्रमाणिकरण भएको थियो। निलकन्ठ उप्रेतीलाई भारतको राजदूत बनाउने निर्णय पूर्वप्रमुख निर्वाचन आयुक्त नीलकण्ठ उप्रेतीलाई सरकारले ३२ असार २०७५ मा भारतका लागि राजदूत नियुक्ति गर्ने निर्णय गर्यो। संविधानको धारा २४५ को उपधारा ८ मा निर्वाचन आयोगको प्रमुख निर्वाचन आयुक्त र आयुक्त भइसकेको व्यक्ति अन्य सरकारी सेवामा नियुक्तिका लागि ग्राह्य हुनेछैन भन्ने प्रावधानका बीच सरकारले उनलाई राजदूत नियुक्ति गर्ने निर्णय गरेको थियो। तर निर्णय भएको १८ दिन बितिसक्दासमेत मुख्य सचिवले यसलाई प्रमाणीकरण गरेनन्। त्यसपछि सरकार निर्णय फिर्ता लिन बाध्य भयो। संचार तथा मिडिया काउन्सिल विधयक २०७६ वैशाख २६ मा सरकारले संसदमा दर्ता गरेको मिडिया काउन्सिल विधेयक विवादमा पर्यो। विद्ययक जस्ताको तस्तै पारित हुँदा पूर्ण प्रेस स्वतन्त्रता हननमा पर्ने भन्दै सरोकारवाला संघ सस्थाले चर्को विराध जनाए। सडकमासमेत निस्किए। सरोकारवालाका सुझावका आधारमा अन्तत सरकार यसमा संशोधन गर्न तयार भयो। अहिले यो विद्ययेक राष्टिय सभामा विचारधीन छ। पत्रकार महासंघ लगायतको विराधेपछि विद्ययकमा उल्लेखित जेल सजाय, दण्ड सजाय व्यवस्था , मनासिव क्षतिपूर्ति व्यवस्था र मुद्दा लगाउने सक्ने लगायतका व्यवस्थामा संसोधन गर्न सरकार बाध्य भएको थियो। त्यसपछि मात्र राष्ट्रिय सभामा यो विद्येयक अगाडि बढेको हो। विषादी जाँच गर्ने निर्णयमा टिक्न नसक्नु उद्योग वाणिज्य तथा आपूर्ति मन्त्रालयले २०७६ असार २ गते सीमा नाकामा तरकारी तथा फलफूलको विषादी परीक्षणपछि मात्र नेपाल भित्राउने निर्णय गर्यो। तर कार्यान्वयनमा आएको तीन साता नबित्दै असार १९ मा फिर्ता लिन बाध्य भयो। विषादीयुक्त तरकारी र फलफूल परीक्षण रोक्ने निर्णय प्रधानमन्त्री केपी शर्मा ओलीका लागि आफ्नै पार्टीको संसदीय दलभित्रसमेत त्यसबेला सामना गर्न सकस परेको थियो। आफैँलाई झुक्याइएको त्यसबेला प्रधानमन्त्रीको जवाफ थियो। आइफा फिल्म अवार्ड सरकारले २०७६ असार ८ गते मन्त्रिपरिषद् बैठकबाट भारतीय फिल्म अवार्ड (आईफा) नेपालमा आयोजना गर्ने निर्णय गरेको थियो। उक्त अवार्ड कार्यक्रममा सरकारको झण्डै एक अर्ब लगानी पर्ने अनुमान गरिएको थियो। त्यसका लागि काठमाडौं महानगरपालिकाले ४४ करोड रुपैयाँ अनुदान दिने बताएको पनि थियो। आफ्नै पार्टी भित्रबाट र अन्यत्रबाट पनि चौतर्फी विरोधपछि सरकार असार १८ मा उक्त निर्णयवाट पछि हटेको थियो। बिमस्टेक राष्ट्रहरूको संयुक्त सैन्य तालिम भारतको पूर्णेमा २०७५ भदौंमा बिमस्टेक शिखर सम्मेलन चलिरहँदा भारतीय प्रधानमन्त्री नरेन्द्र मोदीले संयुक्त सैन्य तालिम आयोजना गर्ने बताए। नेपाली सेनाले उक्त सैन्य तालिममा जाने गरी विज्ञप्ति निकालेको थियो। सरकारले त्यसको तयारी गरेको थियो। तर यो विवादमा परेपछि लगत्तै सरकारले बिमस्टेक राष्ट्रहरूको सैन्य तालिममा नेपाली सेनालाई नपठाउने निर्णय भदौं २४ मा फिर्ता लियो। सांसदसँगको छलफल स्थगित : ओलीलाई अध्यादेशले कसरी गलायो ? अध्यादेशबाट पछि हट्दै ओली प्रधानमन्त्री ओलीलाई देउवाको एक धन्यवाद ! ६ सुझाव"
जेठ २ गतेसम्म आन्तरिक र अन्तर्राष्ट्रिय उडान स्थगित,"काठमाडौं : सरकारले आन्तरिक र अन्तर्राष्ट्रिय उडान मे १५ अर्थात् जेठ २ गतेसम्म बन्द गर्ने निर्णय गरेको छ। शनिबार मन्त्रिपरिषद् तथा प्रधानमन्त्रीको कार्यालय सिंहदरबारमा बसेको कोरोना भाइरस (कोभिड१९) रोकथाम तथा नियन्त्रण समन्वय उच्चस्तरीय समिति बैठकले आन्तरिक र अन्तर्राष्ट्रिय उडानलाई थप समय रोक्ने निर्णय लिएको प्रधानमन्त्री कार्यालयका सचिव नारायण विडारीले जानकारी दिए यसअघि सरकारले वैशाख १८ अर्थात् अप्रिल ३० सम्ममात्र अन्तर्राष्ट्रिय र आन्तरिक उडान स्थगित गर्ने निर्णय गरेको थियो। लकडाउनको निरन्तरता र यसको मोडालिटीबारे छलफल भए पनि यसको विषयमा निर्णय भने मन्त्रिपरिषद् बैठकले गर्ने सचिव विडारीले बताए । उपप्रधान तथा रक्षामन्त्री ईश्वर पोखरेलको अध्यक्षतामा बसेको बैठकमा एक महिना लकडाउनले पारेको प्रभाव र संक्रमणको संभावित जोखिमबारे छलफल भएको हो । सरकारले पछिल्लोपटक थपेको १२ दिने लकडाउन यही वैशाख १५ गते सकिँदैछ। संक्रमणको जोखिम कायमै रहेको विश्लेषण गर्दै बैठकमा यसलाई छिमेकी देशले अगाडि सारेका कार्यक्रमका आधारमा अगाडि बढाउने उनले बताए। लकडाउनको अवधि र मोडालिटीबारे समितिकै सिफारिसको आधारमा मन्त्रिपरिषद्ले निर्णय गर्ने विडारीको भनाइ छ। लकडाउनकै कारण संक्रमणको दरलाई घटाउन सकिएको छ । छिमेकी मुलुक र अन्तर्राष्ट्रिय क्षेत्रमा भइरहेको अवस्थालाई विचार गर्दै जानुपर्छ भन्ने विषयमा छलफल भएको छ, सचिव विडारीले भने, कति दिनसम्म थप गर्ने भन्ने विषयमा नेपाल सरकार तथा मन्त्रिपरिषद् बैठकले निर्णय गर्नेछ । अहिले भइरहेको लकडाउनको अवस्थामा हामी सही बाटोमा छौँ भन्ने विषयमा छलफल भएको छ । सरकारले पहिलोपटक चैत ११ देखि १८ गतेसम्म लकडाउन घोषणा गरेको थियो। त्यसपछि फेरि दोस्रोपटक एक हप्ता थपेर २५ चैतसम्मका लागि लम्ब्याइएको थियो। त्यसलाई निरन्तरता दिँदै वैशाख ३ गतेसम्म लम्बाइएको थियो। छिमेकी भारतमा वैशाख २१ सम्म लकडाउन घोषणा गरिएकोले त्यो भन्दा पहिले यहाँ लकडाउन खुल्दा खुला सिमा कारण जोखिम थप बढ्ने भएकोले पनि सरकार लकडाउन थप्ने तयारीमा सरकार पुगेको छ । सिंहदरबारमा कोरोना उच्चस्तरीय समितिको बैठक : कति थपिएला लकडाउन ? विश्वव्यापी महामारीको रुपमा फैलिएको कोरोनाबाट २८ लाखभन्दा बढी मानिस प्रभावित भएका छन् भने झन्डै दुई लाखले ज्यान गुमाएका छन्। नेपालमा पनि संक्रमितको संख्या ४९ पुगेको छ। जसमध्ये ११ जनाभने निको भएका छन् । अन्य सबैको विभिन्न अस्पतालमा उपचार भइराखेको छ ।"
प्रदेश १ को कोरोना कोषमा २८ करोड : १२ करोड खर्च,"विराटनगर : प्रदेश १ सरकारले स्थापना गरेको कोरोना जनसुरक्षा कोषमा २८ करोड ७८ लाख रुपैयाँ जम्मा भएको छ। कारोना रोकथाम, नियन्त्रण र उपचारको लागि स्थापना गरेको कोषमा शुक्रबारसम्ममा २८ करोड ७८ लाख ८६ हजार सात सय २५ रुपैयाँ जम्मा भएको मुख्यमन्त्री तथा मन्त्रिपरिषदको कार्यालयले जानकारी दिए। कोषमा प्रदेश सरकारले २५ करोड रकम जम्मा गरेको थियो। कोषमा विभिन्न संघसंस्था, वित्तिय क्षेत्र, उद्योगी, व्यवसायी, कर्मचारी लगायतले रकम जम्मा गर्ने क्रम जारी रहेको मुख्यमन्त्री तथा मन्त्रिपरिषद् कार्यालयका सचिव मुकुन्दप्रसाद निरौलाले जानकारी दिए। कोषबाट कोरोना रोकथाम, नियन्त्रण र उपचारका लागि १२ करोड ६ लाख खर्च भएको मुख्यमन्त्री तथा मन्त्रिपरिषद् कार्यालयका लेखा अधिकृत योग्यप्रसाद राईले जानकारी दिए। राष्ट्रिय वाणिज्य बैंक विराटनगर शाखाको कोरोना जनसुरक्षा कोष खाता नम्बर २१२०००५८८१०१ मा जम्मा गर्न तथा फोन पेबाट पनि रकम जम्मा गर्न सकिने मुख्यमन्त्री कार्यालयले जनाएको छ।"
मेयरलाई कुटपिट,जाजरकोट : जाजरकोटको भेरी नगरपालिकाका प्रमुख चन्द्रप्रकाश घर्तीलाई हातपात गरिएको छ । नेकपाका नेता एवम् नगरप्रमुख घर्ती माथि शनिबार बिहान सत्तारुढ नेकपाकै युवा दस्ता युवा संघ नेपालका जिल्ला संयोजक दिपेन्द्र शाही सहितको एक समूहले मुक्का प्रहार गरेको हो । जिल्लाको भेरी नगरपालिका वडा नम्वर १० को फेराखोला स्थित भेरी किनारमा उक्त समुहले हातपात गरेको नेकपा जाजरकोटले जनाएको छ । सत्तारुढ नेकपाका कार्यकर्ता एवम् साविकको पुन्मा गाविसका अध्यक्ष मधु चन्दको मृत्युपछि उनको मलामी गएका नगरप्रमुख घर्तीलाई हातपात गरिएको नेकपा जाजरकोटका अध्यक्ष ढकवीर रानाले बताए । शाहीको समुहले गरेको मुक्का प्रहारबाट मेयर घर्तीको आँखा र मुखमा चोट लागेको अध्यक्ष रानाले बताए । नगर प्रमुख घर्ती पूर्वएमाले जाजरकोटका सचिव र अहिले नेकपाको कर्णाली प्रदेश समिति सदस्य हुन् । युवा संघका संयोजक शाही पूर्व एमाले निकट युवा संघ नेपाल जाजरकोटका पूर्वअध्यक्ष हुन् । शाहीले गाउँमा योजना पार्दा नगर प्रमुख शाहीले पक्षपात गरेको भन्दै गुनासो गर्ने क्रममा भएको विवादमा मेयर घर्तीमाथि हातपात भएको एक प्रत्यक्षदर्शीले बताए । योजना दिँदा आफूहरुले नपाएको र आफूहरु माथि अन्याय भएको गुनासो गर्ने क्रममा विवाद भएको उनले बताए । मेयर घर्तीलाई आक्रमण गर्नेको खोजी भइरहेको जाजरकोट प्रहरी प्रमुख डिएसपी किशोरकुमार श्रेष्ठले बताए । उनले घटनाबारे यथार्थ बुझ्न नगरप्रमुख घर्तीसँग सम्पर्क गर्न खोज्दा सम्पर्क हुन नसकेको बताए । मेयर सावले फोन उठाउनु भएन । घटनाबारे यथार्थ जानकारी अझै आइसकेको छैन ।
१० दिनदेखि विद्युत अवरुद्ध,"गोरखा : गत वैशाख चार गते परेको चट्याङले मङलुङखोला लघुजलविद्युत आयोजनामा क्षति पुयाएपछि गुम्दा गाउँ लामो समयदेखि विद्युतविहीन भएको छ। लकडाउनका कारण लामो समयदेखि मर्मत गर्न नसक्दा स्थानीय तीन सय घरधुरीका बासिन्दालाई सास्ती भएको छ। विद्युत सेवा अवरुद्ध हुँदा धार्चे गाउँपालिका५ गुम्दाका करिब तीन सय घरधुरीका बासिन्दाले राति विजुली बाल्न नपाएको स्थानीय भीमप्रसाद गुरुङले जानकारी दिए। कसैकसैसँग भूकम्पका बेला पाएको सोलार बत्ती छ। त्यसैले काम चलाइएको छ, उनले भने, तर धेरैजसोसँग त्यो पनि छैन। विजुली नहुँदा कोदो, मकै पिस्न पाइएको छैन। मोबाइल चार्ज गर्न नपाउँदा सूचना सम्पर्कबाट पनि बञ्चित हुनु परेको र कोरोना महामारी सम्बन्धी जानकारी पाउन पनि नसकिएको उनको गुनासो छ। मोबाइलमा चार्ज छैन। टाढाटाढा रहेका आफन्तसंग सम्पर्क गर्न पाइएको छैन। टिभी हेर्न, रेडियो सुन्न पनि पाइएको छैन, उनले भने, कोरोनाको बारेमा सबैलाई चासो छ तर केही थाहा पाउन सकिएन। विद्युत नहुँदा वडा कार्यालयको काम पनि गर्न नसकिएको वडा अध्यक्ष तुलबहादुर गुरुङको गुनासो छ। अहिले कोरोनाको बारेमा विभिन्न सूचनाहरु गर्नुपर्ने छ, राहत बाँड्नु पर्ने बेला छ, गुरुङले भने, तर विद्युत नहुँदा काम प्रभावित भएको छ। लकडाउनका कारण उपकरण ल्याउन र दक्ष जनशक्तिलाई ल्याउन नसकिएको अध्यक्ष गुरुङको भनाइ छ। स्थानीय युवाले दिनहुँ विद्युत मर्मत गर्ने प्रयास गरेको तर सफल नभएको उनले जानकारी दिए। २५ किलोवाटको सो लघु जलविद्युत आयोजनाबाट २०६८ सालदेखि विद्युत उत्पादन सुरु भएको थियो।"
छुर्पी उद्योग बन्द : दूध बिक्री नहुँदा कृषक चिन्तित,"सन्धिखर्क : सन्धिखर्क नगरपालिका७ मा रहेको छुर्पी उद्योग लकडाउनका कारण बन्द भएको छ । सन्धिखर्क७, गच्छे बजारमा रहेको छुर्पी उद्योग बजारमा माग कम भएको र ढुवानीमा समस्या भएपछी बन्द गर्नु परेको उद्योगका संचालक कृष्णप्रसाद चुँदालीले बताए । सफल डेरी उद्योगमार्फत छुर्पी उत्पादन गर्दै आएका चुँदालीले घ्यु, मख्खन र दूधको माग पनी घटेर गएको बताउँछन् । स्थानीय स्तरमा उत्पादन भएका कृषीजन्य वस्तु नास भएर जाने अवस्थामा पुगेको छ । लकडाउनको प्रभाव विभिन्न क्षेत्रमा देखा पर्न थालेसँगै यसको असर कृषिजन्य उत्पादन पनि बिक्री हुन छाडेको हो । पाणिनी गाउँपालिका४ पटौटीको निगालीमा रहेको छुर्पी उद्योग पनि बन्द हुने अवस्थामा पुगेको छ । 'लकडाउनको समयावधि लम्बिँदै जाँदा छुर्पी उद्योग बन्द हुने अवस्थामा पुगेको हो । कृषकको कुरालाई मध्यनजर गर्दै १५ दिन बन्द गरेर पुनः सञ्चालन गरेका थियौँ', उद्योगका व्यवस्थापक तिलक गैरेले भने,फेरि लकडाउन थपियो, अब सञ्चालन गर्न सक्ने अवस्था छैन । उत्पादित छुर्पी, घिउ, पनिर बिक्री गर्न समस्या भएको उनको भनाइ छ । बजारमा पठाउन तयारी भएको ३० क्विन्टल छुर्पी स्टकमै थन्किएको छ । करिब ३० लाख बराबरको छुर्पी स्टकमा राखेर उद्योग सञ्चालन गर्न सक्ने अवस्था नरहेको उनीहरुले बताए । उत्पादन भएको सामान बिक्री नहुने, कृषकलाई भुक्तानी दिन नसकिने भएकाले उद्योग सञ्चालन गर्न नसकिने छुर्पी उद्योग सन्चालकहरुले बताए। अर्घाखाँचीमा दैनिक १२ हजार लिटर दूध बिब्री हुने गरेकोमा यो लकडाउनको अवधिमा ३ हजार लिटर मात्र बिक्री हुने गरेको अर्घाखाँची दुग्ध सहकारीका अध्यक्ष चन्द्रप्रसाद बन्जाडेले बताए । गुल्मी, पाल्पा र कपिलवस्तुमा मात्र दैनिक ६ हजार लिटर दूध जाने गरेकामा यो अवधिमा बाहिरी जिल्लामा दूध पठाउन नसकिएको हो । जिल्लामा झण्डै ५ सय जनाले दूध बिक्री गर्दै आएका छन् । जसमध्ये ८५ देखि ७० जनाले व्यवसायिक रुपमै कृषी फर्म संचालन गरेका छन् । ऋण काढेर गाई भैँसी पालेका कृषकहरु दूध बिक्री नहुँदा चिन्तित छन् । ऋण तिर्न मात्र हैन गाई भैँसीलाई दाना घाँस खुवाउन समस्या भएको कृषकको गुनासो छ । सन्धिखर्क बजारमा खपत हुँदै आएको दुई हजार लिटर दूध अहिले ५ सय लिटरमा झरेको छ । लकडाउन भएपछि सबै आआफ्नो गन्तव्यमा पुग्दा दूध खपत हुन छाडेको हो । दूध बिक्री नहुँदा कृषकहरु समस्यामा परेका छन् । पाणिनी गाउँपालिकामा मात्र दैनिक २५ सय लिटर दूध उत्पादन हुँदै आएको छ । तर बजार ह्वात्तै घटेको त्यहाँका कृषकहरुले गुनासो गरेका छन् । दूध संकलनका लागि क्यान एउटै हुने, गाडीको आवातजावात एउटै हुने हुनाले संक्रमण हुन सक्ने भएकाले दूध बजारमा लैजानसमेत अफ्ठेरो भएको छ । यातायातका साधन नचल्नुका साथै पसलहरु बन्द हुँदा ग्रामीण भेगका कृषिजन्य उत्पादनहरु सम्बन्धित ठाउँसम्म पुर्याउन अफ्ठेरो भएको हो । छुर्पी उद्योग लगायत दूध डेरी बन्द हुने अवस्थामा पुगेपछि यहाँका कृषकहरुले सरदर दैनिक २ लाख घाटा बेहोर्नु पर्ने देखिन्छ । आर्थिक उपार्जनको बाटो बन्द भएपछि कृषकहरुको जिवनी समेत कष्टकर बनेको छ ।"
लकडाउनमा थाल ठटाएर प्रदर्शन,"वीरगन्ज : सरकारले कोबीड १९ अस्पताल बनाएको वीरगन्जको नारायणी अस्पतालमा पुन सबै रोगका बिरामीको उपचार र अन्य सेवा सुचारु गर्न माग गर्दै शनिबार थाल ठटाएर प्रदर्शन गरिएको छ । लकडाउनबीच आदर्शनगरमा स्थानीयले शनिबार सडकमा निस्किएर सामाजिक दुरी कायम राख्दै थाल ठटाउनुका साथै थपडी बजाएर र सिट्ठी फुकेर प्रदर्शन गरेका हुन् । सरकारले चैत ३० मा कोबीड १९ हस्पिटल तोकेपछि नारायणी अस्पतालमा बैशाख २ देखि कोबीड १९ बाहेकका अरु सबै उपचार र सेवा बन्द गरिएको छ । ४ जिल्लाको बिरामीको उपचार हुने महानगरको एक मात्र सरकारी अस्पतालको उपचार सेवा बन्द गरिँदा आर्थिक रुपमा कमजोर र मध्यम वर्गीय बिरामी उपचार नपाएर समस्यामा परेको प्रदर्शनकारीको भनाइ छ । सरकारी अस्पतालको उपचार सेवा यथशीघ्र सुचारुका लागि सरकार, महानगर र स्थानीय प्रशासनलाई दबाव दिन सडकमा थाल ठटाउनुका साथै सिट्ठी पनि फुकेर प्रदर्शन गरिएको स्थानीय काँग्रेस नेता बैकुण्ठ श्रीवास्तवले बताए । यसअघि शुक्रबार वीरगन्जकै घण्टाघरमा नेविसंघ र बिहीबार छपकैयामा जनता समाजवादी पार्टीले पनि नारायणी अस्पतालको उपचार सेवा सुचारुको माग गर्दै सडकमा प्रदर्शन गरेका थिए । सरकारले कोबीड १९ अस्पताल बनाएको नारायणी अस्पतालमा हाल कोरोनाका ५ जना संक्रमित उपचाररत छन् । शनिबार नै वीरगन्जमा विधार्थीहरुले लकडाउनका कारण विदेशमा अलपत्र परेका नेपालका विधार्थीहरुलाई उद्दार गरी नेपाल फर्काउन माग गर्दै प्रदर्शन गरेका छन् । घण्टाघर चोकमा जनता समाजवादी पार्टी निकटका विधार्थी संगठनले सामाजिक दुरी कायम राख्दै प्रदर्शन गरेको विधार्थी नेता मधुसुदन चौरसीयाले जानकारी दिए ।"
स्याङजा भित्रिने सबैले १४ दिन क्वारेन्टाइनमा बस्नै पर्ने,"स्याङ्जा : अबदेखि स्याङजा प्रवेश गर्ने जो कोही पनि १४ दिन क्वारेन्टाइनमा बस्नै पर्ने भएको छ। जिल्ला प्रशासन कार्यालय स्याङजाले जिल्ला प्रवेश गर्ने नागरिकलाई २ हप्ता अनिवार्य क्वारेन्टाइनमा राख्ने निर्णय गरेको हो। कोरोना भाइरस नियन्त्रणका लागि जिल्लामा प्रभावकारी कार्यान्वयन गर्ने उद्देश्यले यस्तो निर्णय गरिएको प्रमुख जिल्ला अधिकारी रामबहादुर कुरुङबाङले जानकारी दिए। अहिलेसम्म जिल्ला सुरक्षित छ। विदेशबाट जिल्लामा आउने सबैको नमूना संकलन रिपोर्ट पनि नेगेटिभ देखिएको छ, उनले भने। नागरिकका स्वास्थ्यको ध्यान दिँदै सरकारले लकडाउनको अवधि बढाउदै कडाई गर्दे गएको छ। कोरोना भाइरसको संक्रमण अत्याधिक छिटो र सजिलै सर्दछ। संक्रमित हुनभन्दा यसका रोकथामका उपाय अपनाउनु नै बुद्धिमान हुन्छ। स्याङ्जा प्रवेश गर्नेलाई अनिवार्य क्वारेन्टाइनमा राख्ने र स्वास्थ्य परीक्षण गर्ने प्रजिअ कुरुङबाङको भनाइ छ। लकडाउनका बेलामा बाहिरबाट आउने जुन पालिकाका बासिन्दा हुन सोही पालिकाले एकान्तबासको व्यवस्थापन गर्नुपर्ने भएको छ। एकान्तबासको २ हप्तादिन पुरा भएपछि कोरोना परीक्षणको रिपोर्ट नेगेटिभ आए उनीहरुलाई घर पठाइने छ। स्याङजा सदरमुकामदेखि उत्तरतर्फ रहेको कास्की र स्याङजाको संगम स्थल कुभिण्डे नाका पर्दछ। यो फेदिखोला गाउँपालिका अन्र्तगत छ। पालिकाले पनि कुभिण्डे नाका आउने सबैको विवरण लिने गरेको छ। बाहिरबाट आउनेहरुलाई यही नाकाबाटै सम्बन्धित पालिकामा पुर्याउने व्यवस्था मिलाएको छ। उनीहरुसँगै आएका सवारी साधनमा डिस्इफेन्सन स्प्रे गरेर अन्य यात्रुलाई सेनिटाइज, ज्वरो जाँच गरिने लगायतका व्यवस्थापन गरिएको पालिकाका अध्यक्ष घनश्याम सुवेदीले जानकारी दिए। यसैगरी, दक्षिणतर्फको पाल्पा र स्याङ्जाको सीमा नाका गल्याङ नगरपालिकाको राम्दी हुँदै प्रवेश गर्नेलाई पनि यसरी नै जाँचपछि क्वारेन्टाइनमा राख्ने र परीक्षणपछि नेगेटिभ देखिएमा मात्र घर पठाउनेगरी निर्णय भएको छ।"
जाजरकोटमा खाद्य संकट : चामल लिन वडाको सिफारिस अनिवार्य,"जाजरकोट : जाजरकोटको बारेकोट स्थित खाद्य डिपोबाट चामल लिन स्थानीयले वडा समितिको सिफारिस लिनु पर्ने भएको छ । गाँउमा खाद्य संकट चुलिँदै गएपछि बारेकोट गाँउपालिकाले यस्तो नियम लगाएको हो । गाँउपालिकामा खाद्य तथा व्यापार कम्पनी लिमिटेडको एक मात्र खाद्य डिपो छ । खाद्य संकटका कारण डिपोमा चामल लिनेको भीड बढ्न थालेपछि भीड रोक्न सिफारिसको व्यवस्था गरिएको गाँउपालिकाले जनाएको छ । दैनिक सयौंको संख्यामा खाद्य लिन मानिस जम्मा हुन थालेपछि कोरोनाको संक्रमण फैलिने र खाद्यान्न हुनेले पनि अनावश्यक स्टक गर्दा समस्यामा परेकाले नपाउने स्थिति देखिएपछि वडाको सिफारिसमा एउटा वडाले एक दिन मात्र पाउने गरी निर्णय गरिएको गाँउपालिका अध्यक्ष महेन्द्र शाहले बताए । बारेकोट जिल्लाको अति दुर्गम गाँउपालिका हो । यातायातको असुविधा र उत्पादन न्युन हुँदा वर्षेनी खाद्य संकट पर्ने बारेकोटमा लामो लकडाउनले झनै खाद्य संकट चुलिंदै गएको अध्यक्ष शाहको भनाइ छ । उनले भने, घरमा खाद्यान्न हुँदाहुँदै पनि पैसा हुनेले डिपोबाट चामल खरिद गरेर चामलको अभाव हुन थालेपछि बारेकोटले वडाको सिफारिसमा मात्र चामल वितरण गर्ने व्यवस्था मिलाएको हो । अवस्था हेरेर मात्र वडाले सिफारिस दिनेछ । स्टक गर्न चामल किन्न रोक लगाइएको हो । हप्तामा एउटा वडाले एक दिन मात्र पाउनेछ । चामल पाउन कम्तिमा हप्तादिन कुर्नु पर्नेछ । डिपोमा एक सय क्विन्टलमा रहेको र मौज्दात सकिँदै गएपछि अति आवश्यक परेकालाई मात्र चामल दिन वडाको सिफारिस अनिवार्य गरिएको हो । २६ हजार क्विन्टल चामल माग बारेकोटमा मात्र होइन जाजरकोट जिल्लाभर खाद्य संकट देखिन थालेको छ । जिल्लामा खाद्यन्नको माग बढेपछि जिल्ला खाद्य व्यवस्था समितिले सरकारसँग थप २६ हजार क्विन्टल खाद्यान्नको माग गरेको छ । जिल्लामा मौज्दात चामलले खाद्य संकट टार्न नसक्ने भन्दै थप चामलको माग गरिएको हो । खाद्य व्यवस्था तथा व्ययापार कम्पनी लिमिटेडका डिपोमा पनि चामलको स्टक सकिँदै गएको र डिपो नजिक नहुँदा चामल लिन समस्या भएपछि थप सात ठाँउमा सहुलियत दरको चामलको व्यवस्था गर्न माग गरिएको प्रमुख जिल्ला अधिकारी जनकराज पन्तले बताए । उनका अनुसार कुशेको टापुचौर र घरंगा, जुनीचाँदेको रजतरा, बारेकोटको काउले, शिवालयको शिवालय, भेरीको पोख्रा र छेडागाडको काँडामा तीनतीन हजारका दरले २१ हजार क्विन्टल खाद्यन्नको माग गरिएको छ । जिल्ला सदरमुकाम स्थित खाद्य व्यवस्था तथा ब्यापार कम्पनी लिमिटेडको गोदाममा थप चार हजार क्विन्टल र जुनीचाँदे स्थित डिपोमा थप एक हजार क्विन्टल चामलको कोटा निर्धारण गरि ढुवानी अनुदानका लागि उद्योग, वाणिज्य तथा आपुर्ति मन्त्रालय र खाद्य तथा व्यापार कम्पनीको केन्द्रीय कार्यालयलाई अनुरोध गर्ने निर्णय गरिएको छ । 'जिल्लामा संभावित खाद्य संकटलाई टार्न तत्काल २६ हजार क्विन्टल चामल पठाउन माग गरेका छौँ ', प्रजिअ पन्तले भने, 'डिपो थोरै र भौगोलिक रुपमा टाढा भएकोले नजिकैबाट चामल पाउने गरि व्यवस्था गर्न आग्रह गरेका हौँ । जिल्लामा उत्पादित अन्नले मुस्किलले ६ महिना खान पुग्छ । अन्य महिना खाद्य तथा व्यापार कम्पनीकै चामलमा भरपर्नु पर्ने अवस्था छ । लकडाउनपछि खाद्यान्नको माग झन बढेको छ । निजी पसलमा खाद्यान्न आयात घटेपछि स्थानीय खाद्य डिपोकै चामलमा भर पर्न थालेका छन् ।"
एकै परिवारका तीनको मृत्यु,"दमौली : निर्मलनगर निवासी ३४ वर्षीया रबिना श्रेष्ठसँगै छोरी ११ वर्षीया प्रिया र छोरा १५ वर्षका बिपिन मृत भेटिएका छन्। छोरा बिपिन मृत भेटिएको दुई दिनपछि उनकी आमा र बहिनी शनिबार मृत भेटिएका हुन्। शारीरिक रुपमा अशक्त विपिन घरमा एक्लै थिए। घाँटीमा दाग भेटिएका उनी मृत भेटिएका थिए। केही अघि छिमेकीले बिरामी अवस्थामा एक्लै भेटेकामा उनको केही समयपछि ज्यान गएको थियो। पिता भारतमा रोजगारीमा रहेका र आमा तथा बहिनीसँग बस्दै आएका बिपिन पूर्णरुपमा तथा उनकी बहिनी प्रिया पनि शारीरिक रुपमा अशक्त थिए। अकस्मात छोरालाई एक्लै छाडेर छोरीसँग बेपत्ता प्रियाले आत्महत्या गरेको हुनसक्ने आशंका गरिएको छ। घरमा मोबाइल र गरगहना सबै भएको र छोरीसँग १० गतेबाट नै बेपत्ता भएकाले घटना शंकास्पद ठानिए पनि प्रहरीले अहिल्यै घटनाबारे निक्र्यौल गर्न नसकिने बताएको छ। घरको बाहिरको च्यानल गेट लगाएकै अवस्थामा पछाडिको ढोकाबाट आमा छोरी बाहिरिएको घटनास्थलको मुचुल्काले देखिएको प्रहरी नायव उपरीक्षक लिलाराज लामिछानेले बताए। गरगहना र मोबाइल सबै घरमा नै भेटियो, उनले भने, आमा छोरी पछाडिको ढोकाबाट निस्केको देखिन्छ। छोरीसँगै आमाको आत्महत्याको आशंका परिवारका अरु सदस्यले आमा छोरी बेपत्ता भएकाले खोजीका लागि आग्रह गरेपछि गएको प्रहरी टोलीले शनिबार सेती नदीमा आमा छोरीको शव भेटेको हो। प्रियाको शव ऋषिङ १ कोइदिमस्थित सेती नदीमा र रविनाको शव करिब तीन किलोमिटर पर ऋषिङ ३ स्थित मास्दीघाटमा भेटिएको प्रहरी नायव उपरीक्षक लामिछानेले जानकारी दिए। यस अघि बिपिनको शव बुझेका परिवारलाई नै अरु दुईको शव बुझाइएको छ। बिपिनको घाँटीमा निलो डाम र घरमा सबै सामान छाडेर बेपत्ता भएकाले छोराछोरीको अवस्थाका कारण विरक्त महिलाले अप्रिय कदम चालेको आशंका आफन्तले गरेका छन्। प्रहरीले भने केही दिनमा अनुसन्धान निचोडमा पुगिने बताएको छ।"
स्वास्थ्य सामाग्री पुर्याएर फर्किए मुख्यमन्त्री,"भोजपुर : एक युवकमा कोरोना भाइर (कोभिड१९) संक्रमण भेटिएपछि प्रदेश १ का मुख्यमन्त्री शेरधन राई गृहजिल्ला आएका छन्। कोरोना संक्रमण भेटिएको हतुवागढी गाउँपालिकाको घोरेटारमा मुख्यमन्त्री राई स्वास्थ्य सामाग्री लिएर गृहजिल्ला पुगेका हुन्। संक्रमणको जोखिमलाई विशेष ध्यानमा राखेर कोरोना परीक्षणका लागि अत्यावश्यक १० थान पीपीई, ४ थान ज्वरो नाप्ने थर्मल गनलगायतका स्वास्थ्य उपकरण लिएर नेपाली सेनाको हेलिकप्टरबाट मुख्यमन्त्रीसहितको टोली शनिबार घोरेटार पुगेको थियो। गाउँपालिकाका अध्यक्षसहित जनप्रतिनिधी, स्वास्थ्यकर्मी, सुरक्षाकर्मीँसँग कुराकानी गर्दै मुख्यमन्त्री राईले कोरोनाविरुद्ध प्रदेश सरकार लागीपरेको बताए। उनले नआत्तिई आफ्नो ठाउँबाट जिम्मेवारी पुरा गर्न अनुरोध गरे। मुख्यमन्त्री राईले संक्रमण भेटिएपछि उक्त गाउँपालिका र जिल्लाको पछिल्लो अवस्था बारे जानकारी लिए। उनले स्थानीयलाई लकडाउनको पूर्ण पालना गरेर घरभित्रै सुरक्षित रुपमा बस्न आग्रह पनि गरे। प्रदेश १ का सामाजिक विकासमन्त्री जीवन घिमिरे, आन्तरिक मामिला तथा कानुनमन्त्री हिक्मत कार्कीलगायत सुरक्षा निकायको टोलीसहित गृहजिल्ला पुगेका मुख्यमन्त्री राई शनिबार नै उदयपुर पुगेका थिए।"
रारा राष्ट्रिय निकुन्ज भित्रको रिसोर्टमा आगलागी (तस्बिर),मुगु : शनिबार बिहान आगलागी हुँदा रारा राष्ट्रिय निकुञ्ज हुटु क्षेत्रमा रहेको होटल भिलेज हिरिटेज एण्ड रिसोर्ट पूर्णरुपले क्षति भएको छ । निकुन्जको कार्यालयभन्दा ५० मिटर माथि रहेको भिलेज हिरिटेज एण्ड रिसोर्टमा शनिबार बिहान ९ ४५ बजे एक्कासी आगलागी हुँदा २ तले भवनसहित भान्सा लगाएत अन्य भौकित संरचना आगलागीबाट पूर्ण नष्ट हुँदा लाखौँको क्षति भएको निकञ्ज कार्यालयले जाकारी दिएको छ । निकुञ्ज कार्यालयकै भवन ०७० सालमा १० वर्षका लागि भाडाममा लिइ आन्तरिक तथा बाह्य पर्यटकका लागि बस्न र खान सुविधासहित होटल संचालनमा ल्याइएको थियो । निकुञ्ज कार्यालय र नेपाली सेनाको श्री दल गुल्मको बीचमा यो होटल छ । शनिबार बिहान ९ ४५ बजे होटलमा एक्कासि आगो लागेको देखिएको थियो । लक डाउनका कारण होटलमा बस्ने ग्राहक थिएनन् । हाल होटलका म्यानेजर र अन्य तीन जना कामदार मात्र रहेका थिए । स्टोर कोठामा राखिएका सोलार प्यानका उपकरणको तारलाई मुसाले काटेकै कारणले आगलागी भएको अनुमान गरिएको र आगलागीबाट ५० लाखभन्दा बढीको क्षति भएको होटल भिलेज हिरिटेजले जानकारी गराएको हो । रिसोर्ट नजिकै रहेको श्रीदल गुल्मबका नेपाली सेना र निकुञ्ज कार्यालयका वन रक्षक र अन्य कर्मचारी टोलीले आगो निभाएका थिए । आगो दिउँसो २ बजे नियन्त्रणममा आएको थियो । आगलागी भएको जानकारी पाउन साथै सदरमुकाम नेपाली सेनाको गमगढीमा रहेको सदरमुकाम सुरक्षा बेश क्याम्प शस्त्र प्रहरी र नेपाल प्रहरीको टोलीसमेत घट्ना स्थलमा पुगी आगो नियन्त्रणमा सहयोग गरेको रारा राष्ट्रिय निकुञ्ज कार्यालयका रेञ्जर यज्ञ रोकायाले जानकारी दिए । आगो नियन्त्रणपछि अहिले केकति क्षति भएको भन्ने बारे अनुसन्धान भइरहेको प्रहरीले बताएको छ ।
अनुदानको कृषि मलमा लापारवाही,"गोरखा : भीमसेन थापा गाउँपालिका १ माझथोकका व्यापारीले एउटा सहकारीको नाममा ल्याएको कृषि मल अर्कै सहकारीमा आवद्ध किसानलाई बिक्री बितरण गरेका छन् । जिल्ला प्रशासन कार्यालय, कृषि ज्ञानकेन्द्र र भीमसेनथापा गाउँपालिकाको संयुक्त अनुगमन टोलीसँग बिक्रेताहरु कवीन्द्र श्रेष्ठ र माधव भट्टले विन्द्रावती कृषि सहकारी संस्थाको नाममा ल्याइएको एकसय ३५ बोरा मल माझथोक कृषि सहकारी संस्थाका किसानलाई बिक्री गरेको स्वीकार गरेका हुन् । आफू दुवै सहकारी संस्थाको सदस्य भएकाले यसो गरेको श्रेष्ठ किराना स्टोर्सका कवीन्द्र श्रेष्ठले दाबी गरे । मैले ९० बोरा युरिया मल विन्द्रावती कृषि सहकारी संस्थाको नाममा ल्याएको हुँ । तर सो मल माझथोक कृषि सहकारीका सदस्यहरुलाई बिक्री गरेको छु, उनले भने, म दुवै सहकारी संस्थामा आवद्ध छु त्यसैले केही फरक पर्दैन भन्ने हिसाबले यसो गरेको हुँ । सहकारीका सदस्यलाई प्रतिबोरा एकहजार ५० मा र सहकारीको सदस्य नरहेकालाई प्रतिबोरा एघारसय रुपैयाँका दरले बेचेको उनले स्वीकार गरे । उनले विन्द्रावती सहकारी संस्थाको सिफारिस बिना मल ल्याएको पनि स्वीकार गरेका छन् । माधव भट्टले भने मल उपलब्ध गराउने उपभोक्ता सहकारी जिल्ला संघले नै यसरी पठाएको तर्क गरेका छन् । मलाई त मल ल्याउने मात्र थाहा थियो । उपभोक्ता सहकारी जिल्ला संघले विन्द्रावतीको नाममा बिल बनाइदिएछ । मलाई थाह भएन, उनले भने, मैले ४५ बोरा मल जो जो किन्न आए, उसलाई बेचेको हुँ । सिफारिस भने कसैको पनि नलगेको उनले बताए । अनुदानको कृषि मल व्यापारीले खरिद बिक्री गर्न पाउने व्यबस्था छैन । अनुदानको कृषि मलको कारोबार कृषि सहकारीले मात्र गर्न पाउँछ, कृषि ज्ञानकेन्द्र गोरखाकी प्रमुख मनिता थापाले भनिन्, मलको कारोबार गर्न चाहने सहकारीले वडा कार्यालय वा कृषि ज्ञानकेन्द्रको सिफारिसमा खरिद गरी ल्याएर कृषकहरुलाई उपलब्ध गराउनु पर्छ । तर यहाँका दुवै ब्यापारीले सिफारिस बिना मलको कारोबार गरेको उनले बताइन् । उपभोक्ता सहकारी जिल्ला संघका व्यवस्थापक विष्णु बगालेले प्रक्रिया बिपरीत मल बेचेको स्वीकार गरेका छन् । लकडाउनका बेला थियो । उहाँहरु आउनु भयो मैले पठाइदिएँ, बगालेले भने, आवश्यक कागजपत्र पछि ल्याउने सर्तमा मल दिएको हुँ । उपभोक्ता सहकारी जिल्ला संघले गतबर्ष पनि विन्द्रावती कृषि सहकारी संस्थाको नाममा तान्द्राङमा मल बेचेको विन्द्रावती सहकारीका अध्यक्ष शिव श्रेष्ठको गुनासो छ । पोहर पनि हामीले प्रक्रिया पुर्याएर किन्न जाँदा पाइएन तर संघले हाम्रो नाममा बिल बनाएर तान्द्राङको सहकारीलाई मल पठाएको थियो, श्रेष्ठले भने, उपभोक्ता सहकारी संघले बर्षेनी यसरी नै पक्षपात गर्छ । हामी अन्यायमा परेका छौं । सरकारी सहुलियतको कृषि मल व्यापारीहरुले प्रतिबोरा पन्द्रसय रुपैयाँका दरले बेचेको अनुगमनमा गएकी भीमसेनथापा गाउँपालिकाकी प्रमुख बिना वाग्लेले जानकारी दिइन् । अनुगमन टोलीको प्रतिवेदनको आधारमा कारबाही प्रक्रिया अघि बढाउने प्रमुख जिल्ला अधिकारी सुरेन्द्र पौडेलले जानकारी दिए ।"
कष्टकर क्वारेन्टाइन : गुन्द्रीमाथि रात कट्छ !,"गुल्मी : धुलै धुलो चिसो भुइँमा ओछ्याइएको छ फाटेको गुन्द्री। त्यही गुन्द्रीमा पुरानो चादर ओढेर सुत्छन् तीन किशोर। यो हो, चन्द्रकोट गाउँपालिका१ को वडा कार्यालयमा बनाइएको क्वारेन्टाइन। आफूले काम गर्ने होटल बन्द भएपछि चितवनबाट तीन दिन हिँडेर गाउँ आइपुगेका उनीहरूलाई यही क्वारेन्टाइनमा राखिएको छ। गाउँपालिकाले कोरोना भाइरस नियन्त्रणका लागि बाहिरबाट आउनेहरूलाई क्वारेन्टाइनमा राख्ने निर्णय गरेको छ। तर, क्वारेन्टाइनमा सुरक्षा होइन, बिरामी परिन्छ कि भन्ने चिन्ताले किशोरलाई पिरोल्ने गरेको छ। भोकभोकै हिँडेर तीन दिनमा घर आयौं। गाउँपालिकाले घर जान नदिएर क्वारेन्टाइनमा राख्यो, करण विकले भने, दिनदिनै पानी परेर पुसमाघजस्तो चिसो छ। तर, चादर ओढेर गुन्द्रीमा सुत्दा निदाउन पाइएको छैन। धुर्कोट गाउँपालिका६ का सुरज विश्वकर्मा विद्यालयको कोठामा सामान्य कम्बल ओढेर बसेका भेटिए। उनी रातभर आगो तापेर बस्छन्। जनप्रतिनिधि आउलान् र पीडा सुनाउँला भनेर क्वारेन्टाइन बसेको चार दिनसम्म फर्किएर कोही नआएको उनको गुनासो छ। २७ दिन होम क्वारेन्टाइन बसेर आफ्नै मोटरसाइकलमा काठमाडौंबाट आएका उनलाई क्वारेन्टाइनकै चिसोले बिरामी पर्ने डर छ। दिउँसो त जसोतसो कटिहाल्छ, उनले भने, राति जस्ताको चिसोले निदै्र लाग्दैन। दिनदिनै परेको पानीले मौसम चिसो छ। विद्यालयको कक्षाकोठामा बनाइएका क्वारेन्टाइनमा बसेकाहरू भने कष्टकर जीवन बिताउन बाध्य छन्। चन्द्रकोट गाउँपालिका१ का वडाध्यक्ष गोविन्दबहादुर बलालले वडा कार्यालयको क्वारेन्टाइन स्थानीयले बनाएको बताए। क्वारेन्टाइनमा बसेका नागरिकसँग भेट नभएको उनको भनाइ छ। उनका अनुसार वडा कार्यालयमा बसेका तीन जना किशोरका लागि खाना र बिस्तारा घरबाटै व्यवस्था गरिएको छ। स्थानीय तहले वडाका विद्यालय भवनमा क्वारेन्टाइन बनाएका छन्। जस्ताको छानामुनि बेन्च जोडेर म्याट र पातलो कम्बलले चिसो थेग्न नसकेको क्वारेन्टाइनमा बसेकाको गुनासो छ। प्रमुख जिल्ला अधिकारी भरतकुमार शर्माले स्थानीय तहले बनाएका क्वारेन्टाइन मापदण्डअनुसार नभएको बताए। अनुगमनका लागि गाउँगाउँ पुग्दा धेरैजसो ठाउँमा स्थानीय स्रोतसाधनबाटै क्वारेन्टाइन बनाएको पाइएको उनको भनाइ छ। उनका अनुसार कमजोरी सुधार्न स्थानीय तहलाई सुझाव दिइएको छ। नागरिक समाज गुल्मीका अध्यक्ष पदमप्रसाद पाण्डेले क्वारेन्टाइनमा आधारभूत आवश्यकताका सुविधा हुनुपर्ने बताए। जिल्लाका कतिपय क्वारेन्टाइनमा खाना, आवासलगायत सामग्री राम्रो भए पनि धेरैजसोमा आधारभूत सुविधा नपाइएको उनको भनाइ छ। उनका अनुसार क्वारेन्टाइन अनुगमन र कोरोना भाइरस नियन्त्रणमा संघीय सरकार र प्रदेश सरकारको सहभागिता जिल्लामा शून्य हुँदा लकडाउन कार्यान्वयन प्रभावकारी भएको छैन। अन्य समयमा मानवअधिकारकर्मीको बाक्लो उपस्थिति हुने गरे पनि यस बेला जिल्लामा मानवअधिकारसम्बद्ध संघसंस्थाका प्रतिनिधि नआएको नागरिकको गुनासो छ। जिल्लामा १ हजार ५० वटा क्वारेन्टाइन बेड निर्माण गरिएको छ। क्वारेन्टाइनमा ६८ जना रहेको जिल्ला प्रशासन कार्यालयको वेबसाइटमा उल्लेख छ।"
बंगालको खाडी र अरब सागरको वायुले दिनहुँ वर्षा,"काठमाडौं : क्षणभरमा बदलिने मौसम, अपरान्हपछि मेघ गर्जदै हल्का र क्षणिक वर्षा हुनु मनसुन पूवाद्र्ध अर्थात् प्रिमनसुनको विशेषता हो। तर, अहिले बिहान, दिउँसो, बेलुका जुनसुकै बेला पानी पर्न थालेपछि प्रि मनसुनले मध्य वर्षाको झल्को दिन थालेको छ। सामान्यतया स्थानीय वायुले प्रिमनसुन सक्रिय वा कमजोर बनाउने भूमिका खेल्छ। अहिले बंगालको खाडीबाट पर्याप्त मात्रामा जलवाष्पयुक्त हावा भित्रिएपछि हरेक दिन पानी पर्न थालेको हो। यसपटक स्थानीय वायु, बंगालको खाडी र अरब सागरबाट पर्याप्त मात्रामा जलवाष्पयुक्त हावा नेपाली भूभागमा भित्रिरहेकाले दिनहुँजसो वर्षा हुन थालेको जल तथा मौसम विज्ञान विभागका अधिकारी बताउँछन्। विभागको मौसम पूर्वानुमान महाशाखाकी मौसमविद् विभूति पोखरेल भन्छिन्, अहिले दैनिक पानी परेपनि यो प्रिमनसुनकै गतिविधि हो, तर, हरेक वर्ष यस्तो हुँदैन, अहिले बंगालको खाडी र अरब सागरको वायुले हरेक दिन वर्षा गराइरहेको छ। भारतको उत्तरपूर्वी भेगमा विकास भएको न्यून चापीय क्षेत्रले पूर्वी भेगमा बंगालको खाडीको वायु र पश्चिमतर्फ अरब सागर अनि मुलुकभित्रै विकास भइरहेको स्थानीय वायुको समिश्रणले प्रिमनसुन सक्रिय बनाएको उनले बताइन्। उच्च वायुमण्डलमा रहने न्यून चापीय क्षेत्रले जलवाष्पयुक्त हावालाई सहजै वायुमण्डलमा पुर्याएर पानी पार्ने प्रकृतिको बादल बनाउन सहयोग पुर्याउँछ। मौसमविद् अंग्रेजी महिनाका मार्च, अप्रिल र मे (जेठ तेस्रो सातासम्म) लाई प्रिमनसुनका रुपमा बुझ्ने गर्छन्। अंग्रेजी महिनाको जुन, जुलाई, अगस्ट र सेप्टेम्बर नेपालसहित दक्षिण एसियाका लागि मनसुन अवधि हो। मेघ गर्जनसहित असिना पानी, हावाहुरी, हल्का र क्षणिक वर्षा अझै केही दिन जारी रहने महाशाखाले जनाएको छ। बंगलादेश, भारतमा पनि अहिलेको मौसमी प्रणाली सक्रिय रहेको महाशाखाका अर्का मौसमविद् राजु प्रधानाङले बताए। प्रि मनसुन सक्रिय भएपछि तराईमा गर्मी बढ्न पाएको छैन। काठमाडौं उपत्यकासहित पहाडी र उच्च हिमाली भेगमा बिहान बेलुकी अझै पनि चिसो नै छ। मध्य वैशाखमा प्रायः ४० डिग्री वा सो भन्दा माथि रहने नेपालगन्ज, धनगढी, दिपायल र आसपासका भेगको अधिकतम तापक्रम यो वर्ष ३५ डिग्री नाघेको छैन। यही समयमा ३५ डिग्री माथि पुग्ने विरेन्द्रनगर, दाङ, भैरहवा, सिमरा, विराटनगर, पूर्वी र मध्य तराईको तापक्रम यसपटक ३० डिग्री हाराहारीमा सीमित छ। मौसमी प्रणाली सक्रिय हुँदा यसपटक प्रि मनसुनको औषत वर्षाको मात्रासमेत बढेको पाइएको छ। अप्रिल महिनामा काठमाडौं उपत्यकाको औसत वर्षाको मात्रा ६१ मिलिमिटर हो। शनिबार दिउँसो सम्ममा ५४ मिलिमिटर वर्षा भइसकेको छ। विभागले पोखराको औसत वर्षा १ सय २७ दशमलव ६ मिलिमिटर तोके पनि शनिबारसम्ममा त्यहाँ १ सय ६४ मिलिमिटर भन्दा बढी वर्षा भइसकेको छ। धनकुटामा पनि औसत वर्षा नाघेर ५५ मिलिमिटर भन्दा बढी वर्षा भइसकेको मौसमविद् प्रधानाङ्गले जानकारी दिए। उनका अनुसार अप्रिलमा त्यहाँको औसत वर्षा ४९ दशमलव ६ मिलिमिटर हो। गत महिना मार्चमा पनि पोखरा, धनकुटा, नेपालगन्जमा औसत भन्दा निकै धेरै वर्षा भएको थियो। मार्चमा पोखराको औसत वर्षा १६ मिलिमिटर रहेकोमा त्यहाँ १ सय ३ मिलिमिटर वर्षा भएको महाशाखाको तथ्यांक छ। धनकुटा र नेपालगन्जमा औसत वर्षा क्रमशः २५ दशमलव २ र १४ दशमलव ९ रहेकोमा धनकुटामा ४९ दशमलव ५ र नेपालगन्जमा सोही हाराहारीमा वर्षा भएको थियो। अप्रिल महिना एक साता बाँकी रहदै गर्दा अहिलेको मौसमी गतिविधिले मुलुकका अधिकांश भेगमा औसत वर्षा नाघ्ने संकेत देखाएको मौसमविद् प्रधानाङ्गले बताए।"
"चिउराको छाक, टहरामा बास","इलाम : देउमाई ६ शान्तिडाँडाका चित्र थापा फोन उठाउना साथ भक्कानिए । श्रम गरेर छोराछोरीको पेट भर्ने सपना बोकेर मजदुरीका लागि सिन्धुपाल्चोकको मेलम्ची नगरपालिका क्युरेनी पुगेका उनले ज्याला नपाएको एक महिना भयो । उनले भने, घर भित्र बस्न कसैले दिँदैन, टहरामा बसेका छौं, आधापेट चिउरा खाएर दिन काटेका छौं । अरू जिल्लाले आफ्नै पहलमा जिल्ला बाहिरका नागरिकलाई घर फर्काइरहेको अवस्थामा इलामको स्थानीय प्रशासन र जनप्रतिनिधिको बैठकले जिल्ला बाहिरका नागरिकलाई उतै रोक्ने निर्णय गरेपछि थापा जस्तै इलामका हजार भन्दा बढी श्रमिक र विद्यार्थी संकटमा परेको हुन् । थापासँगै सिन्धुपाल्चोकमा घर निर्माणको कामका लागि गएका इलामका ६ जना अहिले स्थानीयको घरमा घाँस काट्दै, दाउरा बोक्दै जे दिन्छन् त्यहि खाएर भोक मेटाइ रहेका छन् । १६ वर्ष देखि ६० वर्ष सम्मका श्रमिक घरघर डुलेर काम खोज्दै भोक मेटाइ रहेको सिन्धुपाल्चोक हेलम्बु गाउँ पालिकाको ककने पुगेका देउमाई ६ का मिलन सुब्बाले बताए । उनले सुनाए, पेटभर खान नपाएको एक साता भयो, टहरामा बसेर दिन काटरिहेको छु । अरू जिल्लाले आफ्ना नागरिक फिर्ता लगे पनि इलामले आफ्नो वेवास्था गरेको उनको गुनासो छ । उनीसँगै रहेका ६० वर्षका नरबहादुर सुब्बा, ओम श्रेष्ठलगायतका व्यक्तिको गुनासो पनि उस्तै छ । सुब्बाले भने, मरे पनि परिवारसँगै मर्न सरकारले सहयोग गरोस् । श्रमिकमात्रै हैन काठमाडांैमा रहेका विद्यार्थीहरूको अवस्था पनि नाजुक बन्दै गएको इलामबाट काठमाडांै गएर शंकरदेव क्याम्पसमा स्नातकोत्तर तहमा अध्यानरत रवीन दहालले बताए । उनले सुनाए, पसलमा चामल पाँइदैन, पानीको अभाव छ । लकडाउन लम्बियो भने भोकमरी लाग्छ उनले भने, स्थानीय सरकारले विवरण भरेर लगे पनि राहतका लागि कुनै पहल भएको छैन । २२ कोठे घरमा बसेका उनले भने, अरु जिल्लाका सबै घर फर्के इलामका दुई जनामात्रै फर्कन पाएनौं । मैतीदेवीको साइन ब्याइज होस्टलमा बस्ने इलाम माइजोगमाई ३ नयाँबजारका हिमाल श्रेष्ठ होस्टलमा इलामका दुईजना बाहेक सबै घर फर्किएको बताउँछन् । उनले भने, स्टोरमा चामल सकिन लाग्यो, दुईजना मात्रै छौं, डिप्रेसन हुनलाग्यो । घर पुगेर परिवारको अनुहार हेर्नपाए फ्रेस हुने उनको चाहाना पनि जनप्रतिनिधि र प्रशासनको निर्णयले भत्काइदिएको छ । स्थानीय प्रशासनले अनुमति दिए जिल्ला बाहिर रोकिएका सबै नागरिकलाई घर घर ल्याउने घोषणा गरेका इलामका समाजसेवी डम्बर खड्काले जिल्ला प्रशासनसँग अनुमतिका लागि पहल भै रहेको बताए । सम्पर्कमा आउन सार्वजनिक आह्वान गरेपछि ४ सय भन्दा माथि विद्यार्थी र विभिन्न जिल्लाका मजदुर सम्पर्कमा आएको खड्काले बताए । जिल्ला समन्वय समिति इलामका प्रमुख गणेश बरालले जिल्ला फर्काएर व्यवस्थापन गर्न नसकिने भएकाले बाहिर भएकालाई घर नर्फकाउने निर्णय भएको सुनाए । इलामका प्रमुख जिल्ला अधिकारी तुलसीराम सेढाईंले लकडाउनलाई थप कडा बनाउँदै कसैलाई पनि जिल्ला भित्र प्रवेश गर्न प्रतिबन्ध लगाएको जानकारी दिए । जिल्ला समन्वय समिति, स्थानीय प्रशासन र स्थानीय तहका प्रमुखहरूको शुक्रबारको बैठकले इलामबाहिर रहेका नागरिकलाई जहाँ छन् त्यहिँ बस्न आग्रह गरेको छ । यसअघि केही स्थानीय तहले जिल्ला बाहिर रहेकालाई उद्धार गर्ने भन्दै तथ्यांक संकलन गरेको थियो ।"
लकडाउनमा खेतबारीमा व्यस्त किसान,"तानसेन : चैत्र ११ गतेदेखि देशव्यापी लकडाउनको कारण उधोग कलकारखाना ठप्प भएको छ । देशका अधिकांश भागमा कृषक भने खेतीपातीमा व्यस्त छन् । पाल्पाका कृषकहरू खेतबारीमा गहुँ जौ स्याहार्नेदेखि मकै छर्ने काममा जुटेका छन् । कतै खेतबारीमा मल फालिरहका छन् त कतै वर्षेवाली मकै लगाउने, डल्ला फोर्न जुटेका छन । खेतबारीको जौ गहुँ स्यहार्नदेखि खेतबारी सफा गर्ने वर्षभरि संकलन गरेको कम्पोष्ट मल फाली मकै छर्न अहिले किसानलाई भ्याइनभ्याइ भएको छ । कोरोना भाइरसको सक्रमणबाट बच्न कृषकहरुले दुरी कायम गर्दै काम गर्दै आएका छन् । यो समयमा सावधानी अपनाएर घरपरिवारका सदस्य मिलेर, मुखमा माक्स लगाउँदै दुरी कायम गरी खेतीपातिको काम गर्दै आएको तानसेनकी कृषक मायाँ न्यौपानेले बताइन् । एक महिनाभन्दा लामो लकडाउनको कारण उधोग कलकारखाना बन्द भएपछि रोजगारमा रहेका अधिकाशं परिवारका सदस्यहरु गाउँ घर फर्किएका छन् । लकडाउनको कारण परिवारका सदस्यहरु जुटेर खेतीपातीको काममा सहयोग मिलेको रैनादेवी छहरा गाउँपालिका कृषक माधव पोखरेलले बताउँछन्।"
भारतमा अलपत्र नेपाली भन्छन् : न गाँस छ न बास,"दैलेख : कोरोना भाइरस (कोभिड१९) को संक्रमण रोकथाम तथा नियन्त्रणका लागि नेपाल र भारत सरकारले लकडाउन अवधि बढाएपछि भारतमा सयौं नेपाली अलपत्र परेका छन् । स्वदेश आउने क्रममा रहेका र त्यहाँ रहेका नेपालीहरु समस्यामा परेका हुन् । भारतको उत्तराखण्ड प्रदेशको अल्मोडा जिल्लाका विभिन्न क्षेत्रमा काम गर्ने नेपाली स्वदेश फर्कन नपाइ बीच बाटोमै अलपत्र परेका छन् । तीमध्ये दैलेख, सुर्खेत र बाँकेका गरी ९० जना अलपत्र परेका छन् । दैलेखको गुराँस गाउँपालिकाका विभिन्न वडाका ८४ जना, बाँकेको बैजनाथ गाउँपालिकाका २ जना र सुर्खेतको चिङ्गाड गाउँपालिकाका ४ जना अलपत्र परेको बताइएको छ । मजदुरीका लागि गएका उनीहरु भोकभोकै बस्न बाध्य छन् । आफूहरुलाई स्वदेश फर्किने वातावरण मिलाइदिन नेपाल सरकारसँग आग्रह गरेका छन् । कोरोना रोगलेभन्दा पनि भोकले मर्नुपर्ने भयो, गुराँस गाउँपालिकाका खड्क विकले भने, न बस्ने ठाउँ छ न त पेट भर्नलाई खाद्यान्न । नेपाल आएर सरकारको मापदण्ड अनुसार क्वारेन्टाइनमा बस्न तयार रहेको उनीहरुले बताएका छन् । सरकारले कुटनैतिक पहल गरिदिए हामी सुरक्षित नेपाल आउन पाउने थियौँ', गुराँस गाउँपालिका७ का नन्द बिसीले भने । घरमा कमाउने मान्छे उत्तराखण्ड प्रदेशको अल्मोडामै अड्किएपछि घर परिवार समेत समस्यामा परेका छन् । भारतमा अलपत्र परेका नेपाली नागरिकहरुको उद्दारको पहल भइरहेको कर्णाली प्रदेश सांसद धर्मराज रेग्मीले बताए । लकडाउनका कारण समस्या भोगिरहेको दैलेखका नागरिकको उद्दार र राहत उपलब्ध गराउन सरकारको ध्यानाकर्षण गराएको सांसद रेग्मीले बताए । भारत सरकारसँग कुटनैतिक पहल गरेर भारतका विभिन्न क्षेत्रमा अलपत्र रहेका नेपालीहरुको अवस्थाबारे नेपाल सरकारले उचित समन्वय र सुरक्षामा शीघ्र पहलकदमी बढाउनुपर्ने उनको भनाइ छ । यता जिल्ला प्रशासन कार्यालय दैलेखले भारतको उत्तराखण्ड प्रदेशको अल्मोडा जिल्लामा अलपत्र परेका ९० जनाकै विवरण संकलन गरी गृह मन्त्रालयमा पठाइसकेको छ । आवासविहीन र भोजनविहीन भइ अलपत्र परेका नागरिकहरुको सहज जीवनयापनका लागि आवश्यक पहल गर्न अलपत्र परेकाहरुको विवरण संकलन गरी पठाइएको जिल्ला प्रशासन कार्यालय दैलेखले जनाएको छ ।"
स्थानीयस्तरमा उत्पादित खाद्यसामग्री जोहो गर्दै,"ओखलढुंगा : लकडाउनले खाद्य संकट आउन सक्ने त्रासले सुनकोसी गाउँपालिकाका स्थानीयले खाद्यन्न जोहो गर्न थालेका छन् । खाद्यसामग्री अभाव हुन नदिन सुनकोशी गाउँपालिका वडा नं ७ र ८ ले स्थानीयस्तरमा उत्पादित खाद्यसामग्री जोहो गर्न थालेका हुन् । स्थानीय हलेसी दर्शन कृषि सहकारी संस्थामार्फत उनीहरुले खाद्यसामग्री जोहो गर्न थालेका छन् । कोरोना भाइरसको महामारीका बेला सबैतिर खाद्यसामग्री आपूर्तिमा समस्या भइरहेको छ । लकडाउनमा लम्बिने अवस्था आयो भने गाउँमा भोकमरी निम्तिने अवस्था छ । स्थानीय हलेसी दर्शन कृषि सहकारी संस्थामार्फत् स्थानीयस्तरमा उत्पादित कोदो, मकै, गहुँ, फापर, आलुलगायतका खाद्यसामग्री संकलन गर्न थालेका हुन् । अहिले सहकारीले विभिन्न दाताहरुबाट सहयोग प्राप्त रकमबाट गाउँभरिको खाद्यसामग्री किनेर संकलन गरिरहेको सहकारीका अध्यक्ष नवीनकुमार कट्वालले बताए । सहकारीले संकलन गरेको खाद्यसामग्री भोकमारीबाट पीडित परिवारलाई उपलब्ध गराउने योजना बनाइएको छ । जसका लागि सुनकोशी गाउँपालिका वडा नं ७ र ८ का दुवै वडाको निर्णय अनुसार निःशुल्क राहतस्वरुप वितरण गरिने वडा नं ७ का वडा अध्यक्ष श्यामकुमार कट्वालले बताए । गाउँपालिकाले कृषिमा परनिर्भरता हटाउने योजना अगाडि बढाएको छ । स्थानीय किसानले उत्पादन गरेका खाद्यसामग्री संकलन गर्ने अभियान गाउँपालिकाभरि रणनीतिकरुपमा अगाडि बढाइरहेको सुनकोशी गाउँपालिकाले जनाएको छ । विपद्का बेला स्थानीयस्तरमा उत्पादित खाद्यसामग्री सामग्री जोहो गर्ने अभियान आफैंमा राम्रो अभियान हो । यो अभियान भविष्यमा पनि निरन्तरता दिने गाउँपालिका अध्यक्ष रुद्र अधिकारीले जनाकारी दिए ।"
डोटीमा एक महिलाको हत्या,"डोटी : डोटीको शिखर नगरपालिका वडा नम्बर ८ गोपघाटमा एक महिलाको हत्या गरिएको छ । शुक्रबार बिहान करिब ४ बजेतिर अन्दाजी २८ वर्षीया राजु दमाईको धारिलो घरेलु हतियार प्रयोग गरेर हत्या भएको प्रहरीले जनाएको छ । राजुका श्रीमान् कृष्ण दमाईले हत्या गरेको आशङ्कामा उनलाई प्रहरी नियन्त्रणमा राखिएको छ । मृतक राजु र उनका श्रीमानसँगै सुतिरहेको अवस्थामा उनको हत्या भएको भए पनि श्रीमान कृष्ण आफू ट्वाइलेट गएको अवस्थामा श्रीमतिको हत्या अर्कैले गरेको प्रारम्भिक बयानमा बताइरहेको प्रहरीले जनाएको छ । उनको घाँटी र टाउकोमा गहिरो चोट लागेको छ । उपचारका लागि डडेल्धुरा अस्पतालमा लगिएको र अस्पताल पुर्याएको केहि बेरमै राजुको मृत्यु भएको तिलताली प्रहरी चौकीका इन्चार्ज सई नरेन्द्र टमटाले बताए । डडेल्धुरा अस्पतालमै पोष्टमार्टम गरेर हिजो नै लास घरमा ल्याएको भए पनि मृतकका माइती पक्षले आजसम्म लास उठाउन दिएका छैनन् । घटनाको अनुसन्धान भइरहेको जिल्ला प्रहरी कार्यालयका सूचना अधिकारी इन्स्पेक्टर कर्णबहादुर बोहराले बताए । आशङ्कामा उनका श्रीमानलाई नियन्त्रणमा लिइएको भए पनि जाहेरी आइ नसकेको र अनुसन्धानसमेत भइरहेका कारण कसले हत्या गरेको हो भन्न सकिन्न, बोहराले भने, पोष्टमार्टमको रिपोर्टसमेत हामी कहाँ आइपुगेको छैन । मृतकका दुई छोरा र एक छोरी छन् ।"
तातोपानी नाकाबाट स्वास्थ्य सामग्री भित्रिँदै,"काठमाडौं : गत चैत २६ गतेदेखि तातोपानी नाका सञ्चालनमा आएयता दैनिक स्वास्थ्य सामग्री नेपाल भित्रिएका छन् । तातोपानी भन्सार कार्यालयकाअनुसार चीनको तिब्बत सरकारले नेपाल सरकारलाई दिएको अनुदान तथा निजी क्षेत्रले खरिद गरेका स्वास्थ्य सामग्री तातोपानी नाका हुँदै नेपाल भित्रिएका हुन् । तातोपानी भन्सार कार्यालय प्रमुख लालबहादुर खत्रीका अनुसार हालसम्म एन९५ पिसिआर मेसिन दुई थान, टेष्टिङ किट २० हजार थान तथा मास्क ७२ हजार पाँच सय थान भित्रिएको छ । त्यस्तै डिस्पोजेबल मास्क १२ हजार थान, स्यानिटाइजर २६ हजार ७३२ लिटर, पञ्जा तीन हजार नौ सय थान र पीपीई २१ हजार २६० थान नेपाल भित्रिएको छ । एक हजार थान प्रोटेक्टिभ चस्मा, २० हजार आठ सय थान डिस्पोजेबल शुकभर, पाँच हजार आठ सय थान फेससेइल्ड र ४३० थान मेडिकल वेड म्याट्रिक्स पनि आएका छन् । तिब्बतले नेपाल सरकारलाई अनुदानमा दिएको आठ करोड ३१ लाख रुपैयाँ बराबरको स्वास्थ्य सामग्री दश हजार थान एन९५ मास्क, दश हजार थान पीपीई, एक हजार थान इन्फ्रारेड थर्मोमिटर, दुई थान पिसिआर मेसिन, दश हजार थान टेष्टिङ किट र पचास थान वेट वाइपबाहेक अन्य स्वास्थ्य सामग्री निजी क्षेत्रले खरिद गरेका हुन् । चीनमा कोभिड १९ को संक्रमण बढेपछि गत माघ १३ गतेदेखि बन्द तातोपानी नाका चैत १२ गते बसेको मन्त्रिपरिषद्को बैठकले अत्यावश्यक सामान ल्याउन खोल्ने निर्णय गरेको थियो । नाका खोल्ने निर्णय भएको दुई सातापछि अर्थात् चैत २६ गते निजी क्षेत्रले खरिद गरेको स्वास्थ्य सामग्री नेपाल भित्रिएको थियो ।"
"घर नेपालमा, खेती भारतमा","नेपालगन्ज : सीमा क्षेत्रका धेरै नेपाली किसान पारि भारतमा खेती गर्छन्। उनीहरूले यसपटक लकडाउनका कारण गहुँ बाली उठाउन पाएका छैनन्। जानकी गाउँपालिका१ साइगाउँका दिलीपकुमार बर्माको डेढ बिघामा गहुँ खेती छ। उनी भारतको बहराइच जिल्लामा पर्ने रन्जित बोझा गाउँमा गहुँ काट्न जान पाएका छैनन्। भारतीय सुरक्षा बल एसएसबीले त्यता जान दिएको छैन। गहुँ पाकेर झर्न लाग्यो। आफ्नै जग्गाको गहुँ पनि काट्न पाएका छैनौं, उनले भने। साइगाउँकै गुलाम रसुल दर्जीको पनि सोही ठाउँमा १५ कठ्ठामा गहुँ खेती छ। उनको गुनासो पनि आफ्नै खेतको गहुँ काट्न नपाएकै छ। भारतमा भए पनि खेत नेपालीकै हो। भारत सरकारले नेपाली किसानलाई बही खाता नामको लालपुर्जा दिएको छ। त्यसमा उनीहरूको नाम, ठेगानासँगै देश भने नेपाल लेखिएको छ। वडाध्यक्ष मोहम्मद रजा राईले आफ्नो वडाका साइगाउँ, पचपोखरा, बढैया र शिवपुरी चार गाउँकाले डेढ सय बिघामा लगाएको गहुँ बाली काट्न नपाएको बताए। हाम्रै नेपालीको खेत हो। उनीहरूसँग जग्गाको लालपुर्जा पनि छ तर कोरोना भाइरसका कारण भारतमा गएर काट्न दिइएको छैन, उनले भने, मेरो घरमा हरेक दिन २०२५ जना कि त प्रधानजी गहुँ काट्ने व्यवस्था मिलाइदिनुस् कि खान दिनुस् भन्छन्। मैले प्रहरीलाई खबर गर्दा माथिकोे आदेश चाहिन्छ भनिरहेका छन्। डुडुवा र नरैनापुर गाउँपालिकाका किसानले पनि भारतमा लगाएको गहुँ काट्न पाएका छैनन्। नरैनापुर४ को दसगजाको बस्ती घोडदौडियाका ६० वर्षीय डुन्डु चमारले भारतको खेतमा भएको गहुँ काट्न भएको बताए। नेपालीको घरजग्गा भारत र नेपालतिर रहेको वडा सदस्य घिराउ पठानको भनाइ छ। डुडुवा१ का वडाध्यक्ष पटेश्वर कुर्मीले सन्तलियाबाट प्रिपहवासम्म भारतीय भूमिमा नेपालीको ५० बिघाभन्दा बढी जग्गा रहेको बताए। डुडुवाका किसानले भारतमा लगाएको गहुँ बाली काट्ने व्यवस्था मिलाउन प्रदेशसभा सदस्य विजय यादवले सशस्त्र प्रहरीलाई आग्रह गरेका छन्। सशस्त्र प्र्रहरी उपरीक्षक दीपक अधिकारीले सुरक्षा घेरामा गहुँ काट्ने व्यवस्था मिलाउन लागेको बताएको डेढ साता हुन लाग्यो। हामीले एसएसबीसँग छलफल गरिरहेका छौं। एउटा घरबाट कम्तीमा ४५ जनालाई गहुँ काट्न दिने र काटेको गहुँ सोही दिन नेपाल भित्र्याउने व्यवस्था गर्न खोजिरहेका छौं, उनले भने, नेपाली किसानले गहुँ काट्न पाउँछन्। गहुँ काटिरहेको बेला कम्तीमा दुई जना सशस्त्र प्रहरीले पहरा दिनेछन्।"
"झ्यालबाट मस्जिद हेर्दै, कोठामा नमाज पढ्दै","स्याङ्जा : पुतलीबजार नगरपालिका ३ का मजिद मिया बिगत ३५ वर्षदेखि सामुहिकरुपमा रमजान मनाउँदै आएका छन् । वर्षको एक पटक सामुहिक रुपमा रमाइलो र खुसियाली साटासाट गरेर मनाइने पर्व यसपटक घरभित्रै मनाउनु पर्दा उनलाई नमजा लागेको छ। आफू बुझ्ने भएदेखि मस्जिदमा पुगेर मनाउँदै आएको रमजान यसपटक भने झ्यालबाट मस्जिद हेर्दै नमाज पढ्नु परेको छ । उनको घरबाट २ मिनटमा पुग्न सकिने बाडखोलाको मस्जिद । यो मस्जिद अहिले बन्द छ । कोरोना भाइरस संक्रमणको कारण सरकारले सबै धार्मिक स्थल बन्द गराएका कारण मस्जिद पनि बन्द गरिएका हुन् । मजिद जस्ता धेरै मुस्लिम यसरी नै घरमा बसेर रमजान पर्व मनाउने बाध्य छन् । स्याङजाका सबै इस्लाम धर्मालम्बीले रमजान घरघरमा बसेर मनाउँदै छन् । शनिबारदेखि सुरु भएको इस्लाम धर्मालम्बीको महानपर्व रमजान कोरोना भाइरस संक्रमणका कारण घरमै मनाउन लागेका हुन । दैनिक मस्जिद गएर नमाज पढ्नु पर्ने नियमलाई लकडाउनका कारण घरमै बसेर पढ्न समुदायलाई सुचित गराएको गण्डकी प्रदेश मुस्लिम संघका सभापति शाह मोहम्मदले जानकारी दिए । अहिले हिजरी संवत १४४१ हो । रमजानको महीनामा मुस्लिमहरुको सबैभन्दा ठूलो ग्रन्थ कुरान अवतरण भएको धार्मिक मान्यता छ । रमजानमा महिनाभर रोजा बस्दा अल्लाहको कृतज्ञता प्राप्त हुने विश्वास छ । आत्मसुधार र गल्तीका प्रायश्चित गर्ने चाडका रुपमा पनि यसलाई मनाइने गरिएको सभापति शाह मोहम्मदको भनाइ छ । मुस्लिम समुदायले एक महिनाभर निराहार बस्दै पैगम्बरको स्मरण गर्दे नमाज कुरान पढ्ने उनी बताउँछन्। बिगतका वर्षमा आफ्ना नियमित काम सकेर एक महिने रमजानको अवधिभर दिउँसो मस्जिदमा गएर नमाज पढ्थे । हिजरी संवतको नवौं महिनामा सुरु भएर एक महिनासम्म चल्ने यो पर्वमा सूर्योदयभर केही पनि नखाइ सूर्यास्तपछि तोकिएको समयावधि पूरा गरेर मात्र खाने नियम छ । मुस्लिम समुदायले एक महिनाभर निराहार रोजा (व्रत) बसेर दिनको ५६ पटक नमाज पढ्ने गर्छन । नमाजसँगसंगै कुरान पनि पढ्नु पर्ने बताइएको छ । कोही मुस्लिम बिरामी भएमा मजिस्दमा आउनुपर्ने छैन, उसले घरमै बसेर पनि नमाज, कुरान पढे पनि मस्जिदमा पुगेसरह हुन्छ भनी धार्मिक ग्रन्थमा उल्लेख गरिएको छ ', बाडखोलास्याङजा मुस्लिम समाजका अध्यक्ष शेर अली भन्छन्, 'अत्यावश्यक भएर मस्जिद आउनेलाई पनि सामाजिक दुरी कायम गरि भीडभाड हुन दिने छैनौं।' पहिलो दिन शनिबारको रोजा बिहानदेखि सुरु भइसकेको छ । विहानको नमाज पढीसकेका छन् । दिनभर ५ पटकको नमाज र साँझ झण्डै एक घण्टाको सवारी (विशेष प्राथना) सकेपछि मात्र एक दिनको रोजा सकिन्छ । यो क्रम हरेक दिन भिन्दाभिन्दै समयमा सुरु हुने र अन्त्य हुने गर्छ । ससाना बालबालिका, बिरामी, गर्भवती महिला र अशक्तलाई रोजा बस्न छुट रहे पनि रोजाका निश्चित नियम भने पूरा गर्नुपर्ने हुन्छ । अल्पसंख्यक समुदायमा रहेका मुस्लिम समुदायको स्याङजामा पनि बस्ती बाक्लिँदो छ । स्याङजा भर १०११ वटा मस्जिद छन् । यहाँका मस्जिदमा ताला लगाइएको छ भने मुस्लिम समुदायमा घर घरमा बसेर रमजान मनाइरहेका मुस्लिम संघका पूर्व केन्द्रीय सचिव मुन्ना शेखले बताए । स्याङजामा इन्द्रेस, भीरकोट करुम, बयरघारी, वालिङ, राङखोला, रिङदी, गल्याङ लगायतका क्षेत्रमा मस्जिद छन् । सबै मुस्लिम समुदाय घर घरमै बसेर चाड मनाउने भएका छन् ।"
"दमकको उत्तरी क्षेत्र सिल गरियो, सुरक्षा सर्तकता उच्च","झापा : झापाको दमक नगरपालिका वडा नम्बर ३ का ६२ वर्षीय पुरुषमा कोरोना संक्रमण पुष्टि भएपछि दमक नगरपालिकाले उक्त वडा लगायत उत्तरी क्षेत्र शुक्रबार रातिदेखि पूर्णरुपमा सिल गरेको छ। भाइरस संक्रमणको परीक्षण गर्नुपर्ने भएकाले जनप्रतिनिधि, प्रशासन र स्वास्थ्यकर्मीको शुक्रबार राति बसेको आकस्मिक बैठकले दमकका केही क्षेत्र सिल गर्ने निर्णय गरेको हो। शनिबार बिहानैदेखि नगरपालिकाको उत्तरमा मावा पुलदेखि बेलडाँगी१ सम्म, दक्षिणमा कृष्ण मन्दिर राजर्मासम्म, पूर्वमा हिमालय माविदेखि बेलडाँगी१ सम्म र पश्चिममा मावा खोलासम्मको क्षेत्र सिल गरिएको इलाका प्रहरी कार्यालय दमकका डीएसपी बिजयराज पण्डितले जानकारी दिए। उनका अनुसार नगरपालिका र प्रशासनको पहलमा दमकको उत्तरी क्षेत्रमा रहेको भुटानी शरणार्थी शिविरलाई शुक्रबारदेखि नै सिल गरिएको छ। शिविरभित्र आवतजावत गर्न पूर्णरुपमा रोक लगाइएको छ। ती व्यक्तिलाई कोरोना पेजिटिभ रहेको शुक्रबार पुष्टि भएको थियो। वडालाई वृद्धको पीसीआर टेष्ट गर्न पठाएदेखि नै सिल गरिएको वडा नम्बर ३ का वडा अध्यक्ष नवीन बरालले बताए। उनले भने, रातिदेखि नै माइकिङ गर्दै हिडेका छौँ। शनिबार बिहानबाटसंक्रमित वृद्धको घरमा आवतजावत गर्ने व्यक्तिहरुको खोजी गर्दैछौँ।"
चट्याङ लागेर तीन जना घाइते,"बैतडी ः चट्याङ लागेर बैतडीमा ३ जना घाइते भएका भएका छन्। घाइते हुनेमा डिलाशैनी गाउँपालिका ६ कुय्यादहका १८ वर्षीया हेमन्ती लुहार, १८ वर्षीया सुनिता लुहार र ४५ वर्षीया भुरी लुहार रहेका प्रहरीले जनाएको छ । प्रहरीका अनुसार चट्याङ लागेर उनीहरुको शरीर जलेको छ। घाइते सबैको दार्चुलाको गोकुलेश्वर अस्पतालमा उपचार भइरहेको छ । घाइतेमध्ये हेमन्तीको अवस्था गम्भीर रहेको प्रहरीले जानकारी दिएको छ। शुक्रबार राति करिब ९ बजेतिर परेको चट्याङले कुय्यादहका अन्य १२ जनाको घरको विद्यतुको मिटरबक्स र विद्युतीय उपकरणमा क्षति पुगेको स्थानीय प्रकाश लुहारले बताए। प्रहरीको टोली घटनास्थलतर्फ गइरहेको जिल्ला प्रहरी कार्यालय बैतडीले जनाएको छ ।"
स्वास्थ्य जाँचबिना नै सुदूरपश्चिममा भित्रिए ३ हजार,"टीकापुर : कोरोना संक्रमणको जोखिममा रहेको सुदूरपश्चिम प्रदेशमा पूर्वी नेपालबाट आएका झण्डै ३ हजार नागरिक बिना चेकजाँच भित्रिएका छन्। लकडाउन लम्बिँदै गएपछि पूर्वी नेपालका विभिन्न जिल्लाबाट सुदूरपश्चिम आएका उनीहरु, प्रदेशको प्रवेशद्वार कर्णाली चिसापानीबाट चेकजाँच बिना नै प्रवेश गरेका हुन्। चिसापानीमा हेल्थ डेस्कसमेत सञ्चालन गरिएको छैन। उनीहरुको व्यक्तिगत विवरण लिएर विभिन्न स्थानीय तहहरुमा पठाइने गरिएको छ। लम्कीचुहा नगरपालिका३ का वडाध्यक्ष भक्त चलाउनेका अनुसार चैत्र २७ गतेदेखि चिसापानीबाट झण्डै तीन हजार नागरिक सुदूरपश्चिम प्रवेश गरेका हुन्। चैत्र २७ गतेपछि बिहीबारसम्म २ हजार ५ सय ८ जना नागरिकले सुदूरपश्चिम प्रवेश गरेका छन्। शुक्रबार र शनिबार ५ सय बढी नागरिकहरु सुदूरपश्चिममा भित्रिएका हुन्। २७ गतेदेखि हामीले लगत लिन सुरु गरेका हौं, शनिबारसम्म ३ हजार बढीले सुदूरपश्चिम प्रवेश गरेका छन् अध्यक्ष चलाउने भने उनीहरुलाई हामीले स्थानीय तह, संघसंस्थासँग समन्वय गरेर सम्बन्धित पालिकामा पुर्याउने गरेका छौं।अध्यक्ष चलाउनेले लम्कीचुहा नगरपालिकाले सुरुमा चिसापानीमा हेल्थ डेस्क सञ्चालनमा ल्याइएको भएपनि चैत्र २६ गतेदेखि हटाइएको बताए। नगरपालिकाले बाहिरबाट आएकाहरुलाई क्वारेन्टाइनमा राखिन थालिएपछि, हेल्थ डेस्क हटाएको जनाएको छ। पूर्वी नेपालमा कोरोनाका संक्रमितको संख्या बढ्दै गएका बेला सुदूरपश्चिमको प्रवेशद्वारा चिसापानीमा ज्वरोसमेत परीक्षण नहुनुले कोरोनाको जोखिम बढेको छ। यसअघि, वीरगञ्जबाट लम्कीचुहा पुगेकी ५३ वर्षीय पाना विकमा कोरोना पोजिटिभ देखिएको थियो। हाल उनी कोरोनालाई जितेर घर फर्किसकेकी छन्। पूर्वी नेपालको धादिंङ, गोरखा, तनहुँ, सिन्धुपाल्चोक, दोलखा, सोलुखुम्बु, काठमाडौं, काभ्रे, नुवाकोट लगायतका जिल्लामा मजदुरी गर्ने सुदूरपश्चिमेलीहरु लडकडाउन लम्बिदै गएपछि धमाधम फर्किन थालेका हुन।केहीअघिसम्म पैदल हिँडेर चिसापानी पुग्ने गरेको भए पनि चारपाँच दिनदेखि उनीहरु विभिन्न स्थानीय तह र प्रदेश सरकारले व्यवस्था गरेका सवारी साधनमा आइरहेका छन्। नुवाकोटको विदुर नगरपालिकामा ज्यालादारी काम गर्दै आएका टीकापुर नगरपालिका८ का दीलिप चौधरीले अन्य ठाउँमा हेल्थ डेस्क राखिएको भएपनि चिसापानीमा भने नभएको बताए। अन्य ठाउँमा हेल्थ डेक्स छन्, ज्वरो नाप्छन्, सोधपुछ गर्छन् चौधरीले भने चिसापानी पुग्दा त्यस्तो देखिएन, हामी नगरपालिकाको गाडीमा घर फर्कियौं। कैलारी गाउँपालिका रानामौराका चन्द्रबहादुर चौधरी सात जनाको टोलीसहित सोलुखुम्बुबाट चार दिन अघि हिँडेका थिए। सोलुको एक हाइड्रोपावरमा काम गर्ने उनीहरु दुई दिनसम्म पैदल हिँडे। कोहलपुरसम्म ट्रकमा र कोहलपुरबाट बसमा चिसापानी पुगेका चौधरीले भने जहाँ जे भेट्यो, त्यसमै चढेर आयौं, अरु प्रदेशमा चेक गरेका छन्, तर यहाँ त विवरण मात्रै लगे, स्वास्थ्य चेकजाँच गरेनन्। लामो यात्रा गरेर आउँदा आफूहरु जोखिममा हुनसक्ने बताउँदै चौधरीले हेल्थडेस्क राखेर चेकजाँच हुनुपर्ने बताए। लकडाउन लम्बिएसँगै मजदुरी गर्न पूर्वी नेपाल पुगेका उनीहरु गाउँपालिका मार्फत् घर जाने गरेका छन्। कैलालीको टीकापुर, लम्कीचुहा नगरपालिका, जानकी गाउँपालिकाले पूर्वी नेपालबाट आएकाहरुलाई क्वारेन्टाइनमा राखेको भएपनि अन्य गाउँपालिकाले भने सोझै घर पठाउने गरेको छ। सुदूरपश्चिम प्रदेश प्रमुख प्रतिपक्षी दलका नेता डाक्टर रणबहादुर रावलले सुदूरपश्चिम प्रदेशको प्रवेशद्वार चिसापानीमा सामान्य चेकजाँच गर्ने हेल्थ डेस्कसमेत नराखिनु दुःखद् भएको बताए। उनले सुदूरपश्चिम प्रदेशले जिम्मेवारीपूर्वक चिसापानीमा स्वास्थ्यकर्मी सहितको हेल्थ डेस्क सञ्चालन गर्न माग गरे। सुदूरपश्चिमको प्रवेशद्वारमै हेल्थ डेस्क छैन, यो निकै दुःखद् कुरा हो, प्रदेश सरकारको उपस्थिति सीमामै छैन। डाक्टर रावलले भने, पूर्वी नेपालबाट सुदूरपश्चिम आएकाहरुलाई सामान्य चेकजाँच गरेर मात्रै पठाइनुपर्छ। चिपासानीमा नेपाल प्रहरी, सशस्त्र प्रहरी र लम्की चुहा नगरपालिका३ ले पूर्वी नेपालबाट आएकाहरुलाई गन्तव्यस्थलसम्म पुर्याउने व्यवस्था गर्दै आएका छन्। चिसापानीमा खटिएका सुरक्षाकर्मीहरुसँग समेत पर्याप्त सुरक्षा सामग्री, पञ्जा, सेनिटाइजर, मास्कहरु छैनन्। अन्य जिल्लाबाट आएकाहरुको स्वास्थ्य चेकजाँच, र्यापिड टेस्ट गरिनुपर्ने भएपनि सुदूरपश्चिम प्रवेश गरेकाहरु भने सामान्य स्वास्थ्य चेकजाँच बिना नै फर्किरहेका छन्। यता सुदूरपश्चिम प्रदेशका स्वास्थ्य निर्देशक डाक्टर गुणराज अवस्थीले ज्वरो मापनको थर्मोगनको अभाव भएका कारण चिसापानीको हेल्थ डेस्क क्वारेन्टाइन तिर सारिएको बताए। उनले बीचमा मानिसहरुको आवतजावत नभएकाले हटाएको तर अब भने छिट्टै राखिने बताए।"
लकडाउनमा ३३ अन्तर्राष्ट्रिय उडान : साढे चार हजार विदेशी घर फर्किए,"काठमाडौं : देशभर लकडाउन गरिएको तथा अन्तर्राष्ट्रिय हवाई उडानसमेत प्रतिबन्ध गरिएको अवस्थामा मुलुकको एक मात्र त्रिभुवन अन्तर्राष्ट्रिय विमानस्थलमा दैनिकजसो अन्तर्राष्ट्रिय उडान भएका छन्। विश्वलाई सम्पर्क सञ्जालका रूपमा जोड्ने अन्तर्राष्ट्रिय विमानस्थलबाट लकडाउनको अवधिमा ३३ अन्तर्राष्ट्रिय उडान भएको नियामक निकाय नेपाल नागरिक उड्डयन प्राधिकरणले जनाएको छ। विसं २०७६ चैत १० देखि २०७७ वैशाख १२ गतेसम्म विभिन्न अन्तर्राष्ट्रिय वायु सेवा प्रदायक कम्पनीले ३३ अन्तर्राष्ट्रिय उडान गरेको प्राधिकरणका प्रवक्ता राजकुमार क्षेत्रीले जानकारी दिए। यी सबै उडान चार्टर्ड र केही कार्गो उडान हुन्। प्रवक्ता क्षेत्रीका अनुसार लकडाउनको अवधिमा वैशाख ८ गतेसम्म चार हजार ५३२ विदेशी नागरिक स्वदेश फर्किएका छन्। शुक्रबार मात्रै श्रीलङ्काले आफ्नो श्रीलङ्कन एयरको चार्टर्ड जहाजमार्फत नेपालमा रहेका ७६ विद्यार्थी स्वदेश लगेको थियो। यी उडानमध्ये सबैभन्दा बढी कतार एयरवेजको नौ, नेपाल वायुसेवा निगम (नेपाल एयरलाइन्स)को (चार कार्गो र चार उद्धार उडानसहित) आठ, टीटान एयरको तीन, श्री एयरलाइन्सको (सुडान र सिङ्गापुर कार्गो उडान) दुई, बुद्ध एयरको एक र कोरियन एयरको दुई उडान भए। त्यसैगरी भूटानको ड्रक एयर, श्रीलङ्कन, मलेशिया, मालिन्दो, इत्तिहाद, चेक रिपब्लिकन, रोयल फ्लाइट एयर र जर्नी एयरलाइन्सको समान एकएक उडान भएका छन्। यसबीचमा विशेषगरी युरोपेली मुलुक जर्मनी, फ्रान्स, न्यूजील्याण्डलगायतका मलेसिया, श्रीलङ्का, माल्दिभ्स, रुस, चेक रिपब्लिकन, अमेरिका र बेलायतका नागरिक घर फर्किएका हुन्। नेपाल पर्यटन बोर्डले सरोकारवाला निकायसँगको समन्वयमा उनीहरुलाई नेपालका विभिन्न गन्तव्यबाट उद्धार गरी काठमाडौँ ल्याउन सहजीकरण गरेको थियो। सम्बन्धित मुलुकका नेपालस्थित दूतावासले नेपालको परराष्ट्र मन्त्रालयसँगको समन्वयमा आफ्ना नागरिकलाई चार्टर्ड उडान गरी स्वदेश लगेका हुन्। लकडाउनको अवधिमा राष्ट्रिय ध्वजावाहक नेपाल एयरलाइन्सको वाइडबडी जहाजले उड्डयन इतिहासकै लामो उडान अष्ट्रेलियाको ब्रेश्वन शहरमा गत चैत १९ गते चार्टर्ड उडान भरेको थियो। त्यस्तै चैत २८ गते जापानको नारितामा उडान भरेको थियो। भारतको नयाँदिल्ली र बङ्गलादेशको ढाकामा पनि निगमको न्यारोबडी जहाजले उडान भरेको थियो। चीनको ग्वाङ्जाओमा निगमका वाइडबडी जहाजले चार कार्गो उडान गरेको थियो। त्रिभुवन अन्तर्राष्ट्रिय विमानस्थलबाट तीन नेपालीसहित ३० वायुसेवा प्रदायक कम्पनीले अन्तर्राष्ट्रिय उडान भर्दै आएका छन्। आन्तरिकतर्फ पनि लकडाउनको अवधिमा उल्लेख्य सङ्ख्यामा कार्गो र उद्धार उडान भएका छन्। आन्तरिकमा १० हेलिकोप्टर कम्पनीसहित १९ वायुसेवा प्रदायकले उडान गर्छन्। कोभिड१९ को विश्वव्यापी महामारी फैलिएसँगै नेपालमा कोभिडको सङ्क्रमण फैलिन नदिन सरकारले गत चैत ११ गतेदेखि देशभर लकडाउन गरेको छ। पछिल्लोपटक वैशाख १५ गतेसम्म लकडाउन थप्ने निर्णय गरेको थियो। वैशाख १८ सम्म अन्तर्राष्ट्रिय हवाई उडान स्थगन गरिएको छ। आन्तरिक उडान पनि स्थगन भएका छन्। उपप्रधान तथा रक्षामन्त्री ईश्वर पोखरेलको संयोजकत्वमा गठित कोभिड१९ सङ्क्रमण, रोकथाम तथा नियन्त्रण उच्चस्तरीय समन्वय समितिको बैठकले चैत १० देखि लागू हुने गरी चैत ९ गते नेपालमा उडान भर्ने सबै अन्तर्राष्ट्रिय हवाई उडानमा प्रतिबन्ध लगाएको थियो। समितिले पछिल्लोपटक वैशाख १८ सम्म अन्तर्राष्ट्रिय हवाई उडान प्रतिबन्ध लम्ब्याउने निर्णय गरेको थियो।"
"काठमाडौंबाट उदयपुर जाँदै गरेको बस बर्दिबासमा दुर्घटना, सहचालकको घटनास्थलमै मृत्यु",बर्दिबास : महोत्तरीको बर्दिबास नगरपालिका ३ स्थित पाटुमा बस पल्टिँदा सहचालकको मृत्यु भएको छ भने एक जना गम्भीर घाइते भएका छन्। लकडाउनले काठमाडौंमा अलपत्र परेकाहरुलाई लिएर उदयपुर जाँदैं गरेको बस शनिबार बिहान दुर्घटनामा परेको इलाका प्रहरी कार्यालय बर्दिबासका इन्स्पेक्टर सोनुकुमार साहले जानकारी दिए। बस पल्टिन लागेपछि ढोका खोलेर हामफाल्न खोज्दा बसको हुडले किचिएर सहचालक बाबुराम विश्वकर्माको घटनास्थलमा ज्यान गएको इन्स्पेक्टर साहले बताए। मृतक विश्वकर्माको घर दोलखाको तामाकोसी २ मा पर्छ। दुर्घटनामा गम्भीर घाइते भएका दोलखाकै तामाकोसी२ का २२ वर्षीय प्रदीप विश्वकर्माको बर्दिबासस्थित शुभ स्वस्तिक हस्पिटलमा उपचार भइरहेको प्रहरीले जनाएको छ। उदयपुरको चौडण्डी नगरपालिकाले लकडाउनमा अलपत्र परेका आफ्ना नगरभरीका स्थानीयलाई बस व्यवस्थापन गरेर ल्याउँदै गरेको बस आज बिहान चार बजे दुर्घटनामा परेको हो। दुर्घटना लगतै बसका चालक फरार भएको प्रहरीले जनाएको छ। विपी राजमार्ग अन्तरगत बर्दिबास नगरपालिकाको पाटु चोकभन्दा उत्तरतिरको मोडस्थित सडक नालीमा बस गएर पल्टिएको बर्दिबास नगरपालिका वडा नम्बर३ का वडा अध्यक्ष राजन ढुङ्गानाले बताए। बा ३ ख ४०३६ नम्बरको बसमा शुक्रबार राति १० बजे ३५ जनालाई काठमाण्डौंबाट यात्रु लिएर उदयपुर हिडेको थियो। गाउँ नजिकै बस दुर्घटना परेको खबर पाएर पुगेका गाउँलेहरुले बसका यात्रुहरुलाई उद्धार गरेका थिए।
लक्षण नदेखिँदा भुल्केमा त्रास,"उदयपुर : देशभरका कोरोना भाइरस संक्रमितमध्ये आधाभन्दा बढी एकै गाउँमा देखिएको छ। त्यो हो, त्रियुगा नगरपालिका३ भुल्के। स्वास्थ्य तथा जनसंख्या मन्त्रालयले एक साता अवधिमा २८ जनामा कोरोना संक्रमण पुष्टि गरेपछि स्थानीयवासी त्रासमा छन्। शुक्रबारसम्म देशभर संक्रमितको संख्या ४९ छ। यीमध्ये १० जना निको भएर घर फर्किएका छन्। लक्षण देखापरे त संक्रमण फैलियो भन्दै उपचार गर्दा हुन्थ्यो। तर, लक्षणै नदेखिएपछि के गर्ने होला ? , स्थानीय राजन राउतले भने, अहिले त लक्षण देखिएन, चुप लागेर बसौंला। लामो समयपछि पनि संक्रमण देखापर्छ भन्ने छ। भित्रभित्रै शरीरमा फैलियो भने के गर्ने होला ? सामान्यतः संक्रमितलाई ज्वरो आउने, रुघाखोकी लाग्ने र श्वासप्रश्वासमा समस्या हुनेजस्ता लक्षण देखापर्ने गर्दछ। तर, संक्रमित कसैमा पनि यस्तो लक्षण नदेखिएको जानकारी कोसी अस्पतालकी मेडिकल सुपरिन्टेन्डेन्ट डा संगीता मि श्राले दिइन्। लक्षण नदेखिएकै कारण संक्रमितलाई सामान्य वार्डमा राखिएको छ। स्थानीय यदु ढकालका अनुसार अरूले फोन गर्दा संक्रमित क्षेत्रका स्थानीयलाई भेट गर्दैनौं भन्छन्। अर्कोतर्फ औषधोपचार छैन, उनले भने, हामीले उत्पादन गरेको तरकारी, दूध बिक्री हुन पाएको छैन्। किनबेच नै ठप्प भयो। नजिकमा देख्दा र फोन गर्दा संक्रमण क्षेत्रका हौ भन्छन्, यो त्रासलाई कहिले हटाउने ? सेना, सशस्त्र र नेपाल प्रहरी बस्तीमा छ्यापछ्याप्ती पसेपछि पनि त्रास फैलिएको स्थानीय ढोढाइ मियाँले बताए। सेनाप्रहरी बस्तीको बीचबीचमा बस्दा बालबालिका, महिलामा नकारात्मक प्रभाव परेको उनको भनाइ छ। ड्युटीमा खटिएका प्रहरीले बालबालिकालाई निस्किन नदिएकाले कलिलो दिमागमा मनोवैज्ञानिक असर पुगेको मुस्लिम अभियन्ता नजवुल खानले बताइन्। स्थानीय प्रशासनले बस्ती सिलबन्दी गरेपछि स्थानीयलाई खाद्यान्नलगायत स्वास्थ्योपचारमा समस्या देखिएको थियो। चौतर्फी दबाबपछि राहत वितरण र स्वास्थय शिविर सञ्चालन गरिएको छ। वडा कार्यालयले बिहीबार ५६ मध्ये ५१ परिवारलाई २०२० किलो चामल, दाल, नुन, तेललगायत सामग्री उपलब्ध गराएको छ। पहिलो चरणको राहत उपलब्ध गराएका छौं, वडाध्यक्ष अवधेशप्रसाद चौधरीले भने, केही छुटेको खबर आएको छ। बाँकीलाई तत्काल पुयाउँछौं। नगरपालिका, स्थानीय प्रशासन, जिल्ला अस्पतालको समन्वयमा स्वास्थ्य कार्यालयले शुक्रबार शिविर सञ्चालन गरेको छ। गाउँमा पाँच जना गर्भवती र १३ जना सुत्केरीसहित अन्यले पनि उपचार सेवा नपाएको गुनासो बढेपछि शिविर सञ्चालन गरिएको स्वास्थ्य कार्यालय प्रमुख मोहन सुवेदीले बताए। नियमित औषधि खाने दीर्घ रोगी, मौसमी र सामान्य बिरामीले औषधि किन्न, उपचार र परीक्षण गर्न नपाएको गुनासो गरेका थिए। उदयपुरका कोरोना संक्रमित बसेको नयाँ क्षेत्र फेला, आरडिटी परीक्षण तीब्र एकैदिन ११ जना थपिएसँगै उदयपुरमा कोरोना संक्रमितको संख्या २४ पुग्यो कोरोना फैलिएपछि उदयपुर जिल्ला सिल : संक्रमितको संख्या ४२ पुग्यो उदयपुरको कोरोना संक्रमित क्षेत्रमा मन्त्रीको अनुगमन"
