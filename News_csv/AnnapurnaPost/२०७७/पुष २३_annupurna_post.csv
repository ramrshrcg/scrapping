शीर्षक,विवरण
वायु प्रदूषणको प्रभाव,"जनमानसले प्रत्यक्ष अनुभव नगरे पनि वायु प्रदूषणबाट मन्दविषले झैं बर्सेनि हजारौं नागरिकको ज्यान गइरहेको छ। लकडाउनका समयमा सुन्दर र हरियाली देखिएको उपत्यकासहित जनघनत्व र सवारी साधनको उच्च चाप रहेका अन्य सहरहरू केही दिनयता धुम्म भएका छन्। अकस्मात उत्पन्न भएको यो असामान्य अवस्थाले तत्काल स्वास्थ्यमा खराबी नदेखाए पनि दीर्घकालीन असर पर्न सक्छ। प्रतिकूल मौसमले उत्पन्न गरेको यो अवस्थाबाट जोगिन सकिएन भने कुनै पनि बेला स्वास्थ्य समस्याको सामना गर्नुपर्ने पक्का छ। यसको एक मात्र उपाय भनेको व्यक्तिगत सतर्कता मात्रै हो। दूषित वायुलाई आकाश ढाक्ने गरी जम्मा भएको बादलले छेक्दा यताउता छरिन पाएको छैन। यसबाट तुवालोजस्तो देखिने कण बस्तीबाट निकै नजिक जम्मा भएका छन्; जुन प्रदूषण बढाउने मुख्य कारक हुन्। यो समस्याबाट उपत्यकावासीमा एक प्रकारको उकुसमुकुस अवस्था उत्पन्न गरिदिएको छ। सडकमा भिजिबिलिटी घटाएको छ। यसले उपत्यकाको वायु प्रदूषणको तह अहिलेसम्मकै उच्च देखिएको छ। यो भनेको खतराको संकेत हो। प्रदूषणको मात्रा घटबढ भइरहेकाले तत्काल साम्य हुने देखिँदैन। पछिल्ला दिनमा वायु प्रदूषणको मात्रा नापिने एक्युआई तीन सयभन्दा माथि पुगेको छ। जबकि शून्यदेखि ५० सम्मलाई मात्रै स्वास्थ्यको दृष्टिकोणले उपयुक्त मानिन्छ। यो समस्या काठमाडौं मात्रै नभएर विराटनगर, नेपालगन्जलगायतका सहरमा पनि उच्च देखिएको छ। सन् २०१८ मा मात्रै वायु प्रदूषणका कारण नेपालमा ३७ हजारको निधन भएको थियो। प्रायः जाडोमा वायु प्रदूषण सबैभन्दा बढी हुने गरे पनि नियन्त्रणबाहिर गइरहेको मानवीय क्रियाकलापकै कारण बाह्रै महिना यो समस्याले सताउन थालेको छ। यसले मुटु, फोक्सो र मस्तिष्कघातसम्मका समस्या निम्त्याउने गरेको छ। यस्ता समस्याबाट विशेषगरी पाका उमेरका व्यक्तिलाई सताउने गरेको छ। वायु प्रदूषण मात्रै नभएर समग्र वातावरणीय प्रदूषण न्यूनीकरणका लागि स्वदेश तथा विदेशमा हरेक वर्ष दर्जनौं सम्मेलन हुने गरेको छ; थुप्रै नीतिगत व्यवस्था पनि भएका छन् तर कार्यान्वयन तहमा देखिएको फितलोपनका कारण समस्या न्यूनीकरण हुनुभन्दा पनि थप जटिल बनिरहेको छ। सवारी साधनबाट हुने उत्सर्जन, बाटो र निर्माण गतिविधिबाट निस्कने धुलोका कण, उद्योग तथा इँटाभट्टाबाट हुने उत्सर्जन, जथाभावी फोहोर फाल्ने तथा बाल्नेलगायतका क्रियाकलाप नियन्त्रण गर्न सकियो भने मात्रै प्रदूषणको मात्रामा कमी ल्याउन सकिन्छ। अहिले पनि उपत्यकासहित मुख्य सहरमा वर्षौं पुराना सवारी साधन चलिरहेका छन्। सवारी साधनको स्वच्छता मापन गर्ने हरियो स्टिकर कार्यान्वयनबारे प्रभावकारी अनुगमन भएको छैन। उपत्यकाका मुख्य सडकहरू चिल्ला देखिए पनि गल्ली र भित्री सडकहरूको हालत दयनीय छ। भत्काएर पनि लामो समयसम्म निर्माण नगरिएका ती सडकबाट निस्केका धुलोहरू पनि प्रदूषणको अर्को कारक बनेको छ। लामो समयदेखि पानी नपरेकाले पनि समस्या विकराल बनिरहेको छ। दीर्घकालीन र अल्पकालीन रणनीति बनाएर नियन्त्रण प्रयास हुनुपर्छ। लाखौं व्यक्तिको स्वास्थ्यमा प्रत्यक्ष प्रभाव पार्ने भएकाले यो समस्याबाट मुक्ति पाउन सकेसम्म काम नपरी घरबाट बाहिर निस्कनु हुँदैन। अति आवश्यक काम नपरी सवारी साधन चलाउनु हुँदैन। समस्या जटिल बन्दै गयो भने सवारी साधनमा जोरबिजोर प्रणाली लागू गरेर भए पनि नियन्त्रण कोसिस गर्नुपर्छ। सरकारबाट वातावरणीय प्रदूषणको जोखिम निम्त्याउने थोत्रा सवारी साधनको व्यवस्थापन गर्ने, विद्युतीय सवारी साधनको प्रयोगलाई प्रोत्साहन गर्ने कार्यक्रम ल्याउनुपर्छ। हरेक व्यक्तिले प्रदूषण निम्त्याउने क्रियाकलापलाई कसरी कम गर्न सकिन्छ भन्नेतर्फ सोच्नुपर्छ।"
विघटन मुद्दा : इजलासभित्रै किन भयो सवालजवाफ ?,"काठमाडौं : प्रतिनिधिसभा विघटन विवादमा सर्वोच्च अदालतका न्यायाधीश हरिकृष्ण कार्र्कीले संवैधानिक इजलासमा नबस्ने निर्णय लिएपछि सुनुवाइ एक साता पछि धकेलिएको छ।बुधबारका लागि तय भएको सुनुवाइको प्रारम्भमा रिट निवेदकतर्फका वरिष्ठ अधिवक्ताहरूले बेन्च गठनको संरचनामाथि प्रश्न उब्जाएका थिए। वरिष्ठ अधिवक्ता कृष्णप्रसाद भण्डारी, शम्भु थापा, मुक्ति प्रधान, दिनेश त्रिपाठीलगायतले विशेष गरी कार्कीको उपस्थितिका विषयमा प्रश्न गरेका हुन्। कार्की अघिल्लो पटक केपी शर्मा ओली प्रधानमन्त्री रहेका बेला महान्यायाधिवक्ता थिए। उनी महान्यायाधिवक्ता अग्नि खरेलसँग ल फर्मका साझेदारसमेत थिए। सुनुवाइको प्रारम्भमै रिट निवेदकका कानुन व्यवसायीले रिटलाई बृहत् पूर्ण इजलासमा सुनुवाइ गर्न मागसमेत गरे। वरिष्ठ अधिवक्ता थापाले संवैधानिक इजलासमा न्यायाधीशको रोस्टर नमिलेको भन्दै आपत्ति जनाए। बहस गर्न र निर्णय स्विकार्न मलाई आपत्ति छैन। तर, जनताले के भन्छन् भन्ने कुराको पनि ख्याल गर्नुपर्छ, कार्कीका विषयमा टिप्पणी गर्दै थापाले भने। थापाले सुनुवाइका लागि इजलासमा बस्ने कि नबस्ने भन्ने विषयमा स्वविवेक प्रयोग गर्न सुझाव दिएका थिए। तर, जनताले प्रश्न गरिरहेका छन्, उनले भने। अर्का वरिष्ठ अधिवक्ता प्रधानले अदालतको विश्वसनीयता टिकाइराख्ने विषय महŒवपूर्ण रहेको बताए। जनआस्था नै अदालतको सबैभन्दा ठूलो सम्पत्ति हो, पूर्वमहान्यायाधिवक्तासमेत रहेका प्रधानले भने। अर्का रिट निवेदक रहेका वरिष्ठ अधिवक्ता त्रिपाठीले पनि न्यायाधीश कार्की इजलासमा बस्दैमा आफूलाई बहस गर्न र निर्णय सुन्न आपत्ति नरहे पनि प्रधानमन्त्री केपी शर्मा ओलीको एकपल्ट महान्यायाधिवक्ता भइसकेका व्यक्ति भएकाले बस्न उपयुक्त नरहेको बताए। क्षमतामाथि पनि प्रश्न होइन। संवैधानिक बेन्चमा भन्दा बरु बृहत् पूर्ण इजलासमा लैजाऔँ हामीले देखेको कुरा यही हो, त्रिपाठीले भने। कानुन व्यसायीले प्रश्न उठाएपछि इजलासबाट प्रधानन्यायाधीश चोलेन्द्रशम्शेर राणाले आफ्नो हकमा पनि यो कुरा लाग्ने भएकाले के गर्ने त ? भन्दै प्रश्न गरेका थिए। जवाफमा थापाले संविधानले नै प्रधानन्यायाधीशको नेतृत्वमा संवैधानिक इजलास गठनको व्यवस्था अनिवार्य गरेको सुनाए। केही समय सवालजवाफपछि न्यायाधीश हरिकृष्ण कार्कीले प्रतिनिधिसभा विघटन विवादको सुनुवाइका लागि गठन भएको संवैधानिक बेन्चमा नबस्ने निर्णय सुनाए। कार्की इजलासबाट बाहेक भएपछि सुनुवाइ प्रभावित भएको छ। प्रधानन्यायाधीश राणाले अब अर्को सुनुवाइका लागि न्यायपरिषद्ले बनाएको रोस्टरमध्येबाट अर्का न्यायाधीश राखेर इजलास गठन गर्नुपर्नेछ। निवेदक अधिवक्ता कीर्तिनाथ शर्माले न्यायाधीश कार्की इजलासमा नबस्ने भएपछि अर्को सुनुवाइ पुस २९ गतेका लागि तय भएको अन्नपूर्ण पोस्ट्लाई जानकारी दिए। तर, निवेदकको मागबमोजिम बृहत् पूर्ण इजलासमा सुनुवाइ गर्ने विषयमा भने कुनै निर्णय आएको छैन, शर्माले भने।"
अर्थतन्त्र सुध्रिन समय लाग्ने,"काठमाडौं : विश्व बैंकले आउँदो वर्ष विश्व अर्थतन्त्रको पुनरुत्थान हुने अनुमान गरेको छ। तर, उसले नेपालका लागि भने निराशाजनक आँकडा पस्केको छ। विश्व बैंकले बुधबार साँझ जारी गरेको विश्वव्यापी आर्थिक सम्भावनाहरू (ग्लोबल इकोनोमिक प्रोस्पेक्टस)सम्बन्धी प्रतिवेदनले यस्तो देखाएको हो। बैंकले सन् २०२१ भरिमा कोभिड १९ विरुद्धको खोप संसारभर वितरण भइसक्ने आकलन गरेको छ। त्यसपछि महामारी अन्त्य भई लगानी प्रवद्र्धन हुने भन्दै बैंकले आगामी वर्ष विश्व अर्थतन्त्र ४ प्रतिशत हाराहारीमा बढ्ने अनुमान सार्वजनिक गरेको छ। तर, सोही प्रतिवेदनले नेपाली अर्थतन्त्रको आकार भने अझै एक वर्षसम्म खासै बढ्न नसक्ने उल्लेख गरेको छ। उक्त प्रतिवेदनका अनुसार सन् २०२० मा पूर्वी एसियाका चीन, बर्मा र भियतनामले आर्थिक वृद्धिलाई धनात्मक राख्न सके। दक्षिण एसियामा बंगलादेश, भुटान र नेपालले मात्र अर्थतन्त्रलाई पहिलेभन्दा खुम्चनबाट जोगाउन सफल भए। तर, सन् २०२१ मा पूर्वी एसिया र प्रशान्त क्षेत्रको अर्थतन्त्र ७४ प्रतिशतले बढ्ने आकलन विश्व बैंकले गरेको छ। यही बेला दक्षिण एसियाली क्षेत्रको अर्थतन्त्र साढे ३ प्रतिशतभन्दा पनि कमै मात्र विस्तार हुने र नेपालले त खासै अर्थतन्त्र बढाउन नसक्ने अनुमान गरिएको छ। यो अनुमानले भविष्यमा नेपाललाई अधिकांश छिमेकी मुलुकको तुलनामा झनै गरिब बनाउने देखाउँछ। सन् २०२० मा विश्व अर्थतन्त्रको वृद्धिदर ४३ प्रतिशत ऋणात्मक रहेको अनुमान छ। कोरोना महामारीका कारण धेरै मानिसको मृत्यु भएको र दशौं लाख व्यक्ति गरिबीको रेखामुनि धकेलिएका छन्। विश्वभरै आर्थिक गतिविधि सुस्ताएको छ। अहिलेको डिप्रेसन अवस्थाबाट अर्थव्यवस्थालाई गतिशील बनाउन पनि तत्कालका लागि महामारी नियन्त्रण एवम् खोपको सरल तथा विश्वसनीय आपूर्तिमा सरकारहरूले प्राथमिकता दिनुपर्ने विश्व बैंकले भनेको छ। नेपालजस्ता मुलुकले विप्रेषण र पर्यटनमा आधारित आर्जनको विकल्प तयार पार्न र विदेशी ऋणको भार घटाउन प्रयत्न गर्नुपर्ने प्रतिवेदनमा उल्लेख छ। यो प्रतिवेदनले अधिकांश विकासशील मुलुकको पुनरुत्थान कठिन भएको औंल्याए पनि कोभिडको असरबारे सुरुआती आकलनभन्दा कमै मात्र क्षति पुगेको बताएको छ। यसले विश्व अर्थव्यवस्थाको केन्द्र विस्तारै पूर्वी एसियातर्फ स्थानान्तरण हुनमा पनि कोभिड १९ ले महŒवपूर्ण मौका सिर्जना गरेको उल्लेख गरेको छ। बैंकले सन् २०२१ मा यस क्षेत्रको आर्थिक वृद्धि साढे ७ प्रतिशतसम्म पुग्न सक्ने बताएको छ। त्यही बेला युरोप, अमेरिका र दक्षिण एवं मध्यएसियाको अर्थतन्त्र साढे ३ प्रतिशत हाराहारी मात्रै फैलने उल्लेख छ। पश्चिम एसियाका खाडी राष्ट्र र अफ्रिकी क्षेत्रको अर्थतन्त्र त ३ प्रतिशतभन्दा पनि कम मात्रै बढ्न सक्ने आकलन विश्व बैंकको छ। यद्यपि, महामारीले थलिएको विश्व अर्थतन्त्र अब सही दिशामा सोझिने र मजबुत आर्थिक विस्तारको आधार निर्माण गर्ने विश्व बैंक समूहका अध्यक्ष डेभिड मल्पासलाई उद्धृत गर्दै प्रतिवेदनमा भनिएको छ। महामारीका प्रभावसँग जुध्न र लगानीको प्रतिकूलतालाई अनुकूलतामा ढाल्न व्यावसायिक वातावरणमा सुधार चाहिन्छ। अनि श्रम र उत्पादनको बजारमा लचकतालाई सशक्त बाउन पारदर्शिता र सुशासन अभिवृद्धिमा ध्यान दिनुपर्छ, मल्पासलाई उद्धृत गर्दै विश्व बैंकले भनेको छ।"
चिसोले खोस्यो खुसी : एकै परिवारका तीन जनाको मृत्यु,"जनकपुरधाम : एकीकृत नमुना मुसहर बस्तीका घर रंगिचंगी देखिन्छन्। घर अगाडि हुर्किएका बिरुवाले बस्ती निकै सुन्दर देखिन्छ। यस्तै वातावरणमा पनि ५५ वर्षीया रामरती सादा शोकमा छिन्। महोत्तरीको बर्दिबास१४ स्थित उनको घरमा सन्नाटा छाएको छ। २० दिनको अवधिमा उनले गर्भवती बुहारी, नवजात शिशु र अर्का आठ महिने नाति गुमाएकी छन्। उनको घर पुग्दा रामरती टोलाइरहेकी थिइन्। गाउँलेहरू स्तब्ध थिए। शोकले सादाको घरको चुलो बलेको थिएन। नवजात शिशुको मृत्युको शोक भुल्न नपाउँदै उनले माइली बुहारी गुमाउनु परेको छ। बुहारीको काजकिरिया सक्न नपाउँदै चिसोले उनको नाति खोस्यो। पुस्तौनी गरिबीको दलदलमा फसेको परिवारलाई चिसोले छोडेन। लकडाउनले सादाको परिवारको आम्दानी गुम्यो। कमाइ नभएपछि यो चिसोमा उनीहरूले बच्चाहरूका लागि न्यानो कपडा किन्न सकेनन्। रामरतीले नयाँ सिरक जोड्न पाइनन्। पर्याप्त ओड्ने ओछ्याउने कपडा नहुँदा पराल ओछ्याएर सुत्ने उनको परिवार पुसको शीतलहरसँग लडिरहेका छन्। जंगलबाट ल्याएको दाउरा बिक्री गरेर परिवारको घर खर्च चल्छ। चिसोकै कारण सादाका कान्छा छोरा हरिनारायणको आठमहिने छोरा प्रभासको गत बुधबार बिहान मृत्यु भएको छ। नाति बित्नु भन्दा १३ दिनअघि उनकी बुहारी सितो सादाको ज्यान गएको थियो। उनी पाँच महिनाकी गर्भवती थिइन्। अत्यधिक रक्तस्राव हुँदा बुहारीलाई गत मंसिर अन्तिम साता बर्दिबास सरकारी अस्पतालमा भर्ना गरिएको थियो। अस्पतालमै सितोले छोरी जन्माइन्। तर, नवजात शिशुको ६ घण्टामै निधन भयो। यसअघि सितोले पाँच सन्तान जन्माएकी थिइन्। तर, कुनै पनि बाँचेनन्। ३५ वर्षको उमेरमा उनी ६ पटक गर्भवती भएकी थिइन्। उनका छिमेकी आशा सादाले भनिन्, सितो बिरामी थिइन्। हातमुख फूलेको थियो। तर, उनी मर्नेबाला थिइनन्। चिसो लाग्यो। न्यानो ओड्ने ओछ्याउने घरमा भएन। त्यसपछि उनको प्राण छुट्यो। अत्यधिक रत्तस्रावले उनको मृत्यु भएको हुन सक्ने बर्दिबास नगरपालिका स्वास्थ्य शाखाका संयोजक सुरेन्द्र चौधरीको भनाइ छ। श्रीमतीको निधनपछि सितोका श्रीमान् जिते किरियापुत्री बसेका थिए। मंगलबार उनकी श्रीमतीको १३औं पुण्यतिथि थियो। घरमा भोजको सबै तयारी गरिएको थियो। तर, बिहानै उनका भतिजो प्रभासको मृत्यु भयो। बर्दिबास अस्पतालमा भर्ना गरिएका प्रभासको त्यहाँ उपचार सम्भव नभएपछि थप उपचारका लागि जनकपुर लाँदै गर्दा बाटोमा निधन भएको थियो। एकीकृत नमुना मुसहर बस्तीका अगुवा मञ्जय सादाका अनुसार बस्तीमा करिब ३ सय ५० जनाको बसोबास छ। कोरोनाको महामारीले हातमुख जोड्न समस्यामा रहेका गरिब मुसहर जाडो छल्न न्यानो लुगाफाँटो र सिरक किन्न सकेका छैनन्। सो बस्तीमा १८ जना सुत्केरी छन्। १० जना गर्भवती छन्। चालू आर्थिक वर्षका लागि बर्दिबास नगरपालिकाले १ करोंडको विपद् व्यवस्थापन कोषमा एक करोड रुपैयाँ छुट्ट्याएको प्रमुख प्रशासकीय अधिकृत रेवतीप्रसाद पराजुलीले बताए। धेरै चिसो भयो भने सार्वजनिक ठाउँमा दाउरा ल्याएर आगो बाल्ने योजनमा छौं, उनले भने, गरिबहरूलाई चिसोबाट बचाउन न्यानो वितरण गर्नुपर्छ। यसमा हामी गम्भीर छौं। छिट्टै छलफल गरेर काम अघि बढाउछौं।"
दलहरुकै कारण कोरोना जोखिम,"काठमाडौं : कोरोना भाइरस संक्रमण घटेको छ, टरेको छैन। तर, विभिन्न राजनीतिक दलले भेला एवं विरोध प्रदर्शन गर्न थालेसँगै संक्रमणको जोखिम झन् बढेको छ। सहरी क्षेत्रमा तीव्र देखिएको संक्रमण गाउँगाउँसम्म पुग्ने चिन्ता जनस्वास्थ्यविद्ले गरेका छन्। जनस्वास्थ्यविद् डा बाबुराम मरासिनी कोठे बैठक, कार्यकर्ता भेला, र्याली र आमसभालगायत कार्यक्रमले कोरोना संक्रमण बढाउने बताउँछन्। पहिलो चरणमा लकडाउन र चाडपर्वमा भएका गतिविधिले संक्रमण बढायो, डामरासिनी भन्छन्, दोस्रो चरणमा राजनीतिक दलका गतिविधि र चुनावी माहोलले संक्रमण व्यापक रूपमा बढ्ने सम्भावना छ। नेकपाको पुष्पकमल दाहाल र माधवकुमार नेपाल समूहले प्रतिनिधिसभा विघटनविरुद्ध सहरी क्षेत्र हुँदै गाउँगाउँसम्म प्रदर्शनको कार्यक्रम तय गरेको छ। प्रतिनिधिसभा निर्वाचन क्षेत्रमा प्रदर्शन गरेको विपक्षी कांग्रेसले पनि वडासम्म जाने कार्यक्रम बनाइसकेको छ। नेकपाको केपी शर्मा ओली पक्षधरले पनि भेलालगायत राजनीतिक कार्यक्रम अघि सारेको छ। जनता समाजवादी पार्टी, राष्ट्रिय प्रजातन्त्र पार्टीलगायत दलले पनि विरोध प्रदर्शनलगायत कार्यक्रम गरिरहेका छन्। इपिडिमियोलोजी तथा रोग नियन्त्रण महाशाखाका पूर्वनिर्देशकसमेत रहेका डा मरासिनी होलीको आसपासमा संक्रमण व्यापक हुन सक्ने बताउँछन्। पहिलो चरणको कोरोना संक्रमण तिहारपछि न्यून हुन पुगेको हो। संक्रामक रोग विशेषज्ञ डाअनुप सुवेदीका अनुसार सुरक्षा मापदण्ड नपनाई विभिन्न कार्यक्रम गर्न लागिएकाले संक्रमणको जोखिम रहेको बताउँछन्। खुला ठाउँमा नभई समूह जम्मा हुने र बन्द कोठा तथा हलमा कार्यक्रम गर्दा संक्रमणको जोखिम हुन्छ, डा सुवेदी भन्छन्। सरकारले प्रतिनिधिसभा विघटन गरी वैशाख १७ र २७ गतेका लागि चुनाव घोषणा गरेको छ। चुनावी माहोलसँगै संक्रमण बढ्ने आकलन जनस्वास्थ्यविद्को छ। सन् २०२० मा चुनाव भएका अमेरिका, दक्षिण कोरिया, पोल्याण्डलगायत मुलुकमा कोरोना संक्रमण उच्च देखिएको छ। डा मरासिनीका अनुसार न्युजिल्यान्डमा संक्रमण शून्यको अवस्थामा पुगेपछि मात्र निर्वाचन गरिएको थियो। फलस्वरूप, संक्रमण वृद्धि हुन पाएन। अमेरिकामा संक्रमण तीव्र हुनुमा चुनावी माहोल पनि जिम्मेवार रहेको डा मरासिनीको भनाइ छ। स्वास्थ्य तथा जनसंख्या मन्त्रालयका पूर्वप्रमुख विशेषज्ञ डा सुशीलनाथ प्याकुरेल राजनीतिक दलले कोरोना संक्रमण घटाउन प्रभावकारी भूमिका निर्वाह गरेको बताउँछन्। सांसदहरू कोरोना संक्रमणविरुद्ध जनचेतना जगाउन र कन्ट्याक्ट टेसिङमा सहयोग गर्न गाउँमा जाने बेला राजधानीमै बसे। अहिले गाउँ पुग्दै छन्। उल्टो गतिविधि भइरहेको छ, डा प्याकुरेल भन्छन्। शुक्रराज ट्रपिकल तथा सरुवा रोग अस्पतालका निर्देशक डा सागरकुमार राजभण्डारी अहिले भइरहेका राजनीतिक गतिविधिको प्रभाव दुई महिनापछि देखिन सक्ने बताउँछन्। राजनीतिक गतिविधि जोखिमपूर्ण छन्। सर्वसाधारण पनि कोरोना संक्रमणको बेवास्ता गरिरहेको देखिन्छ, डा राजभण्डारी भन्छन्।"
ऐतिहासिक रामजानकी विवाह मण्डप बन्यो गाईगोठ,"जनकपुरधाम: जनकपुर घुम्न आउने पर्यटक वा श्रद्धालुका लागि घुमफिर गर्ने आकर्षक थलोहरुमध्ये एक हो रामजानकी विवाह मण्डप । रामसीताको वैवाहिक परम्परालाई सचित्र व्याख्या गर्नेगरी विवाह मण्डपको निर्माण गरिएको छ यहाँ । सुन्दर बगैंचा र मनमोहक फूलहरुले पेगोडा शैलीको मन्दिरलाई अझ सुन्दर बनाउँछ । १० रुपैयाँ प्रतिव्यक्ति शुल्क तिरेर टिकट काटेर मात्रै विवाह मण्डपमा सर्वसाधारणलाई प्रवेश दिइन्छ । यो आकर्षक ऐतिहासिक र मनमोहक पर्यटकीय स्थल पछिल्लो समय भने गाई गोठमा बदलिएको छ । जानकी मन्दिरको अधिनमा रहेको विवाह मण्डप भित्र महन्थ रामतपेश्वर दासले करिब ३० वटा गाईहरु राख्ने गोठ नै निर्माण गरेका छन् । जनकपुरमा एक त पर्यटक लोभ्याउने स्थलहरु नै जानकी मन्दिर र यो विवाह मण्डप मात्रै हो । यो ऐतिहासिक स्थलहरुलाई अझ सुन्दर बनाउनुको सट्टा महन्थहरुको मनोमानी क्रियाकलापले कुरुप बनाउने काम भइरहेको छ,स्थानीय दिलिप साह भन्छन् । साहका अनुसार पहिले महन्थका गाईहरु मडहा पोखरीको डिलमा अवस्थित गौशालामा राखिने गरिन्थ्यो । तर, अतिक्रमण हटाउने क्रममा उक्त गौशाला हटाइएपछि गाईहरुलाई पछिल्लो तीन वर्षदेखि मडवामै छाप्रो बनाएर राखिएको छ । महन्थ दासले विवाह मण्डप सञ्चालनका लागि भने प्रतिवर्ष अमानती ठेक्का लगाउने गर्छन् । २५ देखि ३० लाख सम्ममा ठेक्का लाग्छ । ठेक्का पाउनेले निर्धारित रकम महन्थलाई दिएर बचेको मुनाफा आफैं राख्ने गर्छन् । हाल विवाह मण्डपको व्यवस्थापनको ठेक्का पाएका सन्तोष साहले आफूहरु कर्मचारीको बन्दोबस्त मात्रै मिलाउने गरेको र अन्य सबै क्रियाकलापहरु महन्थबाटै सञ्चालित रहेको बताउँछन् । हामी त टिकट काउन्टरमा मान्छे राख्ने, फूलहरुको संरक्षण गर्ने र संरचना हेरचाह गर्ने जिम्मेवार मात्रै छौं अरु त्यस भित्र गाई राख्ने हो कि के गर्ने हो त्यसको बारेमा महन्थज्यूले नै निर्णय लिनु हुन्छ, साहले भने । गाईहरुलाई राख्ने ठाउँ नभएपछि विवाह मण्डपमा सेड बनाएर राखिएको महन्थ दास बताउँछन् । श्रद्धालुहरुले जवरजस्ती गाई मन्दिरलाई दान दिन्छन् । कतिपयले पाल्न नसकेपछि यहाँ ल्याएर राखिदिन्छन् अनि गाईहरुको संरक्षण गर्नु हाम्रो दायित्व हो त्यसैले विवाह मण्डपमै राखेको छु, महन्थ दासले अन्नपूर्णसँग भने, यी गाईहरुबाट संकलित दुध केही मन्दिरको भोग प्रयोजनको लागि पनि प्रयोग हुन्छ र बाँकी विक्री गरेर त्यसैबाट तिनको दानापानीको व्यवस्था गर्दै आएको छु । २०१६ सालमा सन्त स्वामी नवलकिशोर दासले विवाह मण्डप निर्माणको परिकल्पना गरेका थिए । उनले त्यसै बेला भारतको राजस्थान तथा अन्य शहरहरुमा गई भगवानको मूर्तिहरु संकलन गरेका थिए । २०२० सालमा तत्कालिन महन्थ रामसरण दासले राजा महेन्द्र विर विक्रम शाहलाई विन्ती पत्र चढाएर विवाह मण्डप निर्माणका लागि अनुरोध गरे । सोही बेलादेखी मण्डप निर्माणको काम सुरु भएको थियो । २०४२ सालमा तत्कालिन राजा विरेन्द्रले निर्माणाधिन विवाह मण्डपको काम सम्पन्न गराउन १० लाख रुपैयाँ सहयोग गरेका थिए । र राजा विरेन्द्रकै हातबाट विवाह मण्डपको शिलान्यास पनि भएको थियो । मन्दिरभित्र रामसीताको विवाहका बेला जन्ती बनेर आर्शिवाद दिन आएका भगवान र ऋषिमुनीहरुको मूर्तिलाई निकै आकर्षक रुपमा सजाएर राखिएको छ ।"
पार्टी जोगाउन प्रधानमन्त्रीले राजीनामा दिनुपर्थ्यो : वामदेव गौतम,"काठमाडौं : राष्ट्रियसभा सदस्य वामदेव गौतमले अविश्वासको प्रस्ताव दर्ता भएपछि संसद भंग गर्नुको साटो पार्टी जोगाउन केपी ओलीले प्रधानमन्त्री पदबाट राजीनामा दिनु उपयुक्त हुने बताएका छन् । बिहीबार राष्ट्रियसभामा पहिलो पटक सम्बोधन गर्दै गौतमले प्रधानमन्त्रीले संसद् भंग गरेको विषयमा धारणा राखेका हुन् । पुस ५ गते प्रधानमन्त्री ओलीले संसद भंग गरेपछि सत्तारुढ नेपाल कम्युनिस्ट पार्टी (नेकपा) दुई समूहमा विभाजित हुँदासम्म चुपचाप बसेका नेता गौतमले यस विषयमा औपचारिक रुपमा पहिलो पटक सार्वजनिक रुपमा अभिव्यक्ति दिएका हुन् । गौतमले आफू प्रधानमन्त्रीको कटु आलोचक भए पनि ४३ वर्षदेखिको सहयोद्धा भएको सम्झना त्यत्तिबेला राजीनामा दिनु उपयुक्त हुने धारणा राखे । ओली दुई पटक प्रधानमन्त्री बन्दा कतिपय सुझाव ग्रहण गरेको तर, संसद् विघटनको विषयमा छलफल नगरेको भन्दै गौतमले गुनासोसमेत गरे । उनले अविश्वासको प्रस्ताव दर्ता भएपछि संसद् भंग गर्नुको साटो राजीनामा दिँदा पार्टी जोगिन्छ भन्नेकुरा प्रधानमन्त्रीले सोच्नु उपयुक्त हुने बताएका हुन् । 'प्रधानमन्त्रीको म कटु आलोचक हुँ । उहाँको कार्यशैलीले पार्टीमा धेरै विवाद भए । तर, उहाँ मेरो ४३ वर्षदेखिको सहयोद्धा पनि हो । उहाँलाई मैले धेरै पटक शैली सुधार गर्न सल्लाह दिएको छु । दुई पटक प्रधानमन्त्री हुँदा धेरै अनुरोध गरेँ । कतिपय सुझाव ग्रहण गर्नुभयो तर कतिपय ग्रहण गर्नु भएन । तर, अहिले पनि उहाँले मलाई मित्रको रुपमा सम्मान गर्नुहु्न्छ', ओलीसँगको सम्बन्धको व्याख्या गर्दै गौतमले भने, 'यस पटक प्रतिनिधिसभा भंग गर्दा उहाँले मलाई सोध्नु पनि भएन । उहाँले पटकपटक भन्ने गर्नुभएको थियो मलाई अविश्वासद्वारा प्रधानमन्त्रीबाट बर्खास्त गर्ने काम भए त्यो दुभाग्यपूर्ण हुन्छ । मैले भनेको थिएँ, अल्पमतमा परे पार्टी जोगाउनका निम्ति प्रधानमन्त्रीको पदबाट राजीनामा दिनुपर्छ ।' नेता गौतमले आफू ओलीको ठाउँमा भएको भए अविश्वासको प्रस्ताव दर्ता गर्नु अगाडि नै राजीनामा दिने बताए । 'म त्यो ठाउँमा भएको भए अविश्वासको प्रस्ताव दर्ता हुनु अगाडि नै राजीनामा दिन्थेँ', गौतमले भने, 'त्यसले मैले मिहिनेत गरेर निर्माण गरेको पार्टी एकता जोगिने थियो । आगामी दिनमा पनि अरुलाई शिक्षा हुन्थ्यो ।' संसद विघटन असंवैधानिक कदम भने पनि अब संवैधानिक इजलासमा बहस सुरु भएपछि यसलाई असंवैधानिक भन्न नमिल्ले धारणा गौतमले राखेका छन् । प्रतिनिधिसभा विघटनलाई मैले असंवैधानिक कदम हो भने तर, सर्वोच्चमा दायर रिट संवैधानिक इजलासमा लगेपछि असंवैधानिक भन्न मिल्दैन त्यसपछि म चुप लागेको छु, गौतमले भने, सर्वोच्च अदालतको संवैधानिक इजलासमा पुगिसकेपछि अब असंवैधानिक भन्दा सर्वोच्च अदालतको अपमान हुन्छ । पार्टीभित्र अन्तरविरोध हुँदैन भन्नु मूर्खता गौतमले पार्टी दुई समूहमा विभाजित हुँदा आफू दुवै समूहमा नभएको बताए । उनले तीन वर्षमै विभाजित हुनुपर्ने भए पार्टी एकता किन गरेको भन्दै प्रश्न गरेका छन् । गौतमले पार्टीमा अन्तरविरोध हुँदैन भन्नु मूर्खता भएको भन्दै अन्तर पार्टी संघर्ष बिना हिँड्न नसकिने बताए । पार्टी दुई समूहमा विभाजित छ । तर, म कुनै समूहमा छैन । तीन वर्षमा विभाजित गर्नुपर्ने थियो भने एकता किन गर्नु ?, गौतमले भने, पार्टीभित्र अन्तरविरोध हुँदैन भन्नु जस्तो मूर्खता अर्को हुँदैन । अन्तरपार्टी संघर्ष बिना राजनीतिक पार्टी हिँड्न सक्दैन । गौतमले नेकपा राजनीतिक रुपमा विभाजित भए पनि अझै कानुनी रुपमा के हुन्छ भनेर भन्न सक्ने अवस्था नरहेको बताए । विवाद समाधान गर्दा पार्टीलाई नयाँ जीवन दिन सकिन्छ । नेकपा राजनीतिक जीवनमा विभाजित छ । तर, कानुनी विषयमा के हुन्छ मलाई थाहा छैन, गौतमले भने । यसरी विवाद गर्दा ऋषी कट्टेलले नेपाल कम्युनिस्ट पार्टी (नेकपा) आफ्नो भएको दाबी गर्ने अवस्था आएको भन्दै चिन्ता व्यक्त गरे । उनले कट्टेलले नेकपा पाए फेरि एउटा समूह एमाले र अर्को समूह एकीकृत नेकपा बन्ने बताए । नेकपाको विवादमा निर्णाय ऋषी कट्टेलमा गयो भने एउटा पक्ष एमाले हुने होला ! अर्को पक्ष एकीकृत नेकपा हुने होला ! दुवै पक्षमा गल्ती कमजोरी देखिराखेको छु । फेरि एकतामा जान सकिन्छ कि भन्ने विषयमा मैले सोचेको छु, गौतमले भने । गौतमले अहिले पनि पार्टी एकता अपरिहार्य भएको बताएका छन् ।"
"राष्ट्रिय सभाको बैठक बस्दै, यस्तो छ कार्यसूची","काठमाडौं : राष्ट्रिय सभाको बैठक आज बस्ने भएको छ। बैठक दिउँसो १ बजेका लागि बोलाइएको संघीय संसदको महासचिव डा भरतराज गौतमले जानकारी दिए। उनका अनुसार बैठकमा प्रधानमन्त्री केपी शर्मा ओलीले मधेशी आयोगको वार्षिक प्रतिवेदन, २०७६०७७ सभा समक्ष पेश गर्ने र अध्यक्षले राष्ट्रिय सभा अन्तर्गतका विषयगत समितिमा माननीय सदस्यको नाम मनोनयनको लागि प्रस्ताव गर्ने कार्यसूची रहेको छ। यस अगाडि शुक्रबार बसेको हिउँदे अधिवेशनको पहिलो बैठकमा राष्ट्रियसभाका सदस्य दीननाथ शर्मा, जितेन्द्र नारायण देव र प्रमिला कुमारीले सम्बोधन गरेका थिए। बैठकमा संवैधानिक परिषद् (काम, कर्तव्य, अधिकार र कार्यविधि) सम्बन्धी (पहिलो संशोधन) अध्यादेश राष्ट्रिय सभामा पेस भएको थियो। शुक्रबार बसेको बैठकमा प्रधानमन्त्रीको तर्फबाट कानुन न्याय तथा संसदीय मामिलामन्त्री लिलानाथ श्रेष्ठले संवैधानिक परिषद् सम्बन्धी अध्यादेश पेस गरेका हुन्। मन्त्री श्रेष्ठले यौन हिंसा विरुद्धका केही ऐनलाई संशोधन गर्न अध्यादेश, २०७७, फौजदारी कसुर तथा फौजदारी कार्यविधि सम्बन्धी केही ऐन संशोधन गर्ने अध्यादेश, २०७७ समेत पेश गरेका छन्। सँगै बैठकमा गृहमन्त्री रामबहादुर थापा बादलले 'तेजाब तथा अन्य घातक रासायनिक पदार्थ (नियमन) अध्यादेश, २०७७, 'नेपाल प्रहरी र प्रदशे प्रहरी (कार्य सञ्चालन, सुपरीवेक्षण र समन्वय) (पहिलो संशोधन) अध्यादेश, २०७७ पेश गरेका छन्। बैठकको सुरुमा राष्ट्रिय सभाका अध्यक्ष गणेशप्रसाद तिमल्सिनाले राष्ट्रपतिबाट अधिवेशन आह्वान गरेको पत्र र राष्ट्रपति कार्यालयबाटै प्राप्त मन्त्रिपरिषद् पुनर्गठन सम्बन्धी पत्र पढेर सुनाएका थिए। त्यसैगरी प्रतिनिधिसभा र राष्ट्रिय सभाका सदस्य र पूर्वसदस्यको निधनप्रति शोध प्रस्ताव पारित गर्दै शुक्रबारको बैठक सम्पन्न भएको हो।"
वामदेव गौतम र चिनियाँ राजदूत यान्छीबीच भेटवार्ता,काठमाडौं : राष्ट्रियसभा सदस्य वामदेव गौतम र नेपालका लागि चिनियाँ राजदूत होउ यान्छीबीच भेटवार्ता भएको छ । भेटमा नेपालको पछिल्लो राजनीतिक घटनाक्रम र समसामयिक विषयमा छलफल भएको छ । नेकपाभित्र विवाद हुँदा सक्रिय हुने चिनियाँ राजदूत यान्छीसँगको गौतमको भेटलाई महत्वका साथ हेरिएको छ । नेता गौतम र राजदूत यान्छीबीच बिहीबार दिउँसो काठमाडौंको नक्सालमा भेटवार्ता भएको हो । प्रधानमन्त्री केपी ओलीले प्रतिनिधिसभा विघटन गरेपछि सत्तारुढ नेपाल कम्युनिस्ट पार्टी (नेकपा) दुई समूहमा विभाजित भएको छ । एउटा समूहको नेतृत्व ओलीले गरेका छन् भने अर्को समूहको नेतृत्व प्रचण्डनेपाल समूहले गरेको छ । नेकपा उपाध्यक्षसमेत रहेका नेता गौतम भने दुवै समूहमा खुलेर लागेका छैनन् । उनले अझै पनि पार्टी एकतामा जोड दिएका छन् ।
राष्ट्रपतिसमक्ष सरकारको वार्षिक प्रतिवेदन पेश : ९७९ किलोमिटर सडक कालोपत्र,"काठमाडौं : राष्ट्रपति विद्यादेवी भण्डारीसमक्ष प्रधानमन्त्री केपी शर्मा ओलीले बिहीबार नेपाल सरकारको आर्थिक वर्ष २०७६०७७ को वार्षिक प्रतिवेदन बुझाएका छन्। नेपालको संविधानको धारा ५३ एवं सुशासन (व्यवस्थापन तथा सञ्चालन) ऐन, २०६४ को दफा ४१ बमोजिम ओलीले सो प्रतिवेदन बुझाएका हुन्। नेपालको संविधानको भाग ४ मा उल्लिखित राज्यका निर्देशक सिद्धान्त, नीति तथा दायित्वको कार्यान्वयनका सम्बन्धमा गरेका काम तथा प्राप्त उपलब्धिसम्बन्धी धारा ५३ बमोजिमको वार्षिक प्रतिवेदन एवं नेपाल सरकारले गरेका प्रमुख कार्यको विवरण प्रतिवेदन समावेश गरिएको छ। देशको सार्वभौमसत्ता, भौगोलिक अखण्डता, स्वाधीनता, राष्ट्रिय एकता, राष्ट्रिय सम्मान, सुशासन र समृद्धिलाई सर्वोपरि प्राथमिकतामा राखी समृद्ध नेपाल सुखी नेपाली को राष्ट्रिय आकाङ्क्षा पूरा गर्ने दिशामा यस वर्ष विभिन्न महत्वपूर्ण काम भएको प्रतिवेदनमा जनाइएको छ। सोही आर्थिक वर्षमा नेपालको आफ्नै जनशक्तिद्वारा पहिलो पटक सगरमाथाको उचाइ मापन गरिएको छ। भूमिसम्बन्धी समस्या समाधान गर्न आयोग गठन गरी काम अघि बढाइएको छ। विभिन्न व्यक्ति र संस्थाद्वारा अतिक्रमित सयौँ बिघा जग्गा नेपाल सरकारका नाममा फिर्ता ल्याइएको छ। सो अवधिमा थप ९७९ किमी सडक कालोपत्रे र ७५७ किमी सडक खण्डास्मितमा स्तरोन्नति गरिएको २१८ सडक पुल निर्माण सम्पन्न गरिएको र सिँचाइ सुविधा थप पाँच हजार ५६७ हेक्टर जमीनमा पुगेको छ। आधारभूतस्तरको खानेपानी सुविधा र उच्च तथा मध्यमस्तरको खानेपानी सेवाबाट लाभान्वित जनसङ्ख्या सो आवमा दुईदुई प्रतिशतले वृद्धि भई क्रमशः ९१ प्रतिशत र २३ प्रतिशत पुगेको छ। आधारभूत सरसफाइ सेवाबाट लाभान्वित जनसङ्ख्या एक प्रतिशतले वृद्धि भई शतप्रतिशत पुगेको छ। सो आवमा १४९ मेगावाट विद्युत् राष्ट्रिय प्रसारण प्रणालीमा थप भएको छ। थप चार लाख ३४ हजार घरधुरीमा विद्युत्को पहुँच विस्तार भएको छ। २०७२ को भूकम्पमा क्षतिग्रस्त निजी घरमध्ये सो आवमा पाँच लाख आठ हजार १४१ घरको पुनःनिर्माण गरिएको छ। निर्माणाधीन गौतमबुद्ध अन्तरराष्ट्रिय विमानस्थलको ९१ प्रतिशत र पोखरा क्षेत्रीय अन्तरराष्ट्रिय विमानस्थलको ६२ प्रतिशत समष्टिगत प्रगति भएको छ। चन्द्रगढी, विराटनगर, जनकपुर, भरतपुर र धनगढी विमानस्थलको विकास र स्तरोन्नति भएको छ। प्रधानमन्त्री रोजगार कार्यक्रमअन्तर्गत ७०१ स्थानीय तहका ८७ हजार ७५७ व्यक्तिले रोजगारी पाएका छन्। मानवअधिकारको संरक्षण, सम्बर्धन तथा प्रबर्धनका लागि सरकारको प्रतिबद्धतानुरुप मानवाधिकारका अन्तरराष्ट्रिय अनुबन्धमा स्वीकार गरिएका दायित्व सरकारले जिम्मेवारीपूर्वक निर्वाह गरेको छ। शान्ति सुरक्षाको स्थिति थप सुदृढ भएको छ। भ्रष्टाचारविरुद्ध शून्य सहनशीलताको नीति अपनाइएको छ। राजस्व चुहावट, विदेशी विनिमय अपचलन र अवैध हुण्डी कारोवारको कसूरसमेत गरी अदालतमा २४४ मुद्दा दायर गरिएको छ। सरकारी बजेट प्रणाली, लेखा प्रणाली र राजश्व व्यवस्थापनका क्षेत्रमा महत्वपूर्ण सुधार गरिएको छ। सो आवमा सात खर्ब ९३ अर्ब ७८ करोड राजस्व सङ्कलन भएको छ। व्यापार घाटामा १६८ प्रतिशतले ह्रास आएको छ। सो आवमा २० ऐन र तीन नियमावली जारी गरिएका छन्। एकीकृत कानूनी सहायता नीति, २०७६ स्वीकृत भएको छ। सोही आव राष्ट्रपतिबाट म्यान्मा र जापानको राजकीय भ्रमण सम्पन्न भएको छ। प्रधानमन्त्रीबाट असंलग्न राष्ट्रको बाकुमा भएको १८औंँ शिखर सम्मेलनमा सहभागिता भएको छ। यसका अतिरिक्त आठ मुलुकमा उच्चस्तरीय वैदेशिक भ्रमण भएको छ। मित्रराष्ट्र चीनका राष्ट्रपतिबाट २३ वर्षपछि नेपालको राजकीय भ्रमण सम्पन्न भएको छ। बङ्गलादेशका राष्ट्रपतिबाट नेपालको राजकीय भ्रमण भएको छ। ती भ्रमणबाट नेपाल र छिमेकीलगायत अन्य मित्रराष्ट्रबीचको सम्बन्ध थप सुदृढ र प्रगाढ बनेको छ। कोभिड१९ को महामारीका कारण मुलुकको आर्थिक, सामाजिकलगायत सबै क्षेत्रमा नकारात्मक असर पुगेको छ। स्पष्ट रणनीति र समन्वयात्मक कार्यशैली अवलम्बन गरी महामारीका बीचमा पनि जनजीवनलाई सामान्य बनाइराख्न र महामारीलाई नियन्त्रण बाहिर जान नदिन सरकार सफल भएको प्रतिवेदनमा जनाइएको छ। महामारीबाट अर्थतन्त्रमा पर्ने प्रभावसमेतको प्रारम्भिक आकलन गरी स्वास्थ्य क्षेत्रमा पूर्वाधार तथा क्षमता विकास, रोजगारी सिर्जना एवं विस्तार र विकास निर्माणमा केन्द्रित हुने गरी आव २०७७। ७८ को नीति, कार्यक्रम तथा बजेट तर्जुमा गरिएको छ। संविधानमा निर्दिष्ट निर्देशक सिद्धान्त, नीति तथा दायित्वको कार्यान्वयनका क्रममा सो अवधिमा आइपरेका कठिनाइलाई पृष्ठपोषण र चुनौतीलाई अवसरका रूपमा लिई उपलब्ध स्रोत र साधनको अधिकतम उपयोग गर्दै सरकार अघि बढिरहेको जनाइएको छ। यसैगरी संविधानको धारा २६ (३) अनुसार राष्ट्रिय सुरक्षा परिषद्का अध्यक्षका हैसियतले परिषद्को वार्षिक प्रतिवेदन पनि प्रधानमन्त्रीले प्रस्तुत गर्नुभएको छ। सो अवसरमा गृहमन्त्री रामबहादुर थापा, अर्थमन्त्री विष्णुप्रसाद पौडेल र परराष्ट्रमन्त्री प्रदीपकुमार ज्ञवालीको पनि सहभागिता थियो। रासस"
"गौतम दिगो विकास तथा सुशासन समितिमा नियुक्त, राष्ट्रियसभाको अर्को बैठक शुक्रबार १ बजे बस्ने","काठमाडौं : नेपाल कम्युनिस्ट पार्टी (नेकपा) उपाध्यक्ष वामदेव गौतमलाई राष्ट्रिय दिगो विकास तथा सुशासन समितिमा नियुक्त गरेको छ। बिहीबार बसेको राष्ट्रिय सभा बैठकले नेता गौतमलाई सर्वसम्मत रुपमा मनोनयन गरेको हो। राष्ट्रियसभा नियमावली २०७५ को नियम १४९ को उपनियम १ बमोजिम गौतमलाई मनोनय गरेको राष्ट्रियसभा अध्यक्ष गणेश तिमिल्सिनाले जानकारी दिए। यस्तै बिहीबारको बैठकमा प्रधानमन्त्री केपी ओलीकोतर्फबाट कानुन न्याय तथा संसदीय मामिलामन्त्री लीलानाथ श्रेष्ठले मधेशी आयोगको वार्षिक प्रतिवेदन, २०७६०७७ सभा समक्ष पेश गरेका थिए। बैठकमा वामदेव गौतम,उदयशर्मा पौडेल, कोमल ओली, रमेशचन्द्र रायमाझी, खेमलाल भट्टराई मृगेन्द्र कुमारसिंह यादव,रामनारायण बिडारीलगायत सांसदहरुले आआफ्ना धारणा राखेका थिए। राष्ट्रियसभाको अर्को बैठक यही पुष २४ गते दिउँसो १ बजे बस्नेछ।"
संसद् विघटनलाई असंवैधानिक भन्न मिल्दैनः वामदेव गौतम,"काठमाडौं : नेपाल कम्युनिस्ट पार्टी (नेकपा) उपाध्यक्ष वामदेव गौतमले प्रतिनिधिसभा विघटन गर्ने प्रधानमन्त्री केपी ओलीको कदमलाई असंवैधानिक भन्न नमिल्ने बताएका छन्। राष्ट्रियसभाको बिहीबारको बैठकको विशेष समयमा बोल्दै नेता गौतमले संसद् विघटनसम्बन्धी रिट सर्वोच्च अदालतको संवैधानिक इजलासमा लगिएकाले अब संसद विघटनलाई असंवैधानिक भन्न नमिल्ने दावी गरे। 'मैले यो असंवैधानिक कदम हो भनेर भनेँ। तर सर्वोच्च अदालतमा परेका रिटहरु संवैधानिक इजलाशमा लगिएपछि ती रिट असंवैधानिक हुन भन्न मिल्दैन। त्यसैले म चुप लागेको हुँ,' उनले भने,' यो विषय संवैधानिक विषय हो भनेसकेपछि यसलाई असंवैधानिक भन्न मिल्दैन।' यसो भनियो भने सर्वोच्च अदालतको राजनीतिकरुपमा अपमापान हुन्छ।' 'मैले असंवैधानिक कदम भनेँ । तर, अब भन्ने छैन, 'उनले भने, 'यससम्बन्धी रिट संवैधानिक इजलासमा लगिएपछि अब असंवैधानिक भन्न मिल्दैन । यो संवैधानिक विषय हो । भन्नलाई त सबैलाई स्वतन्त्रता छ । तर अब संविधानविपरित छ भन्न मिल्दैन।' नेता गौतमले प्रधामन्त्री केपी ओलीविरुद्ध अविश्वासको प्रस्ताव तयार पार्दा आफूले जानकारी नदिएको गुनासो गरे। उनले भने,' अविश्वासको प्रस्तावबाट आफ्नै नेतालाई पराजित गर्ने कुरा मैले सोचेको थिइनँ, प्रधानमन्त्री एवं नेकपा अध्यक्ष केपी शर्मा ओलीमाथि अविश्वास प्रस्ताव लैजाँदा मलाई सोधिएन। तर अविश्वासको प्रस्तावबाट आफ्नै पार्टीका नेतालाई पराजित गर्ने काम होला भनेर आफूले कहिल्यै नसोचेको गौतमले बताए ।"
"अमेरिकी संसद्मा ट्रम्प समर्थकबाट हिंसात्मक आक्रमण : गोली चल्यो, एक जनाको मृत्यु","वासिङटन डिसी : अमेरिकामा राष्ट्रपति डोनल्ड ट्रम्पका हिंसक समर्थकहरूले क्यापिटल बिल्डिङमा पसेर आक्रमण गरेका छन्। अमेरिकी कङ्ग्रेसमा सांसदहरूले जो बाइडनको जितको पुष्टि गर्न छलफल गरिरहेका बेला उनीहरुले संसद्भित्रै पसेर आक्रमण गरेका हुन्। सदनमा बहस चलिरहेकै बेला अचानक ट्रम्प समर्थकहरू क्यापिटल बिल्डिङभित्र प्रवेश गरेका थिए। त्यसपछि बहस रोक्नु पर्यो। ट्रम्प समर्थकहरू चुनावी परिणाम रद्द गर्न माग गर्दै प्रदर्शनरत थिए। त्यसक्रममा केही प्रदर्शनकारी र प्रहरीबीच हिंसक झडप पनि भएका छन्। उक्त प्रदर्शनमामा गोली चलेको थियो । गोली लागेर एक जनाको मृत्यु भएको छ। मृतकको पहिचान भने हुन सकेको छैन । मृतक महिला भएको र उनी आम नागरिक रहेको प्रहरीले बताएको छ । थप सुरक्षा बल तैनाथ अवस्था नियन्त्रण बाहिर गएपछि न्याशनल गार्डलाई क्यापिटल हिल पठाइएको छ। ह्वाइट हाउसकी प्रेस सेक्रेटरीले ट्वीट गरेर त्यसको जानकारी दिएकी हुन्। उनले ट्वीटमा लेखकी थिइन्, 'राष्ट्रपति डोनल्ड ट्रम्पको निर्देशनमा न्याशनल गार्ड अन्य संघीय रक्षा सेवाहरूका साथमा बाटोमा छन्। हामी हिंसाविरुद्ध र शान्ति कायम राख्नका लागि राष्ट्रपतिको आग्रह पुनस् दोहोर्याउँछौँ।' क्यापिटल भित्र भिड अनियन्त्रित र हिंसक भएपछि क्यापिटल हिल प्रहरीले थप सुरक्षाबल पठाउन माग गरेको थियो। एउटा नाटकीय दृश्यमा प्रदर्शनकारीहरू उक्त भवनभित्र झुन्डमा प्रवेश गरेका थिए। त्यसबेला सांसदहरूलाई चाहिँ प्रहरीले सुरक्षा दिएर बाहिर ल्याउँदै थियो। कङ्ग्रेसको एउटा संयुक्त सत्रले इलेक्टोरल कलेज मतको गणना गरेर त्यसलाई पुष्टि गरिरहेको थियो। प्रायस् उक्त प्रक्रिया संक्षिप्त हुने गर्छ तर रिपब्लिकन सांसदहरूले केही मतपरिणामलाई अस्वीकार गरिरहेका थिए। बाइडनको जितलाई रोक्ने कुनै पनि प्रयास विफल हुने निश्चित छ। केही दिनदेखि राष्ट्रपति ट्रम्पले उक्त सत्रको अध्यक्षता गर्ने उपराष्ट्रपति माइक पेन्समाथि पनि मत परिणामलाई प्रमाणिकरण नगर्न दबाब दिइरहेका छन्। तर बुधवार पेन्सले कङ्ग्रेसलाई लेखेको पत्रमा 'कुन इलेक्टोरल मतको गणना गर्नुपर्छ भन्ने निर्णय गर्ने एकाधिकार' आफूसँग नभएको उल्लेख गरेका छन्। तर पनि ट्रम्पले आफ्नो हार प्रमाणिकरण रोक्न अन्तिम अस्त्र प्रयोग गरिरहेका छन्। अमेरिकी राष्ट्रपति निर्वाचित जो बाइडनले विलमिङ्टन, डेलावेयरबाट राष्ट्रलाई सम्बोधन गर्दै ट्रम्प समर्थक भिडलाई 'पछि हट्न र लोकतन्त्रिक कार्यलाई अघि बढाउन दिन' आग्रह गरे। उनले भने, 'यो कुनै विरोध होइन। यो एउटा विद्रोह हो। डोनल्ड ट्रम्प अघि बढुन् र राष्ट्रिय टेलिभिजनमा आएर यो घेरबन्दीलाई समाप्त पार्ने माग गरुन्।' उनले ट्वीट गर्दै पनि ट्रम्पलाई समर्थकलाई उक्त स्थानबाट हटाउन आग्रह गरेका छन्। एउटा अर्को ट्वीटमा उनले क्यापिटल बिल्डिङमा केही व्यक्तिहरूले जे गरे ती कानुन अवज्ञा गर्ने अतिवादी मानिसहरू भएको लेखेका छन्। उनले त्यसलाई देशद्रोह भनेका छन्। प्रदर्शनकारीहरू 'अमेरिकालाई बचाऔ' र्यालीमा क्यापिटल पुगेका हुन्। त्यहाँ ट्रम्पले उनीहरूलाई जुन सांसदले बाइडनको जितलाई अस्वीकार गरे उनीहरूको समर्थन गर्न आग्रह गरेका थिए। ट्रम्पले गत नोभेम्बर ३ मा भएको चुनावको मतपरिणामलाई अस्वीकार गरिरहेका छन्। उनले कुनै प्रमाणविनै चुनावमा धाँधली भएको आरोप लगाउँदै आएका छन्। ट्रम्प समर्थकहरूले चुनावी परिणाम रद्द गर्न माग गर्दै प्रदर्शन गरिरहेका थिए। राष्ट्रपति ट्रम्पले समर्थकहरूलाई शान्ति बनाइराख्न आग्रह गरेका छन्। उनले ट्वीट गर्दै 'क्यापिटल प्रहरीलाई सहयोग गर्नुहोस्' भनेका छन्। उक्त घटनापश्चात् ट्रम्पले एउटा भिडिओ सन्देश जारी गरेर प्रदर्शनकारीहरूलाई घर फर्किन आग्रह गरेका छन्। उनले भनेका छन्, 'एउटा चुनाव भयो त्यसलाई हामीबाट चोरेर लगियो। त्यो एउटा उत्साहपूर्ण चुनाव थियो यो सबैलाई थाहा छ, विशेषगरी अर्को पक्षलाई थाहा छ। तर अहिले तपाईँहरूले घर जानुपर्छ। हामीले शान्ति कायम गर्नुछ। हामीले कानुन(व्यवस्था कायम राख्नुछ। हामी चाहन्छौँ कसैलाई क्षति नपुगोस्।' उपराष्ट्रपति माइक पेन्सले पनि प्रदर्शनकारीहरूलाई हिंसा नगर्न आग्रह गरेका छन्। उनले ट्वीट गर्दै लेखेका छन्, 'क्यापिटलमा भएको यो हमलालाई खप्न सकिदैँन र त्यसमा जो सामेल छन् उनीहरूलाई कडाभन्दा कडा कानुनी सजाय दिइनेछ।' अमेरिकी राष्ट्रपतीय चुनाव परिणामको विरोध गरिरहेका ट्रम्पका समर्थकहरूले क्यापिटल बिल्डिङ बाहिर लगाइएको अस्थायी ब्यारियरहरू तोडेका थिए। केही प्रदर्शनकारीहरू भवनभित्र प्रवेश गर्न प्रयास गरिरहेको पनि देखिएको छ। क्यापिटल प्रहरीले बिल्डिङभित्र प्रवेश गरेका केही व्यक्तिहरूलाई हिरासतमा लिएको छ। केही प्रदर्शनकारीहरू पर्खालबाट सिनेट चेम्बरभित्र पनि पुगेका थिए। प्रहरी अहिले प्रदर्शनकारीलाई क्यापिटलबाट टाढा राख्ने प्रयासमा छन्। त्यसै क्रममा स्थानीय समयअनुसार साँझ ६ बजेदेखि कर्फ्यू लागु गरिएको छ । बीबीसीका अनुसार"
दशगजामा एसएसबीले राखेको अस्थायी पोष्ट हटायो,"कञ्चनपुर : नेपाल भारत सीमाको कञ्चनपुरको बेलौरी नगरपालिका१० नजिकै दशगजा क्षेत्रमा भारतीय सीमा सुरक्षा बल (एसएसबी)ले बनाएको अस्थायी पोष्ट हटाएको छ। सीमा स्तम्भ नम्बर ३४ र ३५ को बीचमा रहेको दशगजा क्षेत्रमा भारतीय एसएसबीले नेपाली पक्षको विरोधका कारण बनाएको अस्थायी पोष्ट हटाएको हो। बुधबार एसएसबीले दशगजा क्षेत्रमा त्रिपाल राखेर अस्थायी पोष्ट राखेको जानकारी स्थानीय बासिन्दाले सशस्त्र प्रहरीलाई दिएका थिए। सशस्त्र प्रहरीले एसएसबीका उच्च अधिकारीसँग समन्वय गरी पोष्ट हटाउन लगाएको छ। सशस्त्र प्रहरी बल नम्बर ३५ गण हेडक्वार्टर शैलेश्वरी कञ्चनपुरका सशस्त्र प्रहरी उपरीक्षक वीरेन्द्रबहादुर ऐरले दशगजा क्षेत्रमा पोष्ट राखेको जानकारी पाउना साथ तत्कालै हटाउन लगाइएको बताए। 'एसएसबीको स्थानीय कमाण्डरको गल्तीका कारण दशगजा क्षेत्रमा पोष्ट राखेको रहेछ', उनले भने, 'एसएसबीका अधिकारीसँग समन्वय गरी बिना विवाद पोष्ट हटाउन लगाएका छौँ। भारतीयले गल्ती स्वीकार गर्दै पोष्ट हटाएका छन्।' दशगजा क्षेत्र नेपाल भारतको सीमा छुट्याउने विन्दु भएकाले दुवै देशले कुनै पनि किसिमको गतिविधि गर्न पाउँदैनन्।"
अदालतको फैसलाको पाँच वर्षपछि दोषी पक्राउ,"राजविराज : कुटपिट अंगभंग मुद्दामा फरार रहेकी सप्तरीकी एक महिला पाँच वर्षपछि पक्राउ परेकी छन् । प्रहरीको खोजीमा रहेकी सप्तरीको महादेवा गाउँपालिका१ पकरीकी सरातुल खातुन पक्राउ परेको जिल्ला प्रहरी कार्यालय सप्तरीले जनाएको छ । मोहमद मुरतुजा मियाँको जाहेरीले खातुन, अली हुसेन मियाँ सहित पाँच जनाविरुद्ध जिल्ला प्रहरी कार्यालय सप्तरीले कुटपिट अङ्गभङ्ग मुद्दा चलाएको थियो । सप्तरी जिल्ला अदालतमा ०७२ पुस १३ गते मुद्दा अभियोजन भएकोमा आरोपित खातुनलाई दोषी ठहर गर्दै अदालतले चार वर्ष कैद र साढे एक लाख जरिवानाको फैसला गरेको थियो । जिल्ला अदालतका तत्कालिन न्यायाधीश ईश्वरीप्रसाद गौतमको इजलाशले ०७३ फागुन ८ गते खातुनलाई चार वर्ष कैद हुने र साढे एक लाख जरिवाना तिर्नुगर्ने फैसला गरेको थियो । घटनापछि नै फरार रहेकी आरोपितलाई खोजतलासको क्रममा गाउँघरबाटै पक्राउ गरिएको जिल्ला प्रहरी कार्यालय सप्तरीका डिएसपी भुवनेश्वरप्रसाद साहले बताए । पक्राउ परेकी अभियुक्त सप्तरी जिल्ला अदालतको आदेशमा कैद भुक्तानका लागि राजविराज कारागारमा पठाइएको छ ।"
पश्चिमी वायुको सामान्य प्रभाव : उच्च भूभागमा हिमपात,"काठमाडौं : नेपालमा पश्चिमी वायुको सामान्य प्रभाव रहेको जल तथा मौसम विज्ञान विभागले जनाएको छ। विभागको मौसम पूर्वानुमान महाशाखाले बिहीबार बिहान जारी गरेको बुलेटिनमा देशको केहि पहाडी भुभागमा आंशिक बदलीको अवस्था रहेको छ र बांकी भुभागमा मौसम सामान्यतया सफा रहेको उल्लेख छ। बिहीबार दिउँसो देशको पहाडी भुभागमा आंशिक बदली रही अन्य भूभागहरुमा मौसम सामान्यतया सफा रहनेछ। सुदुरपश्चिम प्रदेश र प्रदेश नं १ को उच्च पहाडि तथा हिमाली भूभागका एक वा दुई स्थानमा हल्का हिमपातको सम्भावना रहेको छ। बुलेटिनमा भनिएको छ, 'आगामी २४ घण्टा सुदुरपश्चिम प्रदेश र प्रदेश नं १ को उच्च पहाडि तथा हिमाली भूभागका एक वा दुई स्थानमा हल्का हिमपातको सम्भावना रहेकोले यात्रा गर्दा सावधानी अपनाउनु हुन तथा देश भर तापक्रममा हल्का गिरावट आई देशैभरी चिसो बढ्ने संभावना रहेकोले चिसोबाट बच्न आवश्यक सतर्कता अपनाउनु हुन सबैमा अनुरोध छ।' राति प्रदेश १ र सुदुरपश्चिम प्रदेशको पहाडी भुभागमा मा आंशिक बदली रही अन्य भूभागहरुमा मौसम सामान्यतया सफा रहनेछ। शुक्रबार प्रदेश १ र सुदुरपश्चिम प्रदेशको पहाडी भुभागमा मा आंशिक बदली रही अन्य भूभागहरुमा मौसम सामान्यतया सफा रहनेछ। शनिबार प्रदेश १, प्रदेश नं २, बागमती, लुम्बिनी र सुदुरपश्चिम प्रदेशमा आंशिक बदली रही अन्य भूभागहरुमा मौसम सामान्यतया सफा रहनेछ।"
धादिङ पुग्यो एकीकरण यात्रा,"धादिङ : नेपाल एकीकरणका बेला पृथ्वीनारायण शाह र गोरखाली फौज हिँडेको बाटो हुँदै नेपाली सेनाले सुरु गरेको एकीकरण पदयात्रा बुधबार धादिङ आएको छ। गोरखाबाट हिँडेको रणसिंह दल गणले गोरखा दरबारबाट ल्याएको टर्च र झन्डा धादिङको बोर्लाङघाटमा आएर धादिङस्थित नेपाली सेनाको श्री देवीदत्त गणलाई हस्तान्तरण गरेको थियो। बुधबार बोर्लाङबाट हिँडेको सेनाको टोली बुङकोटघाटबाट कछारगाउँ, सल्यानटारको कोषढुङगा, रानिपौवा, कालोढुङगा, खहरे, चरङ्गे पौवा, चरङ्गेमा आएर बसेको छ। एकीकरण पदयात्रा नाम दिएको सो पदयात्रामा देवीदत्त गणका प्रमख सेनानी दिनेश कार्कीले नेतृत्व गरेका थिए। चरङ्गेस्थित शान्ति कालिका आधारभूत विद्यालयमा आएपछि गाउँवासी र जनप्रतिनिधिको टोलीले स्वागत गरेको थियो। त्रिपुरासुन्दरी गाउँपालिकाका प्रमुख शम्भु थापा र नेत्रावती डबजोङमा गाउँपालिका प्रमुख दुर्गाकुमार शाक्यले सेनाको टोलीलाई स्वागत गरेको थियो। पदयात्राको टोलीले आज कटुञ्जे, पन्ध्रकोषे, थर्पु हुँदै भर्याङभुरुङसम्मको यात्रा पार गरी नुवाकोटमा रहेको श्री जबरजङ्ग गणलाई हस्तान्तण गर्नेछ। टर्च र झण्डासहित काठमाडौँको पल्टन पुस २७ गते पृथ्वीजयन्तीको दिन सिंहदरबार अगाडि हुने कार्यक्रममा सहभागी हुने बताइएको छ। गोरखा, धादिङ, नुवाकोट हुँदै काठमाडौँसम्म उक्त पदमार्गको दूरी २६ कोस रहेको छ। पृथ्वीनारायण शाहले विसं १८०१ मा नुवाकोट र विसं १८२५ मा काठमाडौं राज्य जितेका थिए। त्यस क्रममा उनी दर्जनौँ पटक गोरखादेखि नुवाकोट हुँदै काठमाडौंसम्म ओहोरदोहोर गरेको इतिहास छ। पदमार्ग, कोट, गण र किल्ला सम्वद्र्धन, संरक्षण तथा प्रवद्र्धन गर्ने नेपाली सेनाको विशेष कार्यक्रमअन्तर्गत पर्यटन प्रवद्र्धनमा पनि सहयोग पुग्ने उद्देश्यले यो पदयात्रा सुरु गरेको नेपाली सेनाले जनाएको छ।"
काष्ठमण्डप पुनः निर्माण ८५ प्रतिशत सम्पन्न,"काठमाडौं : काष्ठमण्डप पुनःनिर्माणको कामअन्तर्गत हालसम्म ८५ प्रतिशत काम सम्पन्न भएको छ। बाँकी १५ प्रतिशत पनि आगामी वैशाखसम्ममा सकिने जनाइएको छ। निर्माणअन्तर्गत अहिले अन्य काम सकी छानो छाउने तयारी भएको छ। त्यसका लागि आवश्यक पर्ने काठको अभाव भएकाले रौतहटबाट ल्याउने तयारी भएको काष्ठमण्डप पुनःनिर्माण समितिका अध्यक्ष राजेश शाक्ययले बताए। आगामी वैशाखसम्ममा निर्माण सक्ने लक्ष्यअनुरूप काम भइरहेको उनले बताए। निर्माणका क्रममा काठको अभाव भएपछि दुई हजार घनफिट काठ रौतहटबाट ल्याइने तयारी भएको हो। अपुग भएको काठ आगामी एक महिनाभित्रै ल्याउने तयारी भएको छ। छानाका लागि आठ हजार घनफिट काठ आवश्यक पर्ने भए पनि अहिले थप दुई हजार घनफिट मात्रै ल्याउन लागिएको हो। बिसेत नामका मानिसले कल्पतरुलाई चिनेर नियन्त्रणमा लिई एउटा रुख उपलब्ध गराउने वाचा गराएर छाडेपछि कल्पतरुले सालको काठ दिएको, सातौँ शताब्दीमा राजा लक्ष्मीनरसिंह मल्लले त्यसैबाट मूर्तिविहीन मरुसतः बनाएको र पछि यसैलाई काष्ठमण्डप भन्न थालिएको विश्वास गरिन्छ। नेपालको राजधानी काठमाडौँको नाम काष्ठमण्डपबाट नै रहेको इतिहासमा उल्लेख छ। विसं २०७२ को भूकम्पले पूर्णरूपमा क्षति पुगेको ऐतिहासिक काष्ठमण्डप पुनःनिर्माणका लागि तीन वर्षको समय निर्धारण गरिएको छ। उक्त ऐतिहासिक सम्पदा पुनःनिर्माणका लागि रु १९ करोड खर्च लाग्ने अनुमान गरिएकामा काठमाडौँ महानगरपालिकाले पुनःनिर्माण समितिलाई रु पाँच करोड ५० लाख आर्थिक सहयोग गरिसकेको छ। पुनःनिर्मणका लागि जम्मा १७ हजार ५८ घनफिट काठ आवश्यक पर्दछ। यस ऐतिहासिक सम्पदा पुनःनिर्माणका क्रममा आवश्यक पर्ने काठ केही यसअघिकै प्रयोग भए पनि नयाँ केही काठ भने टिम्बर कर्पोरेसनसँग लिखित सम्झौता गरी ल्याइएको छ। यसअघि पनि आवश्यक पर्ने थप आठ हजार घनफिट काठ धनगढीबाट ल्याइएको थियो।"
पक्राउ पुर्जी जारी भएपछि धरान९ का वडाअध्यक्ष फरार,धरान : जिल्ला अदालत सुनसरीले पक्राउ पुर्जी जारी गरेपछि धरान उपमहानगरपालिका वडा नम्बर९ का वडाअध्यक्ष रत्न कट्वाल फरार भएका छन्। झुटो विवरण पेस गरी स्याङजाकी एक महिलालाई नागरिकता लिन सिफारिस गरेको पाइएपछि कट्वालविरुद्ध अदालतले पक्राउ पुर्जी जारी गरेको छ। स्याङ्जा वालिङ वडा नम्बर ३ घर भएकी मञ्जु क्षेत्रीले २०७५ माघ ८ गते इलाका प्रशासन कार्यालय धरानबाट नागरिकता लिएकी थिइन्। यस अगाडि जिल्ला प्रशासन कार्यालय स्याङ्जाबाट समेत नागरिकता लिई सकेकी उनलाई इलाका प्रहरी कार्यालय धरानले पक्राउ गरी दोहोरो नागरिकता लिएको अभियोगमा मुद्दा दर्ता गरी कारबाही प्रकृया अगाडि बढाएको डीएसपी ज्ञानेन्द्र बस्नेतले बताए। मञ्जुलाई अर्घाखाँचीका गोपाल सेजुवालले बुवा बनेर नागरिकता दिलाएका थिए। मञ्जुले बास्तविक उमेर भन्दा कम देखाएर २०५५ सालमा जन्म दर्ता गरी २० वर्षको उमेर देखाई धरानबाट नागरिकता लिएकी छन्। नागरिकता दिलाउन वडाअध्यक्ष कट्वालसँगको मिलेमतोमा ठूलो आर्थिक चलखेल भएको बुझिएको छ। मञ्जुलाई छोरी बनाएर नागरिकता दिलाउन सहयोग गर्ने सेजुवाल हाल जापानमा रहेको पनि डीएसपी बस्नेतले बताएका छन्। मञ्जुलाई दुईवटा नागरिकतासहित स्याङ्जा प्रहरीले पक्रमाउ गरी आवश्यक कारबाहीका लागि धरान प्रहरीलाई बुझाएको छ। डीएसपी बस्नेतले मञ्जुले झुटो विवरण पेस गरी दोहोरो नागरिकता लिएको प्रमाणित भइसकेकाले संलग्नको पहिचान गरी आवश्यक अनुसन्धान भइरहेको बताए। दोहोरो नागरिकता काण्डमा वडाअध्यक्ष कट्वालको संलग्नता देखिएपछि पक्राउ गर्न जिल्ला अदालत सुनसरीसँग अनुमति लिएको प्रहरीले जनाएको छ। पक्राउ पुर्जी जारी भएलगत्तै वडाअध्यक्ष कट्वाल फोन अफ गरेर सम्पर्कबिहीन बनेका छन्। उनको खोजी भइरहेको डीएसपी बस्नेतले बताएका छन्। कट्वाल २०७४ को स्थानीय निर्वाचनमा तत्कालीन एमालेका तर्फबाट वडाअध्यक्षमा निर्वाचित भएका थिए। धरान ९ का वडा सदस्य मनोज राउतले केही दिनका लागि वडाअध्यक्ष कट्वाल उपचारका लागि काठमाडौं गएको बताए। उनले पक्राउ पुर्जी जारी भएको र नागरिकता काण्डबारे आफूलाई कुनै जानकारी नभएको बताएका छन्।
अपहरण कसुरमा दुई चिनियाँसहित चार पक्राउ,"काठमाडौं : अपहरण कसुरमा सम्बन्धी दुईजना चिनियाँ नागरिकसहित चार जनालाई प्रहरीले पक्राउ गरेको छ । महानगरीय प्रहरी परिसर काठमाडौंका अनुसार पक्राउ पर्नेमा चीनको सान्दोङ्ग छिन्दिय घर भइ ठमेल बस्ने राहदानी नम्बर ईबी ७८४९४२८५ बाहक वु चाओ, चीनको आङ्गखोई उहु घर भइ ठमेल बस्ने राहदानी नम्बर ईओ ९८०९६३६ भएका झाङ विई, सिन्धुपाल्चोकको भोटेकोशीका माइला भनिने भक्ते लामा र दावा पासाङ लामा छन् । परिसर प्रमुख एसएसपी अशोक सिंहका अनुसार उनीहरुले चिनियाँ नागरिक लिई वीइपीङ र ली जिओनिङलाई अपहरण गरेको भन्दै प्रहरीमा किटानी जाहेरी परेको थियो। उनीहरुले १९ पुसमा गौशालाको तिलगंगामा रहेको आनन्द होटलबाट यी दुई जनालाई अपहरण गरेको जाहेरीमा उल्लेख गरेका छन्। सिंहले अन्नपूर्णसँग भने, आफूलाई अपहरण गरेको भन्दै उजुरी गरेपछि आवश्यक अनुसन्धानका लागि वीईपीङ र जिओनिङ पक्राउ गरेका हौं। थप अनुसन्धान गर्दै छौं। नेपाली नागरिक लामा अपहरणका सहयोगी रहेको प्रहरीले जनाएको छ।"
परिस्थितिअनुसारको योजना लागू गर्न प्रहरी महानिरीक्षकको निर्देशन,"काठमाडौं : प्रहरी वरिष्ठ उपरीक्षक (एसएसपी) बाट प्रहरी नायब महानिरीक्षक (डीआइजी) पदमा पदोन्नति भएका नौ प्रहरी अधिकृतलाई बिहीबार दज्र्यानी चिन्ह प्रदान गरिएको छ । सरकारको गृहमन्त्रीस्तरको बुधबारको निर्णयानुसार प्रहरी महानिरीक्षक शैलेश थापा क्षेत्रीले प्रहरी प्रधान कार्यालयमा बिहीबार एक समारोहका बीच दज्र्यानी चिन्ह प्रदान गरेका हुन् । दज्र्यानी चिन्ह प्राप्त गर्नेमा प्रहरी नायब महानिरीक्षक गणेशबहादुर ऐर, पुरुषोत्तम कँडेल, राजेशकुमार लाल कर्ण, डा देवबहादुर बोहरा, दिवेश लोहनी, रामकृपाल साह, उमेश रञ्जितकार, प्रकाश अधिकारी र मुकुन्दराज आचार्य छन् । उक्त समारोहमा प्रहरी महानिरीक्षक थापा क्षेत्रीले पदोन्नति भएका प्रहरी नायब महानिरीक्षकलाई बधाई दिँदै प्राप्त जिम्मेवारीलाई नयाँ ऊर्जाका साथ निर्वाह गर्न निर्देशन दिए । उक्त अवसरमा पदोन्नति भएका प्रहरी अधिकृतकोतर्फबाट मन्तव्य व्यक्त गर्दै प्रहरी नायब महानिरीक्षक पुरुषोत्तम कँडेलले प्रचलित कानून र सङ्गठनको नीति निर्देशानुसार काम गर्ने प्रतिबद्धता व्यक्त गरे । यसैबीच प्रहरी महानिरीक्षक शैलेश थापा क्षेत्रीले हालै सरुवा भई जान लागेका प्रहरी उपरीक्षक र प्रहरी नायब उपरीक्षकलाई प्रहरी प्रधान कार्यालयमा बिहीबार एक समारोहका बीच कार्य क्षेत्रमा उत्कृष्ट सेवा प्रदान गर्न निर्देशन दिए । उनले मुलुकको वर्तमान परिस्थितिलाई मनन र विष्लेषण गरी सोहीअनुरुपको कार्ययोजना बनाई अगाडि बढ्न सरुवा भई जान लागेका प्रहरी अधिकृतलाई निर्देशन दिए । हालको सुरक्षा चुनौती व्यवस्थापन, तस्करी तथा गुन्डागर्दी नियन्त्रण र नेपाल सरकारद्वारा घोषित निर्वाचनलाई मध्यनजर राखी आवश्यक तयारीमा जुट्नु पनि आग्रह गरे । उनले सङ्गठनले लागू गरेको नेपाल प्रहरी कार्य योजना र प्रहरी कर्मचारीले पालना गर्नुपर्ने आचार संहितालगायतका नीति निर्देशनलाई अक्षरशः पालना गरी लागू गर्नुपर्नेमा जोड दिए । प्रहरी प्रधान कार्यालयले यही पुस २१ गते ३० जना प्रहरी उपरीक्षक र ६९ जना प्रहरी नायब उपरीक्षकको सरुवा गरेको थियो ।"
मालपोतका सुब्बा र लेखापढी व्यवसायी पक्राउ,"काठमाडौं : मालपोत कार्यालय हरिवन, सर्लाहीका नायव सुब्बा वेदनिधी बराल र लेखापढी व्यवसायी रामसुन्दर महतो घुससहित पक्राउ परेका छन् । अख्तियार दुरुपयोग अनुसन्धान आयोगको टोलीले लेखापढी व्यवसायी महतोलाई सेवाग्राहीसँग ११ हजार अतिरिक्त रकम लिइसकेको अवस्थामा उक्त रकमसहित नियन्त्रणमा लिइएको हो । मिलोमतोमा संलग्न नायब सुब्बा बरालसमेतलाई मालपोत कार्यालय, हरिवन, सर्लाहीबाट नियन्त्रणमा लिई थप अनुसन्धान भइरहेको अख्तियार प्रवक्ता तारानाथ अधिकारीले जानकारी दिए।"
भक्तपुर क्यान्सर अस्पताल विकास समितिलाई काम नगर्न सर्वोच्चको आदेश,"भक्तपुर : सर्वोच्च अदालतले मन्त्रिपरिषद्को निर्णयानुसार गठन भएको भक्तपुर क्यान्सर विकास समितिलाई यथास्थितिमा राख्न अल्पकालीन आदेश जारी गरेको छ। सर्वोच्चका न्यायाधीश बमकुमार श्रेष्ठको एकल इजलासले भक्तपुर क्यान्सर अस्पताल सञ्चालक संस्था नेपाल अर्बुदरोग निवारण संस्थाको तर्फबाट महासचिव विमलकुमार होडाले दिएको निवेदनको प्रारम्भिक सुनुवाइ गर्दै उक्त आदेश दिएको हो। निवेदनबाट अन्तरिम आदेश माग भएकोमा उक्त इजलासले पौष २१ गते अल्पकालीन आदेशमात्रै जारी गरेको हो। निवेदकले नेपाल सरकार प्रधानन्त्री तथा मन्त्रिपरिषद्का कार्यालय, स्वास्थ्य तथा जनसंख्या मन्त्रालय, भक्तपुर क्यान्सर अस्पताल विकास समिति र भक्तपुर नगरपालिकाविरुद्ध अन्तरिम आदेशको माग गर्दै पौष १७ गते सर्वोच्चमा निवेदन दिएका थिए। संस्थाले आफूहरुसँग भएको सहमति लत्याउँदै स्वास्थ्य मन्त्रालयले हठात भक्तपुर क्यान्सर अस्पताल विकास समिति (गठन) आदेश २०७७ जारी गर्नु गैरकानुनी भएको निवेदनमा औंल्याएको छ। उसले आफ्नो विधानभित्र रहेको सञ्चालन गर्दै आएको अस्पताललाई मन्त्रिपरिषद् वा स्वास्थ्य मन्त्रालयलाई विकास समितिमार्फत सञ्चालन गर्ने गठन आदेश जारी गर्ने कुनै पनि कानुनले अख्तियार तथा अधिकार नदिने जोड दिएको छ। त्यसैले भक्तपुर क्यान्सर अस्पताल आफूमातहत पूर्ववत् रुपमा सञ्चालन गर्न पाउनुपर्ने संस्थाले माग गरेको छ। संस्थाका महासचिव एवं अस्पताल व्यवस्थापन समितिका सदस्य होडाले अस्पतालको नाउँमा रहेको उपकरण, मेसिनरी औजार, सवारीसाधन, फर्निचर तथा सम्पूर्ण चलअचल सम्पत्ति विकास समिति (गठन) आदेश २०७७ बमोजिम गठन हुने समितिमा सर्ने छ भन्ने गठन आदेशसमेत गैरकानुनी भएको दावी गरे। गैरकानुनी आदेश बदर गर्नुपर्ने उनको जोड थियो। सर्वोच्चले अल्पकालीन आदेश जारी गरी नेपाल सरकार मन्त्रिपरिषद्को कार्यालय र स्वास्थ्य तथा जनसंख्या मन्त्रालयलाई महान्यायाधिवक्तामार्फत सूचना पाएको मितिले बाटाको म्यादबाहेक १५ दिनभित्र लिखित जवाफ पेस गर्न आदेश दिएको छ। त्यस्तै भक्तपुर क्यान्सर अस्पताल विकास समिति र भक्तपुर नगरपालिकालाई आफै वा आफ्नो प्रतिनिधिमार्फत १५ दिनभित्रै लिखित जवाफ पेस गर्न भनिएको छ। स्वास्थ्य तथा जनसंख्या मन्त्रालयले मन्त्रिपरिषद्को निर्णय भन्दै गएको नेपाल अर्बुदरोग निवारण संस्थाले सञ्चालन गर्दै आएको भक्तपुर क्यान्सर अस्पताललाई सरकारीकरण भएको जनाएको थियो। मन्त्रिपरिषद्को निर्णयको हवाला दिँदै मन्त्रालयले पुस ९ गते नेपाल राजपत्रमा सूचना जारी गर्दै भक्तपुर क्यान्सर अस्पताल विकास समिति (गठन) आदेश २०७७ जारी गरेको थियो। उक्त आदेश जारीलगत्तै मन्त्रालयले डा विष्णुदत्त पौडेललाई भक्तपुर क्यान्सर अस्पतालको कार्यकारी निर्देशक नियुक्त गरेको थियो। त्यस्तै सोही आदेशबमोजिम भन्दै मन्त्रालयले स्वास्थ्य सेवा विभागका महानिर्देशक डा दीपेन्द्ररमण सिंहलाई अस्पताल व्यवस्थापन समितिको अध्यक्षमा मनोनयन गरिएको छ। त्यस्तै दुई सदस्यतर्फ डा गुणराज लोहनी र डा गणेश दंगाललाई मन्त्रालयले मनोनयन गरेको छ। संस्थाका अध्यक्ष महेश श्रेष्ठले आवश्यक पूर्वाधार विकास गरेर अस्पताल सञ्चालन गर्दै आएको संस्थाको स्वामित्वलाई नजरअन्दाज गरी स्वास्थ्य मन्त्रालयले एकांगी रुपमा विकास समिति (गठन) जारी गरिएको बताए। उक्त आदेशले संस्थाको उद्देश्यअनुरुप काम गर्ने अधिकारमा अनुचित बन्देज लगाउने र कानुनी राज तथा संवैधानिक व्यवस्थाकै ठाडो उल्लंघन भएकाले उक्त विकास समिति गठन आदेश बदर हुनुपर्ने स्पष्ट पारे। भ्रष्टाचार भएको भन्दै भक्तपुर नगरपालिकाले अस्पतालमा २०७६ सालमै हस्तक्षेप गरेको थियो। नपाको नगर कार्यपालिका बैठकले २०७६ साल साउन ३० गते अस्पतालको मौजुदा व्यवस्थापन समिति भंग गरी नगर प्रमुख सुनिल प्रजापतिको अध्यक्षमा नयाँ व्यवस्थापन समिति गठन गरेको सार्वजनिक घोषणा गरेको थियो। त्यसलगत्तै संस्थाले सर्वोच्चमा रिट निवेदन दिएको थियो। भक्तपुर नपाको हस्तक्षेपविरुद्ध हालिएको उक्त रिटको सुनुवाइ गर्दै सर्वोच्चले २०७६ साल भदौ १० गते भक्तपुर नपाले गठन गरेको व्यवस्थापन समितिलाई कुनै काम कारबाही नगरी मौजुदा व्यवस्थापन समितिलाई काम गर्न दिनू भनी अन्तरिम आदेश जारी गरेको थियो। उक्त मुद्दा नटुंगिँदै स्वास्थ्य मन्त्रालयले भक्तपुर क्यान्सर अस्पताल विकास समिति (गठन) आदेश जारी गर्नु असंवैधानिक भएको अस्पताल व्यवस्थापन समितिका अध्यक्ष महेश श्रेष्ठले दावी गरे। उनका अनुसार पेसी सर्दै सर्दै आएको उक्त मुद्दाको बुधबार सुनुवाइ भएको थियो। उक्त सुनुवाइले सो मुद्दालाई पूर्ण इजलासमा लाने आदेश भएको अध्यक्ष श्रेष्ठले जानकारी दिए। मन्त्रिपरिषद्को कार्यालय, स्वास्थ्य तथा जनसंख्या मन्त्रालयलगागतविरुद्ध जारी भएको सर्वोच्चको अल्पकालीन आदेश। तस्बिर : अन्नपूर्ण नेपाल अर्बुदरोग निवारण संस्थाबाट सर्वोच्चमा दायर गरिएको निवेदनको सार संक्षेप पाना २"
विद्यार्थीले बनाए औषधि,"दाङ : नेपाल संस्कृत विश्वविद्यालयअन्तर्गतको बिजौरीस्थित जनता विद्यापीठका विद्यार्थीले औषधि बनाएका छन्। आयुर्वेद विभागअन्तर्गत उत्तरमध्यमा तह (एएचए) अध्ययनरत विद्यार्थीले वासावलेह औषधि उत्पादन गरेका हुन्। दोस्रो वर्षका विद्यार्थीले प्रयोगात्मक अभ्यासका रूपमा औषधि उत्पादन गरेका हुन्। विद्यार्थीलाई सैद्धान्तिक ज्ञानका अतिरिक्त प्रयोगात्मक सीप दिने उद्देश्यअनुसार यस्तो सफलता मिलेको विद्यापीठका प्राचार्य योगराज शर्माले बताए। विद्यार्थीले उत्पादन गरेको औषधिलाई बजारमा सहज र नियमित गराउने प्रयास भइरहेको उनले जानकारी दिए। वासावलेह स्थानीय जडीबुटी असुरो, मह, घिउ, चिनी र पिपलालगायतको मिश्रणबाट तयार पारिएको छ। यो औषधि स्वास्थ्यका लागि फाइदाजनक रहेकाले दम, रक्तपित्त तथा रुघाखोकीका लागि उपयोगी हुने कार्यक्रम संयोजक डामनोज अधिकारीले बताए। औषधि थोरै देखिए पनि धेरै जडीबुटीको मिश्रण गरिएकाले उत्पादनमा धेरै समय लागेको उनले जानकारी दिए। आयुर्वेदको पद्धतिअनुसार उत्पादन गरिएकोले दुई वर्षसम्म यो औषधि प्रयोग गर्न सकिने अधिकारीको दाबी छ। आयुर्वेद उत्तरमध्यमा दोस्रो वर्षमा अध्ययनरत विद्यार्थीले प्रयोगात्मक विषयअन्तर्गत यस्ता औषधि उत्पादन गर्दै आइरहेका छन्। आयुर्वेदको कक्षा सञ्चालन भएदेखि नै विद्यार्थीले च्यावनप्रास उत्पादन गरेका छन्। विद्यार्थीले व्यक्तिगत लगानी गरेर च्यावनप्रास बनाएका थिए। औषधि विशेषज्ञ तथा केन्द्रीय आयुर्वेद बेलझुन्डीका प्राडा सुनील कुमारले पढाइअनुसारको अभ्यास गराउने र त्यहीबाट औषधि उत्पादन गरिरहेको जानकारी दिए। विद्यार्थी धनबहादुर केसीले गुरुहरूको सहयोग र विद्यार्थीको मेहनतले औषधि उत्पादन सम्भव भएको बताए।"
रक्सीको मातमा मध्यरातमा बस चलाउँदा दुर्घटना,"विराटनगर : बसपार्कमा पार्किङ गरेर राखेको बस सवारी चालक अनुमति पत्र (लाइसेन्स) बिनाका एक युवाले चलाउँदा विराटनगर महानगरपालिका३ बरगाछीमा बुधबार राती दुर्घटनामा परेको छ । को १ ख ५२४१ नम्बरको सेल्फी डिलक्स बस सुनसरीको कोसी गाउँपालिका७ भण्टाबारीका २४ वर्षीय रक्कु भनिने राकेश कार्कीले चलाएको खुलेको छ । दुर्घटनामा परेर कार्की गम्भीर घाइते भएका छन् । उनको विराट नर्सिङ होम एवं विराटनगर अस्पतालको आईसीयूमा उपचार भइरहेको प्रहरीले जनाएको छ । पार्किङ गरेर राखेको स्थान विराटनगर बसपार्कबाट राति ११ बजेतिर कार्कीले लिएर गएको र लगभग दुई किलोमिटर उत्तरमा बरगाछी पुर्याएपछि दुर्घटनामा परेको खुलेको छ । साँझ पार्किङ गरेर बसपार्कमा राखेपछि चालक सिरहाको लहान१५ का ३२ वर्षीय सूर्यनारायण चौधरी सुत्न गएका बेला कार्कीले बस आफूखुसी लिएर गएको पाइएको मोरङ प्रहरीका प्रवक्ता डीएसपी मानबहादुर राईले बताए । उनका अनुसार दुर्घटना हुनअघि बसका सहचालक धनकुटाको शहीदभूमि गाउँपालिका१ का १९ वर्षीय महेश दुलालसँग बसेर एउटा होटलमा कार्कीले मदिरा सेवन गरेको पनि खुलेको । त्यसपछि दुलाल बसमै गएर सुतेको र कार्कीले चलाएर उत्तरतर्फ लिएर गएको राईले बताए । दुर्घटना हुँदा बसभित्रै रहेका दुलाल भने सकुशल छन् । घटना भएका बेला उनी भने मदिराको नशामा रहेको प्रहरीले जनाएको छ । बसले किचिरहेको अवस्थामा उद्धार गरेर उपचारका लागि लगिएका कार्की पनि मदिराको नशामा लट्ठ रहेको राईले बताए । 'बस जुनसुकै चाबीले पनि खुल्ने गरेको पाइयो । चालक सुत्न गएपछि अर्कै चाबीको प्रयोग गरेर बसपार्कबाट कार्कीले लगेको खुलेको छ,' डीएसपी राईले भने, 'कार्की अत्याधिक मदिरा सेवन गरेर होसमा नभएका कारण बस आफै अनियन्त्रित भएर दुर्घटनाको देखिन्छ। घटनाका बारेमा थप अनुसन्धान भइरहेको छ ।' उनका अनुसार कार्की डेढ वर्षअघिसम्म त्यही बसमा सहचालकका रुपमा काम गर्थे । बस विराटनगरबाट उदयपुरको कटारीसम्म सञ्चालन हुँदै आएको थियो । त्यसमा काम गर्न छाडेर कार्कीले अर्को दिक्तेलओखलढुंगा चल्ने ना ५ ख ३५०३ नम्बरको बसमा सहचालकका रुपमै काम गर्न थालेको पाइएको छ । प्रहरीका अनुसार त्यो बस पनि एक महिनाअघि सप्तरीमा दुर्घटनामा परेको थियो । आफूले काम गर्ने बस दुर्घटनामा परेर थन्किएपछि फुर्सदिला बनेका उनी विराटनगरमा आएर साथीहरुसँग बस्दै आएको पाइएको प्रहरीले जनाएको छ । त्यही क्रममा आफूले पहिले काम गर्ने बसका सहचालकसँगै बसेर मदिरा सेवन गरेपछि कार्कीले बसपार्कमा पार्किङ गरेर राखेको बेला आफूखुसी मध्यरातमा लिएर गएको पाइएको डीएसपी राईले बताए । तर बीचैमा दुर्घटनामा परेपछि गन्तव्यसम्म पुग्न नपाएको र त्यो बस कहाँसम्मका लागि लिएर गएको हो भन्ने बारेमा खुल्न बाँकी रहेको उनको भनाइ छ । प्रहरीले दुर्घटनामा परेका बेला बसभित्रै रहेका सहचालक दुलाललाई नियन्त्रणमा लिएको छ । प्रहरी नियन्त्रणमा रहेका उनले आफू मदिराको नशामा लट्ठ रहेका कारण कार्कीले कतिबेला बस चलाएभन्ने पनि थाहा नभएको बताएका छन् । रक्सी खाएर नशा लागेपछि म बसभित्र छिरेर पछाडि सुतेको थिएँ । तर त्यहीबीचमा कार्कीले बस चलाएर लगेछन्, उनलाई उद्रित गर्दै प्रहरीले भन्यो, बस स्टार्ट गरेर दुई किलोमिटरभन्दा बढी लगिसक्दा पनि मैले थाहा पाइँन । एक्कासि दुर्घटनामा परेपछि मात्रै मेरो पनि होस खुल्यो । बस सडकको विपरीततिर गएर दुर्घटनामा परेको छ । उत्तरतर्फ गइरहेको बस छ लेन सडक पार गर्दै पूर्वतर्फ अर्थात चालकको दायाँतिर पुगेर बिजुलीको पोलमा ठोक्किएको डीएसपी राईले बताए । बस ठोक्किएपछि बिजुलीको पोल भाँच्चिएको जानकारी उनले दिए । दुर्घटनापछि पोल भाँच्चिएर अगाडि पुगेको बसले एसबीआई बैंकको एटीएम बुथ रहेको सटरमा पनि क्षति गरेको राईको भनाइ छ । दुर्घटनामा परेर घाइते भएका कार्कीसँग सवारी चालक अनुमति पत्र (लाइसेन्स) पनि नभएको पाइएको छ । दुर्घटना भयानक हिसाबको भए पनि रातको समय र मानिसको चहलपहल कम भएकाले ठूलो क्षति हुन पाएन, राईले भने, घटनास्थलमा पुगेको प्रहरीले भाँच्चिएको बिजुलीको पोल र पोलसँगै भुइँमा लत्रिएका एवं छिनेका तारहरु तथा दुर्घटनामा परेको बस हटाएर सडक सुचारु गरेको हो । भाँच्चिएको बिजुलीको पोल, छिनेका तार र बसका कारण कोसी लोकमार्गको सडक अवरुद्ध बनेको थियो । राईले दुर्घटना भएका बेला तारमा विद्युत प्रवाह भइरहेको थियो कि थिएनभन्ने खुल्न बाँकी रहेको जनाए । 'यदि विद्युत प्रवाह भइरहेको नांगो तार थियो भने करेन्ट लागेर मानवीय क्षति हुनसक्थ्यो,' उनले भने, दुर्घटना लगत्तै पोल ढलेका कारण विद्युत अवरुद्ध भएको पनि हुनसक्छ ।' डीएसपी राईले बस कार्कीले कहाँ र किन लिएर गएका हुन् भन्ने बारेमा अनुसन्धानपछि मात्रै खुल्ने जानकारी पनि दिए ।"
प्रहरीलाई ठक्कर दिँदै फरार भएपछि,"राजविराज : ड्युटीमा खटिएका प्रहरीले रोक्न खोज्दा ठक्कर दिँदै फरार भएका मोटरसाइकल चालक थुनामा परेका छन् । असई हिमबहादुर खतिवडालाई ठक्कर दिँदै घाइते बनाएर फरार रहेका मोटरसाइकल चालक सिरहाको लहान नगरपालिका१८ का ३४ वर्षीय डम्वरनारायण चौधरी पुर्पक्षका लागि थुनामा परेका हुन् । सप्तरीको सुरुङगा नगरपालिका४ स्थित पूर्वपश्चिम रागमार्गमा रहेको ट्राफिक प्रहरी पोष्ट कदमाहा कार्यरत असई खतिवडा मङ्सिर २१ गते विहान सवारी साधन चेकजाँच गरिरहेका थिए । असईले चेकजाँचका लागि चौधरी सवार स७ प २५८० नम्बरको मोटरसाइकल रोक्न इशारा गरे । सवारी चालक अनुमति पत्र नभएका चौधरीले मोटरसाइकल रोक्नुको साटो तिब्र गतिमा मोटरसाइकल कुदाए । मोटरसाइकल रोक्न खोजेका असई खतिवडालाई ठक्कर लाग्यो । उनी लडेर घाइते भए, खुट्टा भाँचियो । फरार भएका चौधरीलाई प्रहरीले पक्राउ गरी सवारी अङ्गभङ्गमा मुद्दा चलायो । सप्तरी जिल्ला अदालतको आदेशले चौधरी पुर्पक्षका लागि राजविराज कारागारको थुनामा परेका छन् । दुर्घटनामा घाइते असइ खतिवडाको स्वास्थ्यमा सुधार भइरहेको इलाका प्रहरी कार्यालय, कडरबोनाका इन्स्पेक्टर बिरेन्द्र पासवानले बताए ।"
