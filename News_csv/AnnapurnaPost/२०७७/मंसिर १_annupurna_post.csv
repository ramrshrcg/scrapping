शीर्षक,विवरण
मुस्ताङको उत्तरी क्षेत्रमा हिमपात सुरु,"जोमसोम: हिमाली जिल्ला मुस्ताङमा यस सिजनको पहिलो हिमपात भएको छ । सोमबार बिहानैदेखि मुस्ताङको उत्तरी क्षेत्रमा हिमपात पर्न सुरु भएको हो । मुस्ताङको उत्तरी क्षेत्रको लोमान्थाङ गाउँपालिका र लोघेकर दामोदरकुण्ड गाउँपालिकामा बाक्लो हिउँ परेको छ। यस्तै मुस्ताङको वारागुङ मुक्तिक्षेत्र१ मा अवस्थित प्रसिद्ध धार्मिक स्थल मुक्तिक्षेत्र तथा आसपासका गाउँहरुमा समेत हिमपात भएको छ । गत वर्ष उपल्लो मुस्ताङमा कात्तिक महिनाको सुरुतिरै हिउँ परेको थियो भने यस वर्ष कात्तिकको अन्तिममा हिमपात भएको छ । लोमान्थाङ४ छोसेरस्थित नेचुङमा रहेको सशस्त्र प्रहरी बलको बिओपि ईञ्चार्ज सशस्त्र प्रहरी निरीक्षक सुजन रानाभाटले उपल्लो मुस्ताङको सीमावर्ती क्षेत्रमा बिहानैदेखि बाक्लो हिउँ पर्न सुरु गरेको जानकारी दिए । उनका अनुसार उपल्लो मुस्ताङको लोमान्थाङ गाउँपालिका अन्तर्गत छोसेर ,कोरला, छोनुप, समजुङ, चुमजुङ, नाम्डो र लोमान्थाङ लगायत आसपासका गाउँहरुमा हिमपात जारी रहेको बताए । उपल्लो मुस्ताङमा हिमपात भएसँगै स्थानीयको जनजीवन कष्ठकर बनेको छ । उपल्लो मुस्ताङमा हिमपात भएपछि त्यस आसपास डाँडाकाढादेखि गाउँबस्ती समेत हिउँले सेताम्मे बनेका छन् । केही दिनअघि हिउँ नपरे पनि अत्याधिक चिसो बढेको उपल्लो मुस्ताङमा हिमपातसँगै खोलानाला, धारा र घरका सेफ्टी जमेको छ । उपल्लो मुस्ताङमा हिमपात भएसँगै तापक्रम माईनस २० डिग्रीमा झरेको स्थानीय अधिकारीले जानकारी दिए । स्थानीय पशुपालकले पालन गरेका याकचौरी, भेडाच्याङ्ग्रा र घोडा खच्चड लगायत पशुचौपायालाई हिमपातले असर पुर्याएको छ । बिओपी ईञ्चार्ज रानाभाटले हिमपात २४ घण्टा समेत कायम रहेमा २ फिट बढी हिउँ पर्ने दावी गरे । यस वर्ष खेतीपातीको कामकाज सकेर घुम्ती व्यापार व्यवसायका लागि बेसी झर्ने गरेका उपल्लो मुस्ताङीहरु कोरोनाका कारण हिमपातसँगै गाउँमा कठाङ्ग्रिएर बस्न बाध्य छन् । साथै स्थानीयहरु घर बाहिर निस्कन पनि कठिन भएको बताउँछन् । लोघेकर दामोदरकुण्ड गाउँपालिकाका अध्यक्ष लोप्साङ छोम्फेल बिष्ट उपल्लो मुस्ताङमा जारी सिजनको पहिलो हिमपात भएको जानकारी दिए । हिमपातसँगै स्थानीयको दैनिकीमा समेत प्रतिकुल असर पुर्याएको अध्यक्ष बिष्टले जनाए । यस्तै मुस्ताङको वारागुङ मुक्तिक्षेत्र गाउँपालिका१ को प्रसिद्ध धार्मिक स्थल मुक्तिनाथ क्षेत्रमा सोमबार बिहानैदेखि हिउँ पर्न सुरु गरेको झारकोट स्वास्थ्य चौकीका अहेब सुवास अधिकारीले जानकारी दिए। अहेब अधिकारीले मुक्तिनाथ क्षेत्रमा ५ सेन्टिमिटर हिउँ परेको बताए । मुस्ताङको तल्लो क्षेत्र घरपझोङ गाउँपालिकाका लेकमा समेत आंशिक हिउँ परेको जनाइएको छ । तल्लो क्षेत्रमा हिउसँगै सामान्य वर्षा भएको जोमसोमका स्थानीय अजित थकालीले जानकारी दिए ।हिमाली जिल्ला मुस्ताङको उत्तरी क्षेत्रका जनताको स्थानीय जनजीवन कष्ठकर बने पनि हिमपातले कृषि र पर्यटन क्षेत्रमा सहयोग पुग्ने भएकाले किसान र पर्यटन व्यवसायीहरु खुसी देखिएका छन् । हिउँले खेतीयोग्य जमिनमा सिचाइको काम गर्ने भएको र हिमपातले सिन्चित खेतीयोग्य जमिनमा लगाएको अन्नवाली बढ्ने बताइन्छ ।"
"आज तिहारको अन्तिम दिन भाइटीका लगाइँदै, टीकाको उत्तम साइत ११ : ३७ बजे","काठमाडौँ : तिहारको पाँचौँ अर्थात् अन्तिम दिन आज भाइटीका लगाइँदैछ । प्रत्येक वर्षको कात्तिक शुक्ल द्वितीयाका दिन लगाइने भाइटीका तिहारको प्रमुख दिन हो । यस वर्षको भाइटीकाको उत्तम साइत ११ बजेर ३७ मिनेटमा रहेको नेपाल पंचाङ्ग निर्णायक समितिले जनाएको छ । त्यसपछि आज दिनभर नै टीका लगाउन सकिने समितिले बताएको छ । यमपञ्चकको पाँचौं दिन आज भाइटीका पर्व दिदीबहिनीले आफ्ना दाजुभाइलाई श्रद्धा, आस्था र निष्ठाका साथ दीर्घायु, आरोग्य र ऐश्वर्य प्राप्तिको कामना गर्दै परम्परानुसार पञ्चरंगी वा सप्तरंगी टीका लगाइदिने तथा सकेसम्म उपहार दिने प्रचलन रहेको छ। दिदीबहिनीले दाजुभाइलाई टीका लगाएपछि दाजुभाइले पनि दिदीबहिनीलाई लगाइदिने र दक्षिणा तथा उपहार दिने प्रचलन रहेको छ। दिदीबहिनीलाई पूजा गर्नाले अखण्ड सौभाग्य र ऐश्वर्य प्राप्त हुने शास्त्रीय मान्यता छ।"
भारतको सीमा नाकाबाट ५ केजी लागुऔषध सहित २ युवक पक्राउ,वीरगन्ज : वीरगन्जस्थित नेपालभारत सीमा नाकाबाट प्रहरीले करिब ५ केजी लागुऔषध चरेससहित २ जनालाई पक्राउ गरेको छ । वीरगन्ज रक्सौल नाकास्थित मितेरी पुल नजिकैबाट सोमबार प्रहरीले वीरगन्जका २ युवकलाई पक्राउ गरेको हो । पक्राउ पर्नेहरुमा वीरगन्ज महानगरपालिका वडा नम्बर ३ छप्कैयाका २८ वर्षीय अभिषेक श्रीवास्तव र वीरगन्ज महानगरपालिका वडा नम्बर ५ का २३ वर्षीय धिरज पटेल छन् । सुराकीको आधारमा वडा प्रहरी कार्यालय विर्ताबाट खटिएको प्रहरी टोलीले सोमबार बिहान नाकामा पैदल यात्रुको चेकजाँचका क्रममा श्रीवास्तवको साथबाट २ किलो ४४५ ग्राम र पटेलको साथबाट चरेश २ किलो ४४५ ग्राम चरेस बरामद गरेको हो । वीरगन्जबाट चरेस लिएर भारत रक्सौल जाँदै गरेको अवस्थामा दुबै जनालाई नाकाबाट पक्राउ गरिएको पर्साकी प्रहरी उपरीक्षक गंगा पन्तले जानकारी दिइन् । पक्राउ परेका दुबै युवकलाई वडा प्रहरी कार्यालय विर्तामा राखेर थप अनुसन्धान भइरहेको उनले बताइन् ।
बलात्कारी उम्काउन खोजेको भन्दै ८० किमि टाढादेखि आन्दोलन गर्न आए गाउँले,"जुम्ला : हिमा गाउँपालिका३ मोफ्ला गाउँकी १६ वर्षीया बालिका बबिता रोकायाको हत्याबारे कमजोर मुद्दा बनाएर आरोपितलाई प्रहरीले धरौटीमा छोड्न थालेको भन्दै पीडित पक्षले प्रदर्शन गरेको छ । उनीहरु न्याय माग्न बसबाट ८० किलीमिटर यत्रा गरी जुम्ला सदरमुकाम पुगेका छन् । सिंजाबाट जुम्ला पुगेका पीडितले शुक्रबार दोषीलाई कारबाहीको मागसहित आन्दोलन गरेका छन् । प्रदर्शनको क्रममा प्रहरीले लाठी चार्ज समेत गरेको छ । जुलुसलाई तितरवितर पार्न प्रहरीले लाठिचार्ज र अश्रुग्यास प्रहार गर्दा दुई पक्ष बीच झडप समेत भएको थियो । यस क्रममा ६ जना घाइते भएका छन्। पीडित पक्षबाट खाम्बा रोकाया, हरिभक्त कठायत र सुवि कठायत गम्भीर घाइते भएका छन्। त्यसैगरी सशस्त्र प्रहरीका उदय खत्री र राजबहादुर रावत घाइते भएका छन् भने नेपाल प्रहरीका निदेश रोकाया घाइते भएका छन्। घाइते सबैको कर्णाली स्वास्थ्य विज्ञान प्रतिष्ठान शिक्षण अस्पताल जुम्ला उपचार भइरहेको छ। बालिका हत्या आरोपमा हिमा गाउँपालिका (३ मोफ्ला गाउँका १९ वर्षीय करबहादुर भण्डारी र ३७ वर्षीय रामचन्द्र डाँगीलाई प्रहरीले पक्राउ गरेको थियो। आरोपित डाँगीलाई ५ कार्तिकमा र भण्डारीलाई ८ कार्तिकमा प्रहरीले पक्राउ गरी कर्तव्य ज्यान सम्बन्धी मुद्दा चलाएको छ। पीडित पक्षका विष्णु भण्डारीका अनुसार घटनाको मुख्य योजनाकारलाई नै प्रहरीले मुद्दा कमजोर बनाएर उनलाई धरौटीमा रिहा गरेपछि पीडित पक्ष आन्दोलित हुनु परेको हो । 'मृतक बालिकाको आमा बाबु कोही पनि छैनन्। उनलाई साइलाबाबु कर्ण रोकायाले संरक्षण गर्दै आएका थिए,' उनले भने, 'उनै बालिकामाथि जघन्य अपराध गर्नेलाई सहजै उम्काउन थालेपछि हामी न्याय माग्न आएका थियौँ । तर प्रहरीले हामीमाथि लाठीको वर्षा गरायो ।' डिएसपी माधव प्रसाद काफ्लेका अनुसार २०७७ असोज १९ गतेको राति घरबाट बेपत्ता भएकी किशोरी कात्तिक १ गते हिमा१ पागरपालीस्थित हिमा नदीको छेउमा मृत फेला परेकी थिइन्। 'नदीको ताल परेको ठाउँमा किशोरीको शव फेला परेको थियो । खुट्टामाथि फर्केको र टाउको पानीमा थिग्रिएको अवस्थामा शव भेटिएको हो । पानीमाथि शव तैरनुपर्ने हो, तर घाँटीमा डोरी बाँधिएकोले टाउको पानीमा थिग्रिएर बसेको रहेछ। घटनाको सबै प्रकृति हेर्दा हत्या भएको देखिन्,' डिएसपी काफ्लेले भने । किशोरी बेपत्ता भएको हप्ता दिनपछि मोफ्ला गाउँदेखि माथि डाँडामा कपडा पनि भेटिएकोले बरामद गरी प्रहरीले मुचुल्कासमेत गरेको छ। उनको कर्णाली स्वास्थ्य विज्ञान प्रतिष्ठानमा कात्तिक १ गते पोस्टमार्टम गरिएको थियो। पोस्टमार्टम रिपोर्ट अनुसार किशोरीको पेटमा तीन महिनाको बच्चा समेत देखिएको छ। 'डिएनए र भिसिआर परीक्षणका लागि प्रहरी विज्ञान प्रयोगशाला काठमाडौं पठाइएको छ,' डिएसपी काफ्लेले थपे, 'प्रहरी आफ्नो बुद्धि विकेक र भरपुर क्षमताले घटना अनुसन्धान गरी मुद्दा अगाडी बढाएको छ। यसमा पीडित पक्षलाई कुनै शंका नगर्न आग्रह गर्छौँ ।'"
सुनसान तिहार,"बेनी : हिन्दू धर्मावलम्बी नेपालीहरुले महत्वका साथ मनाउने तिहारलाई विश्वव्यापी महामारीको रुपमा फैलिएको कोरोना भाइरसले सुनसान बनाएको छ । म्याग्दीका बजार र ग्रामीण क्षेत्रमा बिगतका वर्षमा जस्तो तिहारको रौनक नदेखिएको हो । कोरोना महामारीको जोखिमका कारण तिहार सुनसान भएको हो । मालिका गाउँपालिका४ फुलबारीका रामु गौतमले देउसीभैलो नखेलिएकाले तिहार सुनसान भएको बताए । यसपालिको तिहार नुन नहालेको तरकारी जस्तो भयो, उनले भने घरमै सिमित भएर चाडपर्व मनाउनुपर्ने अवस्थाका कारण खल्लो महशुस भएको छ । कोरोना फैलिन नदिनका लागि प्रशासन र स्थानीय तहले देउसीभैलो खेल्न रोक लगाएका छन् । विगतका वर्षमा तिहार सुरु भएदेखि नै बजार र गाउँका टोल टोलमा देउसीभैलो रौनक छाउँथ्यो । बेनी बजारका बिनय श्रेष्ठले युट्युवमा देउसीभैलोको गीतको म्युजिक भिडियो हेरेर तिहार आएको आभास गरेको अनुभव सनाए । तिहारमा खेलिने देउसीभैलो यसपापालि कोरोनाले गर्दा सम्झनामै सिमित भयो, उनले भने प्रविधिले पुराना देउसीभैलोका गीत सुन्न र हेर्न पाए पनि प्रत्यक्ष हेरेको जस्तो नहुने रहेछ । जलजला गाउँपालिका४ फट्केढुङ्गाकी जमुना मल्लले कोरोना भाइरसको महामारी फैलिन नदिन देउसीभैलो नखेलिएको बताए । यसपालिको दसैँ तिहारमा पिङ पनि हालिएन, उनले भनिन् देउसीभैलो पनि खेलेका छैनन् । सामुदायिक विद्यालय, विभिन्न संघ संस्था, आमा समूह, युवा क्लबदेखि बालबालिकाहरु समूह बनाएर देउसीभैलो खेल्दा गाउँसहर गुञ्जायस हुन्थ्यो । तिहारको समयमा बालबालिकादेखि किशोरकिशोरी, युवायुवतीहरु सामूहिक रुपमा देउसीभैलो गाउँदै नाच्दै आशिष र घरधनीले दान रकम दिने चलन छ । हिन्दू धार्मिक ग्रन्थका अनुसार भगवान् विष्णुबाट यमपञ्चकको पाँच दिन स्वर्ग, मत्र्य र पाताल तीनै लोकको शासन गर्ने वरदान पाएका बलिराजाले भलो होस् भनी घरघरमा गाउन लगाएको सम्झनामा देउसीभैलो खेल्ने चलनको सुरुवात भएको विश्वास गरिन्छ । परम्परागत समाजमा मनोरञ्जनका लागि तिहार पर्वको अवसरमा खेलिने देउसीभैलोको शैली र उद्देश्य फेरिदै गएको थियो । संस्कृतिको संरक्षणसँगै विभिन्न सामाजिक कामका लागि आर्थिक स्रोत जुटाउने र समाजमा मनोरञ्जन प्रदान गर्न देउसीभैलो खेल्न थालिएको थियो ।"
उपराष्ट्रपति पुनद्वारा तिहार र नेपाल संवतको शुभकामना,"काठमाडौँ : उपराष्ट्रपति नन्दबहादुर पुन पासाङले तिहार र नेपाल संवतको शुभकामना दिएका छन् । उनले शुभकामना दिँदै सम्पूर्ण नेपालीको समृद्धि कामना व्यक्त गरेका छन् । तिहार तथा नेपाल संवत् ११५१ प्रारम्भको सुखद अवसरमा देश तथा विदेशमा रहनुभएका सम्पूर्ण नेपाली दिदीबहिनी तथा दाजुभाइहरुमा सुख, शान्ति, समृद्धि, सुस्वास्थ्य एवम् उत्तरोत्तर प्रगतिको साथै मुलुकको समृद्धिका लागि हार्दिक मंगलमय शुभकामना व्यक्त गर्दछु, शुभकामना सन्देशमा उपराष्ट्रपति पुनले भनेका छन् । उनले यस्ता चाडपर्वले राष्ट्रिय एकतालाई थप बलियो बनाउने विश्वास व्यक्त गरेका छन् । हाम्रो विविधतायुक्त धर्म संस्कृतिले राष्ट्रिय एकतालाई मजबुत बनाउँदै आएका छन्, उनले भनेका छन्, महान् चाड तिहार र नेपालको मौलिक संवत् नेपाल संवत् नव वर्षले नेपालीहरुकाबीच आपसी सद्भाव, सहिष्णुता, भाईचारा र एकता अभिवृद्धि गर्दै राष्ट्रिय एकतालाई थप बलियो बनाउनेमा विश्वस्त छु । कोरोना महामारीका कारण यस वर्षका चाडहरू विगतका वर्षमा जस्तो नभएको भन्दै स्वास्थ्य मापदण्ड पालना गरी हर्ष उल्लासका साथ मनाउन पनि उपराष्ट्रपति पुनले आग्रह गरेका छन् ।"
