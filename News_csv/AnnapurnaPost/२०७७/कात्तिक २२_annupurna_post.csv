शीर्षक,विवरण
त्यत्ति गर्दैमा के भयो त ?,"घरमा आफ्नै ससुरा, देवर, काकाले। बाहिर छिमेकी दाइ, अंकल, मामाले। घरमा, मन्दिरमा, पसलमा, बसमा, गोठमा, उखुबारीमा, कान्लामा। बिहानै, दिउँसो, साँझ, राति। शिशुलाई, अबोध बच्चालाई, छोरीलाई, बहिनीलाई, बुहारीलाई, साथीलाई, आमालाई जबरजस्ती गर्दा त केही हुन्न। जाबो बाटोमा हर्न बजाउँदैमा के के न भाको जस्तो ! फागुन अन्तिम साता। कलेजबाट कोठा फर्कंदै थिएँ। नजिकैबाट बाइक हुइँकियो। ठूलो स्वरमा काननजिकै कोरोना भनी कराएर गयो। के भयो त त्यत्तिमा ? अँ केही हुन्न, हुन त, बस् बाटोमा हिँडेका मान्छेले मलाई हेरे। मेरो कलेजमै पढ्ने जुनियर भाइहरूको त्यो रूप देखेर हाँसें। तर, त्यो बाइकलाई हेर्न पनि सकिनँ, टाउको निहुर्याएर हिँडें। कोठा पुगें। नुहाइधुवाइ गरें। खाना बनाएँ, खाएँ। अफिस हिँडें। बाटोमा बाइक छेउमै आएर हर्न बजाएर जान्छन्। ट्रक, ट्र्याक्टर चौडा बाटो खाली हुँदा पनि जानी जानी निकै छेउबाट हुइँक्याइदिन्छन्। म निहुरेरै हिँड्छु। बस स्ट्यान्ड पुग्छु। खलाँसीले सिट्ठी बजाउँदै बोलाउँछ, मलाई दिक्क लाग्छ। त्यत्ति गर्दैमा के भयो त ? अँ केही हुन्न, हुन त। काम गर्छु, खान्छु, सुत्छु तर मलाई भोलि फेरि त्यही बाटो हिँड्न डर हुन्छ तर हिँड्छु, निहुरेर। बाइकको हर्नदेखि पनि डर लाग्छ अचेल। यस्ता जाबा सानातिना कुरा त दिनदिनै हुन्छ, छिनछिनमै हुन्छ। नपत्याए सोधी हेर त आफ्नी छोरीलाई, दिदीबहिनीलाई, साथीलाई, प्रेमिकालाई, श्रीमतीलाई, आमालाई। मैले पनि सोधें, मेरा साथीलाई, तिमीहरूलाई कहीँ कतै कहिल्यै कसैबाट ह्यारेस फिल भाको छ ? छैन यार त्यस्तो त, धन्न। अनि पछि एक दुई गर्दै सानी हुँदादेखि अहिलेसम्मको यस्ता जाबो सानातिना घटना सम्झँदै सुनाउन थालें। कहीँ बसमा सँगै बसेको बुवासरह उमेरको यात्रुले सिट ओगट्ने निहुमा छुन खोजेर होस्, खलाँसीले जिउमा समाएर गाडीबाट ओराल्न खोज्दा होस्। स्कुलमा सरले हालखबर सोध्दै ढाडमा छुँदा होस्, अफिसमा हाकिमले होस् वा बाटोमा अपरिचितले। अनि यत्तिमै डिप्रेस्ड ? अहँ छैन नि। घरमा आफ्नै ससुरा, देवर, काकाले। बाहिर छिमेकी दाइ, अंकल, मामाले। घरमा, मन्दिरमा, पसलमा, बसमा, गोठमा, उखुबारीमा, कान्लामा। बिहानै, दिउँसो, साँझ, राति। शिशुलाई, अबोध बच्चालाई, छोरीलाई, बहिनीलाई, बुहारीलाई, साथीलाई, आमालाई जबरजस्ती गर्दा त केही हुन्न। जाबो बाटोमा हर्न बजाउँदैमा के के न भाको जस्तो ! केही दिनदेखि समाचारमा, सामाजिक सञ्जालमा बलात्कारका घटनाले स्थान पाइरहेकै छन्। त्यस्ता घटनामा दुःख मात्र व्यक्त गर्न सक्छौं, अरू केही गर्न सक्दैनौं। सायद यो कुरा तिमीलाई राम्रोसँग थाहा छ है ? त्यही भएर त देशमा कानुन हँुदाहँुदै तिमीलाई एक रत्ति पनि डर छैन नि। तिमीलाई राम्रोसँग थाहा छ है ? तिमीले बाटोमा जिस्क्याउँदा हामी उल्टै टाउको निहुर्याएर हिँड्छौं। तिमीलाई राम्रोसँग थाहा छ है ? तिमीले नराम्ररी छुँदा हामी केही भन्न सक्दैनौं। तिमीलाई राम्रोसँग थाहा छ है ? न हामी केही बोल्न सक्छौं, न घरमा भन्दा कसैले पत्याउनेछन्, न त केही भन्नेछन्। तिमीलाई राम्रोसँग थाहा छ है ? बरु तिमी आफ्नो दम्भ देखाउन बलात्कार नै गर। बल बाँकी रहे हत्या गर्देऊ, जिउँदै छोड्दिए ठानौंला, तिम्रो महानता ! हिम्मत गरेर न्याय मागौंला, न्याय नपाए आत्महत्या गरौंला। मर्न सकेनौं भने हामी कसैलाई केही भन्दैनौं। भनिहाले तिमीसँगै विवाह हुने त हो। तर, तिमीलाई राम्रोसँग थाहा छ है ? तिमीलाई केही हँुदैन, तिमी यही समाजमा इज्जतका साथ बाँच्न सक्छौ। तिमीसँग पैसा छ, पावर छ, समाज छ, अहं छ, बल छ, घमण्ड छ, दम्भ छ, अहंकार छ। सबै सबै छ। के छैन ? लिंगका आधारमा हुने हिंसामध्येको महिला हिंसाका धेरै रूप छन्। मलाई केहीबारे पनि लेख्नु छैन, तिमीलाई पढ्नु पनि छैन, सुन्नु पनि छैन। तर आज बलात्कारबारे भन्छु। जबरजस्तीबारे बोल्छु, करणी !!! केटी मान्छेले कुनै पनि घटनाबारे कसैलाई सुनाउँदा पहिलो प्रतिक्रिया हुन्छ, अनि तैंले केही भनिनस् ? केही गरिनस् ? अहँ केही गरिनँ। तिमीलाई राम्रोसँग थाहा छ है ? कसैले तँलाई एक झापड हाने त्यसलाई दुई झापड दे है छोरा भनेर सिकाउने बुबाआमाले हामीलाई कसैले केही गरे चुप लाग्नु भनेर पनि सिकाका छन्। नबोल्नु पनि भनेर सिकाका छन्। बाहिर नहिँड्नु पनि भनेका छन्। बाठी नहुनु भनी सिकाका छन्। त्यसैले हामी केही गर्न सक्दैनौं। तिमीलाई राम्रोसँग थाहा छ है ? हामीलाई घरमा खाना पकाउन सिकाका छन्। घरको हेरचाह गर्न सिकाका छन्। पढ्न सिकाका छन्। दाइभाइको हेरचाह गर्न सिकाका छन्। मिठो बोल्न सिकाका छन्। ठूलो स्वरले नहाँस्नु, खुट्टा फैलाएर नबस्नु, राति घरबाहिर नहिँड्नु भन्या छन्। तर तिमी बलात्कार गर, हामी तिमीबाट बच्नु भनेर सिकाएनन्। तिमीविरुद्ध बोल्न सिकाएनन्। तिमीलाई छोरीको इज्जत गर्नुपर्छ भनेर सिकाउन त जरुरी सम्झेनन्। त्यही भएर तिमीलाई थाहा छ, हामी केही बोल्न सक्दैनौं। बाआमाले सिकाउनु पथ्र्यो, होइन भने हाम्रा गुरुले सिकाउनु पथ्र्यो अथवा पाठ्यक्रमले सिकाउनु पथ्र्यो। कक्षा ७ मा हँुदै पढिने जनसंख्या किताबमा सुरक्षित यौन सम्पर्क गर्न कन्डम प्रयोग गर्नु भनेर पढाउँदा इच्छाबेगर गरिने यौन सम्पर्क बलात्कार हो भनी सिकाउनु पथ्र्यो। बिहाबारी २० वर्ष पारि भनेर सिकाउने सामाजिक शिक्षाले समाजमा घट्ने यस्ता अपाच्य घटनाका बारेमा बोल्न सिकाउनु पथ्र्याे। तर अहँ सिकाएनन्, सिकिएन। त्यही भएर हामी केही बोल्दैनौं भनेर तिमीलाई राम्रोसँग थाहा छ है ? तिमी बलात्कार गर्छौ, हामी सुरक्षित हुँदैनौं तर तिमी सुरक्षित नै रहन्छौ। तिमीले सजाय पाउँदैनौ, हामीले न्याय पाउँदैनौं। हामी महिला अधिकार, महिला अधिकार भनेर धेरै उफ्रियौं रे हैन ? हुन्छ, ल सहमत। हामी कसैलाई चाहिँदैन महिला अधिकार, बराबरी पनि चाहिँदैन, बस् सुरक्षित महसुस गर्न देऊ। मेरो घरमा, उसको घरमा, हाम्रो घरमा छोरी मान्छेलाई रात परेपछि घरबाहिर ननिस्किनू है भन्ने चलन छ। मलाई लाग्थ्यो राति राति भूत आउँछ, त्यही भएर बाहिर निस्कनु हँुदैन। तर पछि थाहा हँुदै गयो भूत होइन राक्षस आउँदा रहेछन्, पिशाच डुल्दा रहेछन्। जो हरेक समय एकान्तको सहारामा सिकार ढुकी बस्दो रहेछ। हामीले के गर्ने ? केही गर्न सक्दैनौं। यी राक्षसहरूको दरिद्री र घिनलाग्दो सोच नबदलिएसम्म हुने पनि केही होइन। हामीले शरीर ढाक्ने लुगा लगाए पनि, घरबाहिर ननिस्किए पनि, आत्मरक्षाको तालिम लिए पनि, झोलामा खुर्सानीको धुलो बोकेर हिँडे पनि, सडकमा बलात्कारीलाई फाँसी दे भन्दै नारा लगाए पनि हामी सुरक्षित हुन सक्दैनौं। तर तिमीले गर्न सक्छौ है, हामीलाई सम्मान दिन। अहिले बलात्कारका घटनाबारे धेरै सुनिरहँदा ती दिदीबहिनीका बारेमा सोच्छु, जो पीडित छन्। यो समाजलाई चिनेकी छु, कोरोना संक्रमित हँुदा त बाँच्न सकस बनाइदिने यो समाजको बीचमा बलात्कृत कसरी बाँच्छिन् होला ? सायद, उनीहरूको शरीर जिउँदो देखिन्छ तर वास्तविक अवस्था भने मृतसरह भेटिन्छ।"
३ महिनामै सकियो साढे ४ अर्ब,"काठमाडौं : कोरोना महामारीसँग जुध्न चालु वर्षको साढे तीन महिनामै ४ अर्ब ४७ करोड रुपैयाँ खर्च भएको छ। संघ, प्रदेश र स्थानीय तीनै तहका सरकारले यो परिमाणमा खर्च गरेका हुन्। अर्थ मन्त्रालयका अनुसार यो वर्ष तीनै तहका कोषमा कोरोनासँग जुध्न १३ अर्ब ८२ करोड रुपैयाँ स्रोत व्यवस्थापन गरिएको छ। जसअनुसार अब ९ अर्ब ३४ करोड रुपैयाँ बाँकी छ। संघीय सरकारले चालु बजेटमार्फत ६ अर्ब रुपैयाँ कोरोना नियन्त्रण तथा उपचारका लागि विनियोजन गरेको छ। समीक्षा अवधिमा सबैभन्दा कम ७० करोड रुपैयाँ मात्रै खर्च भएको छ। संघमा अब ५ अर्ब ३० करोड रुपैयाँ बाँकी छ। यसबाहेक कोरोना कोषमा १ अर्ब ७६ करोड रुपैयाँ जम्मा भएको छ। कोषमार्फत १ अर्ब ३८ करोड रुपैयाँ परिचालन भइसकेको महालेखा नियन्त्रकको कार्यालयले जनाएको छ। कार्यालयका प्रवक्ता ज्ञानेन्द्र पौडेलले कोषमा ३८ करोड ७० लाख रुपैयाँ मात्रै बाँकी रहेको जानकारी दिए। सात प्रदेशमध्ये ६ वटाले १ अर्ब २५ करोड रुपैयाँ खर्च गरेका छन्। सुदूरपश्चिम प्रदेशले भने कोरोनासँग जुध्न खर्च गरेको छैन। उसले १ करोड ३५ लाख रुपैयाँ मात्रै स्रोत जुटाएको थियो। सात प्रदेशको १ अर्ब ७६ करोड रुपैयाँमध्ये १ अर्ब २५ करोड खर्च भएको तथ्यांकले देखाएको छ। अब प्रदेशसँग खर्च गर्न पुग्ने ५० करोड ८१ लाख रुपैयाँ मात्रै छ। स्थानीय तहको बजेट प्रणालीबाट ४ अर्ब २९ करोड रुपैयाँ स्रोत जुटेको थियो। तर, अहिलेसम्म स्थानीय तहले १ अर्ब १४ करोड रुपैयाँ खर्च गरेका छन्। स्थानीय तहसँग ३ अर्ब १४ करोड रुपैयाँ बाँकी छ। संघले परीक्षण र उपचारको दायित्वबाट पन्छिन खोजेपछि अधिकांश प्रदेश सरकारले प्रदेशअन्तर्गतका अस्पतालमा निःशुल्क सेवा दिँदै आएका छन्। प्रदेश नम्बर १, २, कर्णाली, ५ र गण्डकी प्रदेश सरकारले निःशुल्क सेवालाई निरन्तरता दिएका हुन्। प्रायः प्रदेशमा ठूला अस्पताल भने संघमातहत छन्। बागमतीमा जिल्ला अस्पताल मात्रै प्रदेशअन्तर्गत राखिएको छ। उपचार खर्च व्यहोर्ने भएकाले कोरोना शीर्षकमा प्रदेशको खर्च पनि बढी देखिन्छ। सरकारले हालै खर्च धान्न नसक्ने भन्दै कोरोना संक्रमितको उपचार खर्च आफैं व्यहोर्नुपर्ने निर्णय गरेको थियो। सर्वोच्च अदालतले असोज १५ मा जारी गरेको कोभिडको परीक्षण तथा उपचार निःशुल्क गर्नू भन्ने परमादेशविपरीत थियो उक्त निर्णय। सरकारले कानुनको अपव्याख्या गरी अव्यावहारिक परमादेश जारी भएको भन्दै पुनरवलोकन निवदेन दर्ता गरेको थियो। अदालतले बिहीबार उक्त निवेदन नै खारेज गरेपछि कोरोना परीक्षण तथा उपचारको दायित्व सरकारकै काँधमा आइपुगेको छ। मन्त्रिपरिषद्को असोज २२ को बैठकले स्थानीय पूर्वाधार विकास साझेदारी कार्यक्रमलाई कोरोना भाइरस नियन्त्रणको पूर्वाधार निर्माण क्षेत्रमा खर्च गर्न मिल्ने गरी नियमावली परिमार्जन गरेको थियो। अघिल्लो आवको पछिल्लो पाँच महिनामा कोरोना भाइरस रोकथाम तथा नियन्त्रणका लागि स्थानीय तहले १ अर्ब ३५ करोड, प्रदेशले ८७ करोड र संघले १० अर्ब ६५ करोड रकम खर्च गरेका थिए।"
सीमा विवादको समाधान संवादबाटै,"काठमाडौं : प्रधानमन्त्री केपी शर्मा ओलीले भारतसँगको सीमा विवाद वार्ताका माध्यमबाटै समाधान हुने विश्वास व्यक्त गरेका छन्। भारतीय स्थल सेनाध्यक्ष मनोज मुकुन्द नरवणेसँगको भेटमा प्रधानमन्त्री ओलीले भारत असल मित्र भएको र ऊसँग भएका कतिपय समस्या संवादबाटै हल हुने धारणा राखेका हुन्। प्रधानमन्त्रीका परराष्ट्र मामिला सल्लाहकार राजन भट्टराईले प्रधानमन्त्री ओली र भारतीय सेनाध्यक्ष नरवणेबीच शिष्टाचार भेट भएको जानकारी दिए। नरवणे नेपाली सेनाको मानार्थ महारथीको दज्र्यानी चिह्न ग्रहण गर्न नेपालको तीनदिने भ्रमणमा आएका थिए। त्यही क्रममा उनले शुक्रबार प्रधानमन्त्रीनिवास बालुवाटारमा रक्षा मन्त्रालयको जिम्मेवारीसमेत सम्हालेका प्रधानमन्त्री ओलीसँग भेट गरेका हुन्। राष्ट्रपति विद्यादेवी भण्डारीले नरवणेलाई बिहीबार शीतल निवासमा आयोजित विशेष समारोहमा नेपाली सेनाको मानार्थ महारथीको दज्र्यानी चिह्न प्रदान गरेकी थिइन्। नरवणे तीनदिने औपचारिक भ्रमण पूरा गरी शुक्रबार स्वदेश फर्किएका छन्। उनलाई त्रिभुवन अन्तर्राष्ट्रिय विमानस्थलमा बलाधिकृत रथी प्रभुराम शर्माले बिदाइ गरेको नेपाली सेनाले प्रेस विज्ञप्तिमार्फत जनाएको छ। यस भ्रमणले दुई देशबीच रहँदै आएको सौहार्दपूर्ण सैनिक सम्बन्धलाई अझ सुमधुर एवं विस्तार गर्न थप मद्दत पुग्ने विश्वास लिएको विज्ञप्तिमा उल्लेख छ । भारतले नेपाली भूमि कालापानी, लिपुलेक र लिम्पियाधुरा अतिक्रमण गरी नक्सा सार्वजनिक गरेपछि नेपालले त्यसप्रति विरोध जनाएको थियो। त्यसपछि नेपालले पनि आफ्ना भूमि कालापानी, लिपुलेक र लिम्पियाधुरा समेटेर नयाँ नक्सा सार्वजनिक गरेको छ। सीमा विवाद भएदेखि नेपाल र भारतबीचको सम्बन्धमा हार्दिकता छैन। भारतीय गुप्तचर प्रमुख सामन्तकुमार गोयल र सेनाध्यक्ष नरवणेको भ्रमणपछि अब नेपाल र भारतबीचको कूटनीतिक सम्बन्ध थप प्रगाढ हुने विश्लेषकले बताएका छन्।"
मुग्लान जानेको लर्को,"धनगढी : कैलालीको टीकापुर नगरपालिका९ झुंगाका सुरेश चौधरीका तीन बहिनी छन्। तर, नजिकै आइरहेको भाइटीका छोडेर उनी भारतको राजधानी दिल्लीतिर लागेका छन्। कैलालीसँग सिमाना जोडिएको भारतको गौरीफन्टा बोर्डरमा लाइन लागेका सुरेश भन्छन् परिवारसँग दसैं मनाउन पाइयो, भाइटीकाभन्दा भोक प्यारो भयो। उनले घरमा नुन तेलको पनि गर्जो नटरेपछि भारत हानिएको बताए। कोरोनाका कारण लकडाउन हुने हल्ला चलेकै बेला चैतको पहिलो हप्ता दिल्लीबाट घर फर्केका उनले, नेपालमा सामान्य मजदुरीसमेत नपाएको बताए। पहिला पहिला निर्माण मजदुरको काम त पाइन्थ्यो, लकडाउनपछि धेरै युवाहरू घर फर्र्किए, पहिले दिनको पाउने पाँच सय ज्याला पनि अहिले युवाहरू बढी भएकाले चार सय भयो, त्यसैले भारत जानुको विकल्प देखिनँ, उनले थपे। उनीसहितका ८ जना युवाहरूको समूह भारत लागेको हो। डडेलधुराको नवदुर्गा गाउँपालिका४ का करनसिंह बोहरा पनि गौरीफन्टा बोर्डरको लामो लाममा भेटिए। उनी जेठको महिना लकडाउनकै बीच घर फर्किएका हुन्। घरमा आमाबुवा, भाइबहिनी सबै छन्, म जेठो हो, घर खर्च नचलेपछि नजिकैको भाइटीका पनि छोडेर भारत हिँडेको, उनले भने। दसैंपछि अहिले भारत जानेहरूको संख्या तीन गुणाले बढेको छ। तिहार छोडेर, कोरोनाको समेत पर्वाह नगरेर उनीहरू भारत जान थालेका हुन्। कैलालीको लम्कीचुहा नगरपालिका६ का तिलबहादुर ओली श्रीमती र बच्चासहित भारत लागेका छन्। नेपालमा केही काम पाएन, चुनावका बेला नेताहरूले रोजगारी दिलाउने भनी गरेका भाषण सम्झने मात्रै हो, चण्डीगढमा आफन्त छन्, त्यतै केही काम पाइएला कि भनेर हिँडेको, उनले भने, पहिलो पटक भारतमा कामको खोजीमा हिँडेको हुँ। कैलालीको गोदावरी नगरपालिका१२ का धनबहादुर चुनारा पनि बुहारी, नातिसहित भारततिर लागेका छन्। छोरा दसैंअघि नै गइहाल्यो, अब तिहार पैसा भएपछि हुने त हो नि !, बुहारीले पनि केही काम गर्छ, छोरा अनि म, तीनै जनाले काम गरे मात्रै केही खर्च बचाउन सकिन्छ, उनले भने। उनी लकडाउनका बेला नेपाल फर्केका हुन्। अहिले सुदूरपश्चिमका नौवटै जिल्लाबाट भारत जानेको सीमा क्षेत्रमा लर्को छ। कैलालीको धनगढीगौरीफन्टा र कञ्चनपुरको गड्डाचौकीबनबासाबाहेक सबै जिल्लाका नाकाहरू बन्द छन्। त्यसैले पनि प्रदेशका ९ वटै जिल्लामा मानिसहरू गौरीफन्टा र गड्डाचौकी नाका भएर भारत जाने गरेका छन्। सीमा नाकामा खटिएको नेपाल प्रहरीको तथ्यांकअनुसार, बडादसैं अथवा कात्तिकको १० गते यता मात्रै १५ हजार नेपाली गौरीफन्टा नाकाबाट भारत गइसकेका छन्। कञ्चनपुरको सीमा प्रहरी चौकी डोकेबजारका प्रहरी नायब निरीक्षक भूपालसिंह थापाले अहिले आउनेभन्दा चारगुणा नेपालीहरू भारत गइरहेको बताए। दैनिक १५ सयदेखि २० हजारको अनुपातमा नेपालीहरू भारत गइरहेका छन्, थापाले भने, यसको कारण नेपालमा रोजगारीकै समस्या हो। नेपालीहरूले भारत जानका लागि आफ्नो नागरिकता वा भारतले दिएको आधारकार्ड अनिवार्य बोक्नुपर्ने नियम भारत सरकारले लगाएको छ। भारतमा यसअघि काम गर्ने नेपालीहरूलाई उनका, मालिकहरूले पनि पास बनाएर बोलाउन थालेका छन्। भारतमा, नेपालीको श्रम सस्तो छ। सामान्य मजदुरीका लागि नेपालीहरूको श्रम सस्तो भएकाले पनि, स्याउ टिप्ने र संकलन गर्ने, मालिकका गाडीहरू धुने, घरमा सरसफाइ गर्ने, रातिको चौकीदारी गर्ने काममा बढी नेपालीहरू प्रयोग भएका छन्। अहिले त्रिनगर नाकामा एक किलोमिटर टाढासम्म भारत जानेको लाम देख्न सकिन्छ। भारतमा अहिले पनि दैनिक ८० हजारभन्दा बढी कोरोनाका बिरामी पुष्टि भइरहेको छ। तर, भोकका अगाडि कोरोना फिक्का परेको छ। रोजगार छैन कसरी दिन चलाउनु ?, कैलाली टीकापुर नगरपालिका२ सीतापुरका कृष्ण रावलले भने। भारत जानेहरूमा प्रदेश सरकार र संघीय सरकारप्रति रोष देखिन्थ्यो। हामी क्वारेन्टाइन बसेका बेला एउटा फाराम भरिएको थियो, त्यसमा मैले पनि बाख्रापालनका लागि पुँजीको माग गरेको थिएँ, एक महिनामा यसको रिजल्ट आउँछ भनेको थियो। तर, पाँच महिना भयो, केही अत्तोपत्तो छैन, रावलले भने, सरकारले नेपालको युवा जनशक्तिलाई स्वदेशमै रोक्न विफल भएको छ।"
मेलम्ची खानेपानीमा बैंक ग्यारेन्टी : हिमालयन र बीओकेले जिते मुद्दा,"काठमाडौं : दुई नेपाली बैंकले १२ वर्षअघि मेलम्ची खानेपानी आयोजनाको ठेकेदारका नाममा जारी गरेको बैंक ग्यारेन्टीसम्बन्धी मुद्दा जितेका छन्। चीनको जिल्लास्तरीय चेङचोउ जनअदालतले शुक्रबार नेपाली बैंकहरूको पक्षमा फैसला सुनाएको उक्त मुद्दा हेरिरहेका वरिष्ठ अधिवक्ता डा गान्धी पण्डितले जानकारी दिए। अब एक महिनाभित्र अदालतले फैसला लेखिसक्छ, डा पण्डितले भने, त्यसको १५ दिनभित्र नेपाली बैंकले ग्यारेन्टीबापतको डेढ अर्ब रुपैयाँ पैसा पाउने बाटो खुलेको छ। केही महिनाअघि नेपाल इन्भेस्टमेन्ट बैंकले पनि इटलीमा मुद्दा जितेको थियो। नेपालले विदेशमा कैयौं मुद्दा हार्दै आएको थियो, पण्डितले भने। यही कारण विदेशी निर्माण तथा सर्वेक्षण कम्पनी नेपालमा काम अलपत्र छाडेर भाग्ने क्रम बढेको कतिपयको बुझाइ रहँदै आएको छ। कानुनी प्रतिवादमा कमजोर देखिने गरेकाले धेरैले नेपाललाई हेप्ने गरेको पनि कानुनका जानकारले बताउँदै आएका थिए। पण्डितका अनुसार पछिल्ला दुई उदाहरणले नेपालको कानुनी प्रतिवाद क्षमता नै सुदृढ भएको सन्देश जानेछन्। यसबाट विदशी कम्पनीले मुद्दा हाल्नासाथ हाम्रो पैसा डुब्छ भन्ने संकोचबाट मुक्ति मिलेको उनको भनाइ छ। बैंकहरूले राम्रोसँग प्रमाण जुटाउन सके र स्तरीय वकिल पाए भने मुद्दा जित्न सकिन्छ भन्ने सन्देश गएको छ, उनले भने। पण्डितका अनुसार पहिले जिल्लास्तरीय अदालतले उक्त मुद्दामा स्थानीय कानुन लागू हुने भनेर नेपाली बैंकलाई हराइदिएको थियो। तर, उच्च अदालतले यो मुद्दालाई इन्टरनेसनल चेम्बर अफ कमर्स (आईसीसी)ले जारी गरेको युनिफर्म रुल फर डिमान्ड ग्यारेन्टी (यूआरडीजी)को प्रावधानका आधारमा मात्र हेर्नू भनेर आदेश दिएपछि नेपाली बैंकको पक्षमा फैसला आएको उनले सुनाए। उक्त मुद्दामा चाइना रेलवे ब्युरो र चाइना कन्स्ट्रक्सन बैंक पुनः पुनरावेदन जान सक्ने सम्भावना भने कायमै छ। उनीहरू पुनरावेदन जान सक्छन् तर उच्च अदालतको पूर्ववत् आदेशविरुद्ध माथिल्लो अदालत जाने सम्भावना कम हुन सक्छ, उनले भने। हिमालयन बैंकका प्रमुख कार्यकारी अधिकृत अशोक राणाले पनि चिनियाँ पक्ष पुनरावेदन जाने सम्भावना कायमै रहेको बताए। थप मुद्दा झेल्नुपरे पनि पैसा पाउने सम्भावना बढेको उनको भनाइ छ। यो पैसा फिर्ता आए दुई बैंकको नाफा खातामा करिब ३ अर्ब रुपैयाँ थपिनेछ। के भएको थियो ? मेलम्ची खानेपानी आयोजना र चाइना रेलवे फिफ्टिन्थ ब्युरो ग्रुप कम्पनीबीच सन् २००८ जुलाईमा आयोजना निर्माण सम्झौता भएको थियो। यही सम्झौताका लागि स्वदेशी बैंकको बैंक ग्यारेन्टी आवश्यक पर्ने भएकाले चाइना कन्स्ट्रक्सन बैंकको काउन्टर ग्यारेन्टीमा हिमालयन बैंक र बैंक अफ काडमान्डूले चाइना रेलवेका नाममा पर्फरमेन्स ग्यारेन्टी र एड्भान्स पेइमेन्ट ग्यारेन्टी जारी गरेका थिए। हिमालयन बैंकले ६६ लाख ५५ हजार अमेरिकी डलरको पर्फरमेन्स ग्यारेन्टी जारी गरेको थियो। ६६ लाख २५ हजार डलर र १४ लाख ११ हजार युरो बराबरको एड्भान्स पेइमेन्ट ग्यारेन्टी बैंक अफ काठमान्डूले जारी गरेको थियो। तर, ठेक्का सम्झौता भएको चार वर्षपछि २७ भदौ २०६९ मा चाइना रेलवेले मेलम्चीसँगको ठेक्का तोड्यो। ठेक्का रद्द भएपछि मेलम्चीले यी दुई नेपाली बैंकसँग ग्यारेन्टीबापतको डेढ अर्ब रुपैयाँ तिर्न माग गर्यो। त्यसपछि चीन र नेपालको अदालतमा एकसाथ मुद्दा चलेको थियो। ठेक्का तोडेको एक महिनापछि चाइना रेलवे ब्युरोले दुई नेपाली र एक चिनियाँ बैंकविरुद्ध चेङ्चोउ इन्टरमिडियट जनअदालतमा मुद्दा दायर गर्यो। यता, बैंक अफ काठमान्डू र हिमालयन बैंकले तत्कालीन पाटन पुनरावेदन अदालतमा मेलम्ची खानेपानी आयोजनालाई विपक्षी बनाएर मुद्दा हाले। सुरुमा अन्तरिम आदेश जारी गरेर भुक्तानी रोकेको पाटन अदालतले केही समयपछि नै मेलम्ची आयोजनाले डेढ अर्ब रुपैयाँ भुक्तानी पाउनुपर्ने फैसला दियो। यसरी पैसा तिर्नुपरेपछि नेपाली बैंक सन् २०१४ मा चाइना रेलवे ब्युरो र चाइना कन्स्ट्रक्सन बैंकविरुद्ध मुद्दा लिएर चीनको चेङ्चोउ अदालतमै पुगे। तीन वर्षपछि उक्त जिल्लास्तरीय अदालतले नेपाली बैंकलाई हराइदियो। त्यसपछि नेपाली बैंकहरूले हेनान प्रान्तको उच्च जनअदालतमा पुनरावेदन दिए। उच्च अदालतले भने तल्लो अदालतको फैसला गलत आधारमा भएको भन्दै पुनः फैसला सच्याउन चेङ्चोउ जिल्ला अदालतलाई नै फाइल फिर्ता गरेको थियो। शुक्रबार उक्त तल्लो अदालतले नेपाली बैंकको पक्षमा फैसला सुनाएको हो।"
इन्टरनेट प्रयोगकर्ता बढे,"काठमाडौं : नेपालमा इन्टरनेटको पहुँच बढ्दो क्रममा छ। एक वर्षको अवधिमा इन्टरनेट प्रयोगकर्ता १७ प्रतिशतले बढेका छन्। नेपालमा इन्टरनेट प्रयोगकर्ता २ करोड २८ लाख ७९ हजार ७ सय २७ पुगेको छ। नेपाल दूरसञ्चार प्राधिकरणले सार्वजनिक गरेको भदौ महिनाको एमआईएस (म्यानेजमेन्ट इन्फरमेसन सिस्टम) प्रतिवेदनअनुसार इन्टरनेट प्रयोगकर्ता २ करोड २८ लाख ७९ हजार ७ सय २७ पुगेको हो। २०७६ भदौमा इन्टरनेट प्रयोगकर्ता १ करोड ९५ लाख ४० हजार ८ सय ७३ जना थिए। यस अवधिमा ३३ लाख ३८ हजार ८ सय ५४ जनामा इन्टरनेटको पहुँच पुगेको छ। प्राधिकरणका अनुसार धेरै नेपालीले मोबाइल डाटाको सहयोगले इन्टरनेट प्रयोग गर्छन्। कुल इन्टरनेट प्रयोगकर्तामध्ये १ करोड ६८ लाख ५५ हजार २ सय ४८ मोबाइल इन्टरनेट प्रयोगकर्ता र फिक्ड तथा वायरलेस इन्टरनेट प्रयोगकर्ता ६० लाख २४ हजार ४ सय ७९ छन्। मोबाइल इन्टरनेटको हिस्सा ७४ प्रतिशत र फिक्ड र वायरलेस इन्टरनेटको हिस्सा २६ प्रतिशत छ। प्रविधिसँग जोडिएका गतिविधि धेरै हुने भएकाले पनि इन्टरनेट प्रयोगकर्ता बढ्दो क्रममा रहेको प्राधिकरणका प्रवक्ता मीनप्रसाद अर्याल बताउँछन्। सूचना प्रविधि विस्तार गर्ने सरकारी नीति छ। यसका लागि सरकारले डिजिटल नेपाल अभियान सुरु गरिसकेको छ, अर्यालले भने, सहरी क्षेत्रमा फाइबर र ग्रामीण विकास कोषमार्फत ब्रोडब्यान्ड इन्टरनेटको विस्तार गरिरहेको छ। फोरजी सेवाको विस्तारले पनि उल्लेखनीय रूपले भइरहेको छ। कोभिड१९ को समयमा धेरैजसो काम इन्टरनेटको सहयोगमा सम्पन्न भएका छन्। प्रविधि र आधुनिकतासँगै इन्टरनेट प्रयोगकर्ता बढ्ने उनी बताउँछन्। पछिल्लो समय आईएसपी र मोबाइल सेवाप्रदायकले पूर्वाधार विस्तारलाई प्राथमिकतामा राखेकाले पनि इन्टरनेटको पहुँच बढेको हो। प्राधिकरणले ग्रामीण दूरसञ्चार विकास कोष परिचालन गरी मुलुकभरका स्थानीय तह, स्वस्थ्य संस्था तथा सामुदायिक विद्यालयमा ब्रोडब्यान्ड इन्टरनेट पुर्याउने काम गरेको छ। यस परियोजनामार्फत सबै जिल्लामा शतप्रतिशत ब्रोडब्यान्ड इन्टरनेट पुगिसकेको उनले जानकारी दिए। निजी टेलिकम सेवा प्रदायक र इन्टरनेट सेवा प्रदायक (आईएसपी)ले पूर्वाधार निर्माणमा उल्लेखनीय प्रगति हासल गरेका छन्। ग्राहकको आकर्षण र सेवा विस्तारले गर्दा इन्टरनेट प्रयोगकर्ता बढेको पाइन्छ। नेपालमा २०५६ सालदेखि जीएसएम मोबाइल र २०५७ देखि मोबाइल इन्टरनेट सुरु भएको हो। सर्वसाधारण नेपालीको पहुँचमा मोबाइल सेवा पुगेसँगै २०६४ बाट थ्रीजी र २०७३ देखि फोरजीको सेवाको सुरुआत पनि भएको छ। मोबाइल डाटाबाट इन्टरनेट चलाउनेमा नेपाल टेलिकमका प्रयोगकर्ता धेरै छन्। नेपाल टेलिकमका प्रयोगकर्ता १ करोड १४ लाख १७ हजार १ सय २१ जना छन्। यो कम्पनीले मोबाइल डाटा, एडीएसएल, वाइम्याक्स, ईभीडीओ, केबल, इन्टरनेट लिज लाइन, रेडियो वाईफाईबाट सेवा प्रदान गरिरहेको छ। दोस्रो स्थानमा एनसेलका ६५ लाख ८ हजार ७३ जना इन्टरनेट प्रयोगकर्ता छन्। इन्टरनेट सेवाप्रदायक (आईएसपी) का प्रयोगकर्ता ४७ लाख ७१ हजार ३ सय ८ र स्मार्ट टेलिकमको प्रयोगकर्ता १ लाख ८२ हजार ५ सय ४५ जना छन्। आईएसपी जडान गर्ने घरधुरी संख्या १२ लाख ३४ हजार २ सय ८९ पुगेको छ। प्राधिकरणका अनुसार आईएसपीबाट लिएको सेवा एउटै घरका चारपाँच जनाले प्रयोग गर्न सक्छन्। परिवारका बीचमा सेयर गरेर चलाउन सकिने भएकाले पनि थोरै संख्यामा आईएसपीको पहुँच विस्तार भएको देखिए पनि सेवाको पहुँचको दायरा भने फराकिलो भएको छ।"
उपत्यकामा थपिए १५ सय १२ संक्रमित : काठमाडौं जिल्लामा ७० हजार बढीमा कोरोना पुष्टि,काठमाडौं : पछिल्लो २४ घण्टामा काठमाडौं उपत्यकामा १५ सय १२ जनामा कोरोना भाइरस (कोभिड१९) संक्रमण पुष्टि भएको छ। स्वास्थ्य तथा जनसंख्या मन्त्रालयका अनुसार ८८७ पुरुष र ६२५ महिला गरेर २४ घण्टामा उपत्यकामा १५ सय १२ संक्रमित थपिएका हुन्। योसँगै काठमाडौं जिल्लामा मात्र होम आइसोलेनमा बस्नेको संख्या ११ हजार ५७० पुगेको छ। ललितपुरमा १८०३ र भक्तपुरमा १७ सय ५० जना होम आइसोलेशनमा छन्। काठमाडौं जिल्लामा मात्र ७० हजार ७७३ जनामा संक्रमण पुष्टि भएको छ। जसमध्ये १५ हजार ४५५ सक्रिय संक्रमित छन् भने ५५ हजार ४८ जनाले कोरोना जितिसकेका छन्। काठमाडौं जिल्लामा मृतकको संख्या २७० पुगेको छ। ९ हजार ९९१ संक्रमित रहेको ललितपुर जिल्लामा ७ हजार ७३४ जनाले कोरोना जितेका छन्। २१ सय ९१ जना सक्रिय संक्रमित रहेको ललितपुरमा ६६ जनाले ज्यान गुमाएका छन्। भक्तपुरमा अहिलेसम्म संक्रमितको संख्या ६ हजार ४३० पुगेको छ। ५ हजार १४४ जनाले कोरोना जितेको भक्तपुरमा १२ सय १६ जना सक्रिय संक्रमित छन् भने ७० जनाको मृत्यु भइसकेको छ। उपत्यकामा १२ सय १५ सहित नेपालमा २४ घण्टामा २७ सय ५३ जनामा संक्रमण पुष्टि भएको मन्त्रालयले जनाएको छ। योसँगै नेपालमा संक्रमितको संख्या १ लाख ९१ हजार ६३६ पुगेको छ। मन्त्रालयका अनुसार २४ घण्टामा २२ सय ६ जना डिस्चार्ज भएका छन्। योसँगै कुला डिस्चार्ज हुनेको संख्या १ लाख ५५ हजार ११४ पुगेको छ। एकै दिन १७ जनाको मृत्यु भएसँगै नेपालमा कोरोनाले ज्यान गुमाउनेको संख्या भने एक हजार ८७ पुगेको छ। अहिले देशभर सक्रिय संक्रमितको संख्या भने ३५ हजार ४३५ रहेको छ। अहिलेसम्म १५ लाख २७ हजार ७६६ जनाको पीसीआर परीक्षण भएको मन्त्रालयले जनाएको छ। अहिले ११ सय ४४ जना क्वारेन्टिनमा रहेका छन्।
अब जागिर खान पोखरा जान्न,"लमजुङ : लकडाउन हुनुअघिसम्म २२ वर्षीया खासा गुरुङ पोखरा लेकसाइडमा जागिर गर्थिन् । पर्यटकीय रेस्टुरेन्टमा कफी वरिष्टा उनी लकडाउन भएपछि ४ दिन हिँडेर आफ्नो घर लमजुङको घनपोखरा आइन् । जिल्लाकै सबैभन्दा अग्लो ठाउँको यो गाउँमा उनी आमा र बहिनीसहित बस्छिन् । केही समय लमजुङ सदरमुकाम बेसिसहर बसेर उनी जागिरको खोजी गर्दै घनपोखरादेखि पोखरा पुगेकी थिइन् । तर कोभिड १९ को प्रकोपमा पर्यो उनको रोजगारी पनि । यताका ७ महिनायता खासाले के गर्ने कसो गर्ने भन्ने मेसो पाइनन् । घरमै बसिरहिन् । उनकी बैनी पनि पोखरामै अर्काे होटलमा जागिरे थिइन् । उनी पनि घरमै छिन् । दसैंअघिसम्म उनलाई घरमा पाहुना आउँदा पानी कसरी पुर्याउने होला भन्नेसम्मको पिरलो थियो । दसैंअघि उनका घरमै धारा आइपुग्यो । दसैं सजिलो भयो । अहिले उनलाई अर्काे चिन्ता दुर गर्ने जुक्ति पनि आइरहेको छ । अब जागिर खोज्ने हैन, स्वरोजगार बन्ने । घरमै धारा आयो, अब जागिर खान पोखरा नजाने, घरमै होमस्टे चलाउने विचार छ, उनले भनिन् । २२ वर्षीया खासा गुरुङ भन्छिन्, घरमा धारा आयो अब जागिर खान पोखरा जान्न, घरमै होमस्टे चलाउँछु उनको गाउँछेवैको अर्काे ठाउँ घलेगाउँमा होमस्टे चलिरहेको छ। ४० घर स्वरोजगार छन् । घनपोखरा र घलेगाउँ १ घन्टाको दुरीमा छन् । घनपोखरा झन् उचाइमा छन् । हिमाल आँखैमा ठोक्किन आइपुग्छन् । गुरुङ समुदायको आफ्नै संस्कृति र रीतिरिवाज अनि परम्परा सजीवै छ । घनपोखराकै एउटा घरमा त होमस्टे सुरु भइसकेको छ । अब खासा गुरुङलाई आशा छ, घनपोखरामा पनि होमस्टे चल्छ । पाहुना डाक्न सकिन्छ । बरु घरमा इन्टरनेट जोड्न पर्छ भन्ने उनलाई लागेको छ । वाइफाई सेवासहितको होमस्टे उनको चाहना हो । यसअघि घनपोखराका सबै घरलाई हुने गरी ४ वटा धारा थिए । त्यसमा पनि पानी कहिले आउँथ्यो, कहिले आउँदैनथ्यो। एक घर एक धारा आयोजनाको उपभोक्ता समितिका सचिव कमल गुरुङ भन्छन्, बर्खा लाग्यो कि बिग्रिहाल्थ्यो, पातपतिंगरले बुझिन्थ्यो, पहिरोले पाइप बगाउँथ्यो, बनाउँदा बनाउँदै हैरान हुन्थ्यो । अहिले भने व्यवस्थित तरिकाले पानी ल्याइएको उनले सुनाए । मुहानमा इन्टेक व्यवस्थित छ, इन्टेकमा २ वटा च्याम्बर छ, एउटा संकलन टंकी, उनले भने, गाउँको माथि वितरण टंकी बनाएका छौं । घनपोखरा र नायु गाउँका सामुदायिक भवन र सार्वजनिक स्थलमा पनि खानेपानीका धारा जडान गरिएको उनले जानकारी दिए । गण्डकी प्रदेश सरकारको लगानीमा घनपोखरा र नायु गाउँमा १ सय ३० धारा जडान भएको छ । जसको उद्घाटन मुख्यमन्त्री पृथ्वीसुब्बा गुरुङले गरेका छन् । उनले मुख्यमन्त्रीको पदभार सम्हालेर पहिलो मन्त्रिपरिषद् बैठक राखेर गरेको एउटा निर्णय प्रदेशका सबै घरमा आधारभूत खानेपानी पुर्याउने थियो । मुख्यमन्त्री अब २०७८७९ भित्रै त्यो लक्ष्य पूरा हुने बताउँछन् । घनपोखराका घरघरमा धारा पुयाउन १ करोड ३० लाख रुपैयाँ खर्च भएको छ । गाउँभन्दा ६ किलोमिटर टाढाको नेकुचो पात्ला मुहानबाट पानी ल्याइएको उपभोक्ता समितिका अध्यक्ष जीतबहादुर गुरुङले सुनाए । गाउँलेले पनि श्रम गरेर पानी आयोजना पूरा गरेको उनले बताए । मस्र्याङ्दी गाउँपालिकाको वडा नम्बर १ घनपोखरामा धारा उद्घाटन गर्दै मुख्यमन्त्री पृथ्वीसुब्बा गुरुङ । तस्बिर : अन्नपूर्ण"
नेकपा विवाद : ओलीबिनै बैठक,"काठमाडौं : सत्तारुढ दल नेकपाका दुई अध्यक्षबीच पार्टी बैठक बोलाउनेनबोलाउने जुहारी छ। कसले कसलाई गलाउने भन्नेमा दुवै पक्ष आन्तरिक तयारीमा छन्। बिहीबार दुई अध्यक्ष प्रधानमन्त्री केपी शर्मा ओली र पुष्पकमल दाहाल बालुवाटारमा बैठक बोलाउने विषयमा गलफत्ती गरे। प्रधानमन्त्री ओलीले दाहाललाई भनेका थिए, सकेको गर्नुस्। म अहिले बैठक बोलाउँदिनँ। बैठकको आवश्यकता नै छैन। तपाईंले आफ्नो गर्नुस्, म आफ्नो गर्छु। दाहालले प्रस्ताव राखे, सचिवालयका सदस्यहरूलाई पार्टी कार्यालय धुम्बाराही बोलाएर यहाँ भएका छलफल जस्ताको तस्तै ब्रिफिङ गर्छु। उहाँहरूको सुझावसमेत बोकेर फेरि म भेट्न आउँछु। प्रत्युत्तरमा ओलीले भने, औपचारिक बैठक बस्नुभयो भने त्यो नै पार्टी फुटको घोषणाको विन्दु हुनेछ। रन्थनिएर बालुवाटारबाट बाहिरिएका दाहालले बिहीबार साझै नारायणकाजी श्रेष्ठ, रामबहादुर थापा, वर्षमान पुनलगायत नेतालाई यसबारे ब्रिफिङ गरे। वरिष्ठ नेता माधव नेपालसँग छुट्टै बसेर दाहालले सल्लाह गरे, अब के गर्ने ? शुक्रबार बिहान वरिष्ठ नेता झलनाथ खनाल र उपाध्यक्ष वामदेव गौतमसँग पनि परामर्श गरे। फेरि नेपाललाई पनि बोलाए। सबैको सुझावमुताविक सचिवालयको अनौपचारिक बैठक पार्टी कार्यालय धुम्बाराहीमा बस्ने निचोड निस्कियो। धुम्बाराहीमा पार्टी बैठक बोलाउने भन्दै बिहीबार बालुवाटारबाट निस्केका दाहालले सचिवालय बैठक बोलाउनै लागेको सूचना शुक्रबार बिहान बालुवाटार पुग्यो। परिस्थिति बुझ्न संसदीय दलका उपनेता सुवास नेम्बाङ खुमलटार गए। नेम्बाङसँग दाहालले सचिवालयका सदस्यहरूसँग अनौपचारिक छलफल गर्ने, त्यहाँबाट आउने सुझावका आधारमा प्रधानमन्त्रीसँग भेटवार्ता गर्ने कुराकानी भएको सुनाए। नेम्बाङले दुई अध्यक्ष अझै छलफलमा बसेर समझदारी खोज्न आग्रह गरेको बताए। पार्टी एकता ऐतिहासिक प्रक्रिया घोषणा गरेर गर्नुभएको छ। दुई अध्यक्षले नगरेको भए यो एकतै हँुदैनथ्यो। अढाई वर्षपछि एकतालाई सफलतामा पुर्याइएन भने यसबाट उठ्ने प्रश्नहरूको जवाफ दिन तपाईंहामी सबैलाई अप्ठ्यारो पर्छ। दुई अध्यक्षलाई यो प्रश्न आउँछ। के भन्नुहुन्छ तपाईहरूले ? त्यसकारणले यसलाई सफलताको विन्दुमा पुर्याउनुबाहेक अर्काे विकल्पै छैन, दाहालसँग नेम्बाङले भनेका थिए, अलिक समय लिए पनि छलफलबाटै समस्याको समाधान खोजी गर्नुपर्छ। दाहालले पनि नेम्बाङको कुरामा मुन्टो हल्लाउँदै भने, मैले भनेकै त्यही छु, पार्टी एकता धेरै ठूलो कुरा हो। यसको रक्षामै लाग्नुपर्छ। बरु अलिकति समय लिएर भए पनि यसलाई सफल बनाउनुपर्छ। नेम्बाङ निस्केपछि नेपालसँग फेरि दाहालले निवासमै छलफल गरे। अनि बोलाए सचिवालयको अनौपचारिक बैठक। प्रधानमन्त्री ओलीलाई बाहेक अन्य सबै सदस्यलाई दिउँसो ३ बजे सचिवालयको अनौपचारिक बैठक बस्ने सूचना त्यसपछि दिइएको थियो। सोही सूचनाका आधारमा धुम्बाराहीमा कार्यकारी अध्यक्ष दाहालको अध्यक्षतामा बहुमत सचिवालयका सदस्यहरूको अनौपचारिक बैठक बस्यो। दाहाल, नेपाल, खनाल, गौतम र श्रेष्ठ त्यसमा सहभागी भए। प्रधानमन्त्री ओली, उनीपक्षीय नेता ईश्वर पोखरेल, महासचिव विष्णु पौडेल र तटस्थ देखिइरहेका रामबहादुर थापा भने गएनन्। पोखरेल र थापाले नआउनेबारे अवगत गराएनन्। स्रोतका अनुसार पौडेलले भने दाहाललाई फोन गरेर व्यस्त भएकाले नआउने जानकारी दिएका थिए। धुम्बाराहीमा बैठक चलिरहँदा प्रधानमन्त्री ओली बालुवाटारमै थिए। महासचिव पौडेल र गृहमन्त्री थापा भने गृह मन्त्रालयमा दुई अध्यक्षलाई कसरी समझदारीमा ल्याउने भन्नेमा छलफलमा थिए। उता, बैठकमा दाहालले भने, बैठकका लागि पटकपटक प्रधानमन्त्रीसँग आग्रह गरियो। तर, उहाँले सहमति दिनुभएन। उल्टै तपाईंले औपचारिक बैठक बोलाउनुभयो भने त्यो नै फुटको घोषणाको बिन्दु हुनेछसम्म भन्नुभयो। नेपालको टिप्पणी थियो, बैठक नबोलाउनु र पार्टी विभाजनको कुरा गर्नु अक्षम्य अपराध हो। जसरी पनि बैठक बस्नुपर्छ। बैठक बस्नै नचाहेर कसरी हुन्छ ? त्यसो गर्न पाइन्छ ? गएर भेटेर भन्ने हो। बैठकमा त्यसकै सेरोफेरो मात्र कुरा भयो। सहभागीले ओलीपक्षीय नेताहरू बैठकमा नआएकामा आपत्तिसमेत जनाए। उक्त बैठकलाई ओलीपक्षीय नेता नेम्बाङले भने स्वाभाविक भनी टिप्पणी गरे। उहाँहरूको यो छलफल स्वाभाविक हो। अध्यक्ष प्रचण्डले प्रधानमन्त्री तथा अध्यक्ष केपी ओलीसँग बिहीबार कुरा गर्दा भोलि म धुम्बाराहीमा सचिवालयका सदस्यहरूसँग भेट्छु, यहाँ भएको कुरा ब्रिफिङ गरिदिन्छु, उहाँहरूका कुरासमेत लिएर तपाईंसँग भेट्न आउँछु भन्नुभएको थियो, नेम्बाङले अन्नपूर्णसँग भने, उहाँहरूको आज भेटघाट भयो। भोलि (शनिबार) बिहान प्रधानमन्त्रीसँग भेट्ने समय मिलाउनुभएको छ। यस्तो प्रक्रिया हुन्छ। यो एकदम स्वाभाविक हो। धुम्बाराही बैठकपछि दाहालले सञ्चारकर्मीसँग भने, पार्टी विभाजन रोक्न अर्का अध्यक्ष प्रधानमन्त्री ओलीसँग पटकपटक आग्रह गरेको छु। अझै प्रयास गर्छु। विगतमा पनि सहमति निस्केको छ। अहिले पनि निस्कन्छ। नेपालले पनि पार्टी कमजोर धरातलमा नरहेकाले नफुट्ने बताए। उनले भने, पार्टीको जीवनमा अनेक उतार चढाव आउँछन्। कुनै एक व्यक्तिले चाहेर मात्र पार्टी फुट्न सक्दैन। विभाजनको कसैले सपना देखेको छ भने त्यो अक्षम्य अपराध हुन्छ। उक्त बैठकपछि नेताहरूले शनिबार बिहान प्रधानमन्त्री ओलीसँग सामूहिक भेट गरेर बैठक बोलाउन आग्रह गर्ने भएका छन्। त्यसका लागि उनीहरूले बिहान साढे ९ बजेलाई समय तय गरेका छन्। कार्यकारी अध्यक्षले पार्टीको औपचारिक बैठक बोलाउन मिल्छ। तर, पार्टीको विद्यमान संकटपूर्ण परिस्थितिमा एकतालाई जोगाएर अगाडि बढ्न सकभर सहमतिकै आधारमा बैठक बोलाउन उपयुक्त हुन्छ। त्यसलाई दृष्टिगत गर्दै अध्यक्ष प्रचण्डसहित ५ जना सचिवालय सदस्यले भोलि (शनिबार) अध्यक्ष केपी ओलीलाई सहमतिका आधारमा बैठक छिटोभन्दा छिटो बस्न अनुरोध गर्ने निर्णय गरेका छौं, प्रवक्ता श्रेष्ठले अन्नपूर्णसँग भने, प्रधानमन्त्रीले बिहान ९ देखि १० बजेको समय दिनुभएको छ। हामी गएर बैठकका लागि सामूहिक रूपमा आग्रह गर्छौं। अध्यक्षले पार्टीको आधिकारिक बैठक बोलाउन मिल्ने भए पनि पार्टी एकताको सन्दर्भलाई ध्यान दिँदै अर्का अध्यक्ष ओलीको सहमतिमै बैठक बोलाउने समझदारी भएको प्रवक्ता श्रेष्ठले बताए। महासचिवको छुट्टै दौडधुपपार्टीका अध्यक्षद्वयबीच असमझदारी चुलिँदै गर्दा महासचिव विष्णु पौडेलले भने भदौ २६ को स्थायी समिति बैठकले पारित गरेको निर्णयका आधारमा फेरि समझदारीको प्रयास गर्नुपर्ने भन्दै सक्रियता बढाएका छन्। उनले यसबारे गृहमन्त्री थापासँग गृह मन्त्रालयमा झण्डै एक घण्टा छलफल गरेका थिए। यसअघि प्रधानमन्त्री ओलीले थापालाई मंगलबार साँझ बालुवाटार बोलाएर कित्ता स्पष्ट पार्न भनेका थिए। थापा दाहाल र ओली दुवैले बोलाएको छलफलमा सहभागी हँुदै आएका थिए। उनले मंगलबार प्रधानमन्त्रीसँग पार्टी स्थायी समितिको निर्णय मानेर जान र मन्त्रिमण्डल पुनर्गठनमा पार्टीभित्र देखा परेका गुटगत समूहलाई नै छान्ने अधिकारसहित अहिले दिन आग्रह गरेका थिए। थापालाई बुधबार राष्ट्रपति विद्यादेवी भण्डारीले पनि भेट गरेर एकताको पक्षमा भूमिका खेल्न आग्रह गरेकी थिइन्। उनले शुक्रबार महासचिव पौडेलसँग पनि सोहीअनुसार कुरा राखेका थिए। पौडेलले पनि एकता बचाउन आफूहरूले पहलकदमी लिनुपर्ने थापासँग बताएका थिए। उनले विगतको विवाद समाधान गर्न दुई अध्यक्षले गठन गरेको कार्यदलका सदस्यहरूलाई पनि शुक्रबार टेलिफोन गरी एकपटक कार्यदलको रिपोर्टका आधारमा दुवै अध्यक्षलाई अगाडि बढ्न आग्रह गर्नुपर्ने बताएका थिए। शंकरजीलाई पनि मैले भनेको छु, तपार्इं हामी पनि एकपटक बसौं, दुवै अध्यक्षसँग छलफल गरौं, त्यसका लागि अध्यक्षद्वयको समय मै निर्धारण गर्छु, महासचिवले टेलिफोनमा भनेको भनाइ उद्धृत गर्दै कार्यदलका एक सदस्यले अन्नपूर्णसँग भने, कार्यदलको रिपोर्ट लागू गरौं। स्थायी समितिको निर्णय कार्यान्वयन गरेर जान दुवै अध्यक्षलाई आग्रह गरौं। पार्टी एकता बचाएर जाऔं। महासचिव पौडेलको त्यस्तो प्रस्तावपछि शनिबार कार्यदलका सदस्यहरूले भेट गरी एक चरण छलफल गर्ने र दुवै अध्यक्षसँग संवाद गर्ने तयारी उनीहरूले गरेका छन्।"
नेकपाका पाँच नेता र प्रधानमन्त्रीको भेट : सचिवालय बैठक बोलाउन लिखित पत्र,"काठमाडौं : नेपाल कम्युनिस्ट पार्टी (नेकपा)का शीर्ष पाँच नेताले पार्टी अध्यक्ष एवम् प्रधानमन्त्री केपी ओलीसँग भेटवार्ता गरेका छन् । कार्यकारी अध्यक्ष पुष्पकमल दाहाल प्रचण्डसहित सचिवालयका पाँच नेताले बालुवाटार पुगेर प्रधानमन्त्री ओलीसँग भेट गरेका हुन् । भेटमा नेताहरुले अध्यक्ष एवम् प्रधानमन्त्री ओलीलाई सचिवालय बैठक बोलाउन लिखित पत्र बुझाएका छन् । सचिवालय बैठक बोलाउनुपर्नेसँगै पत्रमा पछिल्ला दिनमा पार्टीभित्र देखिएका विवाद र सरकारले गरेका कामको समीक्षा हुनुपर्ने माग गरिएको छ । कार्यकारी अध्यक्ष प्रचण्डसहित ओलीलाई पत्र बुझाउन वरिष्ठ नेताद्वय झलनाथ खनाल, माधव नेपालसँगै उपाध्यक्ष वामदेव गौतम र प्रवक्ता नारायणकाजी श्रेष्ठ बालुवाटार पुगेका थिए । नेताहरुसँगको भेटमा ओलीले बैठक बोलाउने आश्वासन दिएको बालुवाटार स्रोतले जानकारी दिएको छ । शुक्रबार नेकपा बहुमत सचिवालय सदस्यको अनौपचारिक बैठक धुम्बाराहीमा बसेको थियो । सचिवालय बैठक बोलाउन कार्यकारी अध्यक्ष पुष्पकमल दाहाल प्रचण्डले अर्का अध्यक्ष एवम् प्रधानमन्त्री केपी ओलीलाई पटकपटक आग्रह गरे पनि सहमति नभएपछि प्रचण्डले हिजो सचिवालयको अनौपचारिक बैठक बोलाएका थिए । धुम्बाराही बैठकमा अध्यक्ष प्रचण्डसहित शीर्ष पाँच नेता सहभागी थिए । अध्यक्ष ओलीले बैठक उपस्थित नहुने जानकारी गराएका थिए भने अन्य तीन सचिवालय सदस्य बैठकमा सहभागी थिएनन् । धुम्बाराही छलफलमा सहभागी नभएका महासचिव विष्णु पौडेल र उपप्रधानमन्त्री ईश्वर पोखरेल र गृहमन्त्रीसमेत रहेका रामबहादुर थापा बादल सिंहदरबारको छुट्टै छलफलमा सहभागी थिए । धुम्बाराहीमा भएको बैठकमा प्रचण्डले अध्यक्ष ओलीले बिना सहमति औपचारिक बैठक बोलाए पार्टी फुटको बिन्दु त्यही हुने भन्दै चेतावनी दिएको ब्रिफिङ गरेका थिए । सचिवालय सदस्यको अनौपचारिक बैठकले पार्टीभित्र पछिल्ला दिनमा देखिएका समस्या समाधानका लागि सचिवालय बैठक बोलाउन अध्यक्ष ओलीलाई सामूहिक रुपमा आग्रह गर्ने निर्णय गरेको थियो । सोही निर्णय अनुसार पाँच नेता शनिबार बालुवाटार पुगेका हुन् । कार्यकारी अध्यक्षले नै औपचारिक बैठक बोलाउन सक्ने भए पनि सहमतिका आधारमा अगाडि बढ्न अध्यक्ष ओलीलाई सामूहिक आग्रह गर्न नेता बालुवाटार पुगेका हुन् । पार्टीभित्र देखिएको संकट समाधान गर्ने, सकारात्मक ढंगले पार्टीलाई अगाडि बढाउने, अहिलेसम्मको कामको समीक्षा गर्ने, पार्टी निर्णयको कार्यान्वयन गर्ने र पार्टीलाई एकताबद्ध गरेर अगाडि बढाउन आवश्यक कदम चाल्नका लागि छिटो बैठक बोलाउन पत्रमा अनुरोध गरिएको प्रवक्ता श्रेष्ठले जानकारी दिए। बिहीबार बालुवाटारमा प्रधानमन्त्रीसँगको भेटमा प्रचण्डले सचिवालय बैठक बोलाउनुपर्ने बताउँदा प्रधानमन्त्री ओलीले भने बैठक जरूरी नभएको बताएका थिए। अहिले पार्टी बैठक बोलाउने र भदौ २६ मा स्थायी समितिले गरेको निर्णय कार्यान्वयन गर्ने विषय मात्रै आफूहरूले उठाए पनि राजीनामाको उठ्दै नउठेको विषय किन उठाएको भन्दै दाहालले ओलीसँग आपत्ति जनाएका थिए। पार्टीको निर्णय र सहमतिको उलंघन गर्दै प्रधानमन्त्री ओलीले आफूखुसी राजदूत नियुक्तिको सिफारिस गरेको, मन्त्रिपरिषद् पुनर्गठनमा पार्टीभित्र कुनै परामर्श नगरेको, कर्णालीका मुख्यमन्त्री महेन्द्रबहादुर शाहीविरुद्ध अविश्वासको प्रस्ताव दर्ता गर्न उक्साएको, सीमा लगायत विषयमा संवाद ठप्प भएका बेला भारतको गुप्तर संस्था रअ प्रमुख सामन्तकुमार गोयललाई भेटेर त्यसलाई उपलब्धीका रुपमा प्रचार गरेको र पर्सामा पूर्वमाओवादी पृष्ठभूमिका मुकेश चौरसियाको हत्या हुँदा दोषीलाई कारबाही नगर्न दबाब दिएको आरोप लगाउँदै प्रचण्डनेपाल पक्ष यतिबेला ओली टिमसँग रुष्ट भएको छ।"
नेकपा विवाद कसरी टुंगिएला ? प्रधानमन्त्री ओलीसँग विशेष कुराकानी (भिडियो),काठमाडौं : यतिबेला सत्तारुढ दल नेपाल कम्युनिस्ट पार्टी (नेकपा)को नेतृत्व विवाद चर्को बन्दै गएको छ । पार्टी अध्यक्ष तथा प्रधानमन्त्री केपी ओली र कार्यकारी अध्यक्ष पुष्पकमल दाहाल प्रचण्डबीचको विवादले पार्टीमा गम्भीर असन्तुष्टि देखिएका छन् । प्रचण्डले वरिष्ठ नेता माधव नेपाल र झलनाथ खनालसहित उपाध्यक्ष वामदेव गौतम र प्रवक्ता नारायणकाजी श्रेष्ठसँग सचिवालयको अनौपचारिक बैठकसमेत गरिसकेका छन् । यो बैठकप्रति प्रधानमन्त्री पक्ष असन्तुष्ट छ । एपीवान टेलिभिजनको विशेष शृङखलामा प्रधानमन्त्री ओलीले सरकारको काम र पार्टी विवादको विषयमा आफ्नो धारणा राखेका छन् । कुराकानीमा प्रधानमन्त्री ओलीले अनाधिकृत रुपमा बैठक बोलाउने र गुट भेला गर्नुले विवादलाई झन जटिल बनाउने र यसले अस्थिरता निम्त्याउने बताएका छन् । सबैले आफ्नो जिम्मेवारी पूरा गरेमात्र समस्या उत्पन्न नहुने उनको भनाइ छ । स्वार्थका लागि हिँड्दा पार्टीभित्र विवाद उत्पन्न भएको उनले बताएका छन् । प्रधानमन्त्री ओलीसँग टीकाराम यात्रीले गरेको कुराकानी :
अब नेतृत्व नयाँ पुस्तालाई सुम्पिनुपर्छ : प्रधानमन्त्री ओली,"काठमाडौं : प्रधानमन्त्री केपी ओलीले अब नेतृत्व नयाँ पुस्तालाई सुम्पिनुपर्ने बताएका छन्। शनिबार एपीवान टेलिभिजनमा विशेष कुराकानी गर्दै ओलीले यस्तो बताएका हुन्। नेपाल कम्युनिस्ट पार्टी (नेकपा) अध्यक्षसमेत रहेका ओलीले पार्टी र सरकारमा नेतृत्वको विवाद भइराखेका बेला यो अभिव्यक्ति दिएका हुन्। उनले पूर्वप्रधानमन्त्री भइसकेका र पार्टी अध्यक्ष बनिसकेका नेताले फेरि नेतृत्वका लागि लाडाईं गरेको भन्दै यस्तो बताएका हुन्। ओलीले नयाँ पुस्ता भनेर ६० वर्ष आसपासका नेतालाई ७० वर्ष आसपासका नेताले नेतृत्व सुम्पिनुपर्नेमा जोड दिए। ३२३३ वर्ष अध्यक्ष भइसकेका साथीहरुको फेरि पनि धित नमरेको देख्दा, रहर फर्किफर्की पलाएको देख्दा, प्रधानमन्त्री भइसकेका साथीहरुलाई फेरिफेरि आफैंलाई चाहिएको देख्दा अचम्म लाग्छ, प्रधानमन्त्री ओलीले भने, कमसेकम हामी नयाँ पुस्तालाई जिम्मेवारी दिनसक्छौँ। नयाँ भनेको किशोर होइन। नयाँ पुस्ता भनेको ६० वर्ष हाराहारीको छ। हामी किन तिनलाई नेतृत्व दिन तयार हुँदैनौँ ? प्रधानमन्त्री ओलीले सहमति गरेर नयाँ पुस्तालाई नेतृत्व जिम्मा लगाउनुपर्ने बताएका छन्। उनले अहिले नेतृत्वका लागि लाडाईं आवश्यक नै नभएकोमा जोड दिए। हामी किन आफैंलाई मात्रै, मैलाई मात्रै चाहियो ? मेरै मान पुगेन, मेरै भाउ पुगेन, मेरै भाग पुगेन भनेर किन लडाईं गर्छौँ ? एउटा सहमति गरौँ। नयाँ पुस्तालाई जिम्मा लगाऔँ, ओलीले भने, हामी ७० आसपासका छौँ। महाधिवेशन सम्ममा सबै ७० पुग्छौँ। हामीले नै सधै ओगटिरहनु पर्ने किन ? प्रधानमन्त्री ओलीले प्रधानमन्त्री भइसकेका र महत्वपूर्ण जिम्मेवारी निर्वाह गरिसकेका नेताले फर्किफर्की नेतृत्वका लागि लडाईं लड्नु गलत भएको बताए। नेकपा विवाद कसरी टुंगिएला ? प्रधानमन्त्री ओलीसँग विशेष कुराकानी (भिडियो) ओलीले आफूले गुट नचलाएको दाबीसमेत गरेका छन्। उनले आफूले गुट नचलाएको भन्दै अन्य नेतालाईसमेत गुट सञ्चालन नगर्न आग्रह गरेका छन्। म प्रधानमन्त्री छँदै छु किन गुटबन्दी गर्नुपर्यो ? म प्रथम अध्यक्ष छँदैछु किन गुटबन्दी गुर्नपर्यो, प्रधानमन्त्री ओलीले भने, मेरो अरु साथीलाई पनि आग्रह छ, गुटबन्दी नगर्नुहोस्।"
ऐनविपरीत मेयरले बोलाएको कार्यपालिका बैठक उपमेयरसहित आठ जनाले गरे बहिस्कार,"भक्तपुर : स्थानीय तह सञ्चालन ऐन २०७४ विपरीत भक्तपुरको मध्यपुर थिमि नपाका मेयर मदनसुन्दर श्रेष्ठले नगर कार्यपालिकाको बैठक बोलाएका छन्। ऐनले व्यवस्था गरेअनुसार नगरपालिका प्रमुख प्रशासकीय अधिकृतले बोलाउनुपर्ने बैठक मेयर श्रेष्ठले पत्र नै काटेर कार्यपालिकाको बैठक बोलाएका हुन्। उनले आइतबार बिहान ११ बजे नगरपालिकाको सभाहलमा कार्यपालिकाको बैठक बोलाएका छन्। मेयर श्रेष्ठले बोलाएको उक्त बैठक उपमेयर अञ्जनादेवी मधिकर्मीसहित ८ जना कार्यपालिका सदस्यले भने बहिस्कार गर्ने भएका छन्। आफूहरुले बैठक बोलाउन पटकपटक ध्यानाकर्षण गर्दा सुनुवाइ नगरी मेयर श्रेष्ठले आफूखुसी बैठक बोलाएको भन्दै उपमेयर मधिकर्मी, २ जना वडा अध्यक्षसहित ८ जना कार्यपालिका सदस्यले बैठकमा सहभागी नहुने घोषणा गरेका हुन्। उनीहरुले प्रमुख प्रशासकीय अधिकृतले बोलाउनुपर्ने बैठक मेयरले बोलाउने ऐनकानुनविपरीत एवं अवैधानिक भएकोसमेत दावी गरे। नपाका प्रवक्ता एवं वडा नं २ का अध्यक्ष राम थापामगरले आफूहरुसँग सल्लाह नगरिएको बैठकमा नजाने स्पष्ट पारे। ऐनकानुनअनुसार मेयरको निर्देशनमा प्रमुख प्रशासकीय अधिकृतले बैठक बोलाउनुपर्छ, उनले भने, मेयरले बैठक बोलाउनु ऐनकानुनविपरीत र अवैधानिक छ। अवैधानिक बैठकमा हामी जाँदैनौं। उपमेयर मधिकर्मीसहित आफूहरुले मेयरसँग कार्यपालिका बैठक बोलाउनेबारे सल्लाह र समन्वय गर्न खोज्दा मेयरले कुनै चासो नदिएको उनको भनाइ थियो। यसको लागि उपमेयर मधिकर्मीले आफ्नो दलबाट निर्वाचित १५ जना कार्यपालिका सदस्यहरुको छुट्टै बैठक बोलाएकी थिइन्। तर पार्टीसँग सल्लाह नगरी बोलाएको भन्दै उक्त बैठकमा कांग्रेस संस्थापनका ४ वडा अध्यक्षसहित ७ जना कार्यपालिका सदस्य उपस्थित भएनन्। उनीहरुलाई उपमेयरले बोलाएको बैठकमा सहभागी नहुने कांग्रेस मध्यपुर थिमि नगर सभापति श्रेष्ठले मौखिक निर्देशन दिएका थिए। कांग्रेस नगर सभापति श्रेष्ठ मध्यपुर थिमि नपाका मेयर श्रेष्ठका सालोसमेत हुन्। नपामा दसैंदेखि रहेको गतिरोधको अवस्था अन्त्य गर्न आफूहरुले मेयरसँग सल्लाह र समन्वय गर्न खोज्दासमेत कुनै चासो दिएनन्, प्रवक्ता थापामगरेले भने, बैठक बस्नेबारे कुनै कुरासमेत उठाएनन् तर भोलिपल्ट नै कार्यपालिकाको बैठक भनेर मेयर पत्र काटे। यो हाम्रो अपमान हो। मध्यपुर थिमि नपामा उपमेयर, ६ जना वडा अध्यक्षसहित आठ कार्यपालिका सदस्य जितेको नेपाली कांग्रेसको दुईतिहाइभन्दा बहुमत रहेको छ तर कांग्रेसको संस्थापन पक्ष र प्रकाशमान सिंह समूह गरी दुई गुटमा बाँडिँदा नेपाल मजदुर किसान पार्टीसँगको गठबन्धनमा नेकपा (नेकपा) बाट निर्वाचित मेयर श्रेष्ठले कांग्रेसका दुइटै गुटलाई खेलाएर मनोमानी गर्दै आएका छन्। यहाँ नेकपा (नेकपा), नेमकिपा र स्वतन्त्रका एकएक वडा अध्यक्षसमेत निर्वाचित भएका छन्। तर मेयरलाई कांग्रेसको एक गुटको साथ र समर्थन नभएसम्म नपामा बहुमत पुयाउन सकिने अवस्था छैन। त्यसैले कांग्रेस संस्थापन पक्षसँगको सल्लाहमा मेयर श्रेष्ठले आइतबार कार्यपालिकाको बैठक बोलाएका छन्। मेयर श्रेष्ठ, नेपाली कांग्रेसका मध्यपुर थिमि नगर सभापति सुरेन्द्र श्रेष्ठसँगै कांग्रेसबाट निर्वाचित ४ जना वडा अध्यक्षको शुक्रबार बसेको अनौपचारिक बैठकले आइतबार कार्यपालिका बैठक बोलाउने सहमति गरिएको हो। मध्यपुर कांग्रेसका सचिव एवं वडा नं १ का अध्यक्ष सुरज खड्काले कांग्रेस नगर सभापति श्रेष्ठ, मेयर श्रेष्ठ र वडा नं १, ४, ६ र ९ का अध्यक्षको बैठकले कार्यपालिका बैठक बोलाउन मेयर श्रेष्ठलाई निर्देशन दिएको बताए। आइतबार बोलाइएको कार्यपालिका बैठकको एकमात्रै अजेन्डा प्रमुख प्रशासकीय अधिकृत तोकिएको छ। मेयर श्रेष्ठ र प्रमुख प्रशासकीय अधिकृत उद्धवप्रसाद रिजालबीचको विवादको कारण कार्तिक ७ गतेदेखि मध्यपुर थिमि नपामा गतिरोधको अवस्थामा रहेको छ। आपसी विवादमै मेयर श्रेष्ठले प्रमुख प्रशासकीय अधिकृत रिजाललाई कारबाही गरी मन्त्रालय फिर्ता गरेको पत्रकार सम्मेलन गरी घोषणा गरेका थिए। त्यसलगत्तै प्रमुख श्रेष्ठले नक्सापास गर्ने अनलाइन प्रणालीमा प्रमुख प्रशासकीय अधिकृतको युजरनेम र पासवर्ड हटाउन लगाए। त्यस्तै प्रमुख प्रशासकीय अधिकृतलाई नपाको कुनै काम नगराउन मेयर श्रेष्ठले शाखा प्रमुखहरुको बैठक बोलाएर हाकाहाकी निर्देशन दिए। त्यस्तै मेयर श्रेष्ठले प्रमुख प्रशासकीय अधिकृतले प्रयोग गर्ने सवारीसाधनसमेत झिकाउन कर्मचारीहरुलाई निर्देशन दिएको बताइएको छ। कांग्रेस संस्थापन पक्षसँगै चार वडा अध्यक्षसँगै ३ नगर कार्यपालिका सदस्य रहेका छन्। जसको समर्थनमा १९ सदस्यीय कार्यपालिका बैठकमा मेयरलाई बहुमत पुयाउन सहज हुँदै आएको छ। कांग्रेस संस्थापन पक्षकै सहयोगमा मेयर श्रेष्ठले अघिल्लो नगरसभा सम्पन्न गरेका थिए तर मेयर श्रेष्ठले उक्त नगरसभाको क्रममा गरेको सहमति पालना नगरेको भन्दै कार्तिक ६ गते बोलाइएको बैठकमा सहभागी नहुन कांग्रेस संस्थापन पक्षले आफ्ना कार्यपालिका सदस्यहरुलाई सहभागी नहुन निर्देशन नै दिएको थियो। उक्त बैठकमा मेयर श्रेष्ठले कार्यपालिकाबाट अस्वीकृत करिब साढे ७ करोड रुपैयाँको योजनाको उपभोक्ता समितिलाई रकम तथा पेश्की भुक्तानी गर्नुपर्ने र प्रमुख प्रशासकीय अधिकृत रिजाललाई कारबाही गरी मन्त्रालय फिर्ता पठाउने तयारी निर्णय गराउने प्रयास गरेका थिए। उक्त बैठकमा कांग्रेस संस्थापन पक्षमात्रै होइन कांग्रेसको अर्को गुट पनि सहभागी नहुँदा बैठक बस्न सकेन तर मेयर श्रेष्ठले उक्त बैठकको निर्णय भन्दै प्रमुख प्रशासकीय अधिकृतलाई कारबाही गरी मन्त्रालय फिर्ता पठाएको भन्दै पत्रकार सम्मेलन गरे। लगत्तै नपाका प्रवक्ता एवं वडा नं २ का अध्यक्ष राम थापामगरले विज्ञप्ति नै जारी गर्दै कार्तिक ६ गते कुनै बैठक नभएको र प्रमुख प्रशासकीय अधिकृतलाई फिर्ता गर्नेबारे कार्यपालिकाले कुनै निर्णय नभएको स्पष्ट पारे। यसपछि मेयर श्रेष्ठ सामान्य प्रशासन मन्त्रालय गएर प्रमुख प्रशासकीय अधिकृत रिजालको ठाउँमा नयाँ पठाउन आग्रह गरे। मन्त्रालयले उनलाई मेयर एक्लैको अनुरोधमा नयाँ पठाउन नसकिने बताएपछि आइतबार बस्ने कार्यपालिका बैठकले नयाँ प्रमुख प्रशासकीय अधिकृत पठाउन मन्त्रालयमा अनुरोध गर्ने निर्णय गर्ने एजेन्डा राखिएको वडा नं १ का अध्यक्ष खड्काले जानकारी दिए। उनले मेयर श्रेष्ठ र प्रमुख प्रशासकीय अधिकृत रिजालबीचको विवादको कारण नपालाई अनिर्णयको बन्दीको अवस्थामा राख्न नसकिने स्पष्ट पारे। मौजुदा प्रमुख प्रशासकीय अधिकृतबाट काम हुन नसक्ने अवस्था आएकोले आइतबारको बैठकले नयाँ पठाउन मन्त्रालयमा अनुरोध गर्ने निर्णय गर्छाैं, उनले भने, मन्त्रालयले नयाँ प्रमुख प्रशासकीय अधिकृत नपठाए नपाकै वरिष्ठ कर्मचारीलाई निमित्त बनाउने कदम चाल्छौं। स्रोतका अनुसार नपाका वरिष्ठ कानुनी अधिकृत केशव सिलवाललाई निमित्त प्रमुख प्रशासकीय अधिकृत तोकिने छ तर ऐनअनुसार मन्त्रालयले पठाएकोबाहेक अन्य कर्मचारीलाई निमित्त तोक्ने प्रावधान छैन। कार्यपालिकाले निमित्त तोके पनि उनलाई आर्थिक अधिकार हुने कानुनविद्हरु बताउँछन्। उनीहरुका अनुसार मुलुकी अपराध संहिता २०७४ ले कानुनमा कुनै पदाधिकारीले नै गर्नुपर्छ भनी किटानीसाथ उल्लेख गरेको कार्य अरुले गर्न हुँदैन र गर्न पाइँदैन। कसैले गरी मुलुकी अपराध संहिता आकर्षित हुने र उक्त संहिताको परिच्छेद ३ मा यस्ता कामलाई अपराध गरेको ठहर्ने स्पष्ट उल्लेख गरेको छ। मन्त्रालयले तत्काल नयाँ अधिकृत नपठाउने नगर कार्यपालिकाले निर्णय गरेर पठाए पनि सामान्य प्रशासन मन्त्रालयले मध्यपुर थिमि नपामा तत्काल नयाँ प्रमुख प्रशासकीय अधिकृत पठाउने सम्भावना छैन। मन्त्रालयले ३ वर्षमा ४ जना प्रमुख प्रशासकीय अधिकृत फेर्नुपर्ने स्पष्ट कारण दिन मध्यपुर थिमि नपाका मेयर श्रेष्ठलाई भनेको छ। आफ्ना होनकार कर्मचारीहरुको हुर्मत लिने नपामा हत्तपत्ती नयाँ कर्मचारी आउने सम्भावनासमेत नभएको मन्त्रालयले मेयर श्रेष्ठलाई स्पष्ट सुनाएर पठाएको छ। आफ्नो अनुरोधको सुनुवाइ नभएपछि मेयर श्रेष्ठले सहरी विकासमन्त्री कृष्णगोपाल श्रेष्ठलाई सामान्य प्रशासन मन्त्रालयमा हस्तक्षेप गराएको बुझिएको छ। मन्त्री श्रेष्ठले मेयर श्रेष्ठको दबाब थेग्न नसकेपछि सामान्य प्रशासन मन्त्रालयका सचिव एकनारायण अर्याललाई फोन गरेर मध्यपुर थिमिमा जसरी पनि नयाँ प्रमुख प्रशासकीय अधिकृत पठाउन भनेको मन्त्रालयले स्रोतले बताएको छ। उक्त स्रोतका अनुसार सचिव अर्यालले मन्त्री श्रेष्ठलाई पनि मेयर श्रेष्ठलाई जे जवाफ दिएको हो सोही जवाफ दिएका थिए। नेपालको राज्य सञ्चालन प्रोटोकलअनुसार मन्त्रीमन्त्री र सचिवसचिव कुरा वा संवाद हुन्छ। मन्त्रीले सचिवसँग र सचिवले मन्त्रीसँग आफ्नो समस्या वा तालुक नभएको कुराको संवाद गरिँदैन तर मध्यपुर थिमि नपाको हकमा योसमेत हुनु लज्जास्पद भएको सामान्य प्रशासन मन्त्रालय स्रोत बताउँछ।"
नेकपाका पाँच नेता र प्रधानमन्त्रीको भेट : सचिवालय बैठक बोलाउन लिखित पत्र,"काठमाडौं : नेपाल कम्युनिस्ट पार्टी (नेकपा)का शीर्ष पाँच नेताले पार्टी अध्यक्ष एवम् प्रधानमन्त्री केपी ओलीसँग भेटवार्ता गरेका छन् । कार्यकारी अध्यक्ष पुष्पकमल दाहाल प्रचण्डसहित सचिवालयका पाँच नेताले बालुवाटार पुगेर प्रधानमन्त्री ओलीसँग भेट गरेका हुन् । भेटमा नेताहरुले अध्यक्ष एवम् प्रधानमन्त्री ओलीलाई सचिवालय बैठक बोलाउन लिखित पत्र बुझाएका छन् । सचिवालय बैठक बोलाउनुपर्नेसँगै पत्रमा पछिल्ला दिनमा पार्टीभित्र देखिएका विवाद र सरकारले गरेका कामको समीक्षा हुनुपर्ने माग गरिएको छ । कार्यकारी अध्यक्ष प्रचण्डसहित ओलीलाई पत्र बुझाउन वरिष्ठ नेताद्वय झलनाथ खनाल, माधव नेपालसँगै उपाध्यक्ष वामदेव गौतम र प्रवक्ता नारायणकाजी श्रेष्ठ बालुवाटार पुगेका थिए । नेताहरुसँगको भेटमा ओलीले बैठक बोलाउने आश्वासन दिएको बालुवाटार स्रोतले जानकारी दिएको छ । शुक्रबार नेकपा बहुमत सचिवालय सदस्यको अनौपचारिक बैठक धुम्बाराहीमा बसेको थियो । सचिवालय बैठक बोलाउन कार्यकारी अध्यक्ष पुष्पकमल दाहाल प्रचण्डले अर्का अध्यक्ष एवम् प्रधानमन्त्री केपी ओलीलाई पटकपटक आग्रह गरे पनि सहमति नभएपछि प्रचण्डले हिजो सचिवालयको अनौपचारिक बैठक बोलाएका थिए । धुम्बाराही बैठकमा अध्यक्ष प्रचण्डसहित शीर्ष पाँच नेता सहभागी थिए । अध्यक्ष ओलीले बैठक उपस्थित नहुने जानकारी गराएका थिए भने अन्य तीन सचिवालय सदस्य बैठकमा सहभागी थिएनन् । धुम्बाराही छलफलमा सहभागी नभएका महासचिव विष्णु पौडेल र उपप्रधानमन्त्री ईश्वर पोखरेल र गृहमन्त्रीसमेत रहेका रामबहादुर थापा बादल सिंहदरबारको छुट्टै छलफलमा सहभागी थिए । धुम्बाराहीमा भएको बैठकमा प्रचण्डले अध्यक्ष ओलीले बिना सहमति औपचारिक बैठक बोलाए पार्टी फुटको बिन्दु त्यही हुने भन्दै चेतावनी दिएको ब्रिफिङ गरेका थिए । सचिवालय सदस्यको अनौपचारिक बैठकले पार्टीभित्र पछिल्ला दिनमा देखिएका समस्या समाधानका लागि सचिवालय बैठक बोलाउन अध्यक्ष ओलीलाई सामूहिक रुपमा आग्रह गर्ने निर्णय गरेको थियो । सोही निर्णय अनुसार पाँच नेता शनिबार बालुवाटार पुगेका हुन् । कार्यकारी अध्यक्षले नै औपचारिक बैठक बोलाउन सक्ने भए पनि सहमतिका आधारमा अगाडि बढ्न अध्यक्ष ओलीलाई सामूहिक आग्रह गर्न नेता बालुवाटार पुगेका हुन् । पार्टीभित्र देखिएको संकट समाधान गर्ने, सकारात्मक ढंगले पार्टीलाई अगाडि बढाउने, अहिलेसम्मको कामको समीक्षा गर्ने, पार्टी निर्णयको कार्यान्वयन गर्ने र पार्टीलाई एकताबद्ध गरेर अगाडि बढाउन आवश्यक कदम चाल्नका लागि छिटो बैठक बोलाउन पत्रमा अनुरोध गरिएको प्रवक्ता श्रेष्ठले जानकारी दिए। बिहीबार बालुवाटारमा प्रधानमन्त्रीसँगको भेटमा प्रचण्डले सचिवालय बैठक बोलाउनुपर्ने बताउँदा प्रधानमन्त्री ओलीले भने बैठक जरूरी नभएको बताएका थिए। अहिले पार्टी बैठक बोलाउने र भदौ २६ मा स्थायी समितिले गरेको निर्णय कार्यान्वयन गर्ने विषय मात्रै आफूहरूले उठाए पनि राजीनामाको उठ्दै नउठेको विषय किन उठाएको भन्दै दाहालले ओलीसँग आपत्ति जनाएका थिए। पार्टीको निर्णय र सहमतिको उलंघन गर्दै प्रधानमन्त्री ओलीले आफूखुसी राजदूत नियुक्तिको सिफारिस गरेको, मन्त्रिपरिषद् पुनर्गठनमा पार्टीभित्र कुनै परामर्श नगरेको, कर्णालीका मुख्यमन्त्री महेन्द्रबहादुर शाहीविरुद्ध अविश्वासको प्रस्ताव दर्ता गर्न उक्साएको, सीमा लगायत विषयमा संवाद ठप्प भएका बेला भारतको गुप्तर संस्था रअ प्रमुख सामन्तकुमार गोयललाई भेटेर त्यसलाई उपलब्धीका रुपमा प्रचार गरेको र पर्सामा पूर्वमाओवादी पृष्ठभूमिका मुकेश चौरसियाको हत्या हुँदा दोषीलाई कारबाही नगर्न दबाब दिएको आरोप लगाउँदै प्रचण्डनेपाल पक्ष यतिबेला ओली टिमसँग रुष्ट भएको छ।"
सीमा विवादको समाधान संवादबाटै,"काठमाडौं : प्रधानमन्त्री केपी शर्मा ओलीले भारतसँगको सीमा विवाद वार्ताका माध्यमबाटै समाधान हुने विश्वास व्यक्त गरेका छन्। भारतीय स्थल सेनाध्यक्ष मनोज मुकुन्द नरवणेसँगको भेटमा प्रधानमन्त्री ओलीले भारत असल मित्र भएको र ऊसँग भएका कतिपय समस्या संवादबाटै हल हुने धारणा राखेका हुन्। प्रधानमन्त्रीका परराष्ट्र मामिला सल्लाहकार राजन भट्टराईले प्रधानमन्त्री ओली र भारतीय सेनाध्यक्ष नरवणेबीच शिष्टाचार भेट भएको जानकारी दिए। नरवणे नेपाली सेनाको मानार्थ महारथीको दज्र्यानी चिह्न ग्रहण गर्न नेपालको तीनदिने भ्रमणमा आएका थिए। त्यही क्रममा उनले शुक्रबार प्रधानमन्त्रीनिवास बालुवाटारमा रक्षा मन्त्रालयको जिम्मेवारीसमेत सम्हालेका प्रधानमन्त्री ओलीसँग भेट गरेका हुन्। राष्ट्रपति विद्यादेवी भण्डारीले नरवणेलाई बिहीबार शीतल निवासमा आयोजित विशेष समारोहमा नेपाली सेनाको मानार्थ महारथीको दज्र्यानी चिह्न प्रदान गरेकी थिइन्। नरवणे तीनदिने औपचारिक भ्रमण पूरा गरी शुक्रबार स्वदेश फर्किएका छन्। उनलाई त्रिभुवन अन्तर्राष्ट्रिय विमानस्थलमा बलाधिकृत रथी प्रभुराम शर्माले बिदाइ गरेको नेपाली सेनाले प्रेस विज्ञप्तिमार्फत जनाएको छ। यस भ्रमणले दुई देशबीच रहँदै आएको सौहार्दपूर्ण सैनिक सम्बन्धलाई अझ सुमधुर एवं विस्तार गर्न थप मद्दत पुग्ने विश्वास लिएको विज्ञप्तिमा उल्लेख छ । भारतले नेपाली भूमि कालापानी, लिपुलेक र लिम्पियाधुरा अतिक्रमण गरी नक्सा सार्वजनिक गरेपछि नेपालले त्यसप्रति विरोध जनाएको थियो। त्यसपछि नेपालले पनि आफ्ना भूमि कालापानी, लिपुलेक र लिम्पियाधुरा समेटेर नयाँ नक्सा सार्वजनिक गरेको छ। सीमा विवाद भएदेखि नेपाल र भारतबीचको सम्बन्धमा हार्दिकता छैन। भारतीय गुप्तचर प्रमुख सामन्तकुमार गोयल र सेनाध्यक्ष नरवणेको भ्रमणपछि अब नेपाल र भारतबीचको कूटनीतिक सम्बन्ध थप प्रगाढ हुने विश्लेषकले बताएका छन्।"
नेकपा विवाद : ओलीबिनै बैठक,"काठमाडौं : सत्तारुढ दल नेकपाका दुई अध्यक्षबीच पार्टी बैठक बोलाउनेनबोलाउने जुहारी छ। कसले कसलाई गलाउने भन्नेमा दुवै पक्ष आन्तरिक तयारीमा छन्। बिहीबार दुई अध्यक्ष प्रधानमन्त्री केपी शर्मा ओली र पुष्पकमल दाहाल बालुवाटारमा बैठक बोलाउने विषयमा गलफत्ती गरे। प्रधानमन्त्री ओलीले दाहाललाई भनेका थिए, सकेको गर्नुस्। म अहिले बैठक बोलाउँदिनँ। बैठकको आवश्यकता नै छैन। तपाईंले आफ्नो गर्नुस्, म आफ्नो गर्छु। दाहालले प्रस्ताव राखे, सचिवालयका सदस्यहरूलाई पार्टी कार्यालय धुम्बाराही बोलाएर यहाँ भएका छलफल जस्ताको तस्तै ब्रिफिङ गर्छु। उहाँहरूको सुझावसमेत बोकेर फेरि म भेट्न आउँछु। प्रत्युत्तरमा ओलीले भने, औपचारिक बैठक बस्नुभयो भने त्यो नै पार्टी फुटको घोषणाको विन्दु हुनेछ। रन्थनिएर बालुवाटारबाट बाहिरिएका दाहालले बिहीबार साझै नारायणकाजी श्रेष्ठ, रामबहादुर थापा, वर्षमान पुनलगायत नेतालाई यसबारे ब्रिफिङ गरे। वरिष्ठ नेता माधव नेपालसँग छुट्टै बसेर दाहालले सल्लाह गरे, अब के गर्ने ? शुक्रबार बिहान वरिष्ठ नेता झलनाथ खनाल र उपाध्यक्ष वामदेव गौतमसँग पनि परामर्श गरे। फेरि नेपाललाई पनि बोलाए। सबैको सुझावमुताविक सचिवालयको अनौपचारिक बैठक पार्टी कार्यालय धुम्बाराहीमा बस्ने निचोड निस्कियो। धुम्बाराहीमा पार्टी बैठक बोलाउने भन्दै बिहीबार बालुवाटारबाट निस्केका दाहालले सचिवालय बैठक बोलाउनै लागेको सूचना शुक्रबार बिहान बालुवाटार पुग्यो। परिस्थिति बुझ्न संसदीय दलका उपनेता सुवास नेम्बाङ खुमलटार गए। नेम्बाङसँग दाहालले सचिवालयका सदस्यहरूसँग अनौपचारिक छलफल गर्ने, त्यहाँबाट आउने सुझावका आधारमा प्रधानमन्त्रीसँग भेटवार्ता गर्ने कुराकानी भएको सुनाए। नेम्बाङले दुई अध्यक्ष अझै छलफलमा बसेर समझदारी खोज्न आग्रह गरेको बताए। पार्टी एकता ऐतिहासिक प्रक्रिया घोषणा गरेर गर्नुभएको छ। दुई अध्यक्षले नगरेको भए यो एकतै हँुदैनथ्यो। अढाई वर्षपछि एकतालाई सफलतामा पुर्याइएन भने यसबाट उठ्ने प्रश्नहरूको जवाफ दिन तपाईंहामी सबैलाई अप्ठ्यारो पर्छ। दुई अध्यक्षलाई यो प्रश्न आउँछ। के भन्नुहुन्छ तपाईहरूले ? त्यसकारणले यसलाई सफलताको विन्दुमा पुर्याउनुबाहेक अर्काे विकल्पै छैन, दाहालसँग नेम्बाङले भनेका थिए, अलिक समय लिए पनि छलफलबाटै समस्याको समाधान खोजी गर्नुपर्छ। दाहालले पनि नेम्बाङको कुरामा मुन्टो हल्लाउँदै भने, मैले भनेकै त्यही छु, पार्टी एकता धेरै ठूलो कुरा हो। यसको रक्षामै लाग्नुपर्छ। बरु अलिकति समय लिएर भए पनि यसलाई सफल बनाउनुपर्छ। नेम्बाङ निस्केपछि नेपालसँग फेरि दाहालले निवासमै छलफल गरे। अनि बोलाए सचिवालयको अनौपचारिक बैठक। प्रधानमन्त्री ओलीलाई बाहेक अन्य सबै सदस्यलाई दिउँसो ३ बजे सचिवालयको अनौपचारिक बैठक बस्ने सूचना त्यसपछि दिइएको थियो। सोही सूचनाका आधारमा धुम्बाराहीमा कार्यकारी अध्यक्ष दाहालको अध्यक्षतामा बहुमत सचिवालयका सदस्यहरूको अनौपचारिक बैठक बस्यो। दाहाल, नेपाल, खनाल, गौतम र श्रेष्ठ त्यसमा सहभागी भए। प्रधानमन्त्री ओली, उनीपक्षीय नेता ईश्वर पोखरेल, महासचिव विष्णु पौडेल र तटस्थ देखिइरहेका रामबहादुर थापा भने गएनन्। पोखरेल र थापाले नआउनेबारे अवगत गराएनन्। स्रोतका अनुसार पौडेलले भने दाहाललाई फोन गरेर व्यस्त भएकाले नआउने जानकारी दिएका थिए। धुम्बाराहीमा बैठक चलिरहँदा प्रधानमन्त्री ओली बालुवाटारमै थिए। महासचिव पौडेल र गृहमन्त्री थापा भने गृह मन्त्रालयमा दुई अध्यक्षलाई कसरी समझदारीमा ल्याउने भन्नेमा छलफलमा थिए। नेकपामा पुरानै जुहारी नेकपा एकता धरमर नेकपा झगडा सामाजिक संजालमा छताछुल्ल नेकपा विवाद झन् उग्र धुम्बाराहीमा नेकपाका शीर्ष पाँच नेताको बैठक उता, बैठकमा दाहालले भने, बैठकका लागि पटकपटक प्रधानमन्त्रीसँग आग्रह गरियो। तर, उहाँले सहमति दिनुभएन। उल्टै तपाईंले औपचारिक बैठक बोलाउनुभयो भने त्यो नै फुटको घोषणाको बिन्दु हुनेछसम्म भन्नुभयो। नेपालको टिप्पणी थियो, बैठक नबोलाउनु र पार्टी विभाजनको कुरा गर्नु अक्षम्य अपराध हो। जसरी पनि बैठक बस्नुपर्छ। बैठक बस्नै नचाहेर कसरी हुन्छ ? त्यसो गर्न पाइन्छ ? गएर भेटेर भन्ने हो। बैठकमा त्यसकै सेरोफेरो मात्र कुरा भयो। सहभागीले ओलीपक्षीय नेताहरू बैठकमा नआएकामा आपत्तिसमेत जनाए। उक्त बैठकलाई ओलीपक्षीय नेता नेम्बाङले भने स्वाभाविक भनी टिप्पणी गरे। उहाँहरूको यो छलफल स्वाभाविक हो। अध्यक्ष प्रचण्डले प्रधानमन्त्री तथा अध्यक्ष केपी ओलीसँग बिहीबार कुरा गर्दा भोलि म धुम्बाराहीमा सचिवालयका सदस्यहरूसँग भेट्छु, यहाँ भएको कुरा ब्रिफिङ गरिदिन्छु, उहाँहरूका कुरासमेत लिएर तपाईंसँग भेट्न आउँछु भन्नुभएको थियो, नेम्बाङले अन्नपूर्णसँग भने, उहाँहरूको आज भेटघाट भयो। भोलि (शनिबार) बिहान प्रधानमन्त्रीसँग भेट्ने समय मिलाउनुभएको छ। यस्तो प्रक्रिया हुन्छ। यो एकदम स्वाभाविक हो। धुम्बाराही बैठकपछि दाहालले सञ्चारकर्मीसँग भने, पार्टी विभाजन रोक्न अर्का अध्यक्ष प्रधानमन्त्री ओलीसँग पटकपटक आग्रह गरेको छु। अझै प्रयास गर्छु। विगतमा पनि सहमति निस्केको छ। अहिले पनि निस्कन्छ। नेपालले पनि पार्टी कमजोर धरातलमा नरहेकाले नफुट्ने बताए। उनले भने, पार्टीको जीवनमा अनेक उतार चढाव आउँछन्। कुनै एक व्यक्तिले चाहेर मात्र पार्टी फुट्न सक्दैन। विभाजनको कसैले सपना देखेको छ भने त्यो अक्षम्य अपराध हुन्छ। उक्त बैठकपछि नेताहरूले शनिबार बिहान प्रधानमन्त्री ओलीसँग सामूहिक भेट गरेर बैठक बोलाउन आग्रह गर्ने भएका छन्। त्यसका लागि उनीहरूले बिहान साढे ९ बजेलाई समय तय गरेका छन्। कार्यकारी अध्यक्षले पार्टीको औपचारिक बैठक बोलाउन मिल्छ। तर, पार्टीको विद्यमान संकटपूर्ण परिस्थितिमा एकतालाई जोगाएर अगाडि बढ्न सकभर सहमतिकै आधारमा बैठक बोलाउन उपयुक्त हुन्छ। त्यसलाई दृष्टिगत गर्दै अध्यक्ष प्रचण्डसहित ५ जना सचिवालय सदस्यले भोलि (शनिबार) अध्यक्ष केपी ओलीलाई सहमतिका आधारमा बैठक छिटोभन्दा छिटो बस्न अनुरोध गर्ने निर्णय गरेका छौं, प्रवक्ता श्रेष्ठले अन्नपूर्णसँग भने, प्रधानमन्त्रीले बिहान ९ देखि १० बजेको समय दिनुभएको छ। हामी गएर बैठकका लागि सामूहिक रूपमा आग्रह गर्छौं। अध्यक्षले पार्टीको आधिकारिक बैठक बोलाउन मिल्ने भए पनि पार्टी एकताको सन्दर्भलाई ध्यान दिँदै अर्का अध्यक्ष ओलीको सहमतिमै बैठक बोलाउने समझदारी भएको प्रवक्ता श्रेष्ठले बताए। महासचिवको छुट्टै दौडधुप पार्टीका अध्यक्षद्वयबीच असमझदारी चुलिँदै गर्दा महासचिव विष्णु पौडेलले भने भदौ २६ को स्थायी समिति बैठकले पारित गरेको निर्णयका आधारमा फेरि समझदारीको प्रयास गर्नुपर्ने भन्दै सक्रियता बढाएका छन्। उनले यसबारे गृहमन्त्री थापासँग गृह मन्त्रालयमा झण्डै एक घण्टा छलफल गरेका थिए। यसअघि प्रधानमन्त्री ओलीले थापालाई मंगलबार साँझ बालुवाटार बोलाएर कित्ता स्पष्ट पार्न भनेका थिए। थापा दाहाल र ओली दुवैले बोलाएको छलफलमा सहभागी हँुदै आएका थिए। उनले मंगलबार प्रधानमन्त्रीसँग पार्टी स्थायी समितिको निर्णय मानेर जान र मन्त्रिमण्डल पुनर्गठनमा पार्टीभित्र देखा परेका गुटगत समूहलाई नै छान्ने अधिकारसहित अहिले दिन आग्रह गरेका थिए। थापालाई बुधबार राष्ट्रपति विद्यादेवी भण्डारीले पनि भेट गरेर एकताको पक्षमा भूमिका खेल्न आग्रह गरेकी थिइन्। उनले शुक्रबार महासचिव पौडेलसँग पनि सोहीअनुसार कुरा राखेका थिए। पौडेलले पनि एकता बचाउन आफूहरूले पहलकदमी लिनुपर्ने थापासँग बताएका थिए। उनले विगतको विवाद समाधान गर्न दुई अध्यक्षले गठन गरेको कार्यदलका सदस्यहरूलाई पनि शुक्रबार टेलिफोन गरी एकपटक कार्यदलको रिपोर्टका आधारमा दुवै अध्यक्षलाई अगाडि बढ्न आग्रह गर्नुपर्ने बताएका थिए। शंकरजीलाई पनि मैले भनेको छु, तपार्इं हामी पनि एकपटक बसौं, दुवै अध्यक्षसँग छलफल गरौं, त्यसका लागि अध्यक्षद्वयको समय मै निर्धारण गर्छु, महासचिवले टेलिफोनमा भनेको भनाइ उद्धृत गर्दै कार्यदलका एक सदस्यले अन्नपूर्णसँग भने, कार्यदलको रिपोर्ट लागू गरौं। स्थायी समितिको निर्णय कार्यान्वयन गरेर जान दुवै अध्यक्षलाई आग्रह गरौं। पार्टी एकता बचाएर जाऔं। महासचिव पौडेलको त्यस्तो प्रस्तावपछि शनिबार कार्यदलका सदस्यहरूले भेट गरी एक चरण छलफल गर्ने र दुवै अध्यक्षसँग संवाद गर्ने तयारी उनीहरूले गरेका छन्।"
घोडाबाट लडेर मुख्यमन्त्री शाही घाइते,"काठमाडौं : कर्णाली प्रदेशका मुख्यमन्त्री महेन्द्रबहादुर शाही घाइते भएका छन्। शुक्रबार हुम्ला पुगेका शाही शनिबार सदरमुकामबाट सिमकोट गाउँपालिका ३ को तोर्पा, बरगाउँदै हुँदै लिमाटाङ्ग जाने क्रममा घोडाबाट लडेर सामान्य घाइते भएका हुन्। सदरमुकामबाट गाडीमा सवार भएका मुख्यमन्त्री शाहीलाई त्यहाँका स्थानीय लामा समुदायले घोडामा चड्नका लागि स्वागत गरेपछि उक्त घोडाबाट लडेर उनी घाइते भएका हुन्। मुख्यमन्त्री शाहीले चडेको घोडा तर्सिदा लडेर घाइतेभएको नेपाल पत्रकार महासङ्घ हुम्ला शाखाका अध्यक्ष अर्जुन बोहराले जानकारी दिए। मुख्यमन्त्री शाहीलाई अहिल सिमकोटबाट हेलिकप्टर गएर उद्धार गरी सदरमुकाम ल्याइएको छ। मुख्यमन्त्री शाही सँगै कर्णाली प्रदेशका प्रतिपक्षदलका नेता जीवनबहादुर शाही, नेकपाका केन्द्रीय सदस्य विजय भण्डारी, कर्णाली प्रदेशका प्रवक्ता बिमला केसीलगायतका नेता तथा कार्यकर्ताको उपस्थिति रहेको थियो। रासस"
कुनै पनि हालतमा नेकपा फुट्दैन,"काठमाडौं : सहरी विकासमन्त्री कृष्णगोपाल श्रेष्ठले नेपाल कम्युनिस्ट पार्टी (नेकपा) कुनै पनि हालतमा नफुट्ने बताएका छन्। नेकपा बल्खु टेकुसी परिवारले शनिबार दिपावलीलगायत अन्य पर्वका अवसरमा आयोजना गरेको कार्यक्रममा मन्त्री श्रेष्ठले वामपन्थी आन्दोलनको लामो इतिहासका साथै ठूला दुई शक्तिशाली पार्टीको एकताबाट निर्माण भएको सो पार्टीमा अहिले देखापरेका केही समस्या शीर्ष नेतृत्वले समाधान गर्ने विश्वास व्यक्त गरेका हुन्। सात दशकअघि मुलुकमा प्रजातन्त्र प्राप्त भएपछि गठन भएका कुनै पनि सरकारले पाँच वर्षको कार्यकाल पूरा गर्न सकेनन्, उनले भने, त्यसबाट उत्पन्न भएको अस्थिरताले देशको विकास निर्माणमा अवरोध आयो। राजनीतिक स्थायित्व कायम गरी मुलुकमा सुशासन र समृद्धि प्राप्त गर्ने आधारमा भएको एकता कसैले चाहँदैमा विभाजन नहुने उनको भनाइ छ। मन्त्री श्रेष्ठले जनताको हितलाई केन्द्रमा राखेर पार्टी सङ्गठनका कार्यलाई समन्वयकारी भूमिका निर्वाह गर्ने प्रतिबद्धता व्यक्त गरे। हरिकान्त पाठकको अध्यक्षतामा भएको कार्यक्रममा मन्त्री श्रेष्ठको अभिनन्दनसमेत गरिएको छ। काठमाडौँ महानगरपालिका१४ का वडाध्यक्ष शोभा सापकोटाले विकास निर्माणका कार्यमा ठेकेदारबाट हुने ढिलासुस्ती तथा भ्रष्टाचारका कार्यलाई अन्त्य गर्नुपर्नेमा जोड दिएकी छन्। रासस"
रोटरी क्लबले अस्पताललाई दियो पीसीआर मेसिन,"बर्दिबास : रोटरी क्लब बर्दिबासले महोत्तरीस्थित बर्दिबास अस्पताललाई एक थान पीसीआर मेसिन उपलब्ध गराएको छ। क्लबका अध्यक्ष हिरा गौतमले बर्दिबास नगरपालिका मेयर बिदुर कुमार कार्कीलाई कोरोना महामारी नियन्त्रणका लागि स्वास्थ्य उपकरण हस्तान्तरण गरेको हो। बर्दिबास अस्पताल प्रदेश २ को केन्द्रमा पर्छ। त्यसैले लाखौंको मेसिन हामीले अस्पताललाई सहयोग स्वरुप दियौं,अध्यक्ष गौतमले भने, शिक्षा, स्वास्थ्य, शान्ति निर्माणको तहमा रोटरी क्लबले काम गर्दै आएको छ। कोरोना भाइरस नियन्त्रणमा सरकारलाई हाम्रो पनि साथ छ भन्ने मर्म सहित अस्पताललाई पीसीआर मेसिन उपलब्ध गरायौं। रोटरी इन्टरनेशनलबाट रोटरी क्लब बर्दिबासलाई प्राप्त १ थान पीसीआर मेसिन, ल्यापटप र यूपीएस अस्पताललाई प्रदान गरिएको रोटरी क्लब बर्दिबसका सेक्रेटरी बिष्णु पुरिले जानकारी दिए।"
ट्राफिक सचेतनाको लागि सांगीतिक डमी,"काठमाडौं : महानगरीय ट्राफिक प्रहरी महाशाखाले ट्राफिक सचेतना अभिवृद्धिको लागि सांगीतिक डमी अभियान शनिबारदेखि सुरु गरेको छ। महानगरीय प्रहरी कार्यालयका प्रमुख डीआईजी विश्वराज पोखरेलले आज एक कार्यक्रमबीच उक्त अभियान सुरु गरेका हुन्। सडक शिक्षा कार्यक्रमलाई प्रभावकारी बनाइ सडक सभ्यता अभिवृद्धि गर्न र सडक दुर्घटना न्यूनीकरण गर्नका लागि गत भाद्र १६ गतेदेखि यस महाशाखाले काठमाडौं महानगरपालिकाको सहयोगमा काठमाडौ उपत्यकाको विभिन्न सडक छेउमा ४५ वटा ट्राफिक डमी राखिसकेको छ। सो अभियानलाई अझ थप प्रभावकारी बनाउन तथा ट्राफिक नियम, सडक अनुशासन र सडक सचेतना अभिवृद्धि गर्न आजदेखि सांगीतिक डमी अभियान महाशाखाले सुरु गरेको हो। ट्राफिक महाशाखाका प्रमुख एसएसपी भीमप्रसाद ढकालले सङ्गीतका माध्यमबाट ट्राफिक नियम सिकाउँदा चालक र यात्रुले मनमा छिटो र सजिलोसँग लिने तथा त्यसलाई तत्काल व्यवहारमा लागू गर्ने भएकोले यो अभियान सुरू गरिएको बताए। उनका अनुसार सडक प्रयोगकर्ताहरू सर्वसाधारण र चालकलाई ट्राफिक नियम पालनामा जागरुक बनाउन चोक चोकमा डमी राखेर ट्राफिक सचेतनामुलक गीतहरु बजाउँदै जनचेतना जगाइने छ। उक्त कार्यक्रममा ख्यातिप्राप्त राष्ट्रिय कलाकार मदनकृष्ण श्रेष्ठ, हरिवशं आचार्य, दिपाश्री निरौला, जितु नेपालले आफ्ना प्रस्तुति राखेका थिए। कार्यक्रममा महानगरीय अपराध महाशाखाका प्रमुख एसएसपी दिपक थापा, कामनपाका सहरी सुशासन विभाग प्रमुख हरि कुँवर, सामाजिक अभियान्ता योङजोम शेर्पा, राधा पोख्रेल तथा महाशाखाका प्रहरी अधिकृत, जवानहरूको उपस्थिति रहेको थियो। महाशाखाले ख्याति प्राप्त व्यक्तित्व र राष्ट्रिय कलाकारहरूको स्वरमा विभिन्न ट्राफिक सन्देश एवम ट्राफिक गीतहरु समावेश गरी अडियो क्लिप तयार गरेको छ। सो ट्राफिक सन्देश भएको अडियो क्लिपका माध्यमबाट आम सडक प्रयोगकर्तालाई लक्षित गरी उपत्यकाको भिडभाड हुने मुख्य ५ वटा चोकहरु बानेश्वर, कोटेश्वर, रत्नपार्क शान्तिवाटिका, कंलकी र गोगवु नयाँ बसपार्कमा डमीको सहायतामा अडियो बजाएर सचेतना दिइनेछ। दैनिक बिहान ३ घण्टा र बेलुका ३ घण्टा पिक आवरको समयमा यो कार्यक्रम सञ्चालन गरिनेछ। प्रत्येक आधा घण्टामा कम्तिमा ५० जना सडक प्रयोगकर्ताहरू लाभान्वित हुने र दैनिक ३ हजारभन्दा बढीले ट्राफिक शिक्षा प्राप्त गर्ने अपेक्षा महाशाखाले लिएको छ। यसरी १ महिनामा १ लाख सडक प्रयोगकर्तालाई सचेतना दिने यस कार्यक्रमको लक्ष्य रहेको छ।"
कैलालीमा दुई कोरोना संक्रमितको मृत्यु,टीकापुर : कैलालीमा दुई जना कोरोना संक्रमितको मृत्यु भएको छ।जिल्ला प्रशासन कार्यालय कैलालीका सूचना अधिकारी शिवराज जोशीले टीकापुरका एक पुरुष र बर्दगोरियाका एक महिलाको कोरोना संक्रमणबाट मृत्यु भएको जानकारी दिए। कैलालीको टीकापुर नगरपालिकाका  १ का ४९ वर्षका पुरुषको घरमै मृत्यु भएको हो।उता बर्दगोरिया गाउँपालिका४ का ५९ वर्षका महिलाको कोरोना संक्रमणबाट मृत्यु भएको इलाका प्रहरी कार्यालय टीकापुरका प्रमुख डीएसपी मधुसूदन न्यौपानेले जानकारी दिए। उनकाअनुसार कोरोना संक्रमित भएपछि घरमा बस्दै आएका पुरुषको गएराती मृत्यु भएको हो। उनको काठमाडौमा कोरोना परीक्षण गरिएको थियो।कोरोना पुष्टि भएपछि टीकापुर घर आएका थिए।मृतकका आफन्तका अनुसार उनी बोन क्यान्सरको उपचार गराइरहेका थिए। योसँगै कोरोना संक्रमणबाट नगरपालिमा मृत्यु हुनेको संख्या तीन पुगेको छ।हिजो वडा नं १ का ५३ वर्षका एक महिलाको नेपालगन्ज मेडिकल कलेज कोहलपुरमा मृत्यु भएको थियो।यसअघि वडा ५ का ६० वर्षका एक पुरुषको मृत्यु भएको थियो।मृतकको शव नेपाली सेनाको टोलीले व्यवस्थापन गर्ने तयारी भैरहेको जोशीले बताए।
लागुऔषधसहित दुई पक्राउ,"दैलेख : दैलेखको आठबीस नगरपालिकाबाट प्रहरीले लागुऔषधसहित दुई जनालाई पक्राउ गरेको छ। सुर्खेतको वीरेन्द्रनगर नगरपालिका१३ गुमानटारका ३० वर्षीय दिपेन्द्रकुमार घर्र्ती र विरेन्द्रनगर नगरपालिका३ एरीचोकका २० बर्षिया आरोशी पुलामी मगरलाई पक्राउ गरेको जिल्ला प्रहरी कार्यालय दैलेखले जनाएको छ। स्थानिय बजारमा प्रहरी चौकी पाल्तडाबाट प्रहरी सहायक निरीक्षक थुमबहादुर घर्तीको कमाण्डमा गस्तीमा गएको प्रहरी टोलीले उनीहरुलाई लागुऔषधसहित पक्राउ गरेको हो। उनीहरु रामघाटस्थित कर्णाली राजमार्गमा शंकास्पद अवस्थामा संगै हिँडिरहेका थिए। शंकास्पद देखेर खानतलासी गर्दा आरोशी पुलामी मगरले साथमा बोकिराखेको झोलाभित्र लागुऔषध भेटिएको थियो। झोलामा रहेको रातो रंगको प्लाष्टिक भित्र प्रिगाम्याक्स ७५ लेखिएको २ पत्तामा १०१० ट्याब्लेट र १ पत्तामा ४ ट्याब्लेट गरी २४ ट्याब्लेट, स्पासपेन लेखिएको २ पत्तामा १०१० ट्याब्लेट गरी २० ट्याब्लेट र डिकफ लेखिएको १ पत्तामा १८ ट्याब्लेट र २० रुपैयाँको नेपाली नोट भित्र सेतो प्लाष्टिकमा राखिएको ५ मिलिग्राम लागुऔषध खैरो हिरोइन फेला परेको थियो। उनीहरुलाई लागुऔषध नियन्त्रण ऐन बमोजिम आवश्यक अनुसन्धान थालिएको दैलेखका प्रहरी नायब उपरीक्षक (डीएसपी) अनुपम श्रेष्ठले जानकारी दिए।"
मालपोत कार्यालय गोरखाका ६ जनामा संक्रमण : सेवा ठप्प,"गोरखा : गोरखाको मालपोत कार्यालयमा कार्यरत छ जनामा कोरोना संक्रमण पुष्टि भएको छ। एक महिला कर्मचारीलाई कोरोना पोजिटिभ देखिएपछिको कन्ट्याक ट्रेसिङमा अरु पाँच जनामा पनि कोरोना पोजिटिभ देखिएको मालपोत कार्यालयका प्रमुख देवेन्द्र थापाले जानकारी दिए। कन्ट्याक ट्रेसिङका आधारमा १८ जनाको पीसीआर परीक्षण गरिएकोमा शनिबार दुईजना नायव सुब्बा, दुई कार्यालय सहयोगी र एक रामर्शदाताका कर्मचारीमा पोजिटिभ देखिएको कार्यालय प्रमुख थापाले जानकारी दिए। कर्मचारीमा कोरोना संक्रमण देखिएपछि केहीदिनदेखि मालपोत कार्यालय बन्द छ। यससँगै शनिबार गोरखामा एकैदिन २० जना कोरोना संक्रमित थपिएका छन्। गोरखा नगरपालिका क्षेत्रमा १४ जना पुरुष र पाँच महिला थपिएका र शहिद लखन गाउँपालिकामा १ जना थपिएको स्वास्थ्य कार्यालय गोरखाले जनाएको छ। गोरखा नगरपालिका३ का एका, ६ का ९, ८ का ५, ९ का २, ११ का २ जनामा कोरोना पुष्टि भएको स्वास्थ्य कार्यालयका सूचना अधिकारी राजुरमण न्यौपानेले जानकारी दिए। स्वास्थ्य कार्यालयका अनुसार गोरखा जिल्लामा अहिलेसम्म कोरोना संक्रमितको संख्या पाँच सय १५ पुगेको छ भने करिब ८० जनाको पीसीआर रिपोर्ट आउन बाँकी छ।"
अज्ञात रोगले धमाधम मर्दै पशु चौपाया,"ओखलढुङ्गाः जल्लाको मानेभन्ज्याङ गाउँपालिकाको तल्लो नदी तटीय क्षेत्रमा पशु चौपाय मर्ने समस्याले किसान मारमा परेका छन्। केही महिनायता सयौंको संख्यामा खसीबाख्रा र केही गाईगोरु समेत मरेको किसानको भनाइ छ। केही दिनको अन्तरमै लगालग १६ वटा बाख्रा मरेको हिलेपानीका विरास राईले बताए। आफूले पालेका १२ वटा बाख्रा मरेको मानेभन्ज्याङ गाउँपालिका ६, सोक्माटारका बिसन राईको भनाइ छ। गाउँघरमा अझै परम्परागत रुपमै पशुपालन गरिंदै आएको छ। किसानलाई पशु चौपायलाई प्रयोग गर्ने भ्याक्सिनको जानकारी राम्रो छैन। बिरामी भएका पशु चौपाया समेत समयमा चिकित्सक उपलब्ध नहुँदा मर्ने गरेका छन्। पशु बिमा सम्बन्धी जानकारी पनि दुर्गमका किसानसम्म पुग्न सकेको छैन। पशुलाई केही दिन पखाला लाग्ने र मर्ने गरेको किसान बताउँछन्। केही घण्टाकै अन्तरमा चारवटा बोका र बाख्रा मरेको मानेभन्ज्याङ गापा ५ का शुभराज राईले बताए। केही महिना यता हिलेपानी, सोक्माटार, उदयपुर, उंबु लगायतका गाउँहरुमा पशु मर्ने समस्या देखिएको हो। जण्डिस जस्तै देखिने रोगले आफ्नो हल गोरु नै मरेको मानेभन्ज्याङ गापा १ का भैरव राईको भनाइ छ। उनका अनुसार पशु चिकित्सक ल्याएर औषधी मुलो गरे पनि ठिक भएको छैन। छ महिनादेखि फैलिएको रोग नियन्त्रणमा एक जना प्राविधिक खटाउने बाहेक अन्य कुनै काम गाउँपालिकाले नगरेको किसानको गुनासो छ। स्थानीय अनिलहाङ राईले किसानका पशु चौपाया सखाप भए पनि दीर्घकालीन समाधानका लागि गाउँपालिकाले कुनै योजना नबनाएको गुनासो गरे। उनले भने, यो सुख्खा क्षेत्र हो, खेतीपाती हुँदैन। पशुपालन मुख्य पेशा भएकाले किसान समस्यामा छन्। गाउँपालिकाले भने कुनै योजना बनाएको छैन। गाउँपालिकास्थित पशुसेवा शाखाका प्रमूख सियाराम यादवले भने बाख्रामा मात्र यो समस्या भएको र निदानको काम भइरहेको दावी गरे। विगत छ महिनादेखि बाख्राहरुमा यो समस्या देखिएको हो। अहिले त नियन्त्रणमा आइसकेको छ, यावदले भने, हामीले नमुना संकलन गरी विराटनगस्थित प्रयोगशालामा पठाउँदा इन्ट्रो टक्सेनिया भन्यो तर त्यो समस्या होइन यो। हामीले एन्टी डाइरियाको इन्जेक्सन दिइसकेपछि लगभग नियन्त्रणमा आइसकेको छ। यादवले यसको प्रमुख समस्या भनेको समयमा पिपिआरको भ्याक्सिन नलगाउनु रहेको बताए। यो रोग सरुवा भएको र खुल्ला ठाउँमा पशु चौपाय चराउँदा सर्ने भएकोले गाउँपालिका भरि नै फैलिएको हो।"
घुस रकमसहित इन्जिनियर पक्राउ,नुवाकोट : नुवाकोटको वट्टारबजारबाट शनिबार एक जना इन्जिनियरलाई अख्तियार दुरुपयोग अनुसन्धान आयोगको टोलीले पक्राउ गरेको छ। नुवाकोटकै बेलकोटगढी नगरपालिकाका इन्जिनियर पर्वत पौडेललाई अख्तियारको टोलीले घुस लिएको रकमसहित पक्राउ गरेको जिल्ला प्रशासन कार्यालय नुवाकोटले जनाएको छ। विदुर नगरपालिका४ को व्यस्त बट्टार बजारमा रहेको एक मिठाइ पसमा बसेर सेवाग्राहीसँग विकास निर्माणको काम गरेबापत घुस रकम लिदै गर्दा इन्जिनीयर पौडेल पक्राउ परेको प्रमुख जिल्ला अधिकारी झंकनाथ ढकालले जानकारी दिए। उनलाई पक्राउ गरेको स्थानमा अख्तियारको टोलीले स्थलगत मुचुल्का तयार गरेको छ। नगरपालिकामा करार सेवामा कार्यरत इन्जिनियर पौडेललाई सेवाग्राहीसँग लिएको ७५ हजार रुपैयाँ घुससहित स्टिङ अपरेशनअन्तर्गत आफ्नो टोलीले रंगेहात पक्राउ परेको अख्तियार दुरूपयोग अनुसन्धान आयोगका प्रवक्ता तारानाथ अधिकारीले जानकारी दिए। उनका अनुसार पौडेललाई घुस खुवाउने कार्यमा रहेका एक जना बिचौलियासमेत पक्राउ परेका छन्। घुस रकमसहित पक्राउ परेका इन्जिनियर र अर्का युवकलाई काठमाडौं लगेर थप अनुसनधान कार्य भइरहेको प्रवक्ता अधिकारीले बताए। उनका अनुसार थप अनुसन्धान गरेर मुद्धा दायर गरिनेछ। घुससहित पक्राउ परेका इन्जिनियर पौडेल बेलकोटगढी नगरपालिकाले करार सेवामा नियुक्त गरेका अस्थायी कर्मचारी हुन्।
"बैतडीमा जिप दुर्घटनाः एकको मृत्यु, एक घाइते",बैतडी : बैतडीमा जिप दुर्घटना हुँदा एकजनाको मृत्यु भएको छ । जिल्लाको दोगडाकेदार गाउँपालिका २ सिल्लेगडाबाट कफलकोटतर्फ गइरहेको ग १ ज ५१९२ नम्बरको बोलेरो जिप शनिबार राति पौने ८ बजे दुर्घटनामा परेको हो । दुर्घटनामा परी अन्दाजी ३३ वर्षीय बीरबहादुर कुँवरको घटनास्थलमै मृत्यु भएको जिल्ला प्रहरी कार्यालयका प्रमुख प्रहरी नायव उपरीक्षक नारायणप्रसाद अधिकारीले जानकारी दिए । मृतक जिप साहुका भाई रहेको बताइएको छ । यस्तै दुर्घटनामा परी दोगडाकेदार गाउँपालिका ३ श्रीकोटका जिप चालक दीपक चन्द समान्य घाइते भएका छन् । उक्त जिपमा दुई जना मात्रै सवार थिए । दुर्घटनाको क्रममा जिप सडकबाट ४० मिटर तल खसेको प्रहरीले जनाएको छ । दुर्घटनामा घाइते भएका चन्दलाई उपचारका लागि जिल्ला अस्पताल बैतडी ल्याइएको छ भने मृतकको शव पनि पोष्टमार्टमका लागि जिल्ला अस्पातलमै ल्याइएको प्रहरी नायव उपरीक्षक अधिकारीले बताए । जिप दुर्घटनाको कारण भने खुल्न सकेको छैन । साथै घटनाको अनुसन्धान भइरहेको प्रहरीले जनाएको छ ।
"देशभर चिसो बढ्यो, जुम्लाको तापक्रम माइनसमा","काठमाडौं : काठमाडौं उपत्यकाको तापक्रम घटेसँगै शनिबार बढी चिसो महसुस गरिएको छ। उपत्यकासहित देशभर चिसो बढेको हो। मौसम पूर्वानुमान महाशाखाको पछिल्लो विवरणअनुसार आज काठमाडौंको न्यूनतम तापक्रम १० डिग्री सेल्सियस मापन गरिएको छ। शुक्रबार काठमाडौंको न्युनतम तापक्रम १० दशमलव २ डिग्री सेल्सियस थियो। आज काठमाडौं उपत्यकामा यस वर्ष जाडो सुरु भएदेखिकै सबैभन्दा कम तापक्रम मापन भएको हो। मौसमविद् प्रतिभा मानन्धरका अनुसार अबको केहीदिन देशभर तापक्रम निरन्तर घट्दै जाने क्रममा रहेको छ। 'दिउँसो घाम लागे पनि बिहान र बेलुकी बढी चिसो हुने गरेको छ', मौसमविद् मानन्धरले भने, 'केही दिन तराईमा पातलो कुइरो लाग्ने र पहाडमा लामो समय पानी नपरेकाले तुवाँलोले दृश्यता कमजोर बनाउनेछ।' मौसम पूर्वानुमान महाशाखाका अनुसार आज काठमाडौं उपत्यकाको अधिकतम तापक्रम २४ डिग्री सेल्सियस रहनेछ। त्यस्तै आज सबैभन्दा कम जुम्लाको न्युनतम तापक्रम माइनस २ डिग्रीमा झरेको छ।"
कोरोना संक्रमित ल्याब टेक्निसियनको मृत्यु,"झापा : झापाको शिवसताक्षी नगरपालिका ६ की २५ वर्षीय एक ल्याब टेक्निसियन युवतीको कोरोना संक्रमणका कारण शनिबार बिहान मृत्यु भएको छ । युवतीलाई रुघाखोकी, ज्वरो लगायतका समस्या बढ्दै गएपछि थप उपचारका लागि एक हप्ता अघि नोबेल अस्पताल विराटनगर लगिएको थियो । अस्पतालमा लगेर कोरोना टेष्ट गर्दा उनमा कोरोना पोजिटिभ देखिएको पारिवारिक स्रोतले बताएको छ । जिल्ला स्वास्थ्य कार्यालय झापाका फोकल पर्सन जिवन चम्लागाईका अनुसार झापाका कोरोना पोजिटिभ देखिएर मृत्यु हुनेको संख्या ५९ पुगेको छ ।"
सात चिकित्सकसहित १७ जनामा कोरोना पुष्टि भएपछि अर्घाखाँची अस्पताल बन्द,सन्धिखर्क : सातजना चिकित्सकसहित १७ जना स्वास्थ्यकर्मीमा कोरोना संक्रमण देखिएपछि अर्घाखाँची जिल्ला अस्पताल बन्द भएको छ । अर्घाखाँची जिल्ला अस्पतालका प्रमुख डा कपिल गौतमसहित ७ जना चिकित्सक र १० जना स्वास्थयकर्मी गरेर १७ जनामा लक्षणसहितको कोरोना देखिएपछि प्रसूति र अत्यावश्यक बाहेकका सम्पूर्ण सेवा बन्द गरिएको हो । चिकित्सक र स्वास्थ्यकर्मीमा संक्रमण देखिएपछि अर्को सूचना जारी नहुँदासम्मको लागि अस्पतालका सबै सेवा बन्द गरिएको जिल्ला अस्पताल अर्घाखाँचीका प्रमुख डाक्टर डा गौतमले जानकारी गराएका हुन् ।
अब जागिर खान पोखरा जान्न,"लमजुङ : लकडाउन हुनुअघिसम्म २२ वर्षीया खासा गुरुङ पोखरा लेकसाइडमा जागिर गर्थिन् । पर्यटकीय रेस्टुरेन्टमा कफी वरिष्टा उनी लकडाउन भएपछि ४ दिन हिँडेर आफ्नो घर लमजुङको घनपोखरा आइन् । जिल्लाकै सबैभन्दा अग्लो ठाउँको यो गाउँमा उनी आमा र बहिनीसहित बस्छिन् । केही समय लमजुङ सदरमुकाम बेसिसहर बसेर उनी जागिरको खोजी गर्दै घनपोखरादेखि पोखरा पुगेकी थिइन् । तर कोभिड १९ को प्रकोपमा पर्यो उनको रोजगारी पनि । यताका ७ महिनायता खासाले के गर्ने कसो गर्ने भन्ने मेसो पाइनन् । घरमै बसिरहिन् । उनकी बैनी पनि पोखरामै अर्काे होटलमा जागिरे थिइन् । उनी पनि घरमै छिन् । दसैंअघिसम्म उनलाई घरमा पाहुना आउँदा पानी कसरी पुर्याउने होला भन्नेसम्मको पिरलो थियो । दसैंअघि उनका घरमै धारा आइपुग्यो । दसैं सजिलो भयो । अहिले उनलाई अर्काे चिन्ता दुर गर्ने जुक्ति पनि आइरहेको छ । अब जागिर खोज्ने हैन, स्वरोजगार बन्ने । घरमै धारा आयो, अब जागिर खान पोखरा नजाने, घरमै होमस्टे चलाउने विचार छ, उनले भनिन् । २२ वर्षीया खासा गुरुङ भन्छिन्, घरमा धारा आयो अब जागिर खान पोखरा जान्न, घरमै होमस्टे चलाउँछु उनको गाउँछेवैको अर्काे ठाउँ घलेगाउँमा होमस्टे चलिरहेको छ। ४० घर स्वरोजगार छन् । घनपोखरा र घलेगाउँ १ घन्टाको दुरीमा छन् । घनपोखरा झन् उचाइमा छन् । हिमाल आँखैमा ठोक्किन आइपुग्छन् । गुरुङ समुदायको आफ्नै संस्कृति र रीतिरिवाज अनि परम्परा सजीवै छ । घनपोखराकै एउटा घरमा त होमस्टे सुरु भइसकेको छ । अब खासा गुरुङलाई आशा छ, घनपोखरामा पनि होमस्टे चल्छ । पाहुना डाक्न सकिन्छ । बरु घरमा इन्टरनेट जोड्न पर्छ भन्ने उनलाई लागेको छ । वाइफाई सेवासहितको होमस्टे उनको चाहना हो । यसअघि घनपोखराका सबै घरलाई हुने गरी ४ वटा धारा थिए । त्यसमा पनि पानी कहिले आउँथ्यो, कहिले आउँदैनथ्यो। एक घर एक धारा आयोजनाको उपभोक्ता समितिका सचिव कमल गुरुङ भन्छन्, बर्खा लाग्यो कि बिग्रिहाल्थ्यो, पातपतिंगरले बुझिन्थ्यो, पहिरोले पाइप बगाउँथ्यो, बनाउँदा बनाउँदै हैरान हुन्थ्यो । अहिले भने व्यवस्थित तरिकाले पानी ल्याइएको उनले सुनाए । मुहानमा इन्टेक व्यवस्थित छ, इन्टेकमा २ वटा च्याम्बर छ, एउटा संकलन टंकी, उनले भने, गाउँको माथि वितरण टंकी बनाएका छौं । घनपोखरा र नायु गाउँका सामुदायिक भवन र सार्वजनिक स्थलमा पनि खानेपानीका धारा जडान गरिएको उनले जानकारी दिए । गण्डकी प्रदेश सरकारको लगानीमा घनपोखरा र नायु गाउँमा १ सय ३० धारा जडान भएको छ । जसको उद्घाटन मुख्यमन्त्री पृथ्वीसुब्बा गुरुङले गरेका छन् । उनले मुख्यमन्त्रीको पदभार सम्हालेर पहिलो मन्त्रिपरिषद् बैठक राखेर गरेको एउटा निर्णय प्रदेशका सबै घरमा आधारभूत खानेपानी पुर्याउने थियो । मुख्यमन्त्री अब २०७८७९ भित्रै त्यो लक्ष्य पूरा हुने बताउँछन् । घनपोखराका घरघरमा धारा पुयाउन १ करोड ३० लाख रुपैयाँ खर्च भएको छ । गाउँभन्दा ६ किलोमिटर टाढाको नेकुचो पात्ला मुहानबाट पानी ल्याइएको उपभोक्ता समितिका अध्यक्ष जीतबहादुर गुरुङले सुनाए । गाउँलेले पनि श्रम गरेर पानी आयोजना पूरा गरेको उनले बताए । मस्र्याङ्दी गाउँपालिकाको वडा नम्बर १ घनपोखरामा धारा उद्घाटन गर्दै मुख्यमन्त्री पृथ्वीसुब्बा गुरुङ । तस्बिर : अन्नपूर्ण"
सल्यानमा जीप दुर्घटना हुँदा तीन जनाको ज्यान गयो,दाङ : सल्यानमा जीप दुर्घटना हुँदा ३ जनाको मृत्यु भएको छ। छत्रेश्वरी गाउँपालिकाको वडा नम्बर ४ को तिबाङघारीको भीरबाट जीप खस्दा तीन जनाको मृत्यु भएको सल्यान प्रहरीले जनाएको छ। शनिबार दाङको तुलसीपुरबाट रोल्पाको सुका ओराल जाँदै गरेको लु १ ज २९११ नम्बरको डबल क्याप जीप तिबाङघारीको भीरबाट खस्दा घटनास्थलमै तीन जनाको मृत्यु भएको जिल्ला प्रहरी कार्यालय सल्यानले जनाएको हो। ज्यान गुमाउनेमा रोल्पा गङगादेब गाउँपालिका ७ बस्ने भीमबहादुर वली सोही ठाउँका १७ वर्षीय भीमराज बुढा र गङगादेव गाउँपालिका ५ का गन्जमान बुढा रहेको प्रहरीले जनाएको छ । उकालोमा गाडा चड्न नसकेपछि ब्याक भएको गाडी भिरबाट खसेको बताएको छ। सात जना सवार उक्त जीपमा अन्य ४ जना भने सकुशल नै रहेको जिल्ला प्रहरी कार्यालय सल्यानका प्रबक्ता प्रहरी निरीक्षक लक्ष्मण ओलीले जानकारी दिए । गाडी सडकबाट करिब एकसय मिटर तल भिरमा खसेको उनले बताए।
मुग्लान जानेको लर्को,"धनगढी : कैलालीको टीकापुर नगरपालिका९ झुंगाका सुरेश चौधरीका तीन बहिनी छन्। तर, नजिकै आइरहेको भाइटीका छोडेर उनी भारतको राजधानी दिल्लीतिर लागेका छन्। कैलालीसँग सिमाना जोडिएको भारतको गौरीफन्टा बोर्डरमा लाइन लागेका सुरेश भन्छन् परिवारसँग दसैं मनाउन पाइयो, भाइटीकाभन्दा भोक प्यारो भयो। उनले घरमा नुन तेलको पनि गर्जो नटरेपछि भारत हानिएको बताए। कोरोनाका कारण लकडाउन हुने हल्ला चलेकै बेला चैतको पहिलो हप्ता दिल्लीबाट घर फर्केका उनले, नेपालमा सामान्य मजदुरीसमेत नपाएको बताए। पहिला पहिला निर्माण मजदुरको काम त पाइन्थ्यो, लकडाउनपछि धेरै युवाहरू घर फर्र्किए, पहिले दिनको पाउने पाँच सय ज्याला पनि अहिले युवाहरू बढी भएकाले चार सय भयो, त्यसैले भारत जानुको विकल्प देखिनँ, उनले थपे। उनीसहितका ८ जना युवाहरूको समूह भारत लागेको हो। डडेलधुराको नवदुर्गा गाउँपालिका४ का करनसिंह बोहरा पनि गौरीफन्टा बोर्डरको लामो लाममा भेटिए। उनी जेठको महिना लकडाउनकै बीच घर फर्किएका हुन्। घरमा आमाबुवा, भाइबहिनी सबै छन्, म जेठो हो, घर खर्च नचलेपछि नजिकैको भाइटीका पनि छोडेर भारत हिँडेको, उनले भने। दसैंपछि अहिले भारत जानेहरूको संख्या तीन गुणाले बढेको छ। तिहार छोडेर, कोरोनाको समेत पर्वाह नगरेर उनीहरू भारत जान थालेका हुन्। कैलालीको लम्कीचुहा नगरपालिका६ का तिलबहादुर ओली श्रीमती र बच्चासहित भारत लागेका छन्। नेपालमा केही काम पाएन, चुनावका बेला नेताहरूले रोजगारी दिलाउने भनी गरेका भाषण सम्झने मात्रै हो, चण्डीगढमा आफन्त छन्, त्यतै केही काम पाइएला कि भनेर हिँडेको, उनले भने, पहिलो पटक भारतमा कामको खोजीमा हिँडेको हुँ। मुग्लान पस्नेको पीडा कैलालीको गोदावरी नगरपालिका१२ का धनबहादुर चुनारा पनि बुहारी, नातिसहित भारततिर लागेका छन्। छोरा दसैंअघि नै गइहाल्यो, अब तिहार पैसा भएपछि हुने त हो नि !, बुहारीले पनि केही काम गर्छ, छोरा अनि म, तीनै जनाले काम गरे मात्रै केही खर्च बचाउन सकिन्छ, उनले भने। उनी लकडाउनका बेला नेपाल फर्केका हुन्। अहिले सुदूरपश्चिमका नौवटै जिल्लाबाट भारत जानेको सीमा क्षेत्रमा लर्को छ। कैलालीको धनगढीगौरीफन्टा र कञ्चनपुरको गड्डाचौकीबनबासाबाहेक सबै जिल्लाका नाकाहरू बन्द छन्। त्यसैले पनि प्रदेशका ९ वटै जिल्लामा मानिसहरू गौरीफन्टा र गड्डाचौकी नाका भएर भारत जाने गरेका छन्। सीमा नाकामा खटिएको नेपाल प्रहरीको तथ्यांकअनुसार, बडादसैं अथवा कात्तिकको १० गते यता मात्रै १५ हजार नेपाली गौरीफन्टा नाकाबाट भारत गइसकेका छन्। कञ्चनपुरको सीमा प्रहरी चौकी डोकेबजारका प्रहरी नायब निरीक्षक भूपालसिंह थापाले अहिले आउनेभन्दा चारगुणा नेपालीहरू भारत गइरहेको बताए। दैनिक १५ सयदेखि २० हजारको अनुपातमा नेपालीहरू भारत गइरहेका छन्, थापाले भने, यसको कारण नेपालमा रोजगारीकै समस्या हो। नेपालीहरूले भारत जानका लागि आफ्नो नागरिकता वा भारतले दिएको आधारकार्ड अनिवार्य बोक्नुपर्ने नियम भारत सरकारले लगाएको छ। भारतमा यसअघि काम गर्ने नेपालीहरूलाई उनका, मालिकहरूले पनि पास बनाएर बोलाउन थालेका छन्। भारतमा, नेपालीको श्रम सस्तो छ। सामान्य मजदुरीका लागि नेपालीहरूको श्रम सस्तो भएकाले पनि, स्याउ टिप्ने र संकलन गर्ने, मालिकका गाडीहरू धुने, घरमा सरसफाइ गर्ने, रातिको चौकीदारी गर्ने काममा बढी नेपालीहरू प्रयोग भएका छन्। अहिले त्रिनगर नाकामा एक किलोमिटर टाढासम्म भारत जानेको लाम देख्न सकिन्छ। भारतमा अहिले पनि दैनिक ८० हजारभन्दा बढी कोरोनाका बिरामी पुष्टि भइरहेको छ। तर, भोकका अगाडि कोरोना फिक्का परेको छ। रोजगार छैन कसरी दिन चलाउनु ?, कैलाली टीकापुर नगरपालिका२ सीतापुरका कृष्ण रावलले भने। भारत जानेहरूमा प्रदेश सरकार र संघीय सरकारप्रति रोष देखिन्थ्यो। हामी क्वारेन्टाइन बसेका बेला एउटा फाराम भरिएको थियो, त्यसमा मैले पनि बाख्रापालनका लागि पुँजीको माग गरेको थिएँ, एक महिनामा यसको रिजल्ट आउँछ भनेको थियो। तर, पाँच महिना भयो, केही अत्तोपत्तो छैन, रावलले भने, सरकारले नेपालको युवा जनशक्तिलाई स्वदेशमै रोक्न विफल भएको छ।"
विराटनगरमा कोरोना संक्रमित दुई महिलाको मृत्यु,विराटनगर : विराटनगरमा उपचार गराइरहेका दुई कोरोना संक्रमित महिलाको मृत्यु भएको छ। शनिबार बिहान एक जना र अर्का एक जनाको शुक्रबार राति नोबेल शिक्षण अस्पतालमा मृत्यु भएको हो। मृत्यु हुनेमध्ये एक जना वृद्धा महिला छिन्। झापाको शिवसताक्षी६ की २६ वर्षीया महिलाको शनिबार बिहान ३ बजेतिर मृत्यु भएको हो। अस्पतालका प्रबन्धक नारायण दाहालका अनुसार पीसीआर परीक्षण गराउँदा रिपोर्ट पोजिटिभ आएपछि महिलालाई उपचारका लागि कात्तिक १५ गते उपचारका लागि भर्ना गरिएको थियो। त्यस्तै सुनसरीको दुहवी९ की ६८ वर्षीया वृद्धा महिलाको उपचारका क्रममा नोबेलमै शुक्रबार राति मृत्यु भएको छ। दाहालका अनुसार कोरोना पुष्टि भएपछि कात्तिक १७ गते उपचारका लागि वृद्धालाई अस्पताल भर्ना गरिएको थियो। उनको उपचारकै क्रममा राति नौ बजेतिर मृत्यु भएको हो। अस्पतालले दुवै संक्रमितमा स्वास्थ्य सम्बन्धी पुरानो समस्या भएनभएको केही पनि खुलाएको छैन।
मोरङमा करेन्ट लागेर दुई जनाको मृत्यु,विराटनगर : मोरङको पथरीशनिश्चरे र उर्लाबारीमा करेन्ट लागेर दुई जनाको मृत्यु भएको छ। सुनसरीको रामधुनी८ का ४५ वर्षीय सुवरलाल चौधरीको मोरङको पथरीशनिश्चरे नगरपालिका८ मा करेन्ट लागेर शुक्रबार साँझ मृत्यु भएको छ। इलाका प्रहरी कार्यालय पथरीका डीएसपी दिलिप गिरीका अनुसार राजनारायण चौधरीको घरमा बिजुलीको काम गर्ने क्रममा करेन्ट लागेर सुवरलालको मृत्यु भएको हो। साँझ ६ बजेतिर करेन्ट लागेर घाइते भएका उनको उपचारका क्रममा आधा घण्टापछि मोरङ अस्पताल पथरीमा मृत्यु भएको गिरीले बताए। त्यस्तै खोलामा करेन्ट लगाएर माछा मार्ने क्रममा उर्लाबारीका एक जनाको मृत्यु भएको छ। रतुवा खोलामा विद्युत प्रवाह गरेर माछा मार्दै गर्दा करेन्ट लागेर उर्लाबारी नगरपालिका९ का ३५ वर्षीय विनोद परियारको मृत्यु भएको हो। इलाका प्रहरी कार्यालय उर्लाबारीका प्रहरी निरीक्षक उद्धव पोखरेलले करेन्ट लागेर घाइते भएका परियारको उपचारका क्रममा अरनिको अस्पतालमा मृत्यु भएको बताए। प्रहरीले दुवै घटनाका बारेमा अनुसन्धान सुरु गरिएको जनाएको छ।
भारतीय निर्वाचनले सीमा सुरक्षा कडा,"विराटनगर : भारतको बिहार राज्यमा विधानसभा सदस्यको तेस्रो चरणको निर्वाचन आज हुँदैछ। मोरङसँग सीमा जोडिएको बिहारको अररिया जिल्लामा पनि चुनाव हुनेछ। निर्वाचनलाई लक्षित गरेर नेपालभारत सीमा क्षेत्रको सुरक्षा व्यवस्था शुक्रबार बिहानैबाट कडा पारिएको मोरङ प्रहरी प्रमुख एसपी सन्तोष खड्काले बताए। निर्वाचनका बेला कुनै पनि आपराधिक घटना हुन नदिन ७२ घण्टासम्म दुईदेशीय सीमा नाका पहिल्यैदेखि सिल गरिँदै आएको छ। चुनावी सुरक्षालाई ध्यानमा राख्दै बिहीबार साँझबाटै दुई देशबीच आवतजावतमा पूर्ण रूपमा रोक लगाइएको थियो। नेपाल र भारतका सुरक्षा अधिकारीबीच यसअघि भएको बैठकमा निर्वाचनका बेला सीमा क्षेत्रमा निगरानी बढाएर कडाइ गर्दै सहयोग पुर्याउन भारतीय सुरक्षा अधिकारीले नेपाली पक्षलाई आग्रह गरेका थिए। निर्वाचनमा कुनै पनि आपराधिक घटना गरेर नेपालतर्फ अपराधी भाग्न सक्ने सम्भावनालाई मध्यनजर गर्दै भारतीय पक्षले चुनावका बेला सधैं नेपाली सुरक्षाकर्मीको साथ लिने गरेको छ। त्यही आधारमा सीमा क्षेत्रमा ठूलो संख्यामा नेपाली सुरक्षाकर्मी परिचालन गरिएको छ। सबै ठाउँमा रेकी गर्दै नेपाल र सशस्त्र प्रहरीले सीमामा आफ्नो उपस्थिति बढाएका छन्। सीमा क्षेत्रमा गस्ती बढाइएको छ। भारततर्फ पनि भारतीय सुरक्षाकर्मीको उपस्थिति बाक्लो बनाएर कडाइ भइरहेको छ। बिहारमा विधानसभाको निर्वाचन हुँदैछ। निर्वाचनको सुरक्षालाई ध्यानमा राख्दै सीमा क्षेत्रको सुरक्षा व्यवस्था कडा पारिएको हो, एसपी खड्काले भने, दुई देशबीच आवतजावत गर्न पूर्ण रूपमा रोक लगाइएको छ। निर्वाचन नसकिएसम्म सवारीसाधन पनि सञ्चालन हुने छैनन्। नेपालमा निर्वाचन भएको समयमा पनि भारतीय सुरक्षाकर्मीले सीमामा कडाइ गरेर सहयोग गर्ने गरेको उनको भनाइ छ। निर्वाचन नसकिएसम्म भारतसँग सीमा जोडिएको मोरङको ६३ किलोमिटर क्षेत्रलाई नेपाली सुरक्षाकर्मीले उच्च निगरानीमा राखेको एसपी खड्काले बताए। खड्काका अनुसार निर्वाचनका बेला नेपालबाट भारततर्फ कसैलाई पनि जान दिइने छैन। सीमा क्षेत्रमा शंकास्पद गतिविधि गर्नेलाई तत्काल नियन्त्रणमा लिएर कारबाहीको दायरामा ल्याइनेछ। भारततिरबाट कसैले छिर्ने प्रयास गरेमा र शंकास्पद तवरबाट कोही आएमा नियन्त्रणमा लिएर कारबाहीका लागि भारतीय प्रहरीको जिम्मा लगाउने तयारी नेपाली सुरक्षाकर्मीको छ। एसपी खड्काले आवश्यक परेका बखत नेपाल र भारतका सुरक्षाकर्मीबीचको समन्वय र सहयोग आदानप्रदानले सीमा क्षेत्रमा हुने अवैध गतिविधि र अपराध नियन्त्रणमा मद्दत पुग्ने बताए। जसले दुई देशबीचको सम्बन्ध प्रगाढ बन्ने र सुरक्षाकर्मीबीचको हार्दिकता एवं समन्वय बढ्ने उनको भनाइ छ। बिहारको विधानसभा निर्वाचनलाई लक्षित गर्दै सुरक्षा व्यवस्था कडा बनाउन र सुरक्षामा कुनै पनि कमजोर हुन नदिन प्रदेश १ का नेपाल प्रहरी प्रमुख डीआईजी ईश्वरबाबु कार्की र सशस्त्र प्रहरी प्रमुख डीआईजी वंशीराज दाहालले निर्देशन दिइसकेका छन्। निर्वाचनकै कारण विराटनगर भन्सार कार्यालयको काममा समेत असर परेको छ। शुक्रबार दिउँसोबाट भारतदेखि मालवाहक सवारीसाधन आएका छैनन्। नेपालबाट पनि खाली वा लोड भएका मालवाहक सवारीसाधन नपठाउन भारतीय पक्षले अनुरोध गरेको छ। भन्सार प्रमुख शिवप्रसाद भण्डारीले कार्यालयको काममा शनिबार साँझसम्म निर्वाचनको असर पर्न सक्ने बताए। आयात निर्यात नै बन्द हुँदा भन्सारको काम प्रभावित हुने उनको भनाइ छ।"
"जता शव, त्यतै अवरोध","सिन्धुली : सर्वदलीय बैठकले निर्धारण गरेको ठाउँमा स्थानीय बासिन्दाले कोरोना संक्रमितको शव व्यवस्थापन गर्न दिएका छैनन्। प्रमुख जिल्ला अधिकारीको अध्यक्षतामा जेठमै बसेको संकट व्यवस्थापन केन्द्रको बैठकले कमलामाई नगरपालिका९ भिमानको चुरे जंगलमा शव व्यवस्थापन गर्ने निर्णय गरेको थियो। कमलामाई६ पानीट्यांकीकी ८४ वर्षीया वृद्धाको आइतबार कोरोना संक्रमणबाट मृत्यु भएपछि भिमानको चुरेमा शव व्यवस्थापन गर्न खोज्दा विरोध भएको थियो। त्यसपछि कमलामाईकै वडा नम्बर ७ स्थित बुका खोलामा शव गाडिएको थियो। कमलामाई५ जरायोटारका ४८ वर्षीय एक पुरुषको कोरोनाबाट मृत्यु भएपछि बिहीबार बुका खोलामै शव व्यवस्थापनको तयारी गरिएपछि स्थानीयले विरोध जनाएका थिए। त्यसपछि कमलामाई५, ६ र ७ को संगमस्थल गडौंली घाटमा खाल्डो खनिएपछि त्यहाँ पनि स्थानीयले घाटमै पुगेर अवरोध गरेका थिए। सयौंको संख्यामा जम्मा भएका स्थानीयले कमलामाई नगरपालिकाको व्याकलोरलाई खाल्डो खनिसकेपछि नियन्त्रणमा लिएका थिए। घाटमै पुगेर विरोधमा उत्रिएका स्थानीयले कुनै हालतमा शव व्यवस्थापन गर्न नदिने चेतावनी दिएका थिए। स्थानीयवासी आक्रमणमै उत्रिने अवस्था भएपछि शव फिर्ता ल्याइएको कमलामाईका मेयर खड्गबहादुर खत्रीले बताए। स्थानीयको अवरोधपछि उक्त शव मध्याह्न मृतकको गाउँनजिकै ढाक्रेबास जंगलमा लगेर अन्त्येष्टि गरिएको वडाध्यक्ष पूर्णबहादुर खड्काले बताए। शव दुईतीन घण्टादेखि गाडीमा राखेर बसे पनि व्यवस्थापन गर्ने स्थलको विवाद नमिलेपछि अवरोधबीच पनि गाउँकै घाटमा लगेर शव व्यवस्थापन गराएका हौं, खड्काले भने। गाउँले र मृतकका आफन्तसँगको समन्वयमा झण्डै १० घण्टापछि शव अन्त्येष्टि गरिएको खड्काको भनाइ छ। उक्त स्थानमा पनि अब अन्य शव राख्न नदिने चेतावनी स्थानीयले दिएका छन्। स्थानीय जानकार नै कोरोना संक्रमितको शव पहिला निर्णय भएकै ठाउँमा लानुपर्ने भन्दै गाउँनजिकै राख्न नहुने तर्क गरिरहेका छन्। नेपाली सेना, नेपाल प्रहरी, सशस्त्र प्रहरी, प्रदेश सभा सदस्य प्रदीप कटवाल, कमलामाई नगर प्रमुख मेयर खत्री र वडाध्यक्ष बिहीबार बिहानदेखि भिमान, बुका खोला र गाडौंलीमा शव व्यवस्थापन गर्न लागिपरेका थिए। गडौंली दोभानमा स्थानीयले चर्को विरोध गरेपछि शव फर्काएर कमलामाई नगरपालिका५ स्थित ढाक्रेबास खोलामा व्यवस्थापन गर्ने तयारी भएको प्रमुख जिल्ला अधिकारी योगेन्द्रप्रसाद पाण्डेले पुष्टि गरे। संक्रमितको शव व्यवस्थापनमा स्थानीयको अवरोध भएपछि तत्काल जिल्लामा सर्वदलीय संयन्त्रको बैठक बसेर दीर्घकालीन रूपमा शव व्यवस्थापनका लागि निर्णय गरिने प्रमुख जिल्ला अधिकारी पाण्डेले जनाए।"
