शीर्षक,विवरण
लकडाउनपछिको व्यवस्थापन,"कोभिड१९ को विश्वव्यापी प्रकोपअघि नै नेपालको अर्थतन्त्र रुग्ण थियो। सरकारले बजेटको मध्यावधि समीक्षा गर्दै प्रक्षेपित विकास खर्च मात्र होइन, राजस्व नै घटाएबाट अर्थतन्त्र चलायमान होइन, शिथिलताको संकेत गरेकै हो। विकास निर्माणमा खर्च गर्न नसक्ने, लक्ष्यअनुसार राजस्व संकलन नहुनु केवल सामान्य घटना मात्र थिएन त्यो। लगानी, प्रतिफल, वितरण, उपभोगदेखि अर्थतन्त्रका यावत् अवयवहरूमाथि क्रमिक रूपले परेका प्रभावहरू थिए। प्रवाहमा चुक्दै आएको सरकारलाई कोरोना महामारी एउटा गतिलो वहाना बन्यो, जसले गर्दा मुलुकको अर्थतन्त्र ऋणात्मकतातिर गयो। जसरी यो सरकारले पहिलो वर्ष केही गरेन, दोष देखायो हामीले आधार तयार गर्यौं। दोस्रो वर्ष पनि जनताले अनुभूत हुने गरी प्रवाह गर्न सकेन, कारण देखायो संघीयता कार्यान्वयनको आधार तयार भयो। सरकारको जारी तेस्रो वर्षमा एकदम सजिलो बहाना बन्यो कोभिड१९ को विश्वव्यापी प्रकोप। कोभिड प्रकोपले कुनै एक वर्षसम्म नकारात्मक असर पर्ने होइन, आजसम्मको हिसाबले यसको कुनै टुंगो नै छैन। कोरोनाले जनजीवन अस्तव्यस्त छ। सरकारले परीक्षणको दायरा बढाउन सकिरहेको छैन। द्रुत गति (आरडीटी) मा गरिने परीक्षणले कोरोना संक्रमणको झन् जोखिम बढाएको छ। पीसीआर प्रविधिलाई सरकारले व्यापकता दिन सकेको छैन। आरडीटीले वास्तविक संक्रमण देखाउँदैन। यसमा नेगेटिभ आएपछि मानिसहरू ढुक्कले हिँडडुल गर्छन्। तर, भित्रभित्रै धेरै व्यक्तिलाई संक्रमित बनाइसकेका हुन्छन्। अरूले पत्तौ पाउँदैन। पीसीआर गर्न सरकारसँग यथेष्ठ प्रविधि र किट छैन। कोरोनाले विश्वलाई गाँजिसक्दा सरकारी तह (जीटुजी) बाट स्वास्थ्य उपकरण खरिद गर्ने भन्दै विवादास्पद ओम्नी समूहलाई ठेक्का दियो। ओम्नीको ठेक्का पनि विवादमा पर्यो। सरकारले सेनालाई दियो। सेनालाई दिनुको एउटा कारण थियो यसभित्र भएका तथा हुने अनियमितताको छानबिन र अनुसन्धान गर्न नपाउनु। सेनाले पनि ४० दिन बितिसक्दा आपूर्ति गर्न सकेको छैन। अहिलेको आवश्यकता हो व्यापक परीक्षण। त्यो पनि आरडीटी होइन, पीसीआर। परीक्षण नै नगरी कसरी भन्न सकिन्छ कोरोना संक्रमण नेपालमा खासै छैन भनेर ? नागरिक भोकभोकै छन्। सरकारले हुनेखानेलाई नै राहत कोच्याइरहेको छ। बाटामा भोकभोकै परेका, रोजगारी गुमेर लालाबालासहित खालिपेट बाँच्नु परेकाजस्ता वर्गलाई कहिले वास्ता गरेन। सर्वोच्च अदालतले निर्वाध गर जान दिनू भन्ने आदेश दिँदासमेत सरकारले पालना गरेन र हजारौं सर्वसाधारण बीच बाटोमै अलपत्र परे। सरकारले कोरोना महामारीका बहुरूपी असरबाट जोगिन अरू केही गरेन। लकडाउन लगाइदियो, मानौं सरकारको दायित्व पूरा भयो। निश्चय पनि लकडाउन अनिवार्य हो। तर, त्यति मात्र गरेर सरकारले आफ्नो धर्म पूरा गर्यो ? नागरिक भोकभोकै छन्। उपभोक्ताले आपूर्ति पाएका छैनन्। किसानले उत्पादन गरेका वस्तु बजार र उपभोक्तमसमक्ष पुग्न पाएको छैन। फलफूल, तरकारी, दूध मिल्काइरहनु परेको छ भने उपभोक्ताले कालोबजारीमा सामान किन्नुपरेको छ। राज्यको संयन्त्र असफल भएको मात्र होइन, नागरिकप्रति निर्वाह गर्नुपर्ने न्यूनतम कर्ममा पनि उदासीन रहेको यी केही ज्वलन्त उदाहरण हुन्। दक्षिण कोरियालेजस्तो एकसाथ लाखौं परीक्षण गरेर चुनावै सम्पन्न गराउन सफल हुनुको कारण परीक्षण नै हो। नेपालले पनि परीक्षणलाई व्यापक तुल्याएर जोखिम आकलन गर्नुपर्छ। किनभने लकडाउन अझै कति लम्बिन्छ भन्न सकिँदैन। कोरोनाविरुद्घको औषधि (भ्याक्सिन) नबनुन्जेल यसको विकल्प छैन। तर, नागरिकलाई भोकभोकै पारेर र राखेर लकडाउनमात्र लम्ब्याउनु उचित हुँदैन। अहिलेको परम आवश्यकता हो जीवन सुरक्षा। संक्रमण हुन नदिने, भइहालेमा उचित उपचार गर्ने, भोका नागरिकको देखभाल गर्ने। हो, यस्तै आपत्विपत्का बेला सरकारको आवश्यकता पर्र्छ सर्वसाधारणलाई। तसर्थ, लकडाउनपछिको व्यवस्थापन उच्च प्राथमिकताको विषय हुनुपर्छ सरकारको।"
चीनमै अड्कियो सेनाले खरिद गरेको स्वास्थ्य सामग्री,"काठमाडौं : परराष्ट्र मन्त्रालय, बेइजिङस्थित नेपाली दूतावासका सैनिक सहचारी र प्रधानसेनापति पूर्णचन्द्र थापाले आइतबार चिनियाँ पक्षलाई छुट्टाछुट्टै पत्राचार गरी यथाशक्य चाँडो भन्सार क्लियरेन्स गरिदिन आग्रह गरे। तर, चिनियाँ पक्षले सो प्रक्रिया पुरा गर्न समय खर्चिएपछि नेपाली सेनाले खरिद गरेको स्वास्थ्य सामग्री चीनको ग्वान्झाउ विमानस्थलमा थन्किएको छ। चिनियाँ पक्षले भन्सार प्रक्रिया पुरा गर्न विलम्ब गर्दा सामग्री ल्याउन ढिलाई भएको रक्षा मन्त्रालय स्रोतको दाबी छ। चीनबाट ल्याइने प्रत्येक स्वास्थ्य सामग्रीको त्यहाँको भन्सार कार्यालयले लेबलिङ गर्ने र त्यसपछि मात्र निर्यातका लागि प्रमाणपत्र दिने गरेको छ। सोही प्रक्रिया पुरा गर्न समय लागेको रक्षा मन्त्रालयका अधिकारी बताउँछन्। चीनले भन्सार क्लियरेन्समा कडाइ नीति अवलम्बन गरेका कारण सामग्री ल्याउन केही समय लागेको सैनिक प्रवक्ता विज्ञानदेव पाण्डेले बताए। उनले भने, स्वास्थ्य सामग्री ल्याउन हामीले नेपाल एयरलाइन्सको जहाज तयारी अवस्थामा राखेका छौ। चीनले भन्सार क्लियरेन्स दिनेबित्तिकै ती सामग्री ल्याउँछौ। चिनियाँ पक्षले पनि भन्सार क्लियरेन्सको काम नसकिएको जवाफ नेपाली सेनालाई दिएको छ। स्थलमार्गबाट आउने केही सामग्री भने ग्वान्झाउबाट नेपालका लागि छुटिसकेको छ। चीनको ग्वान्झाउ विमानस्थलमा हवाई माध्यमबाट पहिलो चरणमा नेपाल ल्याउनुपर्ने झण्डै ४८ टन स्वास्थ्य सामग्री थन्किएको हो। स्थलमार्गबाट ल्याइने झण्डै ३० टन स्वास्थ्य सामग्रीहरु भने ग्वान्झाउबाट हिंडिसकेको छ। ती सामग्रीहरु तातोपानी नाकाहुँदै अर्को हप्तासम्ममा काठमाडौ आउने बताइएको छ। नेपाली सेनाले कोरोना भाइरस रोकाथाम र नियन्त्रणका लागि ३ सय ४२ टन स्वास्थ्य सामग्री चिनियाँ कम्पनीबाट खरिद गरेको छ। बाँकी सामग्रीहरु क्रमशः ल्याइने सेनाले जनाएको छ। सेनाले स्वास्थ्य सामग्री उपलब्ध गराउने चिनियाँ कम्पनी चाइना साइनो फर्म इन्टरनेसनल कर्पोरेसनलाई १ करोड ८४ लाख ४१ हजार ७ सय ६ दशमलव ३५ अमेरिकी डलर (२ अर्ब २० करोड रुपैयाँ वढी) अग्रिम भुक्तानी गरेको थियो।"
१०१ वर्षमा सत्यमाेहन,"काठमाडौं : शताब्दी पुरुष सत्यमोहन जोशी मंगलबार १०१ वर्ष पुगेका छन् । १९७७ साल वैशाख ३० गते बखुम्बहाल, ललितपुरमा जन्मिएका संस्कृतिविद् जोशीले मंगलबार १०१ औं जन्मदिन मनाएका हुन् । गतवर्ष ललितपुर महानगरपालिकाले एक वर्षभर विभिन्न कार्यक्रम गरी जोशीको जन्मशताब्दी मनाएको थियो । कोरोना कहरका कारण देशभर लकडाउन भएकाले उनको जन्मोत्सवमा सार्वजनिक कार्यक्रम भएन । त्रिचन्द्र कलेजबाट स्नातकसम्म अध्ययन गरेका जोशी २०१५ सालमा पुरातत्व र संस्कृति विभागका पहिलो निर्देशक नियुक्त भएका थिए । उनका १० वटा प्रबन्ध तथा अनुसन्धानात्मक कृति, पाँच पाँचवटा नाटक र कथा संग्रह, दुईवटा काव्य तथा नेवारी भाषामा विविध विधाका पुस्तक गरी करिब ५० कृति प्रकाशित भइसकेका छन् । जोशी तीन पटक मदन पुरस्कार पाउने एक मात्र साहित्यकार हुन् । तस्बिर : सुनिता डंगोल"
कालापानीमा चीन फ्याक्टर,"काठमाडौं : नेपाली भूभाग लिम्पियाधुरा, लिपुलेक, कालापानी समस्यामा चीन फ्याक्टर महत्वपूर्ण रहेको छ। पूर्वराजदूत मधुरमण आचार्यले लिपुलेक, लिम्पियाधुरा, कालापानीको सीमा समस्या चिनियाँ फ्याक्टर भुल्न नहुने बताए। उनले भने, के चीन सहमतिमा भइरहेको छ, त्यो सोचनीय विषय छ। आचार्यले लिपुलेक भारतको मात्र होइन, रणनीतिक स्वार्थ रहेको हुन सक्ने बताए। चीनले यो मार्गलाई साउथ एसियाको प्रवेशको मार्गका रूपमा हेरेको हुन सक्ने औंल्याए। यही बेला भारतको पूर्वसीमा नाथुलामा भारतचीनको गोली हानाहान हुन्छ, यता लिपुलेकमा भारतका रक्षामन्त्रीले सडक उद्घाटन गर्छन्, लिपुलेक विषयमा चीन बोल्दैन, उनले प्रश्न गर्दै भने, के यो चीनकै सहमतिमा बनाएको होइन यो गम्भीर विषय हो। नेपाल र भारतले मात्रै यो समस्या समाधान गर्न सक्दैनन्, त्रिदेशीय विन्दु कायम भएको छैन, त्यसले तीनै देशबीच वार्ता गरेर समाधान गर्नुपर्छ, सीमासम्बन्धी जानकारी एवं नापी विभाग पूर्वमहानिर्देशक तोयनाथ बराल भन्छन्, अन्तर्राष्ट्रियकरण त जरुरी छैन तर चीन छाडेर यो समस्या समाधान हुँदैन। सरकार, विपक्षी दललगायत सर्वपक्षीय सहमतिको दस्ताबेजका आधारमा त्रिदेशीय वार्ताबाट मात्रै यो समस्याको उनको धारणा छ। त्रिदेशीय विन्दु कायम नरहेको अवस्थामा लिपुलेक हुँदै उत्तरी जोड्ने सडक भारतले एकतर्फी निर्माण गर्दा चीनको मौनता रणनीतिक देखिन्छ। अन्तर्राष्ट्रिय कानुनविद् डा युवराज संग्रौलाले चीनको व्यापारिकबाहेक अरू स्वार्थ नहुने बताए। भारतको व्यापारिकका मात्र नभई सामरिक दृष्टिले लिम्पियाधुरा, लिपुलेक र कालापानी क्षेत्र अतिक्रमण गरिरहेको उनको ठहर छ। व्यापारका लागि मात्र होइन, भारत अझै चीनले आक्रमण गर्ला भनेर डराइरहेको छ, सामरिक दृष्टिले पनि त्यो भूभाग अतिक्रमण गरिरहेको छ, उनले भने, तर चीनलाई भारतले आक्रमण गर्ने भन्ने कुनै डर छैन। सुगौली सन्धिविपरीत भारतले एकपक्षीय रूपमा नेपाली भूभागमा यसरी सडक बनाउन नपाउने उनको भनाइ छ। भारतीय अनुसन्धानकर्ता धनञ्जय त्रिपाठीले लिपुलेक मानसरोवर सडकको विषयमा चीन पनि महत्वपूर्ण फ्याक्टर रहेको कुरालाई नकार्न नसकिने बताए। तत्काल नक्सा बनाऊ लिम्पियाधुरासहितको आधिकारिक नक्सा जारी गरेर मात्रै भारतसँग अन्य कूटनीतिक पहल गर्न विज्ञहरूको सुझाव छ। पूर्वराजदूत खड्गनाथ अधिकारी लिम्पियाधुरासहितको आधिकारिक नक्सा जारी गर्न ढिलाइ नगर्न सरकारलाई सुझाव दिन्छन्। त्रिभुवन विश्वविद्यालयको अन्तर्राष्ट्रिय सम्बन्ध तथा कूटनीतिक विभागले गरेको भिडियो कन्फरेन्समा पूर्वराजदूत अधिकारीले भने, तथ्य प्रमाण, ऐतिहासिक दस्ताबेज र नक्सा सबै हामीसँग छन्, त्यसकारण तत्काल लिम्पियाधुरासहित नक्सा जारी गर्नुपर्छ। उनले गम्भीर भएर अहिलेसम्म सीमा विवादमा नेपाल सरकारले कूटनीतिक प्रयास नगरेको दाबी गरेका छन्। यो विषय मौसमी बाजा बनेको छ, चर्चा परिचर्चा हुन्छ, त्योभन्दा अरू केही हुन्न, उनले भने, नेपालले अहिलेसम्म औपचारिक रूपमा लिम्पियाधुरा, लिपुलेक र कालापानीको समस्याबारे भारसँग कुरा नै राख्न सकेको छैन। नापी विभागका पूर्वमहानिर्देशक एवं सीमाविद् बुद्धिनारायण श्रेष्ठले नक्सामार्फत नेपालको भूमि अतिक्रमण थालेको इतिहास कोट्याउँदै पहिला लिम्पियाधुरासहितको नक्सा नेपालले प्रकाशन गरेर प्रतिवाद गर्नुपर्ने बताए। उनले संविधानमा पनि नक्सा नराख्दा यो समस्या आएको उनको भनाइ छ। तत्काल चुच्चे नक्सा जारी होस्, उनले भने, चुच्चे नक्सा जारी गरेर नै हो भारतलाई पहिलो काउन्टर दिने ? उनले भारतद्वारा नेपाली भूभाग लिपुलेक क्षेत्रमा सडक निर्माणलगायत क्रियाकलाप तत्काल रोक्न दबाब दिनुपर्ने बताए। भारतले ८० किमि सडक बनाइसक्यो, अब ५ किमि लिपुलेकमा सडक खन्न बाँकी छ, त्यसलाई ह्यान्ड ब्रेक लगाउनुपर्छ, उनले भने। जलविज्ञानविद् जगतप्रसाद भुसालले काली नदीको उद्गम लिम्पियाधुरा भएको कुरा दुईमत नरहेको बताए। उनले नदी विज्ञानको सिद्धान्तका आधारमा लिम्पियाधुराबाट आउने नदीलाई काली नदी मानेर तत्काल नक्सा जारी गर्नुपर्ने बताए। नेपालको नक्सामा लिम्पियाधुरा गायब भएको र निसान छापमा भएको नक्सामा लिपुलेक र कालापानी गायब भएको विषयमा अन्नपूर्णले पटकपटक समाचार प्रकाशन गर्दै आएको छ। सरकारले ०७५ फागुनमा लिपुलेक र कालापानीलाई समेटेर नक्सा जारी पनि गरेको थियो। ०३२ सालदेखि नक्सा बनाउँदै आएको नापी विभागको कुनै पनि नक्सामा लिम्पियाधुरा समावेश छैन।"
"भारतलाई कूटनीतिक नोट, कोरोना संकटलगत्तै वार्ता","काठमाडौं : सरकारले लिपुलेक क्षेत्रबारे नेपालको धारणा स्पष्ट पार्दै तत्काल वार्ताको वातावरण तय गर्न भारतलाई कूटनीतिक नोट दिएको छ। लिपुलेक क्षेत्रमा निर्माण गरिएको सडक उद्घाटनबारे नेपालको औपचारिक धारणा व्यक्त गर्न भारतीय राजदूत विनयमोहन क्वात्रालाई परराष्ट्र मन्त्रालयमा बोलाएर उक्त नोट दिइएको हो। परराष्ट्रमन्त्री प्रदीप ज्ञवालीले राजदूतलाई नेपाली भूभागमा निर्माण भएको सडक र लिपुलेक क्षेत्रको विगतदेखिको सबै प्रक्रिया खुलाएर नेपालको स्पष्ट धारणा व्यक्त गर्दै कूटनीतिक नोट दिएको मन्त्रालयले जनाएको छ। राजदूतलाई दिइएको उक्त नोट दिल्लीस्थित नेपाली दूतावासका नियोग उपप्रमुख भरतकुमार रेग्मीले नेपाल डेस्क प्रमुख पीयूष श्रीवास्तवलाई पनि हस्तान्तरण गरेका छन्। नियोग उपप्रमुख रेग्मीले श्रीवास्तवलाई नेपाल सरकारको पोजिसन स्पष्ट पारिदिएको टेलिफोनमा बताए। परराष्ट्रमन्त्री ज्ञवालीले राजदूतलाई जस्तो धारणा व्यक्त गरेका थिए त्यही धारणा रेम्मीले डेस्कमा राखेका हुन्। अर्को मुलुकले गरेको कार्य चित्त नबुझे वा असैह्य भएमा यस्तो नोट दिइने कूटनीतिक प्रचलन छ। नेपालको भूभाग मिचेर निर्माण गरेको कार्य नेपाललाई स्वीकार्य नभएपछि सरकारले राजदूतलाई सम्मन (तत्काल बोलाउने) गर्र्दै यस्तो नोट दिइन्छ। मन्त्रालयले यो नोट दिने प्रक्रियालाई समवन को संज्ञा दिएको छैन। लिपुलेक नेपालको भूभाग रहेको पुष्टि हुँदाहुँदै त्यस क्षेत्रका भारतद्वारा निर्माण कार्य सम्पन्न गर्दै त्यसमा उद्घाटन भएको विषयलाई लिएर सरकारले राजदूतलाई बोलाएको हो। यो विषय संसद्को दुवै साधनमा पनि उठेको र त्यस क्षेत्रका सांसदले पनि हाम्रो भूभागमा सडक बनाएको जानकारी पहिलेदेखि नै दिएको विषयले नेपाल सरकार निकै गम्भीर रहेको धारणा राजदूतलाई राखेका थिए। निकै असहज परिस्थिति भएपछि त्यसलाई रेकर्डका रूपमा राख्न पनि कूटनीतिक नोट दिइन्छ। सरकारले सन् १८१६ को सुगौली सन्धि, त्यसपछि बनेका विभिन्न समितिका प्रतिवेदन आदिले पनि त्यो भूभाग नेपालको रहेको स्पष्ट हुँदाहुँदै पनि किन यसरी बलमिच्याइँ गरेको भन्दै धारणा व्यक्त गरेको अधिकारीहरूले बताए। परराष्ट्रमन्त्री ज्ञवालीले नेपालको अवस्था स्पष्ट पारेको र छिटो वार्ताका लागि पहल गर्न आवश्यक भएरै राजदूतलाई बोलाइएको जानकारी दिएका छन्। नेपालले यसअघि पनि पटकपटक यो विषयमा आफ्नो धारणा राखेको र वार्ताका लागि पहलसमेत गरिरहेको अवस्थामा भारतले यस्तो कार्य गरिदिँदा हार्दिक सम्बन्धमा ढुंगा लागेको भन्दै यसमा तत्काल वार्ता आवश्यक भएको धारणा परराष्ट्रमन्त्रीले राखेको मन्त्रालयका अधिकारीले जानकारी दिए। उक्त विषय दुईपक्षीय तवरमा टुंगो नलागे अन्तर्राष्ट्रियकरण गर्नुपर्ने माग भइरहेको अवस्थामा मन्त्री ज्ञवालीले दुईपक्षीय वार्ताबाट समाधान गरिने बताइरहेका छन्। भारतीय राजदूत क्वात्राले भारतले निर्माण गरेको कार्य भारतीय भूभाग रहेको भारतीय दाबीलाई त्यहाँ दोहोयाएका थिए। उनले भारतीय विदेश मन्त्रालयले शनिबार जारी गरेको विज्ञप्तिमा आधारित रहेरै आफ्नो धारणा व्यक्त गर्दै उक्त विषयलाई सम्बोधन गर्न कोभिड १९ को महामारीपछि वार्ता गर्ने बताएको जानकारी परराष्ट्रले दिएको छ। राजदूत क्वात्राले भारतसमेत हेर्ने डेस्क प्रमुख, परराष्ट्र सचिवलगायतसँग भेट गर्दै राजदूतले परराष्ट्रमन्त्री ज्ञवालीसँग छलफल गरेका थिए। जारी लिपुलेक विवाद र भारतीय अतिक्रमणबारे नेपालको शनिबार जारी गरेको वक्तव्यको आधारमै आफ्नो व्यक्त गरेको परराष्ट्र मन्त्रालयले जनाएको छ। राजदूत क्वात्रासँग सोमबार भएको उक्त भेटवार्ताबारे परराष्ट्र मन्त्रालयले ट्विटमार्फत जानकारी दिएको हो। सीमाको विषयमा भारतसँग उच्चस्तरीय वार्ताको तयारी भइरहे पनि भारतले कोभिड१९ को संकटपछि मात्र कुराकानी गर्ने भनेपछि नेपालले तत्काल वार्ताको वातावरण तय गर्न पनि उनलाई भनेको छ। साथै, लिपुलेक पासलाई व्यापारिक मार्ग बनाउन भारत र चीनले ०७२ जेठ १ मा गरेको समझदारीको त्यतिबेला नै कूटनीतिक नोटबाट विरोध गरेको थियो। पछिल्लो विवाद सतहमा आएपछि भारतले नेपाली भूमिमा आफूले सडक नबनाएको प्रतिक्रिया दिएको छ। उसले उत्तराखण्डको पिथौरागढ जिल्लामा सडक बनाइएको उल्लेख गर्दै त्यो आफ्नो भूभाग रहेको र अन्य विषयमा भने नेपालसँग वार्ता गर्न तयार रहेको जनाएको छ। गत कात्तिकमा कालापानी सहितका क्षेत्रलाई भारतले आफ्नो राजनीतिक नक्सामा समेटेपछि नेपालले तत्काल कूटनीतिक नोट पठाउँदै त्यसप्रति विरोध जनाएको थियो। त्यही बेलादेखि नेपालले परराष्ट्रसचिव स्तरको वार्ताको पहल गरे पनि सफलता पाउन सकेको थिएन। पुनः सञ्चारमाध्यमले यो अवस्थालाई बाहिर ल्याएपछि नेपालले वार्ताद्वारा सीमा विवाद हल गर्न प्रस्ताव गरेकामा भारतीय पक्षले कोभिड१९ का कारण उत्पन्न संकटकालीन अवस्था पार लागेपछि परराष्ट्र सचिवको तहमा वार्ता गरिने बताएपछि नेपाल अन्योलमा छ। परराष्ट्रमन्त्री ज्ञवालीले लिपुलेक विवादबारे जुनसुकै तहमा भारतसँग कुरा गर्न र कूटनीतिक माध्यमबाट समस्या समाधान गर्न सरकार इच्छुक रहेको जानकारी राजदूतमार्फत मात्र होइन, अनौपचारिक च्यानलमार्फत दिएका छन्। भारतसँग छलफलपछि चीनसँग वार्ता परराष्ट्रमन्त्री ज्ञवालीले प्रतिनिधिसभाको अन्तर्राष्ट्रिय सम्बन्ध समितिको सोमबारको बैठकमा नेपालभारतबीच सीमा समस्या समाधान गरेपछि चीनसँग छलफल गर्ने धारणा पनि व्यक्त गरेका छन्। परराष्ट्र मन्त्रालयले भारतीय राजदूतसँग छलफल गरेको केही समयमा चिनियाँ राजदूत होउ यान्छीलाई पनि लिपुलेक पासबारे गरेको भारतचीन सम्झौताबारे थप जानकारी लिने भने पनि पहिला भारतसँग छलफल अगाडि बढेपछि चीनसँग पनि छलफल गर्ने तयारी परराष्ट्रको छ। परराष्ट्रमन्त्री ज्ञवालीले लिपुलेकमा भारतले सडक निर्माण गरेकोबारे तत्काल चीनसँग छलफल गर्न नहुने पनि बताए। गत शुक्रबार नेपाली भूमि कालापानी, लिपुलेक हुँदै चीनको तिब्बतस्थित धार्मिकस्थल मानसरोवर जाने सडकमार्ग भारतका रक्षामन्त्री राजनाथ सिंहले दिल्लीबाट भिडियो कन्फरेन्समार्फत उद्घाटन गरेका हुन्। तर, यसको समहति भारत र चीनबीच भएर काम अघि बढेको र त्रिपक्षीय विन्दुसमेत तय नहुँदा यस विषयमा चीनलाई पनि सोध्नुपर्ने माग सांसदहरूको छ। चीनले सगरमाथामा फाइभजीको डिभाइस राखेको समाचार अन्तर्राष्ट्रिय सञ्चारमाध्यममा आएको र चिनियाँ सञ्चारमाध्यमले सगरमाथा चीनतर्फ रहेको भन्दै गरेको प्रचारका विषयलगायतमा चीनसँग छलफल गर्न परराष्ट्र मन्त्रालयले अध्ययन गरिरहेको एक अधिकारीले गरे। नेपालको भूभागमा भारत चीनको दुईपक्षीय सहकार्य र नेपाललाई बेखबर राखेको विषयमा पनि परराष्ट्रले अध्ययन गरिरहेको जनाएको छ। ०७२ जेठमा परराष्ट्रले भारत र चीन दुवैलाई कूटनीतिक नोट पठाएर दुईपक्षीय नाका खोल्ने सहकार्यको विरोध गरेको थियो।"
विदेशमा रोजगार गुमाएका र सीमामा अलपत्र नेपालीको चाँडै उद्दार होस् : संग्रौला,"काठमाडौं : नेपाली कांग्रेस नेतृ डा डिला संग्रौलाले कोरोना भाइरसको महामारीका कारण विदेशमा अलपत्र नेपालीको यथासक्य उद्धार गर्न सरकारसँग माग गरेकी छन् । कांग्रेसबाट छायाँ श्रममन्त्रीसमेत रहेकी नेतृ संग्रौलाले समस्यामा परेका नेपालीको उद्धारमा ढिलाई नगर्न सरकारको ध्यानाकर्षण गराएकी हुन् । मंगलबार प्रतिनिधि सभामा शून्य समयमा बोल्दै सांसद संग्रौलाले भारतलगायत विभिन्न देशमा रहेका नेपालीको उद्धारमा ढिलाई गर्न नहुनेमा जोड दिइन् । रोजगारी गुमाएका दशौँ हजार नेपालीहरु खाडी लगायतका मुलुकबाट स्वदेश फर्कन पर्खिरहेका छन्। उनीहरुलाई विशेष विमान पठाएर सरकारले जति सक्दो चांडो उद्धार गरोस्,' उनले भनिन्, 'त्यस्तै नेपाल, भारत सीमामा आइपुगेका, गत केही दिन देखि भोकै, प्यासै रहेका नेपालीलाई सैयौं नेपालीलाई ससम्मान स्वदेश भित्राएर नेपाल प्रहरी, सेना र स्वयमसेवक परिचालन गरि होटेल, स्कुल, कलेजहरुमा क्वारेन्टाइनमा राख्ने प्रवन्ध गर्न र स्वास्थ्य परिक्षण पछि मात्रै घर, परिवारमा जान दिन माग गर्दछु ।' उनले कोरोना संकट भन्दा पहिले नै निधन भएका नेपालीको शब विदेशमै अन्त्येष्टी गर्ने र परिवारलाई पचास हजार राहत दिने सरकारको प्रस्तावको विरोध गरिन् । अहिले एकसय भन्दा बढी नेपालीका शव विदेशमा अलपत्र छन् । उनीहरुका परिवार, आफन्त 'कि सास देउ, कि लास देउ' भनेर पर्खिरहेका छन्, उनले भनिन्, 'उल्टै नेपाल सरकारले शव विदशमै अन्त्येष्टि गर्ने अनुमति दिन परिवारलाई पचास हजार राहत दिने भनेको छ, जसले उनीहरुको भावना माथि ठेस पुगेको छ ।' सांसद संग्रौलाले नेपाल पर्किन चाहनेलाई स्वदेश फिर्ता ल्याउने काममा सम्बन्धित मुलुकमा रहेका नेपाली दूतावासहरु, गैर आवासीय नेपाली संघका च्याप्टरहरु , अन्य सामाजिक संस्था र मध्य पूर्वमा रहेको श्रमिक संजालसंग सहकार्य गर्न पनि सरकारसँग आग्रह गरिन् ।"
कांग्रेसले खबरदारी गर्दै कोरोना रोकथाममा सरकारलाई सघाउने,"काठमाडौं : नेपाली कांग्रेस केन्द्रीय नीति, अनुसन्धान तथा प्रशिक्षण प्रतिष्ठानका प्रमुख तथा पार्टीका केन्द्रीय उपसभापति विमलेन्द्र निधिले कोरोना भाइरस संक्रमण नियन्त्रणको प्रयासमा जिम्मेवार प्रतिपक्षका नाताले सरकारलाई समर्थन गरेको कांग्रेसले उसका कमीकमजोरीमा भने निरन्तर खबरदारी गर्दै आएको बताएका छन् । प्रतिष्ठानको मंगलबार सम्पन्न बैठकमा उहाँले कोरोना भाइरस नियन्त्रणका लागि सरकारी पहलभन्दा पनि पहिला कांग्रेसले जनस्तरमा सचेतना फैलाएको बताए । उपसभापति निधिले केन्द्रदेखि वडा तहसम्म आफ्नो पार्टी संयन्त्र परिचालन गरेर स्वास्थ्य सचेतना तथा राहत वितरणको कामलाई निरन्तरता दिइएको र आगामी दिनमा समेत यस कार्यलाई प्रतिष्ठानका तर्फबाट समेत सहयोग गर्ने बताए। सामाजिक दूरी कायम गरी भएको बैठकमा राजधानीमा उपलब्ध उपस्थित सदस्यहरुले समसामयिक विषयसहित आगामी दिनमा प्रतिष्ठानले गर्नुपर्ने अनुसन्धान, नीति र प्रशिक्षणका विषयमा आआफ्ना विचार प्रकट गरेका थिए । यसअघि प्रतिष्ठानले गण्डकी, प्रदेश नं ५, कर्णाली र वाग्मती प्रदेशमा गरी महाधिवेशन प्रतिनिधिका लागि पाँचवटा प्रशिक्षण कार्यक्रम सञ्चालन गरेको थियो । आजको बैठकले कोरोनाअघिको शैलीबाट तत्काल प्रशिक्षण दिन सम्भव नभएको ठहर गर्दै भिडियो कन्फ्रेन्सबाट बाँकी प्रदेश र तहगतरुपमा जिल्ला तथा क्षेत्रसमेतमा प्रशिक्षण कार्यक्रम सञ्चालन गर्ने र प्रतिष्ठानका हरेक संरचनालाई भिडियो कन्फ्रेन्समार्फत जोड्ने निष्कर्ष निकालेको छ । तयारी अवस्थामा रहेको आधार पाठ्यक्रमलाई चाँडै प्रकाशन गर्नुपर्ने, कोरोनाले पारेका आर्थिक, सामाजिक तथा समाज मनोविज्ञानका विषयमा समेत विमर्श गर्नुपर्ने हुनाले चाँडै नै भिडियो कन्फ्रेन्समार्फत बैठक गर्ने निर्णयसमेत गरिएको कांग्रेस केन्द्रीय कार्यालयका सचिव प्रकाश शर्माले जानकारी दिए। बैठकमा प्रतिष्ठानका कार्यकारी निर्देशक प्रा पुरुषोत्तम दाहालले प्रशिक्षणका लागि प्रतिष्ठानले तत्काल गर्नुपर्ने विषयहरुको जानकारी गराएका थिए । काँग्रेसका प्रवक्ता एवं सूचना, सञ्चार तथा प्रचार विभाग प्रमुख विश्वप्रकाश शर्माले कोरोना भाइरस, लिपुलेक, सिंहदरबारसामु चिनियाँ नागरिकबाट भएको घटनालगायत राष्ट्रिय मुद्दा सम्बोधन गर्ने सवालमा सरकार चुकेको टिप्पणी गरे। साथै उनले जिम्मेवार प्रतिपक्षका नाताले काँग्रेसले ती मुद्दामा निरन्तर खबरदारी गर्दै आएको र प्रतिष्ठानले समेत यस्ता गम्भीर मुद्दाको अध्ययन तथा विश्लेषण गरी उचित सुझाव दिनुपर्ने धारणा व्यक्त गरेका थिए। बैठकमा प्रतिष्ठानका सदस्यहरु मनोहरनारायण श्रेष्ठ, रञ्जित कर्ण, डा जगदीशचन्द्र पोखरेल, खिलानाथ दाहाल, हरिहर विरही, तारानाथ दाहाल, डा प्रभु बुढाथोकी, राजकुमार नकर्मी, राजु नेपाल, प्रमोदहरि गुरागाईं, मोतिराज बम, भद्रा भण्डारी, नानु बाँस्तोला, प्रशिस महरा, योगराज कँडेल, लालबहादुर पुन, रामजी कँग्रेन र आमन्त्रित रामजी दाहालले समसामयिक विषयमाथि आआफ्नो विचार व्यक्त गरेका थिए ।"
दुई दशकअघि नै कालापानीमा सेना राख्न प्रस्ताव,"काठमाडौं : कालापानी क्षेत्रमा दुई दशक अघि नै नेपाली सेना राख्नुपर्ने प्रस्ताव स्थानीय प्रशासनले सरकारसमक्ष राखेको तथ्य बाहिर आएको छ। तत्कालिन प्रमुख जिल्ला अधिकारी वेदप्रकाश लेखकले २०५८ कालापानीको स्थलगत भ्रमण गरेर फर्किएपछि उक्त क्षेत्रको तल्लो कावा र माथिल्लो कावामा नेपाली सेनाको क्याम्प राख्न सिफारिस गरेको थियो। तल्लो कावा र माथिल्लो कावामा ठूलो फाँटमा छ। छाङरुबाट कालापानी जाने बाटोमा यो फाँट रहेको तत्कालीन प्रजिअ लेखक बताउँछन्। तत्कालीन गृहसचिव श्रीकान्त रेग्मीलाई नेपाल सेनाको क्याम्प कावा फाँट राख्न सुझावसहितको प्रतिवेदन दार्चुला प्रशासनले सरकारलाई दिएको थियो। भारतले चीनसँग युद्धको समयदेखि नेपाली भूभाग कालापानीमा भारतीय अर्धसैनिक बल इन्डो तिब्बत बोर्डर पुलिस फोर्स (आईटीबीपीएफ) राख्दै आएको छ। कालापानीमा १० हजारको हाराहारीमा आईटीबीपीएफ राखिएको छ। ८ वटा व्यारेक छन्। सन् १९६२ मा भारत चीन युद्ध भएको थियो तर नेपालतर्फ ८० वर्षको अन्तरालमा कालापानी र आसपासको क्षेत्रमा सीमा सुरक्षाको लागि फौज परिचालन गर्न वास्ता गरिएको देखिदैन। लिम्पियाधुरा, लिपुलेक र कालापानी क्षेत्रमा ५ वटा गर्खा छन्। तीमध्ये दुईवटा छाङरु र तिङ्कर गरी गर्खा मात्रै नेपालको स्वामित्वमा छन्। नावी, गुन्जी र कुटी भारतद्धारा अतिक्रमित लिम्पियाधुरा क्षेत्रमा छन्। यहाँ सौका जातिको बसोबास छ। सौका जाति मुल थलो हुल्ला हो। माथिल्लो भूभागमा जाडो बढ्न थालेपछि कावामा नै आएर नावी, गुन्जी, कुटीका बासिन्दा बस्ने गरेका थिए। तत्कालीन नेकपा एमालेले कालापानी क्षेत्र नजिक पुगेर मार्चपास गरेपछि भारतद्धारा अतिक्रमित भूभागका नेपाली यहाँ आउन छाडेका हुन्। आपूहरु उक्त क्षेत्रमा पुग्दा पनि कावामा छाप्रा रहेको लेखक बताउँछन्। उनीसहित ७ जनाको टोली कालपानी जान हिडेको थियो। जसमा सीमा प्रशासन कार्यालयका तत्कालीन शाखा अधिकृत बेनिमाधव भट्टराई पनि दिए। कालापानी नपुग्दै इन्डो तिब्बत बोर्डर पुलिस फोर्स (आइटीबीपीएफ) ले प्रजिअ लेखक टोलीलाई चारैतिरबाट घेरा हाले। सबै समान जफत गरे। लेखकका सुरक्षा गार्डको हतियारसमेत लिए। लामो विवादपछि प्रजिअ लेखक र भट्टाईलाई मात्रै कालपानी जान अनुमति दिए। पूर्व सूचना र अनुमति वेगर आएको भनेर प्रजिअ लेखकको समूहलाई उनीहरुले दुःख दिएका थिए। हामीले पनि उनीहरुलाई आफ्नो देशमा आउन के को सूचना ? भन्दै प्रतिवाद गर्न खोज्र्यौ, लामै विवाद भयो, तत्कालीन प्रजिअ लेखक स्मरण गर्छन्, अन्तिममा हामी दुई जनालाई कालापानी जान उनीहरुले अनुमति दिए, फोटो नखिच्ने र सुरक्षाकर्मी पनि नलाने सर्तमा। उनका अनुसार त्यहाँ भारतद्धारा काली मन्दिर बनाएको थियो, त्यही एउटा कुण्ड थियो। त्यही कुण्डबाट सानो नाला बनाएर लिपु खोलामा मिसाइएको थियो। त्यहि नाला भन्दा पूर्व नेपाल भएको उनीहरु बताउँथे, उनीहरु यसैलाई काली नदी भन्थे। तर त्यहाँबाट २ सय मिटरभन्दा वरसम्म उनीहरुको कब्जा थियो, लेखकले भने। कालापानी क्षेत्र जाने सडक पनि छैन। अहिले भारतीय बाटोबाटै कालापानी क्षेत्र जानु पर्ने बाध्यता छ। पञ्चायत कालमा भएको घोरेटो बाटोसमेत बिग्रिएको छ। २०४६ सालपछि त्यहाँ नेपालतर्फको बाटो बनाउन सरकारको ध्यान नगएको दार्चुला बहुमुखी क्याम्पस प्रमुख कृष्णसिंह साउद बताउँछन्। दार्चुलाबाट भारतको धार्चुलाहुँदै गरब्याङसम्म भारतीय सडकबाटै हिंड्नुपर्ने बाध्यता छ व्यासको माथिल्लो क्षेत्रका बासिन्दालाई। गरब्याङबाट काली नदीको सीतापुल तरेर नेपाली भूभाग जानुपर्ने अवस्था छ। नेपालीतर्फको बाटो नबनाएसम्म व्यास गाउँपालिकाको माथिल्लो क्षेत्र तिङकर, छाङरुका बासिन्दा हिंडडुल गर्न भारतीयबाट त्रास रहेको साउदले बताए। भारतले ३ सय ९५ वर्गकिमि भूभाग अतिक्रमण गरेको छ। लिम्पियाधुरा क्षेत्रमा ३ सय ३५ र कालपानी, लिपुलेक क्षेत्रमा ६० वर्गकिमि नेपाली भूभाग कब्जा गरिरहेको छ।"
राष्ट्रपति र उपराष्ट्रपतिको कोरोना परीक्षण,"काठमाडौं : राष्ट्रपति, उपराष्ट्रपति प्रधानमन्त्रीसहित अतिविशिष्ट महानुभावको कोभिड१९ स्वास्थ्य परीक्षण भएको छ। सङ्घीय संसद्मा राष्ट्रपतिबाट आगामी जेठ २ गते नेपाल सरकारको नीति तथा कार्यक्रम सार्वजनिक गर्ने समारोहलाई दृष्टिगत गरी उनीहरुको पीसीआर विधिबाट परीक्षण गरिएको हो। संसद् सचिवालयबाट प्राप्त जानकारीअनुसार राष्ट्रपति कार्यालयमा राष्ट्रपति विद्यादेवी भण्डारीसहित ३७, उपराष्ट्रपति कार्यालयमा उपराष्ट्रपति नन्दबहादुर पुनसहित ६४ र प्रधानमन्त्री निवासमा प्रधानमन्त्री केपी शर्मा ओलीसहित १० जनाको पीसीआर परीक्षण गरिएको हो। उक्त समारोहमा सहभागी हुन आउने मुख्य सचिव लोकदर्शन रेग्मी र प्रधानसेनापति पूर्णचन्द्र थापाको पनि स्वास्थ्य परीक्षण भएको छ। कोभिड१९ का कारण सङ्घीय संसद्मा सार्वजनिक गरिने नीति तथा कार्यक्रममा सामाजिक दूरी कायम गर्नुपर्ने अवस्थाका कारण यसपालि संवैधानिक निकायका प्रमुखलाई मात्र आमन्त्रण गरिएको सभामुखका प्रेस संयोजक श्रीधर न्यौपानेले जानकारी दिए। उक्त समारोहमा सहभागी हुन आउने सबैको स्वास्थ्य परीक्षण अनिवार्य गरिएको छ। कोभिड१९ को जोखिमका कारण उक्त समारोहमा यस पटक नेपालस्थित कूटनीतिक नियोगका प्रतिनिधिलाई भने आमन्त्रण नगरिने बुझिएको छ। सभामुख, राष्ट्रियसभाका अध्यक्ष र उपाध्यक्ष, सांसद, कर्मचारी तथा सुरक्षाकर्मीसहित ७११ जनाको नयाँ बानेश्वरस्थित संसद् भवनमा यसअघि नै स्वास्थ्य परीक्षण भइसकेको छ। कोरोना परीक्षण गर्न बाँकी १६ सांसदमध्ये पाँच जना निलम्बित हुनुहुन्छ । परीक्षण गर्न बाँकी सांसदलाई टेकुस्थित राष्ट्रिय स्वास्थ्य प्रयोगशालामा गएर पिसिआर परीक्षण गराउन सचिवालयले आग्रह गरेको छ। यसैबीच स्वास्थ्य सुरक्षाको संवेदनशीलतालाई ध्यानमा राखेर सदन नभएका समयमा काठमाडौँ उपत्यका बाहिर नजान सांसदलाई सचिवालयले अनुरोध गरेको छ।"
"नेकपा स्थायी समिति बैठक बुधबार : एजेन्डा कोरोना, सीमा र बजेट","काठमाडौं : नेपाल कम्युनिस्ट पार्टी (नेकपा) स्थायी समिति बैठक बुधबार बस्दै छ। मंगलबार दिउँसो बुधबार स्थायी समिति बैठकमा उपस्थित हुन एसएमएस आएको स्थायी समिति सदस्य रघुजी पन्तले जानकारी दिए। बैठक बुधबार बिहान ११ बजे पार्टी मुख्यालय धुम्बाराहीमा बस्नेछ। पार्टी अध्यक्षसमेत रहेका प्रधानमन्त्री केपी ओलीले पार्टीभित्र छलफल नै नगरी राजनीतिक दल र संवैधानिक परिषद् सम्बन्धि अध्यादेश ल्याएपछि नेकपामा विवाद चर्किएको थियो। पार्टीमा विवाद चर्किदै गएपछि २० स्थायी समिति सदस्यले अध्यक्षद्वय ओली र पुष्पकमल दाहाल प्रचण्डलाई पत्र लेखेर स्थायी समिति बैठकको माग गरेका थिए। वैशाख २० गते बसेको नेकपा सचिवालय बैठकले वैशाख २५ गतेका लागि स्थायी समिति बैठक बोलाएको थियो। बैठकका एजेन्डाको विषयमा वैशाख २४ गते बसेको सचिवालय बैठकमा सहमति नजुटेपछि अन्तिम समयमा २४ गते साँझ अनिश्चित समयका लागि स्थगित भएको थियो। २० जना स्थायी समिति सदस्यले बैठक माग गर्दै १० वैशाखमा अध्यक्षद्वय केपी ओली र पुष्पकमल दाहाललाई लिखित पत्र बुझाएका थिए। नेकपाको अन्तरिम पार्टी विधानको धारा ५९ (४)मा २५ प्रतिशत सदस्यले लिखित रूपमा बैठक माग गरेमा १५ दिनभित्र बोलाउनुपर्ने उल्लेख छ। अध्यादेश अहिले फिर्ता भइसके पनि उनीहरूले बैठक बोलाउनै पर्ने माग छाडेका थिएनन्। २५ वैशाखमा स्थायी समितिको मिति तोकिए पनि त्यसको अघिल्लो दिन प्रधानमन्त्री ओलीले बैठक बोलाइरहनु आवश्यक नरहेको भन्दै टारिदिएका थिए। नेकपाको यो स्थायी समिति बैठकलाई निकै चासोसाथ हेरिएको छ। बैठकमा प्रस्तुत गर्ने प्रस्ताव र कार्यसूचीमा दुई अध्यक्ष ओली र दाहालबीच समझदारी जुट्न नसक्दा २४ वैशाखमा बसेको सचिवालयले तोकिएको स्थायी समिति बैठक स्थगन गरेको थियो। सरकारले अहिले संसद्मा प्रिबजेट छलफल गरिरहेको छ। २ जेठमा नीति तथा कार्यक्रम प्रस्तुत गर्ने र संवैधानिक व्यवस्थाअनुसार नै १५ जेठमा संसद्मा बजेट ल्याउनुपर्ने प्रेसरमा सरकार छ। त्यसअघि संसद्मा आफ्नै पार्टीभित्रको आक्रोश नीति तथा कार्यक्रम र बजेटमा नदेखियोस् भन्ने उद्देश्यले पनि बुधबारका लागि स्थायी समिति बैठक बोलाइएको अनुमान नेताहरूले गरेका छन्। संसदीय समिति, संसद्मा सरकारको आलोचनामा पार्टीका नेताहरू नै उत्रन थालेपछि त्यसको असर नीति तथा कार्यक्रम र बजेटमा नपरोस् भन्ने ध्येयले प्रधानमन्त्री छोटो समयका लागि बैठक बोलाउन तयार भएको नेता बताउँछन्। संसद्मा लिपुलेकको सीमा अतिक्रमण, सरकारको कामका विषयमा नेकपाकै स्थायी समिति सदस्य भीम रावल, जनार्दन शर्मा, वेदुराम भुसाललगायत नेताले आक्रोश पोखिरहेका छन्। प्रतिपक्षी कांग्रेसभन्दा कडा रूपमा आफ्नै पार्टीका नेता उत्रन थालेको र सरकारलाई सहयोग गर्न प्रधानमन्त्री स्वयंले संसद् बैठक अघि सांसदहरूलाई पत्रमार्फत ह्वीप लगाए पनि नेताहरू नियन्त्रित हुन नसकेपछि स्थायी समिति बोलाउन प्रधानमन्त्री तत्पर देखिएको एक स्थायी समिति सदस्यले बताए। दुई अध्यक्षबीच स्थायी समिति बैठक बोलाउन निरन्तर छलफल चलिरहेको थियो। सोमबार बिहान पनि बालुवाटारमा ओली र दाहालबीच छलफल भएको थियो। मंगलबार भने टेलिफोनमै दुई अध्यक्षले स्थायी समिति बैठक बोलाउने समझदारी गरेका हुन्। प्रधानमन्त्री ओली र अध्यक्ष दाहालले अहिले तत्कालका लागि कोरोना, सीमा समस्या, नीति तथा कार्यक्रम र बजेटका विषयमा छलफल गर्ने गरी स्थायी समितिको एजेन्डा तय गरेका छन्। बैठक माग गर्ने स्थायी समिति सदस्यहरूले भने अध्यक्षद्वयले प्रस्ताव गर्ने एजेन्डामा आफूहरूले पनि थप गर्ने तयारी गरेका छन्।"
अर्को जिल्लामा जान प्रतिबन्ध : सबै पास रद्द गर्ने गृहमन्त्रालयको निर्णय,"काठमाडौं : कोरोना भाइरस (कोभिड१९) संक्रमित थपिदै गएपछि गृहमन्त्रालयले आवतजावतमा कडाई गर्ने निर्णय गरेको छ । मंगलबार एकै दिन ५७ जनाको रिपोर्ट पोजिटिभ आएपछि मन्त्रालयले एक जिल्लाबाट अर्को जिल्लामा जान प्रतिबन्ध लगाउने निर्णय गरेको हो । मन्त्रालयका शाखा अधिकृत सहदेव गौतमले सार्वजनिक गरेको विज्ञप्तिमा जेठ १ गतेदेखि एक जिल्लादेखि अर्को जिल्लामा अनुमति दिइएका इपास र अन्य पास रद्ध हुने उल्लेख गरिएको छ । गृहले जिल्लाभित्र आवतजावतमासमेत कडाई गर्ने निर्णय गरेको छ । सरकारले केही दिनअघिमात्र लकडाउन खुकुलो पार्दै सरकारी कर्मचारी, बैंक, उद्योग र निर्माण क्षेत्रका कर्मचारीलाई कार्यालय आवत जावतका लागि पासको व्यवस्था गरेको थियो । गृहले गरेका निर्णय बुँदामा एक जिल्लाबाट अर्कोजिल्लामा जाने गरि हालसम्म जारी भएका ईपाससहित सबै सवारी पास रद्ध, अत्यावश्यक अवस्थामा एक जिल्लाबाट अर्को जिल्लामा जाने पास जारी गर्नुपरेमा जारी गर्ने जिल्लाले पुग्ने जिल्लाको प्रमुख जिल्ला अधिकारीको स्विकृतिमा मात्रै जारी गर्नुपर्ने, अत्यावश्यक अवस्थामा काठमाडौं उपत्यका बाहिरका जिल्लाबाट काठमाडौं उपत्यकाभित्र प्रवेशका लागि सवारी पास जारी गर्नुपरेमा गृहमन्त्रालयको स्वीकृति लिनुपर्ने, पास जारी गर्दा पासमा गृहमन्त्रालयको स्वीकृति नम्बर समेत समावेश गर्नुपर्ने, पास स्वीकृतिका लागि अनुरोध गर्दा पास जारी गर्नुपर्ने प्रयोजन र पुस्ट्याइ समेत खुलाउनुपर्ने, पासबिना एक जिल्लाबाट अर्को जिल्लामा सवारी आवागमन भएको पाइए तत्काल सुरु जिल्लाले नै अर्को जिल्ला पुग्नु अगावै सवारी आवागमन रोक्ने व्यवस्था मिलाउने,  सबै निर्णय जेठ १ गतेदेखि लागू हुने । स्वास्थ्य तथा जनसंख्या मन्त्रालयका प्रवक्ता डा विकास देवकोटाका अनुसार मंगलबार एकै दिन पर्सामा ३९, कपिलवस्तुमा ८, रुपन्देहीमा ९ र बारामा एक गरी ५७ जनामा कोरोना पुष्टि भएको छ । योसँगै संक्रमितको संख्या १९१ पुगेको छ। जसमध्ये १५८ पुरुष र ३३ महिला छन्। ३३ जना निको भएका छन्। जसमध्ये तीन जनाको पुनः पीसीआर परीक्षण गर्दा पोजिटिभ रिपोर्ट आएपछि अस्पताल भर्ना गरिएको छ। संक्रमित सबैको आइसोलेसनमा उपचार भइराखेको छ। सबैको स्वास्थ्य अवस्था सामान्य भएको प्रवक्ता देवकोटाले जानकारी दिए। अहिलेसम्म सम्भावित संक्रमित मानिएका २२८ जना आइसोलेसनमा छन्। १२ हजार सात सय ८५ जनालाई भने क्वारेन्टाइनमा राखिएको छ। मन्त्रालयका अनुसार मंगलबारसम्म पीसीआर १८ हजार ९ सय ६४ र आरडीटी विधिबाट ५९ हजार ६ सय २७ जनाको नमुना परीक्षण गरिएको छ। पछिल्लो २४ घण्टामा दुई हजार दुई सय ३६ जनामा कोरोना परीक्षण गर्दा ५७ जनाको रिपोर्ट पोजिटिभ देखिएको हो।"
कालापानी नजिक सशस्त्र,"दार्चुला : सरकारले कालापानी क्षेत्रमा सीमा सुरक्षाका लागि सशस्त्र प्रहरी राख्ने भएको छ। व्यास गाउँपालिका१ मा पर्ने गागा क्षेत्रमा पहिलोपटक सशस्त्र प्रहरीको बीओपी स्थापना हुन लागेको सशस्त्र प्रहरी बल नेपाल नम्बर ५० गुल्म दार्चुलाका गुल्मपति डम्मरबहादुर बिष्टले जानकारी दिए। भारतले नेपाली भूमि अतिक्रमण गरेको दार्चुलाको त्यही माथिल्लो क्षेत्रमा वर्षांैदेखि सरकारको उपस्थिति शून्य छ। कालापानी नजिकै स्थापना गर्ने निर्णय भएर पनि कार्यान्वयन हुन सकेको थिएन। उनले भने, बीओपी स्थापनाका लागि आवश्यक बन्दोबस्तीका सामग्री, खाद्यान्न, भौतिक संरचनालगायत व्यवस्थापन भइसकेको छ। सशस्त्र प्रहरीको बीओपी तत्काल गाउँपालिका१ छाङरुमा राख्ने गरी सबै तयारी पूरा भएको गुल्मपति बिष्टले बताए। छाङरु गाउँभन्दा केही तल पर्ने गागा क्षेत्रमा स्थायी संरचना निर्माण नहुँदासम्म सशस्त्र प्रहरीको बीओपी छाङरुका एक स्थानीयको घरमा भाडामा बस्ने उनले जानकारी दिए। सशस्त्र प्रहरीले सीमा क्षेत्रमा हुने अवैध गतिविधि, सीमा रक्षा, ओखेटो पहार ओसार पसार, मानव बेचबिखनलगायत गतिविधि पूर्णरूपमा नियन्त्रण एवं न्यूनीकरण गर्ने उनको भनाइ छ। सो क्षेत्रमा नेपाल प्रहरी चौकी छ तर ६ महिना मात्रै उनीहरू त्यहाँ बस्ने गरेका छन्। नेपाल प्रहरीले सीमा सुरक्षाको काम गर्दैन। विगतदेखि ६ महिना मात्रै राज्यको उपस्थिति रहँदै आएको दार्चुलाको उत्तरी सीमा क्षेत्रमा बाह्रै महिना उपस्थिति हुनेगरी अबको एक सातामै सशस्त्र प्रहरीको बीओपी स्थापना हुन्छ, गुल्मपति बिष्टले भने। दार्चुलाको उत्तरी क्षेत्र व्यासको गागामा बीओपी स्थापना गर्न संगठन प्रमुख र ७ नम्बर बाहिनीपति लागिपरेको छ, गुल्मपति बिष्टले भने। सदरमुकामबाट ९० किमि दूरीमा छ। गत बुधबार सेनाको हेलिकप्टरमार्फत सशस्त्र प्रहरीलाई त्यहाँ लाने तयारी भइरहेको छ। गागादेखि कालापानी क्षेत्र १७ किलोमिटर दूरीमा पर्छ। त्रिदेशीय सीमा क्षेत्रमा राज्यको उपस्थिति गराउनुपर्ने अनुभूति सरकारलाई भएकाले विओपी राख्न लागिएको प्रमुख जिल्ला अधिकारी यदुनाथ पौडेलले बताए। हामी छाङरुमा राज्यको उपस्थिति गराउनुपर्छ भन्ने कुरामा प्रस्ट छौं। कांग्रेसका नेता दिलेन्द्रप्रसाद बडूले भने, प्रधानमन्त्रीले हाम्रो कुरा सुन्नु भएन, हाम्रो कुरा नसुन्दा दार्चुलाको कालापानी भारतले आफ्नो कब्जामा लिएको हो।"
गोरखामा मोदी र सीको पुतला जल्यो,"गोरखा : नेपाल विद्यार्थी संघ गोरखाले मंगलबार साँझ प्रधानमन्त्री केपी शर्मा ओली, भारतीय प्रधानमन्त्री नरेन्द्र मोदी र चिनियाँ राष्ट्रपति सी चिन फिङको पुतल जलाएको छ। लिपुलेकमा नेपाली भूमिमाथि अतिक्रमण गरेको भन्दै तीनै देशका राष्ट्र प्रमुखको पुतला दोहन गरिएको संघका जिल्ला अध्यक्ष सुवास अधिकारीले जानकारी दिए।गोरखा नगरपालिका१२ मा पुतला जलाएपछि उनीहरुले कोणसभा गरेका थिए। कोणसभामा बोल्दै अध्यक्ष अधिकारीले भारत र चीनको द्विपक्षीय सहमतिमा नेपाली भूमि मिचेर सडक बनाइएको दाबी गरेका थिए।"
प्रेस पासले कोरोना छेक्छ र !,काठमाडौं : काठमाडौँको माइतीघरमा भारतले नेपाली भूमि लिपुलेक हुँदै चीनको तिब्बत क्षेत्रमा रहेको मानसरोवरसम्म पुग्ने बाटो निर्माण गरेको विरोधमा शान्तिपूर्ण दबाब दिन आएकाको भिडियो फोटो खिच्दै युटुबर। प्रेस पास बनाएर निर्वाध रुपमा हिँड्न पाउने भएपछि लकडाउनमा समेत युटुबरको भिड लाग्ने गरेको छ। देशभर कोरोना संक्रमितको संख्या २१७ पुगिसक्दासमेत पत्रकार भने बिना सुरक्षा प्रेस पास बोकेर फिल्डमा दौडिरहेका छन् । जति धेरै भ्यू उति धेरै डलर आउने लोभले युटुबर अझ दौडिएका देखिन्छन् । यसले पत्रकारमाथि जोखिम बढेको देखिएको छ । मंगलबार मात्र वीरगन्जका दुई पत्रकारमा कोरोना पोजिटिभ पुष्टि भएको छ । सामाजिक दूरी कायम गर्नु पर्ने नियम उलंघन गरेर उनीहरु भिडभाड गरेको दृश्यलाई अन्नपूर्णका लागि उमा विष्टले कैद गरेकी छन्।
रुपन्देहीका पहिलो संक्रमित डिस्चार्ज,बुटवल : रुपन्देहीको पहिलो कोरोना संक्रमितको परीक्षण रिपोर्ट नेगेटिभ आएको छ। नतिजा नेगेटिभ देखिएपछि उनलाई मंगलबार डिस्चार्ज गरिएको छ। रुपन्देहीको कोटहीमाई गाउँपालिका १ निवासी २५ वर्षीया युवकमा वैशाख २१ गते कोरोना संक्रमण देखिएको थियो। कोरोना विशेष अस्पतालका फिजिसियन डा सुदर्शन थापाले दुई वटा रिपोर्ट नेगेटिभ आएपछि डिस्चार्ज गरिएको बताए। ती युवक नेपालको सीमानाकाबाट लुकेर नेपाल प्रवेश गरेका थिए। बुटवलस्थित धागो कारखानामा बनेको कोरोना विशेष अस्पतालमा अव २७ जना संक्रमित उपचारकै क्रममा रहेका छन्।
सीमापारी क्वारेन्टाइनमा रहेका नेपालीमा कोरोना पुष्टि,भैरहवा : रुपन्देहीको सीमावर्ती भारतीय सहर नौतनवा क्वारेन्टाइनमा राखिएका एक नेपालीमा कोरोना संक्रमण पुष्टि भएको छ । सोमबार २४ जनाको भारतीय र नेपालीको स्वाब संकलन गरेर परिक्षण गर्दा नौतनवा स्थिती मोर्डन एकेडेमी स्कूलको क्वारेन्टाइनमा रहेका नेपाली नागरिकमा कोरोना संक्रमण पुष्टि भएको नौतनवाका सिओ राजुकुमार शावले जानकारी दिए । उनका अनुसार संक्रमित व्यक्ति मुम्बईबाट आएका थिए । संक्रमित व्यक्ति नेपालको कुन स्थानका हुन त्यो अहिले खुलेको छैन । संक्रमित २५ वर्षीय युवक रहेको बताइएको छ । भारतीय संचारमाध्यम हिन्दुस्तानको अनलाइन संस्करण अनुसार हाल ती युवकलाई महराजगंजको समेकित विद्यालयमा राखिएको छ । स्वदेश फर्किने आशामा आएका सीमामा आएका युवकलाई प्रवेश अनुमति नदिइएपछि उनलाई नौतनवा स्थित क्वारेन्टाइनमा राखिएको थियो । सरकारले सुरक्षित रुपमा समयमै नेपाली नागरिकहरुलाई नल्याउँदा क्वारेन्टाइनमा रहेका स्वास्थ्य नेपालीहरु पनि संक्रमणको जोखिममा छन् । क्वारेन्टाइनमा नेपाली खचाखच भरिएका छन् । सरकार उनीहरुको उद्दार गर्नमा कठोर बनेको छ । क्वारेन्टाइनमा रहेका सबैबीच भौतिक दुरी कायम हुन सकेका छैन । मंगलबार दिउँसो सम्म दजर्न बढी क्वारेन्टाइनमा नेपालीहरुको संख्या एक हजार चार सय पुगेको नौतनवाका सिओ शवले बताए । उनका अनुसार अझै आउने क्रममा छन् ।
रुपन्देहीको दक्षिणी नाकामा मुभमेन्ट रोकियो,"भैरहवा : रुपन्देहीमा मंगलबार थप ९ जना कोरोना संक्रमण पुष्टि भएसँगै मर्चवार र लुम्बिनीका केही भागमा आवतजावत हुन सक्ने भन्दै नाकामा सर्वसाधारणको मुभमेन्ट मा रोक लगाइएको छ। हुलाकी राजमार्ग (बनगाई चोकदेखि पर्सासम्म) को दक्षिण तर्फ जाने सबै बाटोमा आवतजवातमा रोक लगाइएको रुपन्देहीका प्रहरी प्रमुख एसपी हेमकुमार थापाले जानकारी दिए। बनगाई चोकदेखि पर्सासम्मको दक्षिण तर्फ आवतजावत हुन सक्ने सबै बाटोमा सुरक्षाकर्मी परिचालन भइरहेका छन्, एसपी थापाले भने, अर्को आदेश नभएसम्म त्यस क्षेत्रबाट आवतजावत गर्न पाइदैन। बनगाई चोकदेखि पर्सासम्मको दक्षिणी तर्फ मर्चवार र लुम्बिनीका क्षेत्र पर्दछन्। दक्षिण तर्फका क्षेत्र भारतसँग जोडिएका सीमा क्षेत्र हुन्। सीमा क्षेत्रमा बढी संक्रमित पुष्टि भएकाले संक्रमण फैलिनबाट रोक्नका लागि आवतजावतमा रोक लगाइएको उनको भनाइ छ। यस अघि हुलाकी राजमार्गदेखि दक्षिण तर्फका लुम्बिनी र मर्चवारका सात जनामा संक्रमण पुष्टि भएको थियो। मंगलबार पुष्टि भएका ९ जना पनि लुम्बिनी र मर्चवार (सम्मरीमाई गाउँपालिका) को रहेको प्रदेश पाँचको स्वास्थ्य निर्देशनालयका प्रवक्ता रोशनलाल चौधरीले जानकारी दिए। सीमापारी अलपत्र परेका नेपालीलाई सरकारले वैधानिक रुपमा नभित्रयाउँदा उनीहरु राति नाकाबाट दैनिक अवैधानिक रुपमा लुकेर भित्रिने क्रम जारी छ। पछिल्ला दिनमा भारतबाट अवैधानिक रुपमा भित्रिरहेकामै संक्रमण पुष्टि भइरहेको छ।"
डडेल्धुरा अस्पतालमा ओपीडी सेवा सूचारू,डडेल्धुरा : डडेल्धुरा अस्पतालले कोरोना भाइरसको संक्रमणपछि बन्द रहेका बहिरंग ओपीडी सेवा सञ्चालन गर्ने भएको छ । स्वास्थ्य तथा जनसंख्या मन्त्रालयले देशभरका स्वास्थ्य संस्थामा ओपीडी सेवा सूचारु गर्न निर्देशन दिएपछि डडेल्धुरा अस्पतालले पनि बहिरंग सेवा सञ्चालन गर्ने भएको हो। अस्पतालले मंगलबारदेखि ओपीडीलगायतका नियमित स्वास्थ्य सेवा विस्तारै सूचारु हुने अस्पतालका निमित्त मेडिकल सुपरिटेन्डेन्ट डा जगदीशचन्द्र विष्टले जानकारी दिए। यसअघि कोरोना भाइरसको महामारीलाई लिएर चैत ११ गतेदेखि ज्वरो र आकस्मिक बाहेकका सबै सेवा बन्द गरेको थियो। स्वास्थ्य आपतकालीन सञ्चालन केन्द्रका प्रमुख डा गुणराज लोहनीले अस्पतालमा ओपीडी सेवा सुचारु गर्दा अस्पतालले कोरोनाको जोखिमलाई ध्यान दिन आग्रह गरेका छन्। डा लोहनीले सरकारले तोकेको कोरोना संक्रमण रोकथाम र नियन्त्रणका सावधानीको मापदण्डको पालना गर्नुपर्ने पनि जनाए।
उदयपुरका कोरोना संक्रमितका आफन्तलाई पनि क्वारेन्टाइनमा राखियो,उदयपुर : कोरोना भाइरस संक्रमित क्षेत्र उदयपुरको त्रियुगा नगरपालिका ३ भुल्केका प्रभावित परिवारका सदस्यलाई क्वारेन्टाइनमा राखिएको छ । पछिल्लो पटक शनिबार संक्रमित पुष्टि भएका चार परिवारका १४ जनालाई त्रियुगा जनता बहुमुखी क्याम्पस मोतिगडामा बनाइएको क्वारेन्टाइनमा राखिएको हो । सोमबार बेलुका एम्बुलेन्सबाट उनीहरुलाई क्वारेन्टाइनमा लगिएको जिल्ला स्वास्थ्य कार्यालयका प्रमुख मोहन सुवेदीले जानकारी दिए । परिवारका एक सदस्यलाई भने घर हेरचाहका लागि घरमै होम क्वारेन्टाइनमा राखिएको छ । संक्रमित भेटिएको स्थानका बासिन्दाको स्वाव पुनः परीक्षण गर्दा थप चारजना संक्रमित भेटिएपछि संक्रमित परिवारका सदस्यलाई क्वारेन्टाइनमा राखिएको हो । परिवारका सदस्य र उनीहरुबाट अन्य संक्रमण फैलिन नदिन उनीहरुलाई क्वारेन्टाइनमा राखिएको त्रियुगा नगरपालिकाका स्वास्थ्य शाखाका उपसंयोजक अवधनारायण चौधरीले बताए । उक्त क्वारेन्टाइनमा विराटनगर कोरोना हस्पिटलमा उपचारपछि कोरोना निको भई फर्केका पाँचजना पनि रहेका छन् । उनीहरु १४ दिन बसेपछि स्वाव परिक्षण गरिने र रिपोर्ट नेगेटिभ आएमा घर पठाइने प्रमुख सुवेदीले बताए । देशभर फैलिएको कोरोना भाईरसको संख्याको हिसावले सबैभन्दा बढी ३२ जना उदयपुरमा संक्रमित भेटिएका हुन् । जसमध्ये १४ जना निको भएर अस्पतालबाट डिस्चार्ज भइसकेका छन् । पाँचजना मोतिगडा क्वारेन्टाइनमा रहेका छन् भने अन्यलाई विराटनगरस्थित रानीमस्जिद क्वारेन्टाइनमा राखिएको छ ।
न्याय माग्दै पत्रकार सडकमा,"वीरगन्ज : सन्चारकर्मीलाई कुटपिट र दुर्व्यवहार गर्ने प्रहरीलाई कार्वाहीको माग राख्दै आन्दोलनरत वीरगन्जका पत्रकारहरुले मङ्गलबार पनि सडकमा धर्ना दिंदै प्रदर्शन गरेका छन् । दोषी प्रहरीलाई कार्वाहीको माग गर्दै आन्दोलनरत नेपाल पत्रकार महासंघ पर्सा शाखाको अगुवाइमा पत्रकारहरुले मङ्गलबार पनि घण्टाघर चोकमा १ घण्टा धर्ना दिंदै प्रदर्शन गरेका हुन् । यसअघि सोमबार पनि घण्टाघरमै पत्रकारहरूले प्रहरी ज्यादतीको विरोधमा आधा घण्टा धर्ना दिएर प्रदर्शन गरेका थिए । मङ्गलबार बिहान १० देखि ११ बजेसम्म घण्टाघर चोकस्थित सडकमै धर्ना दिएका पत्रकारहरुले जिल्ला प्रशासन कार्यालय पर्सामा पुगेर ज्ञापन पत्र पनि बझुाएका छन् । पत्रकारलाई कुटपिट र दुर्व्यवहार गर्ने प्रहरीलाई कार्वाहीको माग गर्दै महासंघ पर्सा शाखाका अध्यक्ष श्याम बन्जाराले प्रमुख जिल्ला अधिकारी विष्णु कार्कीलाई ज्ञापन पत्र बुझाएका हुन् । वीरगन्जको नारायणी एफएम र नयाँ पत्रिकाका संवाददाता तिवारी यादवलाई प्रहरीले गत आइतबार एफएम स्टेशनबाटै पक्राउ गरेर हातपात पनि गरेको थियो । ४ घण्टासम्म प्रहरी हिरासतमा राखिएका पत्रकार यादवलाई, पत्रकार महासंघको दबावपछि भने प्रहरीले बेलुकी साढे ६ बजेपछि मात्रै रिहा गरेको थियो । घटना भएको ३ दिन बितिसक्दा पनि घटनाको बारेमा छानबिन गरी दोषी प्रहरीलाई कार्वाही गर्न प्रहरी प्रमुखले चासो नदेखाएको पत्रकार महासंघको आरोप छ । दोषी प्रहरीलाई कार्वाही गर्न जिल्लका प्रहरी प्रमुखले कुनै चासो नदेखाएपछि न्यायका लागि बाध्य भएर मङ्गलबार प्रमुख जिल्ला अधिकारीलाई ज्ञापन पत्र बुझाइएको महासंघ पर्साका अध्यक्ष बन्जाराले बताए । '३ दिनको अल्टिमेटमसहितको ज्ञापन पत्र बुझाएका छौँ', उनले भने, ३ दिनभित्र दोषी प्रहरीलाई निलम्बन गरि विभागीय कार्वाही भएन भने अझ शसक्त आन्दोलनमा उत्रिन्छौँ।' ज्ञापनपत्र बुझ्दै प्रमुख जिल्ला अधिकारी कार्कीले पत्रकार महासंघको मागका विषयमा सम्बन्धित प्रहरी प्रमुखको ध्यानाकर्षण गराउने आश्वासन दिए । पिडित पत्रकार यादवको मोबाइल ३ दिनदेखि प्रहरीको कब्जामा प्रहरीले कुटपिट गर्दै पक्राउ गरी ४ घण्टा हिरासतमा राखेर रिहा गरेका पत्रकार तिवारी यादवको मोबाइल , प्रहरीले फिर्ता नदिइ ३ दिनदेखि आफ्नो कब्जामा राखेको छ । गत आइबार पत्रकार यादवलाई पक्राउ गर्ने क्रममा प्रहरीले ३ थप्पड हिर्काउँदै उनको मोबाइल खोसेको थियो । तर घटना भएको ३ दिन बितिसक्दा पनि यादवको मोबाइल प्रहरीकै कब्जामा छ । मङगलबार प्रजिअलाई ज्ञापन पत्र बुझाउने क्रममा पत्रकार महासंघ पर्साका अध्यक्ष बन्जाराले भने, खोसेर राखेको मोबाइल ३ दिनदेखि प्रहरीकै कब्जामा छ , प्रहरीले पत्रकार यादवको मोबाइल दुरुपयोग गरेर उनलाई अर्कै कुनै झुठा अपराधमा फसाउने षडयन्त्र गरिरहेको आशंका हामीलाई छ', उनले भने,यदि पत्रकार यादवलाई न्याय दिनुको सट्टा कुनै झुठा अपराधमा फसाउने दिवा सपना प्रहरीले देखिरहेको छ भने त्यो प्रहरीकै लागि आत्मघाती हुनेछ, यो कुरा प्रहरीले अहिले नै बुझे हुन्छ ।' पर्साकी प्रहरी उपरीक्षक गंगा पन्तले भने घटनाका विषयमा अनुसन्धान भइरहेको र अनुसन्धानमा दोषि देखिए मातहतका प्रहरी कर्मचारीलाई नियम अनुसार कार्वाही हुने बताइन् । पत्रकार यादवको मोबाइल प्रहरी कार्यालयमै रहेको भन्दै उनले भनिन् ,मोबाइल हामीले रोकेर राखेका हैनौँ, सम्बन्धित पत्रकार आफ्नो मोबाइल लिन आए फिर्ता दिन्छौँ भनेर बारम्बार भनिरहेका छौँ ।"
"नेप्सेले लगायो सर्किट ब्रेक, परिसूचक २५३० अंकले घट्यो","काठमाडौं : झण्डै डेढ महिनापछि खुलेको धितोपत्र बजारमा शेयर कारोबार मापक नेप्से परिसूचक मंगलबार दुई प्रतिशतभन्दा बढीले घटेर बन्द भएको छ । नियामक निकाय धितोपत्र बोर्ड कारोबार समयमा नेप्सेमा दुई प्रतिशतभन्दा घटबढ हुने वित्तिकै कारोबार रोक्न नेपाल स्टक एक्चेन्जलाई निर्देशन दिएको थियो । सोही आधारमा नेप्सेले सर्किट ब्रेक लगाइ कारोबार बन्द गरेको हो । बजार खुलेदेखिनै निरन्तर ओरालो लाग्दै आएको नेप्से करिब एक घन्टा २४ मिनेटको अवधिमा बन्द भएको हो । यद्यपि बोर्डले कारोबार अवधि दुई घन्टासम्म सीमित गरेको थियो । कारोबार मापक नेप्से परिसूचक २०२ प्रतिशत अर्थात् २५३० अङ्कले घटेर एक हजार २२६१५ रोकिएको छ । यस्तै सेन्सेटिभ परिसूचक ५३९ अङ्कले घटेर २६५६७ पुगेको छ । कारोबार भएका कुल ११ उपसमूहको शेयर ओरालो लागेका छ । बैंकिङ २६११, होटल ३३८, विकास बैंक १५३६, जलविद्युत् १५३५, वित्त ३२७, निर्जीवन बीमा ७२३३, उत्पादन ३४३६, अन्य १९४२, माइक्रोफाइनान्स १८०५, जीवन बीमा १५७७८ र सामूहिक लागनी कोषको शेयर ००१ अङ्कले घट्यो । स्टकका अनुसार आज कुल ८७ कम्पनीको एक लाख छ हजार ३१२ कित्ता शेयर रु १० करोड ४३ लाख ७२ हजार ६४६ मा खरिदबिक्री भयो । कारोबार रकमका आधारमा नागरिक लगानी कोषको शेयर शीर्ष स्थानमा रह्यो । सो कम्पनीको शेयर रु आठ करोड ८८ लाख ५७ हजार ५९० मा खरिदबिक्री भयो । यसैगरी छिमेकी लघुवित्त विकास बैंकको शेयर रु ४६ लाख ९८ हजार ५४०, ग्लोबल आइएमई बैंकको संस्थापक शेयर रु ३८ लाख ५९ हजार ५४८, नविल बैंक लिमिटेडको रु १५ लाख ७४ हजार ६००, ज्योति विकास बैंकको संस्थापक शेयर रु नौ लाख चार हजार र नेपाल लाइफ इन्स्योरेन्सको रु तीन लाख ५० हजार ३२० मा खरिदबिक्री भयो । सबैभन्दा बढी जनउत्थान सामुदायिक लघुवित्त विकास बैंकका लगानीकर्ताले २२३८ प्रतिशतले गुमाए । हिमालय बैंक ३, नविल बैंक र नागरिक लगानी कोष २।९९, कृषि विकास बैंक र कालिका माइक्रोक्रेडिट डेभलपमेन्टको २९८ तथा गुराँस लाइफ इन्स्योरेन्स कम्पनी र स्वरोजगार लघुवित्त विकास बैंकका लगानीकर्ताले समान २९७ प्रतिशतले गुमाए । रासस"
असिना पानीबाट बचेका जुनार किराबाट जोगाउँदै किसान,"सिन्धुली : लगातारको असिना, पानी र हावाहुरीबाट बचेको जुनारलाई औंसा किराबाट जोगाउन किसानहरु लागि परेका छन् । असिना पानिबाट बचेका जुनारको फलमा औंसा किराको संक्रमण हुन थालेपछि सिन्धुलीका जुनार किसानहरु औसा किरा नियन्त्रण गरी जुनारलाई सुरक्षित गर्न जुटेका हुन् । प्रधानमन्त्री कृषि आधुनिकीकरण परियोजना, जुनार सुपर जोनको आर्थिक तथा प्राविधिक सहयोगमा क्षेत्रगत किरा नियन्त्रण कार्यक्रम अन्तर्गत औसा किराको नियन्त्रणका लागि जुनारको बोटमा प्रोटिन बेट बिषादी छर्कन थालिएको हो । सुपरजोन कार्यालयले प्रोटिनबेट छिट्न तालिम, औषधी र मेसिन दिएपछि किसानहरु आफैं जुनारको फल संरक्षणमा जुटेको उक्त परियोजनाका प्रमुख देबराज अधिकारीले बताए । कार्यालयले लकडाउनको समयमा जिल्ला प्रशासन कार्यालयबाट पास लिएर केही दिनअघि काठमाडौंबाट प्रोटिनबेट विषादी खरिद गरेर ल्याएको थियो। उक्त विषाधी खरिदका लागि जुनार किसानहरुले मात्र १२ लाख रुपैयाँ लगानी गरेका छन् । उक्त पैसामा सुपरजोन कार्यालयले थप १२ लाख रुपैयाँ अनुदान दिएर २४ लाख रुपैयाँको विषाधी खरिद गरी किसानलाई दिइएको हो । जिल्लाको महाभारत क्षेत्रका किसानको मुख्य आम्दानीको श्रोतका रुपमा रहेको जुनार खेतिमा तीनवर्षअघिबाट औंसा किराको प्रकोप बढ्दै आएको छ । यो वर्ष किसानहरु आफैँ ५० प्रतिशत लगानी गरी किरा नियन्त्रण अभियानमा लागेका र उक्त बिषादी सुनकोसी गाउँपालिका ७ मझुवाका किसानहरुले शनिबारदेखि छर्किन सुरु गरेका हुन्, अधिकारीले भने । यहाँमात्र ३५ जना स्प्रेम्यान र स्थानीय किसान विषादी छिट्न खटिएका छन् । जिल्लामा जुनारसुपरजोन परियोजना सुनकोसी गाउँपालिका ७ मझुवा, कमलामाई नगरपालिका ३ जलकन्या र गोलन्जोर गाउँपालिकाको रतनचुरा, बाशेश्वर, नाकाझोली र तीनकन्यामा संचालन गरिएको छ । ती सबै क्षेत्रका किसानले ब्यावसायीकरुपमा गर्दै आएको जुनार बगैंचामा प्रोटिनबेट छिटिने बताइएको छ । यस्तो प्रोटिनबेट प्रत्येक तीनबोट बराबर एक बोटको केही भागमा स्प्रे गरिन्छ । यसअघि गोलञ्जोर गाउँपालिका ४ तीनकन्यामा नमुनाको रुपमा आठ सय रोपनी क्षेत्रफलको जुनारमा गरिएको विषादी परिक्षण प्रभावकारी भएपछि जिल्लाभर एउटै प्रविधिको प्रयोग गरि औंसा किरा नियन्त्रण गर्न किसानलाई नै अघि सारिएको हो, अधिकारीले थपे । प्रोटिनबेटमा दुई भाग पानी पिसाएर हप्ताको एक पटक गरी १० हप्तासम्म लगातार जुनारको बोटमा छिट्ने गरिन्छ । जुनारसुपर जोनका प्राविधिक जहानबहादुर कार्कीका अनुसार व्याक्टेशेरा मिनाक्स नामक ढाडे झिंगाले जुनारको फलभित्र फुल पार्ने र गुलियोपन बढ्दै गएपछि औंसा भएर लार्भा बनी जुनारलाई खोक्रो बनाउने गरेको पाइएको छ । जुनारको फल कुहाउने औंसा पार्ने किराको पोथी झिगालाई फुल पार्नका लागि प्रोटिनको आवश्यकता पर्ने र यो सिजनमा किराले प्रोटिनकै खोजी गर्ने भएकाले प्रोटिन बेट जुनारमा स्प्रे गर्दा बोट मै किरा आएर मर्ने भएकाले विषादी प्रभावकारी भएको प्राविधिक कार्कीको भनाइ छ । सिन्धुलीमा एक हजार ३ सय ४५ हेक्टर क्षेत्रफलमा किसानले ब्यावसायिक जुनार खेती गर्दैआएका छन् । उक्त क्षेत्रफलको जुनारमध्ये दुई साता अघिदेखि परेको असिना पानीले झण्डै ८० प्रतिसत जुनारमा क्षति पुर्याएको छ । गत वर्ष आठ हजार ८ सय ८१ मेट्रिक्टन जुनार उत्पादन भएको भए पनि यो वर्ष असिना र पानीले क्षति पुर्याएपछि जुनार उत्पादन घट्ने निश्चत भएको छ ।"
बारपाक सुलीकोटको अभ्यास : राहत पाउन श्रम गर्नैपर्ने,"गोरखा : लकडाउनका कारण श्रमिकलाई जीवन निर्वाह गर्न समस्या भएको भन्दै देशभर राहत वितरण भइरहेका बेला गोरखाको बारपाक सुलीकोट गाउँपालिकाले काम गर्नेलाई मात्र राहत दिने नियम बनाएको छ। श्रम गरेर जीवन निर्वाह गर्ने र परनिर्भरता घटाउने उद्देश्यले काममा आधारित राहत कार्यक्रम लागु गरेको गाउँपालिकाका अध्यक्ष विष्णु भट्टले जानकारी दिए । गाउँपालिकाको गत वैशाख २४ गते सम्पन्न गाउँ कार्यपालिकाको बैठकले काममा आधारित राहत कार्यक्रमको कार्यविधि अनुमोदन गरी लागु गरेको अध्यक्ष भट्टले बताए । राहत पाइन्छ भनेपछि गाउँलेमा श्रम नगर्ने, मागेर पाइन्छ भन्ने बानीको विकास हुने भएकाले श्रम गर्नेलाई प्रोत्साहन गर्न यो कार्यक्रम ल्याएका हौं, अध्यक्ष भट्टले भने, नाला बनाउने, नाला सफा गर्ने, सिँडी बनाउने, कुलो बनाउने काम गर्नेछन् । प्रतिघण्टा एकसय रुपैयाँका दरले दैनिक आठ घण्टा काम गर्नेलाई आठसय रुपैयाँका दरले राहत दिनेछौं । कम समय काम गर्नेलाई कम र बढि समय काम गर्नेलाई बढि ज्याला दिने भएपछि उनीहरुमा काम गर्ने बानीको विकास हुने उनले विश्वास ब्यक्त गरे । काममा आधारित राहत कार्यक्रमका लागि गाउँपालिकाले हाल प्रत्येक वडालाई तीनलाख रुपैयाँका दरले २४ लाख रुपैयाँ बिनियोजन गरेको छ । कार्यक्रम उत्साहवद्र्धक भएमा बजेट थप पनि गर्न सकिने प्रमुख प्रशासकीय अधिकृत गौतम भण्डारीले जानकारी दिए । कार्यक्रम कार्यान्वयनको जिम्मा वडा अध्यक्षलाई दिएको गाउँपालिकाले जनाएको छ। के काम गर्ने भनेर कामको योजना बनाउने, कामदार छनौट गर्ने, कामको मूल्याङ्कन गर्ने, कामदारको निगरानी गर्ने, भुक्तानी गर्ने सबै जिम्मा वडा कार्यालयलाई दिने निर्णय भएको छ, भण्डारीले भने, श्रमिक छनौट गर्दा पहिलो चरणमा राहत पाएकालाई पहिलो प्राथमिकता दिनुपर्ने, वडा अध्यक्षले एउटा समूहमा पाँचजना मात्र रहने गरी समूह विभाजन गरी काम लगाउनु पर्नेलगायतका व्यवस्था कार्यविधिमा छ । पहिलो चरणमा गाउँपालिकाभरिमा छसय ३५ जनाले राहत पाएका थिए । यसमा थपघट हुनसक्ने उनले बताए । अहिले वडा नम्बर ६ को डाँडागाउँमा भेल कटाउने काम सुरु भइसकेको गाउँपालिकाले जनाएको छ । त्यस्तै वडा नम्बर ५ को लाकुरीबोटमा सिँडी बनाउने काम पनि सुरु भइसकेको प्रमुख प्रशासकीय अधिकृत भण्डारीले बताए । गाउँपालिकाले उपभोक्ता समितिमार्फत गरिने काममा मेसिनको प्रयोगलाई निरुत्साहन गर्ने र धेरै ज्याला दिएर पनि मान्छे नै प्रयोग गरी काम गर्ने नियम लागु गरेको अध्यक्ष भट्टले जानकारी दिए ।"
काठमाडौंबाट प्यूठान आएका ११ जनामा आरडीटी पोजिटिभ,प्यूठान : प्यूठानका ११ जनाको र्यापिड डाइग्रोस्टिक टेस्ट (आरडीटी) परीक्षण पोजिटिभ देखिएको छ । प्यूठान नगरपालिकाको मरन्ठानामा रहेको क्वारेन्टाइनमा बसेका ८ जना पुरुष र ३ जना महिलाको आरडीटी रिपोर्ट पोजेटिभ देखिएको प्यूठान नगरपालिका नगरप्रमुख अर्जुन कुमार कक्षपतीले जानकारी दिए । उनका अनुसार ती सबैजना काठमाडौंबाट आएका हुन् । उनीहरु प्यूठान नगरपालिकाका स्थानीय हुन्।उनीहरुको स्वाब पीसीआर परीक्षणका लागि भैरहवा पठाउने तयारी भइरहेको कक्षपतीले जानकारी दिए । यसअघि दुईजना युवा आरडीटी पोजिटिभ देखिए पनि उनीहरुमा संक्रमण देखिएको छैन।
टाउको नभएको अवस्थामा शव भेटियो,"सिरहा : सिरहाको लहान नगरपालिका १७ तरेगना गोविन्दपुरका सुस्त मनस्थितिका ३८ वर्षीय मोहमद सफिदको विभत्स हत्या भएको छ । हत्यापछि उनको टाउको गायब छ। घटनास्थलमा उत्तानो अवस्थामा रहेको सफिदको शवमा टाउको छैन भने छातीमा गहिरो चोटसमेत लागेको प्रहरीले जनाएको छ । इलाका प्रहरी कार्यालय लहानका प्रमुख डीएसपी शरतकुमार थापा क्षेत्रीका अनुसार मंगलबार टाउको नभएको शव भेटिएको खबर पाएलगत्तै घटनास्थल पुगेर घटनास्थल सिल गरिएको छ ।डीएसपी थापाका अनुसार घटनाको अनुसन्धान गर्न जिल्ला, प्रदेश र स्थानीय प्रहरी खटिएका छन् । तालिम प्राप्त कुकुर पनि परिचालन गरिएको छ।"
एकै दिन ५७ जनामा संक्रमण पुष्टि : कोरोना संक्रमितको संख्या १९१,"काठमाडौं : नेपालमा एकै दिन ५७ जनामा कोरोना संक्रमण (कोभिड१९) देखिएको छ। राष्ट्रिय जनस्वास्थ्य प्रयोगशाला काठमाडौंको प्रयोगशालामा गरिएको परीक्षणमा थप ५७ जनामा कोरोना संक्रमण पुष्टि भएको स्वास्थ्य मन्त्रालयले जनाएको छ। अब यो सहित कोरोना संक्रमितको संख्या १९१ पुगेको छ। कपिलवस्तुका ८ जना, रुपन्देहीका ९ जना, पर्साका ३९ जना र बाराका १ जनामा कोरोना संक्रमण पुष्टि भएको मन्त्रालयका सह प्रवक्ता डासमिर कुमार अधिकारले जनाएका छन्।स्वास्थ्य अवस्था सामान्य रहेका उनीहरु स्वास्थ्यकर्मीको सम्पर्कमा रहेको मन्त्रालयले जनाएको छ। हालसम्म कोरोना जितेर ३१ जना घर फर्किसकेका छन्। बाँकी संक्रमित विभिन्न अस्पतालमा उपचारत छन्। उनीहरुको स्वास्थ्य अवस्था सामान्य रहेको सम्बन्धित अस्पतालले जनाएका छन्।"
आइसोलेशन सेन्टर ढाँचा निर्देशिका तयार,"काठमाडौं : विश्व स्वास्थ्य संगठन (डब्लुएचओ) र अन्य देशले गरेका प्रयत्नको अध्ययन गरेर नेपाली ढाँचाको कोभिड आइसोलेशन सेन्टर निर्माण निर्देशिका तयार पारिएको छ । विभिन्न क्षेत्रका विज्ञको सहभागिता र अन्तरराष्ट्रिय अनुभवको अध्ययन गरेर आर्किटेक्टहरुको संस्था सोसाइटी अफ नेप्लिज आर्किटेक्टस (सोना) ले उक्त निर्देशिका तयार गरेको हो । सोनाले आफूले तयार पारेको कोभिड१९ संक्रमितको उपचारका लागि छुट्टै उपचार केन्द्र अर्थात् कोभिड आइसोलेशन सेण्टर निर्माण निर्देशिका आइतबार मन्त्रालयका विज्ञ सल्लाहकार डा खेम कार्कीलाई हस्तान्तरण गरिएको जनाएको छ । समूहगत रुपमा छलफल गर्दा सरकारलाई सहयोग गर्ने उद्देश्यले नेपाल एकेडेमी अफ साइन्स एण्ड टेक्नोलोजी (नाष्ट) सँगको सहकार्यमा निर्देशिका तयार पारिएको सोनाका महासचिव सुरज खनालले जानकारी दिए । उनकाअनुसार निर्देशिका तयार पार्नुअघि विज्ञ टोलीले डब्लुएचओ, रोग नियन्त्रण तथा रोकथाम केन्द्र, राष्ट्रिय स्वास्थ्य सेवासहितका संस्थाका मापदण्ड र बंगलादेश, हङकङका साथै आर्किटेक्टहरुको एशियास्तरीय परिषद्लगायतले जारी गरेका निर्देशिकाको समेत अध्ययन गरिएको थियो । उक्त निर्देशिकामा ५० शय्याको आइसोलेशन सेण्टर सरल तथा सहज निर्माणका लागि आवश्यक जनशक्तिलगायत विषयलाई समावेश गरिएको सोनाले जनाएको छ । महासचिव खनालका अनुसार उक्त निर्देशिका बमोजिम नेपालले पनि अन्य देशसरह अधिक जनशक्ति प्रयोग गरेर छोटो समयमा नै आइसोलेशन सेण्टर निर्माण गर्न सक्नेछ ।"
संक्रमित बढेसँगै बुटवलको कोरोना अस्पतालमा बेड अभाव,"रुपन्देही : बुटवल धागो कारखानाको भवनमा रहेको कोरोना अस्थायी अस्पतालमा बेड अभाव हुन थालेको छ। मंगलबार एकै दिन रुपन्देहीमा ९ जना र कपिलवस्तुमा ८ जना संक्रमित भएपछि उनीहरुलाई राख्न अस्पतालमा बेड अभाव भएको हो। दुई जिल्लामा १७ जना संक्रमित थपिएपछि कोरोना अस्पतालमा बेड अभाव भएको अस्पतालका कन्सलटेण्डा डा सुदर्शन थापाले बताए । 'आजै समस्या परिसक्यो । अब थप बिरामी राख्न सक्ने अवस्था छैन, 'उनले भने, 'भैरहवा तिरको अस्पताललाई पनि अलि एक्टीभेट गर्नुपर्ने भयो । १७ जना थपिनु भयो । त्यतिका बेड यहाँ छैन ।' रुपन्देही र कपिलवस्तुमा दिनप्रतिदिन कोरोना संक्रिमित बढिरहेका छन् । २ जिल्लाका संक्रमितलाई मा राखिएको छ। अहिले बुटवलको कोरोना अस्थायी अस्पतालमा २८ जना संक्रमित छन् । जसमध्ये रुपन्देहीका ७ र कपिलवस्तुका २१ जनालाई राखिएको छ । कोरोना अस्थायी अस्पतालको आइसोलेसनमा ३६ र आइसियुतर्फ थप ८ वटा बेड छन् । अब कोरोना अस्पतालमा आइसोलेसनतर्फ ८ वटा बेड मात्र बाँकी छ । आइसीयुमा अहिलेसम्म कसैलाई भर्ना नगरे पनि गम्भीर अवस्थाका बिरामीलाई मात्र राख्नुपर्ने हुन्छ । भैरहवामा भीम अस्पतालमा कोरोना संक्रमण देखिएका बिरामीलाई राख्न २२ वटा आइसोलेसन बेड रहेको छ । थप ५ वटा आइसीयु छ । नयाँ संक्रमितलाई राख्नका लागि निर्देशन नआएको भीम अस्पताल आइसोलेसनका चिकित्सक डा सुमित प्रजापतीले बताए । 'त्यतातिर (बुटवल) भरिने अवस्था छ । त्यो अवस्थाले बाँकी बिरामी यहाँ आउने सम्भावना छ । निर्देशन त आइसकेको छैन,' उनले भने,'अनौपचारिक तयारी चाँही गर्दैछौं ।' मंगलबार फेला परेका संक्रमितलाई अपरान्हसम्म कोरोना अस्पतालमा लगिएको छैन । पाँच नम्बर प्रदेश सामाजिक विकास मन्त्रालयका अस्पताल तथा चिकित्सा महाशाखा प्रमुख डा उमाशंकरप्रसाद चौधरीले धागो कारखानामा रहेको कोरोना अस्पतालमा छिट्टै सैया बढाइने बताए । 'आज फेला परेका संक्रमितको व्यवस्थापन गर्छौं,' उनले भने, 'त्यो अस्पताललाई अब २ सय सैयाको बनाउनुपर्छ। ' कोरोना अस्पतालमा अहिले ४० जना जनशक्ति पनि परिचालित छ । संक्रमित बढ्दै गए जनशक्ति पनि अभाव हुने कोरोना अस्पतालका कन्सल्टेण्ट डा सुदर्शन थापाले बताए । ४० जनामध्ये कन्सल्टेण्ट, मेडिकल अफिसर, नर्सिङ स्टाफ, ल्याब, पारामेडिटिक्स र सहयोगी गरी एक दिनमा १२ जना स्वास्थ्य कर्मीहरु परिचालित छन् । कोरोना अस्पतालमा काम गर्ने स्वास्थ्यकर्मी एक हप्ता काम गरेपछि २ हप्ता क्वारेन्टाइनमा बस्नुपर्ने हुन्छ । कन्सल्टेण्ट बाहेक १० जना स्वास्थ्यकर्मी सिफ्ट परिवर्तन गरी क्वारेन्टाइनमा राखिएको छ ।"
क्वारेन्टाइन बस्ने झन्झटले युवाले घरबाट हाम फालेपछि,"पोखरा : क्वारेन्टाइनमा बस्नुपर्ने झन्झटले पोखरामा एक युवाले घरबाट हाम फालेका छन् । पोखरा ८ इन्द्रपुरी टोलका २१ अभिषेक बस्नेत घरको दोस्रो तलाबाट हाम फालेका हुन् । स्थानीय र प्रहरीको डरका कारण उनी हाम फालेर भाग्न खोजेको प्रहरीको आशंका छ । 'प्रहरी टोली पुग्नुअघि नै हाम फालेका रहेछन्, वडा प्रहरी कार्यालय बैदामका प्रमुख डीएसपी यादव ढकालले भने, 'स्थानीय पुगेपछि डराएर भागेको हुनसक्छ।।' प्रहरी टोलीले उनलाई उपचारका लागि पश्चिमाञ्चल क्षेत्रीय अस्पताल लगेको जानकारी डीएसपी यादवले दिए । उनकै भनाइमा बस्नेतको अवस्था सामान्य छ । बस्नेत मध्याह्न १२ बजेतिर घरबाट हाम फालेका थिए । बस्नेत भारतबाट मंगलबार पोखरा आइपुगेका थिए । उनी आएको थाहा पाएका स्थानीयले क्वारेन्टाइनमा राख्नुपर्ने आवाज उठाएका थिए । जनप्रतिनिधिसहित पुगेर अहिले उनलाई प्रहरीले अस्पताल पुर्याएको हो । उपचारपछि पनि उनलाई क्वारेन्टाइनमा राख्न जनप्रतिनिधिमार्फत समन्वय भइरहेको डीएसपी ढकालले सुनाए । उनको कोरोना परीक्षणका लागि स्वाब लिइसकिएको छ । भारतको कर्नाटक हुँदै आफू नेपाल छिर्न सकेको र तरकारी बोक्ने गाडीमा पोखरा आइपुगेको बस्नेतले स्थानीयलाई जानकारी दिएका थिए । 'भारतको बिहारमा समेत क्वारेन्टाइनमा राखिएको थियो, त्यहाँबाट भागेर हामी थुप्रै नेपाली आयौं,' उनलाई उद्धृत गर्दै एक स्थानीयले भने । बस्नेतको स्थायी घर सोलुखुम्बु हो । उनका आमाबाबु पोखरामा डेरामा बस्छन् । रोजगारीको सिलसिलामा कर्नाटक भारतमा रहेका उनी कोरोना भाइरस कोभिड १९ को फैलावट रोक्न भारतमा पनि जारी लकडाउनका बेला नै नेपाल हिँडेका थिए । १२ दिन लगाएर उनी नेपाल आइपुगेका हुन् । 'भारतका प्रहरीलाई पैसा खुवाउँदै नेपाल छिरेका रहेछन्,' पोखरा ८ का वडाध्यक्ष रुद्र बरालले अन्नपूर्णसँग भने । बरालले बस्नेतलाई पोखरा महानगरपालिकाको जाल्पारोडस्थित क्वारेन्टाइनमा लगिसकिएको जानकारी दिए । कर्नाटकमा आफूले मजदुरी गर्दै आएको बस्नेतले बराललाई सुनाएका थिए ।'"
ग्यास लिक भएर एक घरमा आगलागी,"जोमसोम: मुस्ताङको थासाङ३ लार्केस्थित एक घरमा मंगलबार आगलागी भएको छ । स्थानीय भीमबहादुर पूर्जाको टिनले छाएको एकतले घरमा बिहानपख चिया पकाउँदै गर्दा अचानक ग्यास लिक भइ आगलागी भएको इलाका प्रहरी कार्यालय लेतेले जनाएको छ । चिया पकाइ रहेको अवस्थामा ग्यास सिलिण्डर लिक हुँदा ढिलोगरी थाहा पाउँदा आगलागी भएको पीडित भीमबहादुर पुर्जाले जानकारी दिए । आगलागीपछि सबै सामान छोडेर ४ जनाको परिवार बाहिर निस्किएपछि ग्यास पड्किएको थियो। आगलागी पीडित थासाङ३ का सामान्य किसान हुन् । आगलागीको खबर थाहा पाउने वित्तिकै इलाका प्रहरी कार्यालय लेतेको सुरक्षा टोली तथा स्थानीय जनप्रतिनिधि घटना स्थलमा पुगेका थिए । आगलागीबाट घर जलेर नष्ट भएको र घरभित्र रहेको ४ थान सामसुङ मोबाइल,लत्ताकपडा र फर्निचरका सामान नष्ट भएको इलाका प्रहरी चौकी लेतेका इन्चार्ज जगतबहादुर ढकालले जानकारी दिए ।बस्तीदेखि केही पर एकान्त स्थानमा रहेको उक्त घरमा आगलागी भएपनि बस्तीलाई कुनै क्षति नपुगेको इञ्चार्जले बताए । उनका अनुसार आगलागी हुँदा करिब ६ लाख बराबरको धनमाल नष्ट भएको बताए ।"
पर्सामा निषेधाज्ञा,"वीरगन्ज : एकै दिन थप ३९ कोरोनाका संक्रमित भेटिएसँगै पर्सामा मंगलबार रातिदेखि निषेधाज्ञा जारी गरिएको छ। जिल्ला प्रशासान कार्यालय पर्सामा बसेको जिल्ला सुरक्षा समितिको बैठकले मङगलबार राति ८ बजेदेखि निषेधाज्ञा जारी गर्ने निर्णय गरेको हो। लकडाउनका बाबजुद पनि कोरोनाको संक्रमण फैलने क्रम नियन्त्रणमा आउन नसकेपछि मङगलबारदेखि निषेधाज्ञा पनि जारी गरिएको हो।पर्सा जिल्लामा मङगलवार बेलुकी ८ बजे देखि जेठ ५ गते राति १२ बजे सम्मका लागि लागु हुने गरी निषेधाज्ञा जारी गरिएको पर्साका सहायक प्रमुख जिल्ला अधिकारी ललित बस्नेतले जानकारी दिए। निषेधाज्ञा अवधिभर पर्सा जिल्लामा रहेका औषधि बाहेकका अन्य सबै पसल, उद्योग कलकारखाना बन्द रहने जिल्ला प्रशासन कार्यालयले जनाएको छ। सुरक्षाकर्मी र स्वास्थ्यकर्मीले प्रयोग गर्नेबाहेक अन्य सबै निजी तथा सार्वजनिक सवारी साधन सन्चालनमा पूर्ण रुपमा रोक लगाइएको सहायक प्रमुख जिल्ला अधिकारी बस्नेतले जानकारी दिए। भारतबाट तरकारी बोकेर आउने सवारीसाधनलाइ वीरगन्ज भन्सार क्षेत्रको रजत जयन्ति चोकमै रोकेर तरकारी पल्टी गर्न दिने र त्यहाबाट ती तरकारी अन्य जिल्लाका लागि मात्र ढुवानी गर्न दिने निर्णय भएको बस्नेतले बताए। पर्सा जिल्लाको हकमा भने तरकारी ढुवानीमा पनि रोक लगाइएको उनले बताए। भारतसंग सीमा जोडिएका जिल्लाका सबै मुख्य तथा खुल्ला नाकामा बन्द गरिएको आवागमन थप कडाइ गरिएको र मङगलवार देखि थप सुरक्षाकर्मी परिचालन गरिएको बस्नेतले जानकारी दिए। यस्तै अन्य जिल्लाबाट पर्सा जिल्लामा जेठ ५ गते सम्मका लागि मानिसको आवागमन बन्द गर्ने निर्णय गरिएको बस्नेतले बताए। बैकठले कोरोनाका संक्रमीत बढि भेटिएका र संक्रमणको अति जोखीममा रहेका स्थानमा नेपाली सेना परिचालन गर्ने निर्णय पनि गरेको जानकारी उनले दिए। पर्सामा मङगलबारको ३९ संगै अहिलेसम्म संक्रमीतको संख्या ६४ पुगेको छ। ती मध्ये वीरगन्ज महानगरपालिकाको मात्रै ५० जना छन्। जिल्लाको ग्रामीण भेग छिपहरमाइ गाँउपालिकाका १४ जना छन्।"
ड्यूटी बसेका प्रहरीको रहस्यमय हत्या,"सुर्खेत : जिल्ला प्रहरी कार्यालय सुर्खेतको प्रहरी चौकी आग्रीगाउँ देउलीडाँडामा कार्यरत प्रहरी जवान नरेन्द्र खड्काको रहस्यमय हत्या भएको छ। सोमबार राती ड्यूटीमा बसेका उनको नजिकैको जंगलमा रहस्यमय हत्या भएको हो। उनको हत्या वा आत्महत्या भन्ने बिषयमा प्रहरीले अनुसन्धान थालेको छ। राती ड्यूटी बसेका मृतक खड्काको लास प्रहरी चौकीदेखि डेढ किलोमिटर टाढा जंगलमा फेला परेको हो। कञ्चटमा गोली लागि मृत अवस्थामा फेला परेका प्रहरी जवान खड्काको रहस्यमय हत्या भएको धेरैको अनुमान छ। जिल्ला प्रहरी कार्यालय सुर्खेतका अनुसार सुर्खेतको चिंगाड गाउँपालिका तत्कालिन रानीवास गाविस५ घर भएका जवान खड्का पेस्तोलसहित राती ड्यूटी बसेका थिए। हतियारसहित ड्यूटी बसेका उनी कतिखेर फरार भए भन्नेबारे एकिन छैन। उनको ड्यूटी राती २ बजेदेखि बिहान ६ बजेसम्म रहेछ। तर उनी कतिखेर कहाँ गए भन्नेबारे तत्काल प्रहरी चौकीलाई थाँहा भएन जिल्ला प्रहरी कार्यालय सुर्खेतका इन्सपेक्टर गोपाल रायमाझीले भने, पछि हेर्दा उनी ड्यूटीमा नभएपछि खोजी गर्दा प्रहरी चौकीदेखि डेढ किलोमिटर टाढा जंगलमा उनको लास फेला पर्यो।' घटना अनुसन्धानमै रहेकोले अहिले मृत्युको कारण ड्याकै यही नै हो भनेर भन्न नसकिने उनले बताए। तर एक थान पेस्तोल र सात राउण्ड गोलीसहित उनी ड्यूटीबाटै हराएका हुन्। घटनापश्चात जिल्ला प्रहरी कार्यालय सुर्खेतबाट प्रहरी उपरिक्षक दिल्लीराज पन्त, प्रहरी अनुसन्धान अधिकृत भरत शाहसहितको टोली घटनास्थल गएर अनुसन्धान गरिरहेको रायमाझीले जानकारी दिए। उक्त प्रहरी चौकी सिम्ता गाउँपालिका३ मा पर्दछ।"
"२४ घन्टामा २ हजार २३६ नयाँ नमूना परीक्षण, रेडजोनमा ३४५ जना","काठमाडौं : गत २४ घन्टामा २ हजार २३६ नयाँ परीक्षण भएका छन् भने रेडजोनमा पर्नेको संख्या ३४५ पुगेको छ। स्वास्थ्य मन्त्रालयको नियमित पत्रकार सम्मेलनमा मन्त्रालयका प्रवक्ता तथा डाविकास देवकोटाले नमूना परीक्षण र रेडजोनमा पर्नेको संख्या पुष्टि गरेका हुन्। उनका अनुसार नेपालमा हालसम्म ७८ हजार ५९१ वटा कोरोनाका नमूना परीक्षण भएका छन्। जसमध्ये पीसीआर १८ हजार ९६४ र आरडीटी ५९ हजार ६२७ परीक्षण भएका छन्। सातवटै प्रदेशमा आरडीटी परीक्षण भइरहेको छ। जसमध्ये प्रदेश १ मा ८ हजार ०६३, प्रदेश २ मा ५ हजार ९३५, बागमती प्रदेशमा ९ हजार ३१६, गण्डकी प्रदेशमा ६ हजार ५१४ प्रदेश ५ मा ७ हजार २२१ र कर्णाली प्रदेशमा ७ हजार ७६३ र सुदूरपश्चिम प्रदेशमा १५ हजार ४१५ गरी ५९ हजार ६२७ आरडीटी परीक्षण पुगेको छ। यस्तै क्वारेन्टाइनमा बस्नेको संख्या १२ हजार ७८५ जना पुगेको छ। जसमध्ये प्रदेश १ मा ९७४ प्रदेश २ म१ हजार ५३४, बागमतीमा ९०, गण्डकीमा  प्रदेशमा ५ मा ५ हजार ४४२ कर्णालीमा १ हजार ६९९ सुदूरपश्चिम प्रदेशमा २हजार ७५४ पुगेको छ। आइसोलेसनमा २२८ छन् । जसमध्ये काठमाडौंमा १ र उपत्यका बाहिर २२७ जना छन्। प्रदेश विवरणअनुसार प्रदेश १ मा २५ जना आइसोलेसनमा छन्।जसमध्ये १९ जना कन्फर्म केस र ६ जना संकास्पद छन्। प्रदेश २ मा ८० जना छन्।जसमध्ये शंकास्पद १२ र पुष्टि भएका ६८ जना छन्। बागमती प्रदेशमा २५ जनामा शंकास्पद २४ जना र कन्फर्म एकजना छन्। यस्तै प्रदेश ५ मा ५८ जनामा पुष्टि भएका ७० र संकास्पद २८ जना छन्। यसरी आइसोलेसनमा १५८ केस पुष्टि भएका छन् भने ७० जना संभावित संक्रमित छन्। आइसोलेसनमा जम्मा २२८ जना रहेका छन्। यस्तै रेडजोनमा ३४५ जना छन्। यस्तै मंगलबार एकै दिन ५७ जनामा कोरोना पोजिटिभ देखिएको छ। जसमध्ये कपिलवस्तुमा ८, रुपन्देहीमा ९ पर्सामा ३९ जना र बारामा १ जना गरी ५७ जनामा कोरोना भाइरस पोजिटिभ देखिएको हो । प्रवक्ता देवकोटाका अनुसार नयाँ संक्रमितलाई मंगलबार अस्पताल भर्ना गरिने तयारी भइरहेको छ। नेपालमा कोरोना संक्रमित हुनेमा महिलाभन्दा पुरुष बढी छन्। जसमध्ये १५८ पुरुष र ३३ महिला छन्। नेपालमा हालसम्म कोरोना संक्रमितको संख्या १९१ पुगेको छ। जसमध्ये ३३ जना निको भएका छन्। बाँकी संक्रमितको विभिन्न अस्पतालमा उपचार भइरहेको छ। उनीहरुको स्वास्थ्य अवस्था सामान्य रहेको मन्त्रालयले जनाएको छ।"
चीनले पठायो डेढ करोडको खाद्य र स्वास्थ्य सामग्री,"चरिकोट : चीनको तिब्बत प्रान्तको सिगात्से सहरको डिंग्रीबाट दोलखाको सिमावर्ती विगु गाउँपालिकाका बासिन्दालाई खाद्य र स्वास्थ्य सामग्री पठाएको छ । चीनियाँ टोलीले शनिबार नेपाल चीनको सिन्धुपाल्चोकस्थित मितेरीपुलमा हस्ताक्षर गरी खाद्य र स्वास्थ्य सामग्री उपलब्ध गराएको छ । चीनियाँ टोलीले सीमामै आएर चामल, मैदा, तेल, चिनी, पाउडर दूध, चियापती र नुन उपलब्ध गराएको बिगु गाउँपालिकाका अध्यक्ष युधिष्ठिर खड्काले जानकारी दिए । दोलखासँग सीमा जोडिएको सिगात्सेको डिंग्री काउन्टीले उपलब्ध गराएको खाद्य चिनियाँ टोलीले तातोपानी भन्सारसम्म ल्याइदिएको र भन्सार छुटको लागि पत्राचार गरिसकिएको अध्यक्ष खड्काले जनाए । अध्यक्ष खड्काका अनुसार ४ लाख ७४ हजार ९ सय चीनियाँ युआन बराबरको खाद्य सामग्री तातोपानी भन्सारसम्म ल्याइ दिएको हो । त्यसमा १ हजार बोरामा साढे २२ टन चामल, पाँचसय प्याकेटमा साढे १२ टन मैदा, साढे ४ टन खानेतेल, ४ दशमलब ८ टन चिनी, २ दशमलब १६ टन पाउडर दूध, ४ टन चियापती र साढे १२ टन नुन रहेको अध्यक्ष खड्काले जानकारी दिए । चीनियाँ युआनको मंगलबारको सटही दरअनुसार ८१ लाख ४० हजार मूल्य बराबरको ६२ दशमलब ९६ टन खाद्यन्न विगु गाउँपालिकाले प्राप्त गरेको छ । चीनले करिब साढे ४ लाख युआन नेपाली करिब ८० लाख बराबरको स्वास्थ्य सामग्री समेत पठाएको गाउँपालिकाले जनाएको छ । स्वास्थ्य सामग्रीअन्तर्गत पर्सनल प्रोटेक्टिभ इक्विपमेन्ट (पीपीई) ११०० थान, एन्फ्रारेड थर्मलगन ११० थान, एन९५ मास्क १२०० थान, मेडिकल मास्क एकलाख २० हजार थान, आरडीटी किट १२०० थान रहेको अध्यक्ष खड्काले जनाए । राष्ट्रिय जनगणना २०६८ को तथ्यांकअनुसार १८४४९ जनसंख्या रहेको विगु गाउँपालिकामा ४४१८ घरधुरी रहेको छ ।"
सप्तरीमा कोरोना संक्रमित भेटिएपछि सिरहाका सबै नाका सिल,"राजविराज : सप्तरीको डाक्नेश्वरी नगरपालिका३ हटेलका १८ वर्षीय युवामा कोरोना संक्रमणको पुष्टि भएसँगै सप्तरीसँग जोडिएका सिरहातर्फका सबै सबै नाका सिल गरिएको छ। सिरहाका प्रमुख जिल्ला अधिकारी सरोजकुमार गुरागाइँका अनुसार यसअघि उदयपुर जिल्लामा दैनिकजसो कोरोना संक्रमित फेला पर्न थालेको भन्दै तत्काल उदयपुर जिल्लाबाट हुने आवतजावत रोक्न उदयपुर जिल्लासँग सीमा जोडिएका नाका बन्द गरिएको थियो। तर, सप्तरीमा पनि कोरोना संक्रमित भेटिएपछि सप्तरीसँग जोडिएका सिरहातर्फका सबै नाकामा सुरक्षा व्यवस्था कडा पारिएको उनले बताए। चितवनमा भवन निर्माणका लागि मजददूरीमा खटेका सप्तरीका ती युवा लकडाउनकै समय गत वैशाख ९ गते पैदलयात्रा गरी सप्तरीस्थित घर आइपुगेका थिए। अन्य १३ जना साथीसहित घर फर्केका ती युवालाई पातोस्थित माध्यमिक विद्यालयमा रहेको क्वारेन्टाइनमा राखिएको थियो। राजविराजस्थित गजेन्द्र नारायण सिंह अस्पतालका मेडिकल सुपरिटेन्डेट डा चुमनलाल दासका अनुसार वैशाख २५ गते थ्रोट स्वाब संकलन गरी परीक्षणका लागि धरानस्थित बिपी कोइराला स्वास्थ्य विज्ञान प्रतिष्ठान पठाइएकामा सात जनाको रिर्पोट प्राप्त भएको र सोही रिर्पोटमा ती युवामा कोरोना संक्रमण देखिएको बताए। संक्रमित युवकको गाउँ पनि सिल सप्तरीका एक युवकमा कोरोना संक्रमण देखिएपछि डाक्नेश्वरी नगरपालिका३ को हटैल टोललाई सिल गरिएको छ। जिल्ला प्रशासन कार्यालय सप्तरीका प्रवक्ता आनन्द ठाकुरका अनुसार सोमबार साँझ बसेको जिल्ला सुरक्षा समितिको बैठकले डाक्नेश्वरी नगरपालिका वडा नम्बर ३ को हटैल टोललाई सिल गर्ने निर्णय गरेको हो। संक्रमित युवालाई राजविराजस्थित गजेन्द्रनारायण सिंह अस्पतालको आइसोलेसनमा भर्ना गरिएको छ। उनका परिवारसहित उनको सम्पर्कमा आएका सबै व्यक्तिको कोरोना परीक्षण गरिने प्रवक्ता ठाकुरले बताए।"
बारामा १४ वर्षीय बालक पनि कोरोना संक्रमित,बारा : बाराको बिश्रामपुर गाउँपालिका ४ बलिरामपुरका १४ वर्षीय बालकलाई कोरोना पुष्टि भएको छ । वीरगन्जको इनर्वामा ग्यास पसलको व्यवसाय गर्दै आएका बालकमा कोरोनाको संक्रमण देखिएको हो । योसहित बारामा संक्रमितको संख्या ३ पुगेको छ। यसअघि जीतपुरसिमरा उपमहानगरपालिका ७ र १९ का दुई पुरुषमा कोरोना संक्रमण देखिएको थियो।उनीहरु वीरगन्जस्थित नारायणी अस्पतालमा उपचारत छन्। मंगलबार संक्रमण देखिएका बालकको स्वाब वीरगन्जको छपकैयाबाट संकलन गरी परीक्षणका लागि पठाइएको थियो । बाराका प्रमुख जिल्ला अधिकारी रुद्रप्रसाद पण्डितले बारा घरभइ वीरगन्जमा व्यवसाय गर्ने बालकमा कोरोना पुष्टि भएको जानकारी दिए। कोरोना पुष्टि भएका बालकलाई वीरगन्जस्थित नारायणी अस्पताल पठाउन लागिएको प्रजिअ पण्डितले बताए । संक्रमित बालकको बलिरामपुरस्थित घरमा प्रहरी पठाइएको र परिवारका सबैलाई क्वारेन्टाइनमा राख्ने तयारी भइरहेको प्रजिअ पण्डितले जानकारी दिए।
विप्लवका कार्यकर्ताले जलाए मोदीको पुत्ला,"कालिकोट : कालिकोटमा नेत्रबिक्रम चन्द विप्लव नेतृत्वको नेकपा कम्युनिष्ट पार्टीका कार्यकर्ताले भारतिय प्रधानमन्त्री नरेन्द्र मोदीको पुत्ला जलाएका छन्। पार्टीको केन्द्रीय समितिको निर्देशन अनुसार नेकपाका कार्यकर्ताले सोमबार जिल्लाका बिभिन्न ठाँउमा भारतिय प्रधानमन्त्री नरेन्द्र मोदीको पुत्ला जलाएका हुन्। उनीहरुले पुत्लामा म मोदी हुँ, लिपुलेक केपी ओली जिले बिक्रि गरेका हुन् भनेर लेखेर जलाएका छन्। नेपाली भुमी लिपुलेक, लिम्पियाधुरा र कालापानीमा भएको भारतिय नाङगो हस्तक्षेपविरुद्धमा जिल्लाभरी भारतिय प्रधानमन्त्री मोदीको पुत्ला जलाइएको नेकपा कालिकोटका सेक्रेटरी मनीलाल ऐडी रणदीपले जानकारी दिए। उनले लकडाउनका बेला सत्ताधारी नेकपाका पार्टी अध्यक्ष तथा प्रधानमन्त्री केपी शर्मा ओलीले सत्ता टिकाउन नेपाली भुमी बेचेको आरोप लगाए। जिल्लाको पचालझरना गाउँपालिकामा मोदीको पुत्ला दोहन कार्यक्रम पछि कोणसभाको आयोजना गर्दै उनले भने 'सत्ताधारी नेकपाको पार्टी भित्रै विवाद चर्किएपछि ओलीको सरकार संकटमा पर्दा प्रधानमन्त्री ओलीले नेपाली भुमी भारतलाई बेचेर सत्ता टिटकाउने खेल खेलेका छन्। हामी मातृ भुमीको रक्षाका लागि अब बलिदान दिनु परे पनि तयार छौँ। भारतिय हष्तक्षेप सहेर बस्दैनौँ।' उनले पार्टीको निर्णय अनुसार नेकपाले संघर्षका कार्यक्रमहरु बढाउदै जाने उल्लेख गरे। यस्तै नेकपा जिल्ला इन्चार्ज कर्णबहादुर भणडरु बिराडले बर्तमान सरकारले प्रधानमन्त्री निवासी बालुवाटार आफ्ना पार्टीका नेता बिष्णु पौडेललाई र लिपुलेक, लिम्पियाधुरा र कालापानी भारतलाई सुम्पेको आरोप लगाए। उनले भने 'अहिलेका सरकारका मन्त्रीहरु भ्रष्टचारी छन्। उनीहरुले सबै किसिमका दलाली सकेर देशको भुमी बेच्न थालेका छन्। बर्तमान सरकारका भुमी व्यवस्था मन्त्री पद्मा अर्यालले सञ्चार माध्याममा नै लिपुलेक नेपालको नक्समा हिजो पनि थिएन। आज पनि छैन भन्नुको अर्थ यो सरकारले नेपाली भुमी बिक्रि गरेको प्रष्ट्याएको छ। अब हाम्रो पार्टीको मुख्य एजेण्डा नै संघर्ष बनेको छ। यसबाट आउने परिर्णामको जिम्मा सरकारले नै लिनुपर्छ। उनले आफ्नो पार्टीले हिंसाको राजनीति गर्न नचाएको भएपनि मुलुक र जनताको रक्षाको लागि हिंसाको बाटोमा जान हामीलाई बाध्य बनाईदैछ। लकडाउनको उलंघन गर्ने घोषणा विप्लव नेतृत्वको नेकपाले विश्वभरी महामारीका रुपमा फैलिएको कोरोना भाइरसको रोकथामका लागि सरकारले लकडाउन गरेपनि आफुहरुले सोमबारदेखि लकडाउनको उलंघन गरी संघर्षका कार्यक्रम गर्ने जनाएको छ। नेकपाका जिल्ला सेक्रटरी ऐडीले भने 'हामीले यस अघि सरकारले गरेको लकडाउनको पालना गरेका थियौँ। नागरिकलाई राहत र उद्धारका कामका सहयोग गरेका थियौँ। तर अब भारतले हडपेको नेपाली भुमी फिर्ता गर्न माग सहित आन्दोलनका कार्यक्रम सुरु भएका छन्। अब लकडाउन मान्दैनौँ।' उनले पार्टीको केन्द्रीय समितिले तय गरेर निर्देशन गरे अनुसार जिल्लामा संघर्षका कार्यक्रमहरु गरिने जानकारी दिए। उनले भने 'नेपाली नागरिकहरुले मुलुक र जनजिविका सवालहरुमा बोल्दा प्रतिबन्द लगाएर जेल हाल्ने तर मातृभुमी अतिक्रमण गर्ने, सिमा मिच्ने दुष्मनका बिरुद्ध बोल्न नसक्ने सरकार जनताका अगाडी नालाएक साबित भएको छ। हामी यो सरकारलाई सडकबाटै चुनौती दिन चाहान्छौँ। दुई तिहाईको दम्ब देखाउन सरकार भारतिय बिस्तारबादका सामु किन मौन बसेको छ। उनले खोक्रो राष्टबादका नाममा बक्तव्य जारी गर्ने र निर्णयका रुपमा भुमी फिर्ता गर्न नसक्ने सरकारको नेतृत्व प्रधानमन्त्री केपी शर्मा ओलीले राजीनामा दिनुपर्ने बताए।"
न्यायमा संकट मोचनका लागि यस्तो छ महान्यायाधिवक्ताको राय,"काठमाडौं : कोरोना महामारीका कारण मुद्दा दर्ता गर्ने हद म्याद, पेशी तारिख र कानुनी म्यादमा जटीलताको गाँठो फुकाउन महान्यायाधिवक्ता अग्निप्रसाद खरेलले लकडाउनको अवस्थालाई विदा कायम गर्न सकिन रायसुझाव सर्वोच्च अदालतलाई दिएका छन्। महामारीका बेला अदालती हदम्यादलगायत विषयमा मौजुदा कानुनका व्यवस्था मौन रहेका कारण जटीलता उत्पन्न भएपछि सर्वोच्च अदालतले वहस नोटका रुपमा महान्यायाधिवक्तालगायत निकायसँग रायसुझाव माग गरेको थियो। कोरोना महामारीका कारण अदालती कामकारबाही डेढ महिनादेखि अवरुद्ध छन्। सर्वोच्चले मुद्दा दर्ता गर्ने म्याद, अनुसन्धान प्रक्रिया, गम्भिर फौजदारी कसुरमा निरन्तर सुनुवाई, फैसलाको कारबाही, सेवाग्राही उपस्थित हुने म्याद जस्ता बिषयमा गत साता सुझाव मागेको थियो। महान्यायाधिवक्ता खरेलले मुलुकी फौजदारी कार्यविधि नियमावली, २०७५ को नियम ३४ ले मुद्दाको हद म्याद पुग्ने अन्तिम दिन सार्वजनिक विदा परेमा अदालत खुलेको पहिलो दिन उपस्थित भएमा म्याद गुज्रेको नमानिने व्यवस्था रहेको सुझाव पेश गरेका छन्। बन्दाबन्दीको अवस्थालाई सरकारले तोकेको सूचनाले सार्वजनिक बिदा सरह मानेको अवस्था छ। बन्दाबन्दीपछि अदालत खुलेको दिन मुद्दा दर्ता गर्दा हद म्याद गुज्रने अवस्था हुँदैन महान्यायाधिवक्ताको दाबी छ, तर एकै दिन मुद्दा दर्ता गर्न सकिने अवस्था भएमा कसरी व्यवस्था गर्ने भन्ने मूल प्रश्न रहन्छ। जुन व्यवस्थापकीय विषय पनि हो।' खरेलले सर्वोच्च अदालत नियमावलीमा संशोधन गरी प्रतिवन्धात्मक व्यवस्था थपेर महामारीका कारण गुज्रेको हद म्याद थपको व्यवस्था गर्न सकिने विकल्पसमेत सुझाएका छन्। उक्त विकल्प बढी कानुन सम्मत र उपयुक्त हुनसक्ने धारणा महान्यायाधिवक्ताको छ। फौजदारी कार्यविधि संहिताको दफा ५९ (५) को प्रतिबन्धात्मक व्यवस्था अनुसार र दफा ५९ (५) को खण्ड (ग) मा फौजदारी मुद्दाको हकमा काबु बाहिरको परिस्थिति कायम रहेको अवधि व्यतीत भएपछि १५ दिनसम्मको म्याद थाम्न सकिने व्यवस्था भएकाले गाँठो फुकाउन सकिने तर्कसमेत उनको छ। उक्त कानुनी व्यवस्था अनुसार काबु बाहिरको परिस्थिति व्यतित भएपछि सार्वजनिक यातायातको साधन चलेको मितिले १५ दिनसम्म म्याद थाम्न सकिने उल्लेख छ। क्षेत्रगत वा आंशिक रुपमा सार्वजनिक यातायात खुलेकोमा पक्षको सहजता अनुसार म्याद तारिख थाम्न सकिने गरी व्यवस्था गर्न उचित देखिन्छ खरेलको सुझाव छ। यस्तै देवानी संहिताको दफा २२५ ले पनि यातायात नचलेको अवस्थामा खुलेपछिको मितिले बाटो म्याद बाहेक १५ दिन म्याद थाम्न सकिने व्यवस्था गरेको जिकिर महान्यायाधिवक्ताको छ। कोभिड १९ को महामारीको अवस्थामा गरिएको बन्दाबन्दी र यस्ले सार्वजनिक यातायात नचलेको हुँदा काबु बाहिरको परिस्थितिको रुपम मान्न सकिने देखिन्छ, खरेलको राय छ, सो आधारमा म्यादको हकमा १५ दिन र तारिखको हकमा २१ दिन कायम गर्न सकिन्छ। यसो गर्दा मुद्दाका पक्षलाई बढी सहज हुने गरी सर्वोच्चबाट व्याख्या गर्न उपयुक्त हुने भनाई खरेलको छ। प्रमाण ऐन अनुसार सरकारले नेपाल राजपत्रमा जारी गरेको सूचनालाई अदालतले न्यायिक जानकारीका रुपमा ग्रहण गर्न सक्ने बताउँदै खरेलले लकडाउनको अवस्था नै काबु बाहिरको अबस्था रहेको दलिलसमेत सर्वोच्चमा पेश भएको छ। सरकारले बन्दाबन्दीका लागि २०७६ साल चैत ९ गते राजपत्रमा सूचना जारी गरेको थियो। यो परिस्थितिका लागि कुनै सेवाग्राहीले प्रमाण पेश गरिरहन नपर्ने भनाई उनको छ। उक्त सूचनालाई आधार र प्रमाण मानेर निवेदनका आधारमा समस्याको निकास दिन सकिने विकल्पसमेत उनले दिएका छन्। लकडाउनको अवस्थापूर्व फौजदारी मुद्दामा कसूरदार ठहर भएको तर ३० दिनभित्रै सजाय किटान गर्नु अवस्थाका अभियुक्तको हकमा के गर्ने भनेर सर्वोच्चबाट व्याख्याको आवस्यकता औंल्याइएको छ। यस्तो बाधा अड्काउका लागि काबु बाहिरको परिस्थितिमा तारिख गुज्रे सरह मानेर अदालत खुलेपछि अर्को सुनुवाईको तारिख तोकेर सुनुवाई गर्न सकिने विकल्प खरेलले दिएका छन्। मुद्दाको हदम्यादका बिषयमा प्रधानमन्त्री तथा मन्त्रिपरिषद कार्यालयविरुद्ध अधिवक्ता राजुप्रसाद चापागाईंले दिएको एक रिटमा सर्वोच्चले २०७३ सालमा नजिर स्थापना गरेको स्मरण गराइएको छ। उक्त नजिरमा सर्वोच्चले हद म्याद निर्धारण गर्दा कसरी र कति निर्धारण गर्ने भन्ने विषय अपराधको गाम्भिर्यता, समसामयिक परिवेश, देशको सामाजिक तथा भौगोलिक अवस्था तथा अन्तरराष्ट्रिय कानुनी अभ्यासलाई पनि विचार गरिनुपर्ने उल्लेख छ। उक्त बिषय संसदको विवेकमा निर्भर रहने हुँदा अदालतले किटान गर्न नमिल्ने नजिरमा उल्लेख छ। यता सर्वोच्च अदालत बारएशोसिएसनले सविधानका धारा १२६, १२८, १३३ का आधारमा तत्काल बाधा फुकाउन सुझाव दिएको छ। संविधानको धारा १२६ मा नेपालको न्याय सम्बन्धी अधिकार संविधान, कानुन र न्यायका मान्य सिद्धान्त अनसार अदालतबाट प्रयोग हुने भनिएको छ। सोही धारामा अदालतका आदेश सबैले पालना गर्नुपर्ने व्यवस्था छ। धारा १२८ मा संविधान र कानुनको व्याख्या गर्ने अन्तिम अधिकार सर्वोच्च अदालतलाइ हुने व्यवस्था छ भने धारा १३३ मा सर्वोच्च अदालतको अधिकार क्षेत्र किटान छ। संविधानका यिनै धारामा टेकेर न्यायिक अभ्यास मार्फत तत्कालका लागि गाँठो फुकाउन हाम्रो माग छ सर्वोच्च बारका अध्यक्ष खगेन्द्र प्रसाद अधिकारीले भने। दिर्घकालिन समाधानका लागि संसदका नाममा कानुन बनाउन आादेश हुनुपर्ने सुझावसमेत दिइएको जानकारी पनि अधिकारीले दिए। नेपाल बारले पनि संकट समाधानमा सोमबारै सुत्रबद्ध लिखित बहस नोट बुझाएको छ।"
रेडियो सुनेर एसईई परीक्षाको तयारी,"कालिकोट : प्राय: विद्यार्थीका लागि एसईई शैक्षिक जीवनको महत्वपूर्ण कडीका रुपमा लिइने गरिन्छ । अधिकांश अभिभावकले एसईईलाई फलामे कडी भनेर आफ्ना सन्तानलाई मेहनत गरी पढ्न सुझाव दिने गर्छन् । जिल्लाका विकट बस्तीमा रहेका विद्यालयमा अध्यनरत बालबालिकालाई यो फलामे कडी पार गर्न निकै सकस हुने गरेको छ । गाउँका विद्यालयमा नियमित पढाइ नै हुँदैन। आधा पाठ्यपुस्तक पढेर पुरैको जाँच दिँदा विद्यार्थी समस्यामा पर्ने गरेका छन्। यो वर्ष त झ विश्वभरी फैलिएको कोरोना भाइरसको महामारीका कारण लगातार लकडाउन भएपछि विद्यार्थीले परीक्षा दिन पाएका छैनन् । कहिले परीक्षा हुन्छ भन्ने कुराको पनि अन्योलता नै छ। परीक्षा अन्यौल भएसँगै गाउँका विद्यार्थीलाई तयारी गर्न पनि समस्या छ । तर जिल्लाको नरहरीनाथ गाउँपालिका ५ रुप्साकी पूजा बुढा आजभोली रेडियो सुन्दै एसईई तयारी गर्दैछिन् । जनता मावि रुप्सामा कक्षा १० मा अध्ययनरत छात्रा पूजाले स्थानीय सामुदायिक रेडियो मालिका एफएमबाट एसईई दिने विद्यार्थीलाई लक्षित गर्दै रेडियोबाटै कक्षा संचालन गरेपछि रेडियो सुनेरै एसईई तयारी गर्न थालेकी हुन् । रुप्सामा रहेको जनता माविमा पनि सबै विषयको पूरा पढाइ भएको थिएन् । विद्यालयले एसईई दिने विद्यार्थीका लागि मात्र बिहान बेलुका तयारी कक्षा संचालन गरी चैत ५ बाट सुरु हुने एसईई परीक्षाका लागि तयारीमा रहेपनि लकडाउनले परीक्षा स्थगित भयो । परीक्षा सुरु हुने अघिल्लो दिनमा भएको स्थगीतले उनी निराश भएर घरमा बसेकी थिइन। अब परीक्षा कहिले हुन्छ भन्ने अन्यौलसँगै तयारीका लागि पनि घरमा समस्या थियो । तर सेभ द चिल्डेन, भिडिसेफ नेपाल कालिकोट र नरहरीनाथ गाउँपालिकालगायतका स्थानीय तहको साझेदारीमा रेडियोबाट एसईई तयारी कक्षा संचालन भएपनि उनलाई निकै राहत भएको छ । रेडियो मालिका एफएमबाट बिहान ११ बजेदेखि लगातार बेलुका ५ बजेसम्म संचालन हुने गणित, विज्ञान, अंग्रेजी, सामाजिक र नेपाली विषयको तयारी कक्षाले उनलाई घरमै विद्यालय गएको जस्तै तयारी गर्न सहज भएको छ । उनले भनिन्, 'गाउँमा पनि लकडाउन छ । जनप्रतिनिधि घरभित्रै बस्ने भनेर बाहिर घुम्न दिँदैनन् । पहिले घरभित्रै बस्न पनि गाह्रो लाग्थ्यो । पढ्न पनि मन लाग्दैन थियो । तर रेडियोबाट पढाइ सुरु भएपछि दिन बितेको पत्तो नै हुँदैन।' उनले रेडियोबाट तयारी कक्षा संचालन भएपछि गाउँमा नेटको पहुँच नभएका विद्यार्थीका लागि राहत भएको छ । जिल्ला शिक्षा विकास तथा समन्वय इकाइ कालिकोटका प्रमुख महेश देवकोटाका अनुसार यस वर्ष जिल्लाबाट करीब ४ हजार विद्यार्थी एसईई दिने तयारीमा छन् ।"
भारतले धमाधम नेपाली पठाउन थालेपछि नवलपरासीमा कोरोना जोखिम बढ्यो,"परासी : भारतीय सुरक्षाकर्मीले रोकतोकबिना नेपालीलाई पठाउँदा पश्चिम नवलपरासीमा कोरोना जोखिम बढेको छ । नेपालबाट भारत जाने र भारतबाट नेपाल आउने दुई देशका नागरिकलाई जहाँको त्यही राख्ने सहमति भएपनि सीमा क्षेत्रमा खटिएका भारतीय सुरक्षाकर्मीले नेपालीलाई निर्वाध पठाउने गरेको पाइएको छ । त्यसरी नेपाल आउने केही नेपाली भारतीय सुरक्षाकर्मीकै मिलमतोमा ठगिन पुगेको गुनासो छ । जिल्लाको महेशपुर, गेर्मी, भूजहवा, झोलनीपुर, बलिनगर, लक्ष्मीपुर, विस्नुपुरालगायतका नाका र लुकीछिपी घर आउनेको संख्या बढ्दो छ । संख्या बढ्दै गए अबको एक साताभित्र भारतबाट जिल्ला भित्रिनेको संख्या करिब ४ हजारको हाराहारीमा पुग्ने स्थानीय तहका प्रमुखहरुको अनुमान छ। दिनप्रतिदिन संख्या बढ्न थालेपछि स्थानीय तहलाई उनीहरुको व्यवस्थापन गर्न समेत समस्या भएको छ । जसका कारण जिल्लामा जोखिम बढेको हो । भारतीय सुरक्षाकर्मीले धमाधम नेपाल पठाउन थालेपछि हप्ता दिनको अवधिमा क्वारेन्टाइनमा बस्नेको संख्या दोब्बरले वृद्धि भएको छ । हप्ता दिनअघि क्वारेन्टाइनमा बस्नेको संख्या १ सय १५ रहेपनि सोमबार दिउँसोसम्म संख्या बढेर २ सय १९ पुगेको स्वास्थ्य कार्यालयका प्रमुख गौरव ढकालले बताए । ति सबै भारतबाट आएका हुन् । २८ किलोमिटर सीमा क्षेत्रमा फैलिएको यो जिल्ला भारतको बिहार र उत्तर प्रदेशसँग जोडिएको छ । सोमबार दिउँसोसम्म जिल्लाको सीमा क्षेत्रको दसगजा क्षेत्रमा करिब १ सय ५० को हाराहारीमा नेपालीहरु आएर बसेका छन् । आइतबारदेखि आएका उनीहरुलाई सीमा क्षेत्रमा खटिएका नेपाली सुरक्षाकर्मीले आउन नदिएपछि दसगजामै अलपत्र छन् । उनीहरु खुला आकाशमा बस्न बाध्य छन् । केही मजदुर बालबच्चासहित छन् । अलपत्र परेकालाई संघसंस्था र सुरक्षाकर्मीले खाना पुर्याएका छन् । उनीहरु सबै भारतमा काम गर्न गएका मजदुर हुन् । भारतीय सुरक्षाकर्मीले निर्वाध नेपाल पठाउने गरेका कारण समस्या उत्पन्न भएको प्रमुख जिल्ला अधिकारी बासुदेव दाहालले भने । सोमबार दिउँसोसम्म सीमा क्षेत्रका दसगजामा १ सयभन्दा बढी नेपाली अलपत्र परेर बसेको उनले बताए ।'नेपालबाट भारत जान खोज्ने र भारतबाट नेपाल आउन खोज्नेलाई त्यहीको सरकारले व्यवस्थापन गर्ने सहमति भएपनि भारतीय सुरक्षाकर्मीले बिना रोकतोक पठाउँदा समस्या भयो। सरकारले यता नल्याउ भन्छ ।नीतिगत समस्याले हामीले पनि ल्याउन सक्दैनौं, 'प्रजिअ दाहालले भने । उताबाट आएका नेपालीलाई शसस्त्र प्रहरीले बुझाउन जाँदा भारतीय सुरक्षाकर्मीले लिन नमान्दा उनीहरुको गाँस र बाँसको समस्या भएको उनले बताए । भारत सरकारले मजदुरका लागि ट्रेन (रेल) सञ्चालन गरेको छ । त्यहाँबाट नेपाली सीमासम्म डिपो गाडी (सरकारी बस) सञ्चालन गरेको छ । त्यसले गर्दा नेपालीहरु धमाधम घर फर्कन थालेका हुन् । गुजरातबाट रेल चढेर गोरखपुरसम्म आएका सुनवल नगरपालिका वनकट्टीका सोनु लोहारले नेपाली धमाधम घर आउन थालेको बताए ।'म गोरखपुरसम्म ट्रेनमा आए । त्यहाँबाट डिपो गाडीमा ठूठीबारसम्म आएपछि घर आएका हुँ,' उनले भने, घर आएपछि उनलाई सुनवल नगरपालिकाले स्थापना गरेको क्वारेन्टाइनमा लगिएको छ ।' बस्ती जिल्लाको बलरामपुरस्थित एक फर्निचर उद्योगमा काम गर्ने सुस्ता गाउँपालिका रामनगरका गोबिन्द वनियाँले भारतीय सुरक्षाकर्मीले सामान्य सोधपुछ गरेपनि अवरोध नगरी नेपाल आउन दिएको बताए । आइतबार उनीसँगै आउने १७ नेपाली अहिले सुस्ताको बलिनगर सीमाको दसगजामा चौरमा बसेका छन् । बलिनगर सीमाको दसगजामा मात्र करिब ७० बढी नेपालीहरु अलपत्र रहेको सुस्ता गाउँपालिकाका अध्यक्ष रामप्रसाद पाण्डेले बताए । भारतमा रेल र बस चलेपछि अहिले स्थानीय तहका प्रमुखहरुलाई आफूहरु घर फर्कन लागेको भन्दै जानकारी दिन थालेका छन् ।'मलाई ३० जना जतिले फोन गरेर घर आउँदै छु भनेका छन् । फोनमा बताएअनुसार १२ दिनमा करिब ३ सय बढी नेपाली सुस्ता आउँदैछन्,' गाउँपालिकाका अध्यक्ष पाण्डेले भने, 'स्थिति भयावह बन्दै छ । उनीहरुको व्यवस्थापन गर्न पनि समस्या भएको छ । त्यो भन्दा ठूलो समस्या कोरोना संक्रमण फैलिन सक्ने छ।' भारतीय सुरक्षाकर्मीले निर्वाध आउन दिँदा यस्तो समस्या आएको उनले बताए ।'दसगजामा आइसकेपछि व्यवस्थापन त गर्न पर्यो तर नेपाल ल्याउन अनुमति नभएकाले नेपाली सुरक्षाकर्मीले नै दसगजाबाट पठाउन मानेका छैनन् , 'उनले भने जिल्लामा करिब ४ हजारको हारहारीमा एकहप्ता भित्र नेपाली भारतबाट आउन सक्ने उनको अनुमान छ । भारतबाट नेपाल आउनेको संख्या बढ्न चालेपछि आफूले ५ हजार जनालाई राख्न सक्ने गरी संघसंस्था र विद्यालयहरुको छनौट गरी तयारी अवस्थामा राख्ने पहल सुरु गरिएको सुनवल नगरपालिकाका प्रमुख भीमबहादुर थापाले बताए । भारतीय प्रहरीको मिलमतोमा लुट भारत उत्तरप्रदेशस्थित बस्ती जिल्लाको बलरामपुरका विभिन्न उद्योगमा काम गर्ने १७ जनाहरुले भारतीय सुरक्षाकर्मीहरुको सहयोगमा आफूहरु लुटिन पुगेको गुनासो गरेका छन् । नेपाल आउन थालेका उनीहरुलाई सडकमा देखेपछि त्यहाँको प्रहरीले केरकार गर्न थालेको थियो । त्यसक्रममा उनीहरु घर जान चाहेको बताएपछि प्रहरीले नै भाडाको गाडी व्यवस्था गरेको थियो । 'हामीलाई लिन प्रशुराम चौकी भित्रै गाडी आयो । सुस्ताको सीमासम्म पुर्याउन ३४ हजार लाग्ने जनाएपछि प्रहरीकै अगाडी पैसा दियौं,' 'सुस्ता गाउँपालिका रामनगरका गोबिन्द वनियाले भने। १७ जनाको समूहमा रहेका उनीहरुसँगै चौकीले एकजना प्रहरीलाई पनि साथै पठाएको थियो । करिब १ सय किलोमिटर पछि महाराजगञ्ज जिल्लाको फरेन्दामा सुरक्षाकर्मीको चेकजाँच थियो । 'तपाईहरु चेकजाँच गराएर आउनुस् हामी यही छौं भनेर पठाए । पछि आउँदा प्रहरी र गाडी दुबै भागेछन्, 'वनियाँले भने । रकम नभएपछि आफूहरु फरेन्दाबाट करिब १ सय २० किमि पैदल सुस्ताको बलिनगर दसगजामा आएको उनले बताए ।'प्रहरी साथमा आएपछि हामी ढुक्क थियौं तर प्रहरी र चालकले हामीलाई ठगेर भागे,' उनले भने ।"
भारतबाट रातारात नेपाल छिरे १५ युवा,"विराटनगर : भारतीय भूमि हुँदै नेपाल आएकामा कोरोना संक्रमण देखिइरहेका बेला विराटनगरको जोगवनी नाका हुँदै १५ युवा भारतबाट रातारात नेपाल छिरेका छन्। दिल्ली र विहारमा रहेर विभिन्न पेशा, व्यवसाय गर्दै आएका झापा, मोरङ र सुनसरीका उनीहरुलाई नेपाल छिरेपछि हाल विराटनगर महानगरपालिका१६ हुलास मेटल चौकमा रोकेर राखिएको छ। मंगलबार बिहान २ बजे विराटनगर प्रवेश गरेका युवामा मोरङका दुई, झापाका चार र सुनसरीका नौ जना छन्। ती मध्ये सुनसरीको गढी गाँउपालिकाका पाँच जना, इटहरीका दुई, इनरुवा र धरानका एकएक, झापा शिवसताक्षीका दुई, कन्काइका दुई, मोरङ सुन्दरहरैंचा र पथरीशनिश्चरेका एकएक जना छन्। नेपाल गरेका युवाहरु २० देखि ३० वर्ष उमेरका छन्। उनीहरुलाई अगाडि बढ्न नदिन इलाका प्रहरी कार्यालय रानीका प्रहरी निरीक्षक दीपक थापा र सशस्त्र प्रहरी निरीक्षक राजेन्द्र बस्नेतको नेतृत्वमा संयुक्त टोली नेपालभारत सीमा क्षेत्रमा तैनाथ छ। कोरोना भाइरसको महामारी नियन्त्रणका लागि नेपाल र भारत दुवै देशले कडाई गर्दै लकडाउनलाई जारी राखेका बेला उनीहरु कसरी नेपाल प्रवेश गर्न सके भन्ने विषयले सबैलाई आश्चर्यमा पारेको प्रनि थापाले बताए। नेपाल छिरेको र सबै जना भोकभोकै रहेको थाहा पाएपछि युवाहरुलाई विराटनगर१६ का वडा अध्यक्ष मनोज सुब्बाले खानाको व्यवस्था गरिदिएका छन्। भारततिरै फर्काउने सम्भावना नभएपछि नेपाल प्रवेश गरेका युवालाई समन्वय गर्दै आआफ्ना ठाउँका स्थानीय तहको जिम्मा लगाउने तयारी भइरहेको प्रनि थापाले जानकारी दिए। क्वारेन्टाइनमा राखेर निगरानी गर्ने र स्वास्थ्य परीक्षण गर्दै गरी घर पठाउने जिम्मा स्थानीय तहकै हुने प्रहरी निरीक्षक थापाका भनाइ छ। थापाले भारतबाट आएकामा कोरोना संक्रमण देखिने क्रम बढिरहेकाले आवतजावत हुन नदिन सीमा क्षेत्रमा निगरानी बढाएर कडाई गर्ने काम भने भइरहेको जानकारी दिए। कोरोना संक्रमण नियन्त्रणका लागि दुवै देशमा कडाई गर्दै सीमा नाका बन्द गरिएका बेला यी युवा कसरी नेपाल आए भन्ने बुझ्दा निक्कै दुःख र कष्ट बेहोर्दै भारतीय प्रशासनलाई छलेर उनीहरु आएको पाइयो। थापाले भने। जोगवनी नाका हुँदै नेपाल छिरेका उनीहरुलाई जोगवनी प्रशासनले क्वारेन्टाइनमा राख्नका लागि आफ्नो जिम्मा लगाउन आग्रह गरेको वडा अध्यक्ष सुब्बाले बताए। अनेक दुःख, पीडा सहँदै जसोतसो नेपाल छिरेका कारण उनीहरुलाई भारतको जिम्मा नलगाई नेपालमै क्वारेन्टाइनमा राखेर निगरानी गर्ने गरी सबै पक्षसँग समन्वय भइरहेको उनको भनाइ छ। नेपाल प्रहरी स्रोतका अनुसार जोगवनी हुँदै नेपाल छिर्न खोज्ने ६० भन्दा बढी अहिले पनि भारतको जोगवनीस्थित क्वारेन्टाइनमा छन्। युवाहरुले पनि भारत नफर्कने र नेपालमै क्वारेन्टाइनमा बस्न तयार रहेको बताएका छन्। तीमध्ये सुनसरीका एक युवाले आफूहरु १५ दिनसम्म हिँडेर भोकभोकै नेपाल आउन सकेको सुनाए। उनी भारतको नयाँ दिल्लीमा व्यवसाय गर्दै आएका थिए। हिँडडुल र आवतजावतमा भारत सरकारले निक्कै कडाई गरेको छ, उनले भने, तर पनि नयाँ दिल्लीदेखि भारतीय प्रशासनलाई छल्दै पैदलै यहाँसम्म आइपुगेका हौं।महामारीको समयमा आफ्नो मुलुक, समाज र परिवारको यादले भारतमा अडिन नसक्दा अनेक हण्डर खाँदै भएपनि आएको उनको प्रतिक्रिया छ। बरु मरे पनि आफ्नै भूमिमा मर्छौँ भनेर आएका हौँ। उनले भने। मोरङका अर्का युवाले नेपाल आउने क्रममा आफूहरुले धेरै ठाउँ पैदल हिँडेर छिचोलेको र कुनै ठाउँमासामान ढुवानी गर्ने सवारीसँग लिफ्ट मागेर आएको जानकारी दिए। कुनै ठाउँमा पाउरोटीले पेट भर्दै हिँडेको स्मरण गर्दै उनले एक ठाउँमा भने भोकभोकै हिँडेको देखेपछि दया लागेर भारतीयले खाना खुवाएको जानकारी दिए। कोरोना त्राससँगै समस्यामा परेका हजारौं नेपालीहरु भारतीय सुरक्षाकर्मीलाई छल्दै नेपालतर्फ हिँडेर आइरहेको जानकारी दिए। सुनसरीको गढी गाउँपालिका प्रमुख श्रीप्रसाद यादवले भारतबाट युवाहरु नेपाल छिरेको जानकारी आएको बताए। उनले स्थानीय प्रशासनसँग समन्वय गर्दै एम्बुलेन्समार्फत ल्याएर क्वारेन्टाइन्मा राख्दै सबैको स्वास्थ्य परीक्षण गरिने जानकारी दिए।"
वडा अध्यक्षले गरे घरभाडा निशुल्क,"डडेल्धुरा : डडेल्धुरा अमरगढी नगरपालिका ६ का वडा अध्यक्ष गोविन्दराज भटट्ले घर भाडा नलिने घोषणा गरेका छन्। लकडाउनका कारण विद्यार्थीलाई समस्या भएको भन्दै अमरगढी नगरपालिका सदरमुकाममा आफ्नो घरमा बस्दै आएका विद्यार्थीबाट घरभाडा नलिने घोषणा गरेका हुन्। उनले प्रति महिना ३ हजार ५ सय रुपैयाँ घरभाडा बुझ्दै आएका थिए।लकडाउन अवधिभरको सम्पूर्ण रकम नलिने अध्यक्ष भटट्ले बताए। 'समस्यामा परेकालाई सहयोग गर्नु मानव धर्म भएकाले आफूले कोठा भाडा छुट गर्ने निर्णय गरेको हुँ,' अध्यक्ष भट्टले भने,' अध्यक्ष भटट्को घरमा दुईजना विद्यार्थी दुई कोठामा बस्दै आइरहेका छन्।"
५३ संक्रमितमध्ये ३० जना लुकेर आएका,"बुटवल : कोरोनाको नयाँ केन्द्र बनेको प्रदेश ५ मा संक्रमितको संख्या ५३ पुगेको छ । यसमध्ये अधिकांश संक्रमित भारतबाट हालै नेपाल प्रवेश गरेका हुन् । सीमामा अलपत्र रहँदासमेत सरकारले उद्धार नगरेपछि उनीहरु लुकेरै नेपाल प्रवेश गरेका थिए । नेपाल आएपछि क्वारेन्टाइनमै बसेका ३० जनामा कोरोना देखिएको हो । प्रदेशका चार जिल्लामा संक्रमितको संख्या ५३ पुगेको हो। रुपन्देहीका ७, कपिलवस्तुका २१, बाँके र बर्दियाका एकएक जना लुकेर नेपाल छिरेका हुन् । सोमबार मात्रै २४ जनामा कोरोना संक्रमण रहेको पुष्टि भएको थियो । पछिल्लो एक साताको अवधिमा कपिलवस्तुमा मात्रै करिब ९ सय नेपाल प्रवेश गरेको अनुमान छ । तीमध्ये ३ सयको हाराहारीमा मात्रै क्वारेन्टाइनमा बसेका छन् । अन्य कहाँ छन भन्ने अत्तोपत्तो छैन । नभेटिएकाहरुले कोरोना फैलाउने चिन्ता थपिएको छ। कपिलवस्तुका नाका हुँदै रुपन्देही, नवलपरासी र दाङ घर भएकाहरु भित्रिएका छन् । रुपन्देहीका केहीलाई मात्रै क्वारेन्टाइनमा राखिएको छ । कोरोना संक्रमितको संख्या बढ्दै गएपछि प्रदेश ५ मा त्रास छाएको छ । संक्रमित बिरामीमध्ये कपिलवस्तु र रुपन्देहीका बुटवलको कोरोना विशेष अस्पतालमा छन् । उनीहरुको स्वास्थ्य अवस्था सामान्य रहेको प्रदेश स्वास्थ्य निर्देशक डा बिनोद गिरीले जानकारी दिए । सयौ सीमामा अलपत्र भारतमा रेल र वस सेवा शुरु भएपछि सयौँ नेपालीहरु सीमामा आएका छन् । तर नेपाल प्रवेश गर्न पाएका छैनन् । लुकेर छिर्न सक्ने मात्रै भित्रिएका छन्। कतिपय नाकामा सुरक्षाकर्मीले एक हजारदेखि पन्ध्रसय रुपैया लिएर पस्न दिने गरेको बताइएको छ । सोमबार साँझसम्म कपिलवस्तुको सीमा क्षेत्रमा मात्रै २२०० नेपाली आएका छन् । शनिबारसम्म सिमानामा १३५५ जना थिए । सोमबार दिउँसो संख्या बढेर २२०० भन्दामाथि पुगेको छ । कपिलवस्तुको कृष्णनगरमा ४३०, भील्मीकुशहवा ४८९, हरदौना ३०८, मर्यादपुर ४९३, चाकरचौडा २१९, हथिहवा १०६, विजयनगर ९२ जना नेपालीहरु दशगजामै बसिरहेका छन्। सुनौलीबाट उद्धारको तयारी रुपन्देहीको सीमावर्ती शहर सुनौलीमा रहेका नेपालीलाई उद्धार गरी क्वारेन्टाइनमा राख्ने तयारी गरिएको छ । रुपन्देहीको तिलोत्तमा नगरपालिकाका मेयर बासुदेव घिमिरेले अलपत्रको उद्धार गर्न थालिएको बताए । उद्धार गरेर तोकिएको अबधि क्वारेन्टाइनमा राख्छौं, उनले भने। भारतीय शहर नौतुनवामा ११ सयभन्दा धेरै नागरिक नेपाल आउने प्रतिक्षामा छन् । उनीहरुलाई उद्धार गर्न थालिएको हो ।"
खाली हुँदै मोरङका क्वारेन्टाइन,"विराटनगर : कोरोना भाइरसका शंकास्पदलाई राख्नका लागि मोरङका विभिन्न स्थानमा बनाइएका क्वारेन्टाइन धमाधम खाली हुन थालेका छन् । प्रदेश १ सरकार, स्थानीय सरकार र नेपाली सेना समेतको सक्रियतामा मोरङमा दुई सय ७५ जनालाई राख्न सक्ने क्षमताको क्वारेन्टाइन तयार गरेर चैतबाट सञ्चालनमा ल्याइएको थियो । विश्वमै महामारीको रुप लिइरहँदानेपालमा पनि कोरोनाको त्रास बढेसँगै क्वारेन्टाइन बनाएर कोरोना संक्रमणको आशंका गरिएकालाई राख्न थालिएको थियो । सुरुवाती चरणमा क्षमताले नधानेर शंकास्पदलाई राख्न मुस्किल पर्छ कि भन्ने तनाव उत्पन्न भए पनि हाल भने क्वारेन्टाइन खाली हुँदै गएका छन् । क्वारेन्टाइनमा बसेका धमाधम घर फर्किदैछन् । क्वारेन्टाइनमा बस्ने कोही नयाँ पुगेका छैनन् । यसअघि कतिपय क्वारेन्टाइनमा क्षमता भन्दा बढीलाई राख्न परयो । १३ जना क्षमताको घिनाघाट क्वारेन्टाइनमा २४ पुरुष र सात महिला गरेर ३१ जना तथा पाँच जना क्षमताको रंगेली क्वारेन्टाइनमा छ पुरुष र दुई महिला गरेर ८ जनासम्मलाई राख्नु पर्ने स्थिति पनि आयो । तर अहिले कोरोना परीक्षण रिपोर्ट नेगेटिभ आएसँगै क्वारेन्टाइनमा राखिएकाहरुआफ्नो अवधि पूरा गरेर विदा भएकाले क्वारेन्टाइन खाली हुन थालेका छन् । मोरङमा क्वारेन्टाइनमा बस्नेको संख्या दुई सय २५ सम्म पुग्यो । जसमा एक सय ९८ पुरुष र २७ जना महिला थिए । मंगलबारसम्म दुई महिलासहित १२ जना मात्रै क्वारेन्टाइनमा रहेका छन् । उनीहरुलाई पनि क्वारेन्टाइनबाट केही दिन भित्रमै विदा दिने तयारी हुँदैछ। टाँडीमा नेपाली सेनाको दुई सय, विराटनगरको घिनाघाट प्राथमिक स्वास्थ्य केन्द्रमा १३, जहदाको दुर्गा माध्यमिक विद्यालयमा १०, केराबारीको प्राथमिक स्वास्थ्य केन्द्रमा ८, धनपालथानको स्वास्थ्य चौकी कर्सियामा १०, प्राथमिक स्वास्थ्य केन्द्र अमरदह सुनवर्षीमा १०, रंगेली अस्पतालमा पाँच, बूढीगंगाको मधुग्राम विद्यालयमा ११ र केराबारीको कालीशक्ति गणमा आठ जना क्षमताको क्वारेन्टाइन बनाइएको थियो । यस अघि टाँडीमा एक सय ५६, घिनाघाटमा ३१, जहदामा दुई, केराबारीमा चार, धनपालथानमा चार, सुनवर्षीमा आठ, रंगेलीमा आठ, बूढीगंगामा ११ र कालीशक्ति गणमा एक जनालाई क्वारेन्टाइनमा राखिएको थियो । राखिएका मध्ये एक सय ८८ पुरुष र २५ महिला गरेर दुई सय १३ जना क्वारेन्टाइनबाट विदा भइसकेका छन् । घिनाघाटमा नौ पुरुष र दुई महिला गरेर ११ र कालीशक्ति गणमा एक पुरुष मात्रै क्वारेन्टाइनमा रहेका छन् । अरु क्वारेन्टाइन पूरै खाली भइसकेका छन् । मोरङमा बाहिरी मुलुकबाट आएका तर क्वारेन्टाइनमा बस्ननमानेका ८९ जनालाई प्रहरीले नियन्त्रणमा लिएर क्वारेन्टाइनमा पठाएको थियो । बाहिरबाट आएका मध्ये ९५ प्रतिशत भारतबाट नेपाल आएकाहरु रहेको मोरङ प्रहरी प्रमुख एसपी विश्व अधिकारीले बताए । बाहिरबाट आएका ८९ जनालाई क्वारेन्टाइनमा पठाउँदै चार सय १२ जनालाई ट्रयाकिङ गरिएको जानकारी उनले दिए । एसपी अधिकारीकाअनुसार 'याकिङ' गरिएकालाई होम क्वारेन्टाइनमा बस्न लगाएर निरन्तर निगरानीमा राख्दै परीक्षण गर्दा स्वास्थ्य अवस्था सामान्य रहेको र उनीहरुको स्वास्थ्यमा कुनै समस्या नरहेको पाइएको बताए । जिल्ला स्वास्थ्य कार्यालय मोरङका प्रमुख ज्ञानबहादुर बस्नेतले विदेशबाट आउने क्रम रोकिएसँगै बस्नेहरु पनि विदा भएर घर जान थालेपछि प्राय क्वारेन्टाइन खाली हुन थालेको जानकारी दिए । उनकाअनुसार कोरोना नेपालमा बाहिरी मुलुकबाटै भित्रिएको हुनाले बाहिरबाट आएकाहरुलाई केन्द्रीत गर्दै क्वारेन्टाइन बनाएर उनीहरुलाई राख्न थालिएको थियो । 'दुई साता राखिएपछि पीसीआर विधिबाट परीक्षण गर्दा कोरोना रिपोर्ट नेगेटिभ आयो,' प्रदेश १ को कोभिड१९ अस्पतालका व्यवस्थापक समेत रहेका बस्नेतले भने, 'क्वारेन्टाइन बसाईको दुई साता अवधि पूरा हुनसाथ रिपोर्ट नेगेटिभ आएकालाई क्वारेन्टाइनबाट विदा दिने गरिएको छ ।' उनकाअनुसार परीक्षण गर्दा हालसम्म मोरङमा क्वारेन्टाइनमा बसेका कोहीलाई पनि कोरोना संक्रमण देखिएन । रिपोर्ट नेगेटिभ आएसँगै होम क्वारेन्टाइनमा बस्ने गरी विदा दिने गरिएकाले विभिन्न स्थानका क्वारेन्टाइन खाली भएको उनको भनाइ छ । खाली भइसके पनि बन्द नगरिकन क्वारेन्टाइनलाई तयारी अवस्थामा भने राखिने जानकारी बस्नेतले दिए । 'अहिले कुनै संस्थागत क्वारेन्टाइन बन्द गर्न सक्ने अवस्था नै छैन,' उनले भने, 'कोरोना भाइरस संक्रमण नरोकिएका कारण आवश्यक परेका बखत जुनसुकै बेला प्रयोग गर्ने गरी तयारी अवस्थामा राखिने छ ।' संक्रमितको सम्पर्कमा रहेका एवं उच्च जोखिम भएको तथा बाहिरी मुलुकबाट यात्रा गरेर आएकालाई क्वारेन्टाइनमा राखेर दुई सातापछि स्वास्थ्य परीक्षण गर्ने गरिएको बस्नेतको भनाइ छ । परीक्षण रिपोर्ट नेगेटिभ आएमा होम क्वारेन्टाइनमा बस्ने गरी घर फिर्ता पठाउने गरिएको र पोजेटिभ आएमा उपचारका लागि कोभिड१९ अस्पतालमा लैजाने गरिएको जानकारी उनले दिए । मोरङमा एक हजार दुई सय ६४ जना पुरुष र दुई सय ५६ महिला गरेर एक हजार पाँच सय २० जना होम क्वारेन्टाइनमा रहेका छन् । गोठगाउँ सारियो सेनाको क्वारेन्टाइन मोरङको मिक्लाजुङ गाउँपालिका४ टाँडीमा नेपाली सेनाको सूर्य दल गणले सञ्चालन गरेको क्वारेन्टाइन सुन्दरहरैँचा नगरपालिकाको गोठगाउँस्थित पूर्वाञ्चल विश्व विद्यालयमा सारिएको छ । प्रदेश १ मै सबै भन्दा सुविधा सम्पन्न र व्यवस्थित मानिएको क्वारेन्टाइन गोठगाउँमा सारेर विश्व विद्यालयको संरचनाबाट सोमबारदेखि सञ्चालन गर्न थालिएको हो । सूर्य दल गणका प्रमुख सेनानी रघु पौडेलले टाँडीमा अनुकूल नभएपछि क्वारेन्टाइन सारेर गोठगाउँबाट सञ्चालन गर्न थालिएको बताए । टाँडीमा टेन्ट टाँगेर अस्थायी हिसाबले क्वारेन्टाइन बनाइएको थियो । जंगलको छेउमा रहेको क्वारेन्टाइनमा मौसम परिवर्तनले पनि नियमित असर गरिरहेकाले लामो सयमसम्म सञ्चालन गर्न सक्ने अवस्था नबनेका कारण सारेर सुरक्षित ठाउँमा ल्याइएको पौडेलले बताए । यही वैशाख ८ र ९ गते वर्षासँगै चलेको हावाहुरीले क्वारेन्टाइनमा ठूलो क्षति गरेको थियो । हुरीले क्वारेन्टाइनका टेन्ट उडाउनुका साथै पानी, बिजुली र इन्टरनेट अवरुद्ध बनाएको थियो । यस अघि कोरोना शंकास्पदलाई जति सक्दो चाँडो क्वारेन्टाइनमा राख्नै पर्ने र राख्नलाई ठाउँ अभाव भएका कारण भएकाले अस्थायी रुपमा कामचलाउ क्वारेन्टाइन बनाइएको थियो,' उनले भने, 'प्रभावकारी तरिका र दीर्घकालिन हिसाबले लामो समयसम्म चलाउन गोठगाउँमा सारिएको हो ।'कोरोना भाइरस संक्रमणको आशंका गरिएकाहरुलाई राख्नका लागि चैत १० गतेबाट टाँडीमा दुई सय जना क्षमताको क्वारेन्टाइन सेनाले सञ्चालनमा ल्याएको थियो । तर गोठगाउँ सारिएको क्वारेन्टाइन एक सय ३५ जना क्षमताको मात्रै छ । यो क्वारेन्टाइनमा बस्नेको संख्या यस अघि एक सय ५६ जनासम्म पुगेको थियो । कोरोना रिपोर्ट नेगेटिभ आएकाले सबै जनालाई घर पठाइएसँगै अहिले क्वारेन्टाइन पूरै खाली छ । 'पहिले पनि क्वारेन्टाइनमा बस्नेको संख्या क्षमता भन्दा कम नै थियो,' प्रमुख सेनानी पौडेलेले भने, 'अहिले क्वारेन्टाइनमा कोही पनि नभएकाले बेड संख्या घटाएर थप व्यवस्थित ढंगले क्वारेन्टाइन चलाउने प्रयास गरिएको हो ।'परीक्षणबाट कोरोना नेगेटिभ देखिएकाहरुलाई क्वारेन्टाइनबाट विदा दिएर होम क्वारेन्टाइनमा बस्ने गरी घर पठाउने गरिएको जानकारी प्रमुख सेनानी पौडेलले बताए ।"
लकडाउनमै सडक सञ्जालमा जोडियो वारेकोट,"जाजरकोट : लकडाउनमै काम गरेर जाजरकोटको अति दुर्गम वारेकोट गाउँपालिका सडक सञ्जालमा जोडिएको छ । जुम्ला र डोल्पासँग सीमाना जोडिएको बारेकोट गाउँपालिकामा गाडी पुगेसँगै जिल्लाका सबै पालिकामा यातायातको पुहँच पुगेको छ । सात स्थानीय तह रहेको जाजरकोटमा यसअघि ६ पालिकामा गाडी पुगिसकेको थियो । निर्माण सुरु भएको अढाई वर्षमा बारेकोटमा गाडी पुगेको हो । सदरमुकाम खलंगामा गाडी पुगेको १३ वर्षपछि बारेकोट सञ्जालमा जोडिएको हो । नलगाडको सिर्के र बारेकोटको सेपुखोला तथा काउली नजिक रहेका कडा चट्टानयुक्त भीर फोड्ने कार्य सकिए लगत्तै बारेकोट जोड्ने सडक निर्माण सम्पन्न भएको हो । जिल्ला सदरमुकामदेखि बारेकोट गाउँपालिकाको प्रशासनिक केन्द्र लिम्सासम्मको सडकको दूरी ७२ किलोमिटर छ । त्यसमध्ये जाजरकोटडोल्पाअन्र्तगत कालीमाटी खण्डसम्म ३३ किलोमिटर, नलगाड हाइड्रोपावरको पहुँच मार्ग २७ किलोमिटर र बाँकी १२ किलोमिटर बारेकोट खण्ड पर्छ । दुईतीन दिन पैदल हिँडेर सदरमुकाम खलंगा पुग्नु पर्ने वाध्यतामा रहेका वारेकोटवासी गाडी पुगेपछि निकै खुसी छन् । भौगोलिक विकटता, गरिबी र सधैं खाद्य संकट व्यहोरिरहेको वारेकोट गाउँपालिकामा सडक पहुँच पुगेपछि खाद्यान्न ढुवानीमा सहजता आएको छ । खाद्य तथा व्यापार कम्पनी लिमिटेडले बारेकोटको घाटमा रहेको खाद्य डिपोमा ट्याक्टरबाट चामल ढुवानी गर्न थालेको छ । यसअघि खाद्यान्नलगायतका मालसमान ढुवानी गर्न घोडाखच्चडमै भरपर्नु पर्ने बाध्यता थियो । सडक निर्माण भएपछि बारेकोटसम्म दैनिक उपभोग्य सामग्री ढुवानी गर्न निकै सजिलो भएको बारेकोट १ कोटलीका भिमबहादुर नेपालीले बताए । उनले भने, 'पहिले मान्छे हिँड्नलाई साँघुरो बाटो थियो, सामान ओसार पसार गर्न आफ्ठेरो हुन्थ्यो । यति छिटै गाडी पुग्ला भन्ने सोचेका थिएनौं। इमान्दारीका साथ काम गरे सबै कुरा सम्भव हुँदोरहेछ ।' आफ्नै घर आँगनमा गाडी गुडेको देख्ने वर्षौदेखिको सपना पुरा भएको बारेकोट १ पुनगाउँकी चन्नी पुनले बताइन्। 'गाडी पुगेसँगै बारेकोटवासीले डोकोमा नुन, तेल र खाद्यान्न बोकेर ल्याउनु पर्ने बाध्यता हट्ने भएको छ,' खुसी हुँदै उनले भनिन्। गाउँपालिकाका अध्यक्ष महेन्द्र बहादुर शाहले बारेकोटवासीको वषौंदेखिको सपना पूरा भएको बताए । उनले भने,' बारेकोटवासीको एउटै मात्र सपना थियो गाडी चढ्ने र घरआँगनमै सडक आएको हेर्न पाउने । अथक प्रयासपछि गाडी चढ्ने बारेकोटी जनताको सपना पूरा भएको छ ।' निरन्तर रुपमा सडकको विस्तार गरेर बाँकी रहेका वडामा पनि सडक पर्याउने र ट्रयाक खुलेको सडकको स्तरोन्नती गरी बाह्रै महिना यातायात चलाइने गाउँपालिकाको उद्देश्य छ। वारेकोटमा सडक पुर्याउन करिब साढे चार करोड रकम खर्च भएको भएको छ । यसै वर्षदेखि सिर्केदेखि लिम्सासम्मको सडकको स्तरोन्नतिका लागि ८ करोड रुपैयाँको टेण्डर समेत भइसकेको अध्यक्ष शाहले बताए । यही सडकबाट जुम्लाको टोप्ला जोड्ने गरी सडक विस्तार गर्न गाउँपालिकाले संघीय सरकारसँग बजेट माग गरेको छ ।"
मुस्ताङका १३ सय परिवारलाई राहत,"जोमसोम: कोरोना कहरले आहत बनेका जिल्लाका स्थानीयको राहतका लागि जिल्ला स्तरीय राहतकोषले संकलन गरेको रकम मुस्ताङका ५ वटै स्थानीय तहलाई वितरण गरेको छ । जिल्ला स्तरीय राहत संकलन तथा व्यवस्थापन समितिले विभिन्न सरोकारवालाबाट संकलित रकम आवश्यकता र औचित्यताका आधारमा वितरण गरेको हो । जिल्ला स्तरीय राहतकोष समितिका संयोजक जिसस प्रमुख छिरिङ ल्हामो गुरुङको अध्यक्षतामा राहत संकलन उपसमितिका संयोजक खगेन्द्र तुलाचनले मुस्ताङका ५ वटै स्थानीय तहका पालिका अध्यक्षहरुलाई हस्तान्तरण गरेको जिल्ला समन्वय अधिकारी पुष्प कटुवालले जानकारी दिए । समितिले गत वैशाख १० गते निर्धारण गरेको राहत वितरण मापदण्ड बमोजिम आवश्यकता र औचित्यताका आधारमा पालिकालाई संकलित आर्थिक सहयोग हस्तान्तरण भएको समन्वय अधिकारी कटुवालले उल्लेख गरे । विश्व व्यापी माहामारीले सृजित कोरोना भाईरस कोभिड१९ का कारण लामो समयसम्मको लक डाउनले दैनिक जिविकोपार्जन गर्न समस्यामा परेका गरिव, विपन्न ,असहाय र अपांग व्यक्तिलाई राहतको पहुँच पुर्याउन जिल्ला स्तरीय समिति गठन भएको थियो । समितिले दातामार्फत संकलन गरेको १४ लाख बराबरको सहयोग ५ वटै पालिकालाई वितरण गरेको राहत संकलक उपसमिति संयोजक खगेन्द्र तुलाचनले जानकारी दिए । व्यक्तिलाई राहत वितरण गर्ने गरी राहतकोषको रकम वितरण गरेको हो ।जसअनुसार थासाङलाई ३ लाख ७५ हजार ,घरपझोङलाई २ लाख ५० हजार ,वारागुङलाई २ लाख २५ हजार ,लोघेकर दामोदरकुण्डलाई २ लाख ७५ हजार र लोमान्थाङ गाउपालिकालाई २ लाख ७५ हजार वितरण भएको उपसमिति संयोजक तुलाचनले बताए । जिल्ला स्तरी रातहका लागि मुस्ताङका ५ वटै स्थानीय तहले राहत संकलन नामावली विवरण जिल्ला स्तरीय राहतकोष समितिलाई उपलब्ध गराएका थिए । यसअघि कोरोना कहरले दैनिक ज्यालादारी गर्ने पीडित मजदुरलाई राहत वितरण गर्न प्रादेशिक सरकारले आर्थिक सहयोग उपलब्ध गराएको थियो । प्रादेशिक निर्देशिका अनुसार राहत वितरण हुदा गरिव तथा विपन्न परिवारको पहुचमा राहत पुग्न नसकेकाले जिल्ला स्तरीय समितिले राहत संकलन गरेको थियो । जिल्ला स्तरीय समितिले तोकेको ५ बुदे सर्तमा रही राहत वितरण गर्न र आउदो जेष्ठ ५ गते सम्म स्थानीय तहलाई राहत बाड्न आग्रह गरेको छ ।"
तीन आइल्याण्डका नेपालीको नेपाल फर्कने चाहना,"टेक्सस : विभिन्न देशमा समस्यामा परेका नेपालीलाई प्राथमिकताका आधारमा नेपाल फर्काउने नेपाल सरकारले बताइरहँदा बेलायतको प्रवासी क्षेत्रको रूपमा रहेका तीन आइल्याण्डमा रहेका नेपालीले समेत आफूहरुलाई नेपाल फर्काउन आग्रह गरेका छन्। के म्यान आइल्याण्ड, टर्क एण्ड केइकस आइल्याण्ड र बर्मुडा आइल्याण्डमा कामदारका रूपमा गएका नेपालीले आफूहरुलाई नेपाल फर्काउन आग्रह गरेका हुन्। के म्यान र टर्क आइल्याण्ड क्यारेबियन सागरको बीचमा पर्छ भने बर्मुडा नर्थ एटलान्टिक सागरको बीचमा पर्दछ। तीनवटै आइल्याण्ड बेलायतको टेरिटोरी आइल्याण्ड भए पनि दूरीका हिसाबले अमेरिकाको नजिक पर्दछन्। विश्वकै उत्कृष्ट पर्यटकीय क्षेत्रभित्र पर्न आउने तीन आइल्याण्डमा होटल, रेष्टुरेण्टलगायत पर्यटनसँग सम्बन्धित क्षेत्र र कम्पनी, सुरक्षा कम्पनी, ब्यूटिपार्लरमा काम गर्ने नेपाली त्यहाँ रहेका छन्। के म्यानमा लकडाउनका कारण काम ठप्प भएको र ठूला तथा अन्तर्राष्ट्रिय ब्राण्डका होटलमा कार्यरत नेपालीलाई न्यूनतम तलब दिइएको भए पनि अन्य होटल तथा रेष्टुरेण्ट र ब्यूटिपार्लरलगायतका क्षेत्रमा रहेका नेपाली बेतलबी अवस्थामा रहेको के म्यान आइल्याण्डबाट रविन श्रेष्ठले जानकारी दिए। पूर्ववतरूपमा काम सञ्चालन हुने तत्काल सम्भावनासमेत नदेखिएकाले कम्पनीहरुले समेत देश फर्कन सके फर्कन सूचित गरेको काठमाडौँका श्रेष्ठले बताए। उता बर्मुडाबाट नरेन्द्र मर्हजनले दिएको जानकारीअनुसार त्यहाँ रहने अधिकांश नेपाली होटलमा कार्यरत छन्। लकडाउनपश्चात होटलले १२ हप्तासम्मका निम्ति न्यूनतम तलब दिने जनाएअनुसार पाँच हप्ताको तलब नेपालीले लिइसकेका छन्। अबको सात हप्तापछि के हुने हो भनेर आफूहरु चिन्तित बनेको कीर्तिपुरका महर्जनले बताए। यस्तै टर्क एण्ड केइकसमा रहनुभएका लीला उप्रेतीले त्यहाँ पनि अधिकांश नेपाली होटल क्षेत्रमा कार्यरत रहेको भन्दै केही समयका लागि लकडाउनको अवधिमा आधा तलब होटलले दिइरहेको बताउनुभयो। अब यो अवस्था कहिलेसम्म जाने हो यकिन नभएकाले भविष्यमा आउन सक्ने सङ्कटले टर्क एण्ड केइकस आइल्याण्डमा रहेका कतिपय नेपाली नेपाल फर्कन खोजेको धादिङका उप्रेतीले जानकारी दिए। ती आइल्याण्डहरुमा नेपालीको यकिन सङ्ख्या थाहा नभए पनि के म्यानमा ३०० देखि ३५०, बर्मुडामा ६० देखि ७० र टर्क एण्ड केइकस आइल्याण्डमा ५० देखि ६० नेपाली कामदारका रूपमा रहेको बताइन्छ। यी आइल्याण्डहरु पयर्टकीय गन्तव्यभित्र पर्ने हुँदा त्यहाँ बसोबास गर्न निकै महङ्गो पर्दछ। यता बेलायतस्थित नेपाली दूतावासका मिसन उपप्रमुख एवं प्रवक्ता शरदराज आरणले आइल्याण्डमा रहेका नेपालीसँग दूतावासको सम्पर्क भइरहेको जानकारी दिए। उनले नेपाल जाने अवस्था निर्माण भए उनीहरुलाई आवश्यक पर्ने सहयोग दूतावासबाट गरिने बताए।"
"कोरोना कहर : सीमामा सयौं नेपाली अलपत्र, कोही लुकेर आउँदै, कोही बाटो कुर्दै","बुटवल : कोरोनाको नयाँ केन्द्र बनेको प्रदेश ५ का अधिकांश संक्रमित भारतबाट हालै नेपाल प्रवेश गरेका हुन् । सीमामा अलपत्र रहँदा समेत सरकारले उद्धार नगरेपछि उनीहरु लुकेरै नेपाल प्रवेश गरेका थिए । नेपाल आएपछि क्वारेन्टाइनमै बसेका ३० जनामा कोरोना देखिएको हो । प्रदेश ५ का चार जिल्लामा संक्रमितको संख्या ५२ पुगेको छ । रुपन्देहीका ७, कपिलवस्तुका २१, बाँके र बर्दियाका एक एक जना लुकेर नेपाल छिरेका हुन् । सोमबार मात्रै २४ जनामा कोरोना देखिएको थियो । पछिल्लो एक साताको अवधिमा कपिलवस्तुमा मात्रै करिब ९ जना नेपाल प्रवेश गरेको अनुमान छ । तीमध्ये ३ सयको हाराहारीमा मात्रै क्वारेन्टाइनमा बसेका छन् । अन्य कहाँ छन् भन्ने अत्तोपत्तो छैन । नभेटिएकाले कोरोना फैलाउने चिन्ता थपिएको छ । कपिलवस्तुका नाका हुँदै रुपन्देही, नवलपरासी र दाङ घर भएका नागरिकहरु भित्रिएका छन् । रुपन्देहीका केहीलाई मात्रै क्वारेन्टाइनमा राखिएको छ । कोरोना संक्रमितको संख्या बढ्दै गएपछि प्रदेश ५ मा त्रास छाएको छ । संक्रमित बिरामीमध्ये कपिलवस्तु र रुपन्देहीका बुटवलको कोरोना विशेष अस्पतालमा रहेका छन् । उनीहरुको स्वास्थ्य अवस्था सामान्य रहेको प्रदेश स्वास्थ्य निर्देशक डा बिनोद गिरीले जानकारी दिए । सयौं सीमामा अलपत्र भारतमा रेल र बस सेवा सुरु भएपछि सयौं नेपाली सीमामा आएका छन् । तर नेपाल प्रवेश गर्न पाएका छैनन् । लुकेर छिर्न सक्ने मात्रै भित्रिएका छन् । कतिपय नाकामा सुरक्षाकर्मीले एक हजारदेखि पन्ध्रसय रुपैयाँ लिएर पस्न दिने गरेको बताइएको छ । सोमबार साँझसम्म कपिलवस्तुको सीमा क्षेत्रमा मात्रै २२ सय नेपाली आएका छन् । शनिबारसम्म सीमानामा १३ सय ५५ जना थिए । सोमबार दिउँसोसम्म संख्या बढेर २ हजार २ सय भन्दा माथि पुगेको छ । कपिलवस्तुको कृष्णनगरमा ४ सय ३०, भील्मीकुशहवा ४ सय ८९, हरदौना ३ सय ८, मर्यादपुर ४ सय ९३, चाकरचौडा २ सय १९, हथिहवा १ सय ६, विजयनगर ९२ जना नेपालीहरु दशगजामै बसिरहेका छन् । सुनौलीबाट उद्धारको तयारी रुपन्देहीको सिमावर्ती सहर सुनौलीमा रहेका नेपालीलाई उद्धार गरी क्वारेन्टाइनमा राख्ने तयारी गरिएको छ । रुपन्देहीको तिलोत्तमा नगरपालिकाका मेयर बासुदेव घिमिरेले अलपत्रको उद्धार गर्न थालिएको बताए । 'उद्धार गरेर तोकिएको अवधि क्वारेन्टाइनमा राख्छौं, उनले भने । भारतीय सहर नौतुनवामा ११ सयभन्दा धेरै नागरिक नेपाल आउने प्रतिक्षामा छन् । उनीहरुलाई उद्धार गर्न थालिएको हो ।"
रकम लिएर भारतीय नागरिकलाई सीमा कटाउन खोज्ने दुईजना पक्राउ,"विराटनगर : रकम लिएर मोरङको एउटा फ्याक्ट्रिमा मजदुरी गर्दै आएका भारतीय नागरिकलाई नेपालभारत सीमा क्षेत्र कटाउन खोज्ने दुईजनालाई मंगलबार बिहान प्रहरीले विराटनगरबाट पक्राउ गरेको छ । 'लकडाउन' उल्लंघन गर्दै फ्याक्ट्रिका चारजना मजदुरलाई भारततर्फ लिएर गइरहेको अवस्थामा विराटनगर महानगरपालिका६ सरोचियाका ३६ वर्षीय अपसर आलम र ३७ वर्षीय मुवारक हुसेन पक्राउ परेका छन् । इलाका प्रहरी कार्यालय रानीका प्रहरी निरीक्षक दीपक थापाले मजदुरसँग पैसा असुल्दै उनीहरुलाई सीमा कटाएर भारत पुर्याउने प्रयास गर्दै गर्दा आलम र हुसेनलाई पक्राउ गरिएको जानकारी दिए । विश्वमा महामारीको रुपम लिएको कोरोना भाइरसको संक्रमण नियन्त्रणका लागि नेपाल र भारत दुवै देशमा सरकारले 'लकडाउन' लाई जारी राखेको छ । दुई देशमा आवतजावत गर्न रोक लगाउँदै सीमा नाका पूर्ण रुपमा बन्द गरिएको छ । विराटनगर१८ भेडियारीको बाटो हुँदै चारजनालाई भारततर्फ जाँदै गरेको अवस्थामा स्थानीय बासिन्दाको सहयोगमा उनीहरुलाई पक्राउ गरिएको थापाले बताए । भारत नागोरका चारैजना मोरङको सुन्दरहरैंचा नगरपालिकाको विराटचौकमा रहेको कमला स्टिल फ्याक्ट्रिमा मजदुरी गर्छन् । 'लकडाउनका कारण लामो समयदेखि फ्याक्ट्रि बन्द भयो ।काम बन्द भएसँगै कमाई पनि नभएपछि आफ्नो मुलुक फर्कननपाएर फ्याक्ट्रिका मजदुर रहेका भारतीय नागरिक समस्यामा परेछन्, 'प्रनि थापाले भने, 'घर जान नपाउँदा उनीहरु अलमलमा परिरहेका थिए । त्यसको उपाय खोज्दै सम्पर्कमा पुगेका उनीहरुसँग आलम र हुसेनले भने पैसा असुल्दै नेपालबाट सीमा क्षेत्र कटाएर भारत पुर्याउन खोजेको पाइयो ।' प्रति व्यक्ति एक हजारका दरले चार हजार भारतीय रुपैयाँ असुल्दै उनीहरुलाई नेपालबाट सीमा कटाउने प्रयास गरिएको प्रारम्भिक अनुसन्धानबाट खुलेको प्रनि थापाले बताए । पक्राउ परेका दुवैजनामाथि अनुसन्धान सुरु गरिएको उनको भनाइ छ ।छ जनाको समूह सीमा क्षेत्र पार गर्नै लाग्दा स्थानीय बासिन्दाको सहयोगमा प्रहरीले रोक्दै नियन्त्रणमा लिएर सोधपुछ गर्ने क्रममा मजदुरहरुले भारत फर्कन नपाएर समस्यामा परेको र भारत फर्कनका लागि आफूहरुले पैसा तिरेको प्रहरीलाई बताएका थिए । अप्ठेरोमा परेका बेला पैसा तिरेर भए पनि आफूहरु घर जान तयार भएको र पैसा तिरेपछि अप्ठेरो नपर्ने तथा बाटो देखाएर सीमा कटाइदिने बताउँदै दुई जनाले लिएर गएको मजदुरले बताएको प्रहरीको भनाइ छ । प्रनि थापाले भारतबाट आएकामा कोरोना संक्रमण देखिने क्रम बढेसँगै नेपालभारत सीमा क्षेत्रमा निगरानी बढाएर कडाई गर्ने काम भइरहेको बताए । 'लकडाउनका कारण त्यसै पनि सीमा नाका बन्द भएकाले आवतजावत गर्न पाइँदैन,' उनले भने, 'यस्तै बद्मासी गर्नेहरु र लुकिछिपी आवतजावत गर्नेहरुका लागि निगरानी बढाउँदै कडाई गर्ने काम भइरहेको छ ।'"
ड्युटीमा रहेका प्रहरीको हत्या,"सुर्खेत : जिल्ला प्रहरी कार्यालय सुर्खेतको प्रहरी चौकी आग्रीगाउँ देउली डाँडामा कार्यरत प्रहरी जवान नरेन्द्र खड्काको रहस्यमय हत्या भएको छ । सोमबार राती ड्यूटीमा बसेका उनको नजिकैको जंगलमा रहस्यमय हत्या भएको हो । उनको हत्या वा आत्महत्या हो ? भन्ने विषयमा प्रहरीले अनुसन्धान थालेको छ । तर आत्महत्या हुनसक्ने स्थानीयले आशंका गरेका छन् । राती ड्यूटी बसेका मृतक खड्काको शव प्रहरी चौकीदेखि डेढ किलोमिटर टाढा जंगलमा फेला परेको हो । कञ्चटमा गोली लागि मृत अवस्थामा फेला परेका प्रहरी जवान खड्काको रहस्यमय हत्या भएको धेरैको अनुमान छ । जिल्ला प्रहरी कार्यालय सुर्खेतका अनुसार सुर्खेतको चिंगाड गाउँपालिका तत्कालिन रानीवास गाविस५ घर भएका जवान खड्का पेस्तोलसहित राती ड्यूटी बसेका थिए । हतियारसहित ड्यूटी बसेका उनी कतिखेर फरार भए भन्नेबारे एकिन छैन । 'उनको ड्यूटी राती २ बजेदेखि बिहान ६ बजेसम्म रहेछ । तर उनी कतिखेर कहाँ गए भन्नेबारे तत्काल प्रहरी चौकीलाई थाहा भएन,' जिल्ला प्रहरी कार्यालय सुर्खेतका इन्स्पेक्टर गोपाल रायमाझीले भने, 'पछि हेर्दा उनी ड्यूटीमा नभएपछि खोजी गर्दा प्रहरी चौकीदेखि डेढ किलोमिटर टाढा जंगलमा उनको मृत अवस्थामा भेटिए।' घटनापछि जिल्ला प्रहरी कार्यालय सुर्खेतबाट प्रहरी उपरीक्षक दिल्लीराज पन्त, प्रहरी अनुसन्धान अधिकृत भरत शाहसहितको टोली घटनास्थल गएर अनुसन्धान गरिरहेको रायमाझीले जानकारी दिए । उक्त प्रहरी चौकी सिम्ता गाउँपालिका३ मा पर्दछ ।"
लकडाउनले बिकेन कागती र सुन्तलाका बिरुवा,"स्याङ्जा : गल्याङ्मा नगरपालिका५ का भाई मिलेर सुरु गरेका कागती र सुन्तलाका बिरुवा लकडाउनका कारण प्रभावित बनेका छन्। बाह्रै महिना उत्पादन लिन सकिने सुन कागती र सुन्तलाका बिरुवा अहिले नर्सरीमै हुर्केदै छन्। उनीहरुले स्यालबासमा रहेको नर्सरी कृषि तथा पशुपालन समूह दर्ता गरेर सामुहिक व्यवसायमा जयबहादुर भण्डारी, थानबहादुर थापा, पूर्णबहादुर थापा, तीलीसरा पाण्डे, कुलबहादुर थापा जुटेका छन्। वैदेशिक रोजगारमा ७ वर्ष बिताएका तेजबहादुर भट्टराई र केही त्यहीका मिलेर आफनै जन्मथलोमा कृषि उद्यममा जुटेका हुन। उनीहरुले ४ वर्षदेखि गल्याङमै कागती नर्सरी, बिरुवा उत्पादन, बिक्री गर्दै आएका छन्। बिगतमा यतिबेला बिक्री गरि सक्ने बिरुवा अहिले भने लकडाउनका कारण ढुवानीमा समस्या भएको तेजबहादु भट्टराईले बताए। नर्सरीमा ३५ हजार कागती र सुन्तलाका बिरुवा रोप्ने तयारी अवस्थामा छन्। 'लकडाउनका कारण बिक्री गर्न कठिनाई भो। लकडाउन लम्बिदै जाँदा आफनो लगानी खेरा जाने पो हो की डर छ' उनले भने। दुई रोपनी जग्गा भाडामा लिएर १८ लाखको लगानीमा नर्सरी सुरु गरेको उनीहरु बताउँछन। पोलिब्यागमा हुर्काइएका स्वस्थ्य अवस्थाका २ वर्ष ६ महिनाका ४ फुट उचाईंका ती बिरुवाहरु असारसम्ममा रोप्नै पर्ने हुन्छ भट्टराईले थपे त्यसपछि रोप्ने हो भने अपेक्षित फल पाइँदैन। उनीहरुका अनुसार हाल बिक्रीका लागि प्रति विरुवा कागतीको ७० रुपैयाँ र सुन्तलाका लागि ५० रुपैयाँ मुल्य निर्धारण गरिएको छ। यहाँ उत्पादित बिरुवा अधिकांश स्याङजामै र केही पर्वतमा माग हुने गरेका छ। 'सुन कागती रोपेको ३ वर्षपछि उत्पादन लिन सकिन्छ। सुन कागती पानी नजम्ने दोमट जमिनबाट राम्रो फल्छ। बिउ जमाएर बनाएका बिरुवा र स्वस्थ्यता प्रमाणित गरिएका कलमी विरुवा पनि रोप्न सकिन्छ। यी दुबैले राम्रो उत्पादन दिन्छन्' उनले भने सुन कागती बाह्रै महिना फलाउन सकिन्छ भने अन्य कागती भदौदेखि मंसिरसम्म मात्र फल्ने गर्दछन्।' सुन कागतीको व्यवसायिक खेती गर्न किसान लक्षित कार्यक्रम सञ्चालन गरे कागतीको तीन महिने उत्पादन अवधि बढाएर आयातलाई घटाउन सकिने कृषि प्राविधिकहरुको भनाई छ। कागती सबैका लागि आवश्यक छ। कागतीमा भिटामिन सी पाईन्छ। स्वास्थ्यका लागि अत्यावश्यक मानिन्छ। स्थानीय बजारमा सजिलै बिक्री वितरण गर्न सकिने भएकाले कागती ब्यवसाय छनौट गरिएको अर्का किसान पूर्णबहादुर थापा भन्छन्। बर्षको दुईचार पटक गोडमल गरेपछि राम्रो फल दिने हुँदा कागती खेती गर्न त्यती कठिन हुँदैन। नगदे बालिका रुपमा परिचित कागती लामो समयसम्म टिकाउ हुन्छ। छिटै बिग्रने र कुहिने डर पनि कागतीमा कम हुन्छ। एक पटक कागती रोपेपछि २० देखि ३० वर्षसम्म फल दिइरहने हुँदा कम उत्पादन लागतमै राम्रो नगद आर्जन गर्न सकिने हुदाँ स्याङजाका वालिङ नगरपालिका, कालीगण्डकी गाउँपालिका र फेदिखोला गाउँपालिकाले कागती खेतीलाई बिशेष जोड दिएका छन्।"
मापदण्ड अनुसार राहत वितरण गर्न अन्तरिम आदेश,"जनकपुरधाम : सरकार तोकेको मापदण्ड विपरित राहत वितरण गरिएपछि उच्च अदालत जनकपुरले मापदण्डलाई ख्याल गर्दै राहत वितरण गर्न अन्तरिम आदेश जारी गरेको छ। लकडाउनबाट प्रभावित गरिब विपन्न तथा श्रमिक तथा असहाय वर्गलाई संघीय तथा प्रदेश सरकारले तोकेको मापदण्ड अनुसारको राहत वितरण नगरेको भन्दै अधिवक्ता भोगेन्द्र यादव र मानवअधिकारकर्मी बिनोद महराले दायर गरेको रिटमा उच्च अदालतले फैसला सुनाएको छ। रिटको सुनुवाईमा उच्च अदालत जनकपुरले १० वटा सरकारी कार्यालय सहित संघसंस्थालाई मापदण्ड विपरित राहत वितरण गर्नगराउन अन्तरिमा आदेश जारी गरेको छ। रिटमा प्रदेश २ मुख्यमन्त्री तथा मन्त्रीपरिषदको कार्यालय, संघीय मामिला तथा स्थानीय विकास मन्त्रालय, जिल्ला प्रशासन कार्यालय धनुषा, राष्ट्रिय मानव अधिकार आयोग प्रादेशिक कार्यालय जनकपुर, जनकपुरधाम उपमहानगरपालिकाको नाममा अन्तरिम आदेश जारी गरेको हो। उच्च अदालत जनकपुरका न्यायधिश राजेश्वर तिवारीको ईजलासले धनुषाका सबैला, कमला, मिथिला बिहारी, नगराईन नगरपालिका, धनौजी गाउँपालिकालाई समेत नेपाल सरकारले तय गरेको नीति निर्देशन र मापदण्ड बमोजिम कार्य गर्नगराउन आदेश जारी गरेको हो। कोरोना नियन्त्रण, राहत वितरण सम्बन्धमा नेपाल सरकारले तय गरेको नीति निर्देशन र मापदण्ड बमोजिमको कार्य गर्नगराउनु उच्च अदालत नियमावली, २०७३ को नियम (४२)१ बमोजिम विपक्षीहरुको नाममा आन्तरिम आदेश जारी गरेको छ। कोरोना (कोभिड१९) फैलिन नदिन नेपाल सरकारले गरिब विपन्न श्रमिक वर्ग असहायहरुलाई चामल ३०, दाल ३, चिनी २ किलो, नुन ३ प्याकेट, साबुन ४ वटा, खाने तेल २ लिटर, लगायतको खाद्यान्न सामग्री उपलब्ध गराउन आन्तरिम आदेश जारी गरेको हो। रिटमाथि निवेदकको तर्फबाट अधिवक्ताद्वय विपिन कुमार झा र राजकुमार महासेठले बहस गरेका थिए।"
गृहजिल्लामै मन्त्री अर्यालको पुत्ला दहन,"स्याङ्जा : भूमि व्यवस्था, सहकारी तथा गरिबी निवारणमन्त्री पद्मा अर्यालले नेपालको नक्सामा लिम्पियाधुरा छैंन भन्ने अभिव्यक्तिप्रति चापाकोटमा विरोध प्रर्दशन भएको छ। नेपाल तरुण दल र नेपाल विद्यार्थी संघको आयोजनामा यहाँका युवाहरुले बिरोध प्रर्दशन गरेका हुन्। चापाकोट नगर परिक्रमा गर्दै युवाहरुले प्रधानमन्त्री केपी शर्मा ओली र मन्त्री अर्यालको सोमबार साँझ पुत्ला दहन गरेका हुन्। लिम्पियाधुरा, कालापानी र लिपुलेकका बारेमा विवादास्पद भनाई राखि नेपालको नक्सामा थिएन, भन्ने जस्ता भनाई संचारमाध्यममा आउनु दु:खद रहेको बताउदै मन्त्रीको गैरजिम्मेवारीपना बिरुद्धमा पुत्ला दहन गरिएको तरुण दलका सदस्य विश्वास पुरीले बताए एक जिम्मेवार मन्त्रीले मुलुकको संवेदनशीलतामाथि वेवास्ता गर्दै दिएको अभिब्यक्तिले हामी सबै नेपाली नागरिकलाई दुखी तुल्याएको छ उनले भने।राष्ट्रवादका कुरा गरेर नथाक्ने प्रधानमन्त्री केपी ओलीले नै राष्ट्रघात गरेको भन्दै उनको पनि पुत्ला दहन गरेको नेपाल बिद्यार्थी संघ चापाकोटका अध्यक्ष महेश भट्टराईले बताए। नेपालको भूमि भारतले गरेको अतिक्रमणविरुद्ध चापाकोटमा युवा, बिद्यार्थी तथा स्थानीय नागरिकले बिरोध प्रर्दशन गरेका छन्।"
सीमावर्ती जिल्ला उच्च जोखिममा,"काठमाडौंभैरहवा : कोरोना भाइरस संक्रमण समुदायमा देखा परेसँगै संक्रमितको संख्या ह्वात्तै बढेको छ। चार महिना नपुग्दै कोरोना भाइसबाट १ सय ३४ जना संक्रमित भएका छन्। सबैभन्दा बढी प्रदेश ५ को सीमावर्ती जिल्लामा संक्रमित देखिएका छन्। भारतीय सीमासँग जोडिएका बाँके २४, कपिलवस्तु २१, रुपन्देही ७ र बर्दियासहित ५३ जना संक्रमित पाइएका छन्। प्रदेश ५ को बाँकेको नेपालगन्जमा २४ जना संक्रमित फेला परेका छन्। भारतबाट आएका एकजना शिक्षकमार्फत संक्रमण फैलिएको पुष्टि भएको छ। कपिलवस्तुको यशोधरा गाउँपालिका र बुद्धभूमि गाउँपालिकामा संक्रमितको संख्या बढेको छ। त्यस्तै रुपन्देहीको समरीमाई र लुम्बिनी सांस्कृतिक गाउँपालिकामा सोमबार नयाँ संक्रमित फेला परेका छन्। बर्दियामा भने राजपुर गाउँपालिकाकी किशोरीमा संक्रमण देखिएको छ। स्वास्थ्य सेवा विभागका महानिर्देशक महेन्द्रप्रसाद श्रेष्ठले खुला सीमाका कारण लुकिछिपी आएका व्यक्तिका कारण सीमावर्ती जिल्लामा संक्रमितको संख्या बढेको बताए। कोरोना संक्रमित मध्ये १ सय २ पुरुष र ३३ जना महिला छन्। पुरुषहरू सीमावार पार गर्नुका साथै बाहिर हिँडडुल गरिरहेकाले बढी संक्रमण देखिएको स्वास्थ्य तथा जनसंख्या मन्त्रालयका पूर्वप्रमुख विशेषज्ञ डा सुशीलनाथ प्याकुरेलको ठहर छ। उनले भने, अहिले युवामा संक्रमण देखिएको छ। तर, संक्रमण फैलँदै गइ ज्येष्ठ नागरिक एवं दीर्घ बिरामीमा फैलिएको अवस्थामा दुःखद अवस्था व्यहोर्नु पर्ने हुन सक्छ। अहिले नै आमजनतालाई सजग र सचेत पार्नुपर्ने जरूरी छ। कपिलवस्तु नगरपालिकाका किशोर एवं युवाको काठमाडौं टेकुस्थित राष्ट्रिय जनस्वास्थ्य प्रयोगशालामा कोरोना नमुना परीक्षण गर्दा पोजेटिभ आएको हो। मन्त्रालयका प्रवक्ता डाविकास देवकोटाका अनुसार अस्पतालमा उपचाररत संक्रमितको स्वास्थ्य अवस्था सामान्य छ। यसैबीच, वीपी कोइराला स्वास्थ्य विज्ञान प्रतिष्ठान धरानको प्रयोगशालामा गरिएको परीक्षणमा एकजना १८ वर्षीय पुरुषमा पनि कोरोना संक्रमण देखिएको छ। उनी सप्तरी डाक्नेश्वरी नगरपालिका निवासी हुन्। कोरोना भाइरसको परीक्षण आरटी पीसीआर (रियल टाइम पोलिमरेज चेन रियाक्सन) विधिबाट नमुना परीक्षण गर्ने प्रयोगशाला सेवाको विस्तार गरेसँगै संक्रमितको संख्या बढेको हो। हाल मुलुकका् सातै प्रदेशका १८ वटा ठाउँमा पीसीआर विधिबाट परीक्षण भइरहेको मन्त्रालयले जनाएको छ। गत माघ १३ गतेदेखि पीसीआर विधिबाट परीक्षण सेवा सुरु गरिएको थियो। हालसम्म पीसीआरबाट १७ हजार ८सय ९ नमुना परीक्षण गरिएको छ। सोमबारकोरोना संक्रमितको परीक्षणका लागि चीनले स्वास्थ्य सामग्री उपलब्ध गराएको छ। चीनले पीसीआर परीक्षण किटसहित अत्यावश्यक स्वास्थ्य सामग्री उपलब्ध गराएको हो। लुकेर भित्रिएका थिए रुपन्देहीका ६ संक्रमित कोरोना संक्रमण पुष्टि भएका रुपन्देहीका ६ जना भारतबाट लुकेर आएको खुलेको छ। रुपन्देहीको सम्मरीमाई गाउँपालिकाका चार जना र लुम्बिनी सांस्कृतिक नगरपालिकाका दुई जना गरी ६ जना सोमबार संक्रमण पुष्टि भएको स्वास्थ्य कार्यालय रुपन्देहीका प्रमुख डा राजेन्द्र गिरीले जानकारी दिए। संक्रमण पुष्टि भएका ६ जना सम्बन्धित स्थानीय तहको क्वारेन्टाइनमा छन्। सीमाबाट आवतजावतमा बन्देज लगाइएपछि उनीहरू भारतबाट सुरक्षाकर्मीको आँखा छलेर भित्रिएका उनले बताए। गिरीले भने, अहिले पुष्टि भएका संक्रमित पनि केही दिन अगाडि सुरक्षाकर्मीलाई छलेर भारतबाट भित्रिएका थिए।"
भुल्के : ३२ मध्ये एकै परिवारका पाँच कोरोना संक्रमित,"उदयपुर : नेपालकै सबैभन्दा बढी कोरोना सङ्क्रमणको केन्द्रविन्दु बनेको उदयपुर जिल्लाको त्रियुगा नगरपालिका३ भुल्केका ५५ घर मुस्लिम परिवारका छिमेकी मात्र नभएर एकै घरपरिवारका हजुरआमा, नातिनी, ज्वाइँ तथा श्रीमान्, श्रीमतीसमेत कोरोना संक्रमित भएका छन्। स्वास्थ्य कार्यालय उदयपुरका अनुसार पहिलो चरणमा नै २८ जना कोरोना संक्रमित देखिएको भुल्केमा एउटै घरका ६८ वर्षीया हजुरआमा, १८ वर्षीया नातिनी र ३८ वर्षीय ज्वाइँ कोरोना संक्रमित भएका थिए। गत शनिबार थप चार जनामा पुनः कोरोना सङ्क्रमण देखिएपछि ती चारमध्ये दुई जना एउटै घरका ४५ वर्षीय श्रीमान् र ४३ वर्षीया श्रीमती रहेको स्वास्थ्य कार्यालय उदयपुरले बताएको छ। अहिलेसम्ममा नेपालकै सबैभन्दा बढी ३२ जनामा कोरोना सङ्क्रमण देखिएको भुल्केको ५५ घर मुस्लिम परिवारमध्ये दुईतीन घरका संक्रमित एउटै घरका रहेको कार्यालयले बताएको छ। हालसम्ममा भुल्केमा ३२ संक्रमितमध्ये छ भारतीय जमाती, आठ भुल्केका स्थानीय नागरिक गरेर १४ जना उपचारपछि अस्पतालबाट डिस्चार्ज भइसकेका छन्। बाँकी २२ जनाको कोशी अस्पताल कोरोना उपचार केन्द्र विराटनगरमा उपचार भइरहेको छ। मुस्लिम परिवार र ३०० घर अन्य समुदाय रहेको भुल्केमा अहिलेसम्म ५५ मुस्लिम घरबाहेक अन्य समुदायमा भने कोरोना सङ्क्रमण पुष्टि नभएको कार्यालयले जनाएको छ।"
