शीर्षक,विवरण
विकासमा विकृति,"कमसल सामग्री प्रयोग गरेर विकास निर्माणमा घोटाला हुने गरेको गुनासो नेपालको सन्दर्भमा नौलो होइन। ठेक्का पार्ने बेलादेखि कुनै पनि आयोजना निर्माण सम्पन्न हुने समयसम्ममा कुल लागतको आधा रकम पनि सम्बन्धित क्षेत्रमा खर्च नगर्ने प्रवृत्ति मौलाउँदो छ। विकास निर्माणको काम जस्तो भए पनि, जसरी भए पनि ठेक्का पार्नैपर्ने एकथरि ठेकेदारको ध्याउन्न हुन्छ। ठेकेदारले ठेक्का पारेपछि आफ्नो भागमा कति पैसा पर्छ भनेर हिसाब गरेर बस्ने अर्कोथरि समूहका कारण विकासका काम नराम्ररी प्रभावित हुने गरेका छन्। जसका कारण राज्यले गरेको अर्बौ रुपैयाँ लगानी वालुवामा पानी खन्याएसरह भएको छ। हरेक वर्ष ठेकेदार र दलालहरू मोटाइरहने तर जनता भने कष्टपूर्ण जिन्दगीमा बस्नुपर्ने बाध्यता छ। यसको मुख्य जिम्मेवार सरकारी निकाय हो। यस्ता मानसिकता बोकेकाहरूको नियन्त्रण नहुँदासम्म विकास निर्माणको कामले गति लिन सक्दैन। यो वास्तविकतालाई ध्यान दिएर बेलैमा अनुगमन कार्यलाई प्रभावकारी बनाउनुपर्छ। गलत आचरण भएका ठेकेदार तथा व्यवसायीलाई कारबाहीको दायरामा ल्याउनुपर्छ। चितवनको भरतपुर महानगरपालिकालाई देवघाटमा जोड्ने गरी निर्माण सुरु भएको पक्की पुल हालै भत्किएको छ। निर्माणको आधाआधी काम सकिसकेको पुल अकस्मात भाँच्चिएपछि विभिन्न टीकाटिप्पणी हुन थालेका छन्। दुवैतर्फ ढलान गरिएको पुलको ट्रस भाँच्चिएको प्राविधिक अध्ययनबाट देखिएको छ। तर यो नै पुल भाँच्चिनुको मुख्य कारण हो वा होइन अहिले नै भन्न सक्ने अवस्था छैन। पुल भाँच्चिनुको कारणबारे अध्ययन गर्न सडक विभागले समिति गठन गरेको छ। समितिले सत्यतथ्य त पत्ता लगाउला नै तर निर्माणको आधा काम सकिसकेको पुल अकस्मात भाँच्चिनुले पनि विकास निर्माणमा मनलाग्दी हुने गरेको भन्दै आम जनताबाट आएका गुनासालाई भने यसले पुष्टि गरेको छ। यो प्रतिनिधिमूलक घटना मात्रै हो। साना हावाहुरीबाट पनि ढलान गरिएको पुल भत्किएका अन्य थुप्रै उदाहरण छन्। पुल भाँँच्चिनु त एउटा उदाहरण मात्रै हो, सडक निर्माणदेखि स्तरोन्नतीको क्रममा हुने गरेको अनियमितता पनि उस्तै छ। सरकारी भवन निर्माणका क्रममा हुने गरेको आर्थिक घोटालाको चर्चा गरिसाध्य छैन। यही अवस्था दोहोरिरहने हो भने विकास निर्माणको नाममा सरकार पैसा खन्याइरहने तर उक्त पैसाले विकासका कामभन्दा ठेकेदार र बिचौलिया कम्पनी मात्रै मोटाउने नियति दोहोरिरहन्छ। यस्तो नियतिलाई नियन्त्रण गर्नेतर्फ सम्बन्धित निकायले बेलैमा सोंच्नुपर्छ। चितवनमा भत्किएको पुलको बारेमा अध्ययन गर्न समिति नै गठन भइसकेकाले सत्यतथ्य बाहिर आउला नै तर यो घटनालाई एउटा पुलको प्रसंगसँग मात्रै जोडेर हेर्नुहुन्न। यससँगै मुलुकका अन्य भागमा पनि देखिएका विकृति रोक्ने गरी कार्ययोजना बनाउनुपर्छ। भौतिक संरचना तथा आयोजना निर्माणको क्रममा कमसल सामग्री प्रयोग गर्ने, तोकिएको समयमा काम नगर्ने ठेकेदार कम्पनीलाई कडा कारबाही हुनुपर्छ। यस्ता काममा संलग्नलाई कालोसूचीमा राखेर चर्को हर्जना तोक्नुपर्छ। सँगसँगै ठेकेदार कम्पनीसँग कमिसन लिन दबाब दिने सरकारी कर्मचारीको मानसिकतामा पनि परिवर्तन हुनुपर्छ। यस्ता कार्यमा संलग्न कर्मचारीलाई हदैसम्मको कारबाही हुनुपर्छ।"
कृषिबाटै लोभलाग्दो आम्दानी,"सुर्खेत : भेरीगंगा नगरपालिका६ घारीका कविराम खड्का शारीरिक रूपमा अशक्त छन्। करिब १५ वर्ष भयो। उनको शरीरको आधा भाग चल्दैन। छातीदेखि तल्लो भाग पूर्णरूपमा अशक्त छ। तर, उनको हिम्मत र कृषि कर्मप्रतिको लगाव भने लोभलाग्दो छ। सानो व्यापार, मिल र कृषि फर्म उनले नै धानेका छन्। उनका पत्नी र बुहारीले उनलाई सघाउँछन्। ह्विलचियरमै बसेर व्यापार गर्छन्। समयसमयमा कृषि फर्ममा पनि पुग्छन्। व्यापार, कृषि र मिलबाट परिवारका आवश्यकता पूरा गर्छन्। सबै खर्च कटाएर मासिक रूपमा कम्तीमा पनि ५० हजार रुपैयाँसम्म बचत गर्छन्। झट्ट सुन्दा अशक्त व्यक्तिले मासिक ५० हजार रुपैयाँ आम्दानी गर्न असम्भव लाग्न सक्छ। तर, उनको यो हिम्मत र लगाव भने सबैका लागि प्रेरणादायी छ। कुनैबेला खड्कालाई परिवारको छाक टार्नसमेत मुस्किल पर्थ्यो। सम्पत्तिको नाममा घर र खेतवारी केही थिएन। तर, उनको मिहिनेत र हिम्मतले अहिले करिव ६० लाखबराबरको कृषि फर्म खड्का पशुपक्षी फर्म जोडेका छन्। जसमध्ये ४० लाखबराबरको कृषि फर्मको भौतिक संरचना छ। झन्डै १५२० लाख बराबरका बँदेल, बाख्रा, टर्की र कुखुरापालन गरेका छन्। झन्डै १५२० लाख बराबरको मिल छ। कुनै बेला एक टुक्रा जमिन नभएका उनीसँग अहिले तीन रोपनी खेतबारी पनि छ। यिनै व्यवसायबाट आएको आम्दानीले छोराछोरीलाई कृषि विषय पढाइरहेका छन्। समाजमा अपांगता भएका व्यक्तिले केही गर्न सक्दैनन् भन्नेका लागि खड्काको साहस र आँटले गतिलो जवाफ दिएको छ। कृषि व्यवसायका लागि कर्णाली प्रदेश सरकारले कविरामलाई साढे चार लाख रुपैयाँ सहयोग गर्ने भएको छ। भूमि व्यवस्था, कृषि तथा सहकारी मन्त्रालय अन्तर्गतको पशु विकास निर्देशनालयले चार लाख ५० हजार रुपैयाँ अनुदान सहयोग गर्न लागेको हो। मन्त्रालयको वार्षिक कृषि व्यवसाय प्रवद्र्धन कार्यक्रम अन्तर्गत खड्काको पवन पशुपन्छी एन्ड बँदेल फर्म लाई व्यवसाय सञ्चालनका लागि सहयोग गर्न लागिएको हो। मन्त्रालयका मोहन गिरीले सम्झौताअनुसार खड्कालाई आगामी वैशाख १५ गतेभित्र कार्ययोजनाअनुसारको व्यवसाय सञ्चालन गर्न निर्देशन दिएका छन्। व्यवसाय सञ्चालनपश्चात् मात्रै खड्कालाई तोकिएअनुसारको रकम भुक्तानी दिने गिरीले जानकारी दिए। सम्झौताअनुसार खड्काले मन्त्रालयको साढे चार लाख र सोहीबराबरको व्यक्तिगत लगानीमा व्यवसाय सञ्चालन गर्नुपर्नेछ। उनी २०६१ सालमा माओवादीको आक्रमणमा परी घाइते बनेका हुन्। सेनामा भर्ती हुनका लागि वीरेन्द्रनगरस्थित कपासे ब्यारेकतर्फ जाँदै गर्दा उनी तत्कालीन माओवादीको आक्रमणमा परेका थिए। उनीसँगै भर्ती हुन गएका साथीमध्ये तीन जनाको मृत्यु भयो। उनी गम्भीर घाइते भए। गम्भीर घाइते भएका उनलाई उपचारका लागि काठमाडौँ पुयाइयो। तर, त्यहाँ उपचार सम्भव भएन। करिब चार महिनासम्म शरीरमै गोली बोके। अन्ततः भएको सबै घरखेत बिक्री गरे। भारतको लखनउमा करिब साढे चार लाख रुपैयाँ खर्च गरेर शरीरमा भएको गोली निकाले। तर, उनको अवस्था सोचे जस्तो भएन। गोली अडिएको एक साइडको करङ नै फाल्नुपयो। करिव १६ वर्षदेखि आफ्नै शरीरसँग उनी संघर्ष गर्दै आएका छन्। सुगर रोगबाट ग्रसित उनले अहिले पनि मासिक पाँच हजारबराबरको औषधि सेवन गर्नुपर्छ। तर, पनि उनले हिम्मत हारेका छैनन्। ह्विलचियरमै बसेर भए पनि कृषि कर्म गरिरहेका छन्। उनको यो संघर्षले छिमेकी पनि उत्प्रेरित बनेका छन्।"
हवाई पार्टपुर्जा आयातमा कमी,"समग्र उड्डयन क्षेत्रको उडान घण्टा सीमित हुँदा यसले आम्दानीमा असर गरेको र त्यसको प्रत्यक्ष असर आयातमा देखिएको छ। काठमाडौं : चालू आर्थिक वर्षको आठ महिनामा २ अर्ब २२ करोड रुपैयाँबराबरको हवाईजहाजका पार्टपुर्जा आयात गरिएको भन्सार विभागको तथ्यांक छ। अघिल्लो आर्थिक वर्षको सोही अवधिको तुलनामा करिब ९० प्रतिशतले जहाजका पार्टपुर्जा आयातमा कमी देखिएको छ। भन्सार विभागले वैदेशिक व्यापारको तथ्यांकको दफा ८८ मा जहाजका पार्टपुर्जा भनेर इंगित गरेको छ। समीक्षा अवधिमा २० अर्ब ८८ करोड ९३ लाखबराबरको जहाजका पार्टपुर्जा आयात भएको थियो। कोभिड१९ का कारण जहाज उड्न नसक्दा यसका पार्टपुर्जा आयातमा कमी आएको वायुसेवा सञ्चालक संघका प्रवक्ता योगराज कँडेल शर्मा बताउँछन्। अघिल्ला ५ वर्षको अवधिको ८ महिनाको समीक्षा गर्दा सबैभन्दा कम जहाजका पार्टपुर्जा चालू आर्थिक वर्षमा आयात भएको छ। जसअनुसार आर्थिक वर्ष २०७५०७६ मा १९ अर्ब ३२ करोड, २०७४०७५ मा ७ अर्ब ५४ करोड र २०७३७४ मा ११ अर्ब ६७ करोड रुपैयाँबराबरको जहाजका पार्टपुर्जा आयात भएका छन्। यहाँ जहाजका पार्टपुर्जाअन्तर्गत हेलिकप्टरका पार्टपुर्जा पनि पर्ने गर्दछ। आन्तरिक उडान अन्तर्गत अन्तर्राष्ट्रिय उडान भर्ने नेपाल एयरलाइन्स र हिमालय एयरलाइन्सका पार्टपुर्जाको आयात पनि पर्दछ। कोभिड१९ का कारण विगत एक वर्षदेखि मन्दीमा चलिरहेको उड्डयन क्षेत्रले जहाजका पार्टपुर्जा कम आयात गर्नुको कारण उडानमा कमी नै हो। गत चैत्रबाट लागू गरेको ६ महिना लामो बन्दमा थन्किएका जहाज तथा हेलिकप्टरका केही पार्टर््स बिग्रिएका हुन्। उडान नभएर थन्किएको अवस्थामा पनि जहाजका केही पार्टर््स बिग्रिएका हुन् भने केही जहाजले संख्यात्मक रूपमा उडान भर्दा पनि कुनै पार्टर््सको आयु सकिएर नयाँ किन्नु परेको हो, संघका प्रवक्ता शर्मा बताउँछन्। तर, कोभिडअघिको तुलनामा उडानमा नै कटौती हुँदा समग्र उड्डयन क्षेत्रको उडान घण्टा पनि सीमित बनेको छ भने यसले आम्दानीमा असर गर्दा त्यसको प्रत्यक्ष असर आयातमा देखिएको शर्माको भनाइ छ। आयातको घट्दो दरले जहाजको आम्दानीमा भएको कमीलाई दर्शाउने शर्मा बताउँछन्। प्रवक्ता शर्माका अनुसार एउटा जहाज करिब ३६ सय पार्टपुर्जा जडान भएका हुन्छन्। जहाजको कुनै पनि पार्टर््सको आयु तीन तरिकाले गणना गरिन्छ। प्हिलो क्यालेन्डर लाइफ हो। जसमा सामान आयात गरेर प्रयोग नगरी राखियो भने निश्चित समयपछि त्यसलाई प्रयोग गर्न पाइँदैन र फेरि नयाँ सामान आयात गर्नुपर्छ। दोस्रो सर्भिस लाइफ हो, जसमा जहाज उडेको तोकिएको घण्टापछि त्यो पार्टर््सको आयु सकिने हुन्छ र त्यसलाई फेर्नुपर्ने हुन्छ। तेस्रो साइकल लाइफ हो, जसमा जहाजको प्रत्येक ल्यान्डिङ आधारमा आयु हुन्छ, त्यो सकियो भने पनि सम्बन्धित पार्र्ट फेर्नुपर्ने हुन्छ। यो तीनवटा साइकलमा जुन पहिलाको आयु सकियो त्यसलाई फेर्नुपर्ने हुन्छ। यसलाई आधार मान्ने हो भने जहाज धेरै घण्टा उड्यो भने त्यसका पार्टपुर्जाको पनि आयु छिटो सकिने हो। तर, यसपालि जहाज नै धेरै उडेका छैनन् भने सर्भिस साइकलको आधारमा जहाजको आयु सकिएको छैन भने जहाज धेरै नउडेपछि लाइफ साइकल पनि नसकिएको शर्माले बताए। यसपटक जहाज थन्किँदा तीनका पार्टपुर्जाको क्यालेन्डर लाइफ नै सकिएकाले केही सामान आयात भएको हो। अघिल्लो आर्थिक वर्षको समीक्षा अवधिमा ६ महिना लामो लकडाउनपछि गत असोज पहिलो साताबाट आन्तरिक उडान खुलेको हो। आन्तरिक उडान खुले पनि ट्रंक रुटको उडान करिब पूर्ण क्षमतामा नै भइरहेको तथा हेलिकप्टर उडान नगन्य मात्रामा भइरहेको छ। यही कारण जहाजका पार्टपुर्जाको आयातमा हेलिकप्टरका पार्टर््सको नगन्य मात्रामा आयात भएको उनले बताए। जहाजको पार्टपुर्जामा ब्याट्रीलाई भने समावेश गरिएको छैन। एक वर्षमा करिब एक अर्ब बराबरको जहाजमा प्रयोग हुने ब्याट्री आयात हुने गरेको शर्माले जानकारी दिए। त्रिभुवन अन्तर्राष्ट्रिय विमानस्थल तथ्यांकअनुसार कोभिड१९ को महामारीपछि हाल आन्तरिकतर्फको ट्रंक रुट र स्टल रुटतर्फ आउने जाने गरी दैनिक करिब दुई सय उडान भइरहेको छ। कोभिड१९ महामारी अघिसम्म ती दुवै रुटमा दैनिक औसत तीन सय उडान हुन्थ्यो। अहिले ट्रंक रुटमा सबै वायुसेवा कम्पनीले करिब ८० प्रतिशत अकुपेन्सीमा जहाज उडाइरहेका छन्। तर, स्टल रुटका उडान नगन्य संख्यामा भइरहँदा ५० प्रतिशतभन्दा पनि कम अकुपेन्सी छ। फाट्टफुट्ट हुने स्टल रुटको उडानमा कार्गोको हिस्सा बढी हुने गरेको आन्तरिक वायुसेवा सञ्चालक संघले जानकारी दिएको छ। सन् २०२० मा आन्तरिक उड्डयन क्षेत्रले करिब १० अर्ब ६२ करोड रुपैयाँ आम्दानी गुमाएको सरकारी तथ्यांक छ।"
ब्राजिलमा कोरोनाबाट एकै दिन ४ हजारको मृत्यु,"ब्रासिलिया (एएफपी) : ब्राजिलमा पछिल्लो २४ घण्टामा कोभिड१९ संक्रमणका कारण ४ हजारभन्दा बढी व्यक्तिको मृत्यु भएको छ। ब्राजिलमा संक्रमण सुरु भएयता यति धेरै संख्यामा ज्यान गुमाएको यो पहिलो पटक हो। मंगलबार ४ हजार १ सय ९५ जनाले ज्यान गुमाएपछि मृतकको संख्या ३ लाख ३७ हजार पुगेको छ। ज्यान गुमाउने व्यक्तिको हिसाबबाट ब्राजिल अमेरिकापछि दोस्रो स्थानमा पर्छ। ब्राजिलको स्वास्थ्य प्रणालीले कोभिड १९ को भयानक तनाव खेपिरेहको छ। एस्पिरिटो सान्टो फेडरल युनिभर्सिटीका महामारी विज्ञ एथेल मकिएलले भने, हामी भयानक स्थितिमा छौं र हामीले कुनै राज्य वा संघीय सरकारले प्रभावकारी उपाय देखिरहेका छैनौं। जनसंख्याको १० प्रतिशतले पहिलो चरणको खोप लगाएका छन्। भाइरसको प्रकोप नियन्त्रण गर्न एक मात्र उपाय २० दिनसम्म प्रभावकारी लकडाउन भएको उनले बताए। देशमा चलेको राजनीतिका कारण ब्राजिलका यो स्थिति आएको र ठूलो संख्यामा ज्यान गुमाउनुपरेको विज्ञको भनाइ छ। विशेषज्ञको सल्लाह नमानेको र देशमा यसप्रकारले स्वास्थ्य संकट निम्त्याउनुमा राष्ट्रपति जाइर बोल्सोनारो जिम्मेवार भएको आरोप लगाइएको छ। राष्ट्रपति बोल्सोनारोले अर्को वर्ष फेरि चुनावको तयारी गरेपछि राजनीतिक उथलपुथल भएको थियो। गत हप्ता विदेश, न्याय र रक्षामन्त्रीले राजीनामा गरेपछि नयाँ मन्त्री नियुक्ति भएका थिए। सेनातर्फ सेना, नौसेना र वायुसेना कमान्डर कमान्डर फेरिएका थिए।"
अनियन्त्रित मूल्यवृद्धि,"काठमाडौं : दैनिक उपभोग्य वस्तुको मूल्य अकासिएको छ। अत्यधिक मूल्यवृद्धिका कारण उपभोक्ता खर्च धान्नै नसक्ने अवस्थामा पुगेका छन्। कोभिड १९ महामारीका कारण आयस्रोत गुमेर कमजोर बनेको क्रयशक्तिबीच नेपालीको भान्छा अचाक्ली महँगिएको छ। भटमास, सनफ्लावरको तेलसँगै चामल, केराउ, हरियो तरकारी, कुखुराको मासु, खाना पकाउने ग्यासको भाउ उच्च परिमाणमा बढेको छ। यस्तै, पेट्रोल र डिजेलको मूल्य पटकपटक बढेको छ। गत वर्ष चैतको तुलनामा यसपटक मुख्य गरी हरियो तरकारीको मूल्य निकै बढेको छ। कालिमाटी तरकारी तथा फलफूल विकास समितिका अनुसार काउली, घिरौंला, घिउसिमी, भान्टा, लौकालगायत हरियो तरकारीको मूल्य वृद्धि भएको छ। प्याज र आलु भने केही सस्तिएका छन्। किसानले पर्याप्त परिमाणमा खेती नगरेकाले उत्पादनमा कमी आई हरियो तरकारीको मूल्य वृद्धि भएको नेपाल फलफूल तथा तरकारी व्यवसायी महासंघका अध्यक्ष खोमप्रसाद घिमिरेले बताए। गत वर्ष यही समयमा स्वदेशी उत्पादन पर्याप्त भएको थियो, अध्यक्ष घिमिरेले भने, तर, कोभिड १९ को महामारी सुरु भएसँगै गरिएको लकडाउनका कारण उत्पादित तरकारीले बजार नपाउँदा खेतमै गाडेर नष्ट गर्नुपर्यो। घिमिरेका अनुसार किसानले कोभिड १९ को त्रास यथावतै रहेको भन्दै यो वर्ष तरकारी खेती कम परिमाणमा गरेका हुन्। यसको प्रत्यक्ष प्रभाव बजार र उपभोक्ता मूल्यमा परेको छ। स्वदेशी उत्पादनमा कमी आउँदा केही प्रमुख तरकारीको मूल्य अस्वाभाविक रूपमा वृद्धि भएको हो, घिमिरेले भने, अहिले बजारमा भएका अधिकांश तरकारीमध्ये ५० प्रतिशत भारतबाट आयात गरिएको छ। यसबाहेक पेट्रोलियम पदार्थमा भइरहेको मूल्यवृद्धिले ढुवानी खर्च बढेका कारण प्रभाव परेको उनको भनाइ छ। कालिमाटी बजारमा अघिल्लो चैत २५ गते काउलीको भाउ प्रतिकिलो २२ रुपैयाँ थियो। यसपटक ५५ रुपैयाँ पुगेको छ। ४५ रुपैयाँ प्रतिकिलो बिक्री भएको घिरौलाको मूल्य १ सय १० पुगेको छ। २७ रुपैयाँ प्रतिकिलोमा बिक्री भएको घिउ सिमीको मूल्य १ सय १५ पुगेको छ। २२ रुपैयाँ प्रतिकिलो बिक्री भएको भान्टा र ३७ रुपैयाँ प्रतिकिलो बिक्री भएको लौका मूल्य क्रमश ः ३५ र ५५ रुपैयाँ पुगेको छ। अनामनगर बस्ने मलंगवाकी सविता खनालले भान्छाको खर्च बढेर काठमाडौंमा टिक्नै नसक्ने अवस्थामा पुगेको बताइन्। कोभिडका कारण आयस्रोत खुम्चिएको अवस्थामा खाद्यान्न, तरकारी, खाने तेल, इन्धन र ग्यासको मूल्यवृद्धिले काठमाडौंबाट विस्थापित हुने अवस्थामा पुगेको खनालको भनाइ छ। उनका अनुसार खुद्रा व्यापारीले तरकारीको मूल्य प्रतिकिलो १ सय रुपैयाँभन्दा बढी राखेका छन्। कालिमाटी बजारको मूल्यभन्दा महँगोमा खुद्रा व्यापारीबाट हरियो तरकारी खरिद गर्नुपरेको उनले सुनाइन्। खुद्रा व्यापारीले प्रतिकिलो काउली ८०, घिरौला १ सय २५, घिउ सिमी १ सय ३०, भान्टा ६०, परवल १ सय, लौंका ७०, करेला १ सय २० रुपैयाँमा बिक्री गरिरहेको उनले बताइन्। खुद्रा व्यापार संघका अध्यक्ष राजकुमार श्रेष्ठले चामल, भटमास र सनफ्लावरको तेल तथा केराउको मूल्य बढेको बताए। श्रेष्ठका अनुसार तिहारअघि प्रतिलिटर २ सय १० मा पाइने भटमास तेलको मूल्य २ सय २५ सम्म पुगेको छ। यस्तै २ सय २० रुपैयाँ रहेको सनफ्लाबर तेलको मूल्य २ सय ५० सम्म पुगेको छ। सबै प्रकारको चामलमा प्रतिबोरा ५० देखि १ सय रुपैयाँसम्म भाउ बढेको श्रेष्ठले बताए। यस्तै ७० रुपैयाँमा पाइने केराउको मूल्य १ सय ५० पुगेको छ। उनका अनुसार तेलको कच्चा पदार्थको मूल्य अन्तर्राष्ट्रिय बजारमा अत्यधिक बढेको छ। जहाजमा कन्टेनरमार्फत ल्याउँदा ढुवानी भाडासमेत वृद्धि हुँदा भटमास र सनफ्लावरको तेल महँगो भएको हो। यसमा केही स्वदेशी उद्योगीले पनि फटाही गरेका कारण मूल्य बढ्दै गएको छ, उनले भने। संघका अनुसार भारतमै चामल उत्पादनमा कमी र भारतले भियतनामबाट महँगोमा आयात गरेकाले नेपालमा पनि त्यसको प्रभाव परेको छ। नेपालमा धान उत्पादन भए पनि अधिकांश उपभोक्ताले प्रयोग गर्ने भारतबाट आयातित चामल हो। ढुवानी खर्च बढ्दा त्यसको प्रभाव पनि चामललगायत उपभोग्य वस्तुमा परेको उनको भनाइ छ। सरकारले गत वर्ष चैत २४ मा निकासी पैठारी (नियन्त्रण) ऐनअनुसार वस्तु आयातमा लगाएको बन्देजका कारण केराउको मूल्य बढ्दै गएको हो। सरकारले केराउ, सुपारी, छोकडा र नधुल्याएको मरीच आयातमा प्रतिबन्ध लगाएको थियो। सरकारले सीमित परिमाणमा आयात गर्न पाउने गरी प्रतिबन्ध फुकुवा गरेको छ। कुखुराको मासु प्रतिकिलो ४ सय नाघ्यो कुखुराको मासुको उपभोक्ता मूल्य गत सातासम्म प्रतिकिलो ३ सय ९० रुपैयाँ थियो। अहिले ४ सयदेखि ४ सय ३० सम्म पुगेको छ। राष्ट्रिय कुखुरा व्यवसायी संघले गत मंगलबारदेखि जिउँदो कुखुरा र मासुमा जनही प्रतिकिलो १०१० रुपैयाँ बृद्धि गरेको छ। संघले मासुको उपभोक्ता मूल्य ४ सय रुपैयाँ तोकेको छ। राष्ट्रिय कुखुरा बिक्री व्यवसाय संघका अध्यक्ष जंगबहादुर बीसीका अनुसार जिउँदो कुखुराको किसान मूल्य प्रतिकिलो २ सय ९० रुपैयाँ छ। जिउँदो कुखुरा र मासुको मूल्य हालसम्मकै सबैभन्दा उच्च बिन्दुमा पुगेको बीसीले बताए। अघिल्लो बर्ष यो समय लकडाउन थियो। त्यही कारण ह्याचरी संघले ठूलो परिमाणमा अन्डा, चल्ला र कुखुरा नष्ट गरेको थियो। कोभिड १९ को संक्रमणपश्चात प्यारेन्ट कुखुराको आयात रोकिएका कारण उत्पादनमा कमी आएको बीसीले बताए। उत्पादन भएका कुखुरा पनि बर्डफ्लुलगायत विभिन्न रोगबाट मर्ने क्रम सुरु भएकाले उपभोक्ता मूल्य वृद्धि भएको संघले जनाएको छ। इन्धनको मूल्य अत्यधिक उत्पादनदेखि ढुवानी र उपभोक्ताको भान्छासम्म प्रभाव पार्ने पदार्थ हो, इन्धन। इन्धनतर्फ पेट्रोल, डिजेल र खाना पकाउने ग्यासको मूल्य पनि अत्यधिक बढेको छ। अन्तर्राष्ट्रिय बजारमा कच्चा इन्धनको मूल्यवृद्धि भएको आधारमा नेपाल आयल निगमले गत आइतबार रातिदेखि लागू हुने गरी पेट्रोलको मूल्य प्रतिलिटर १ सय २०, डिजेल र मट्टीतेलको मूल्य १ सय ३ रुपैयाँ तोकेको थियो। यसअघि पेट्रोलको मूल्य १ सय १८ र डिजेलको मूल्य प्रतिलिटर १ सय १ रुपैयाँ थियो। हाल प्रतिसिलिन्डर ग्यासको मूल्य १ हजार ४ सय रुपैयाँ छ। अघिल्लो बर्ष चैतमा पेट्रोलको मूल्य प्रतिलिटर ९६ थियो। यस्तै, डिजेल प्रतिलिटर ८५ र खाना पकाउने प्रति सिलिन्डरको मूल्य १ हजार ३ सय ७५ रुपैयाँ थियो। पछिल्लो समयमा अन्तर्राष्ट्रिय बजारमा कच्चा तेल प्रति ब्यारेलको मूल्य करिब ६५ अमेरिकन डलर पुगेको थियो। सरकारले इन्धनबापत विभिन्न शीर्षकमा असुल गर्ने करको दायरा घटाउन सकेको खण्डमा आम उपभोक्ताले केही सस्तो मूल्यमा इन्धन उपभोग गर्न सक्ने विज्ञहरूले आंैल्याएका छन्। इन्फोग्राफ वस्तु चैत २५,२०७७ चैत २५, २०७६काउली ५५ २२घिरौला ११० ४५भान्टा ३५ २२लौका ५५ ३७भटमास तेल २२५ २१०(तिहारअघि)सनफ्लावर तेल २३० २२०(तिहारअघि)केराउ १५० ७०पेट्रोल १२० ९६डिजेल १०३ ८५ग्यास १४०० १३७५कुखुराको मासु ४२० ३९०चामल प्रति बोरामा ५०१०० वृद्धि(तरकारी प्रतिकिलो, तेल र इन्धन प्रति लिटर र ग्यास प्रति सिलिन्डरमा)स्रोत: विभिन्न व्यापार संघ"
स्वास्थ्य मापदण्ड पालनामा कडाइ,"काठमाडौं : सरकारले कोरोना भाइरस संक्रमण फेरि बढेपछि जनस्वास्थ्यका मापदण्ड पालनामा कडाइ गरेको छ। स्वास्थ्य तथा जनसंख्या मन्त्रालयले बुधबार सूचना जारी गरी रात्रिकालीन व्यवसाय तथा रेस्टुरा ९ बजेपछि बन्द गर्न भनेको छ। सपिङ मल, नाचघर, सिनेमा हल, पार्टी प्यालेस, हेल्थ क्लब, पौडी पोखरीसहित मन्दिरलगायत धार्मिक स्थल स्वास्थ्य मापदण्डमा कडाइसाथ पालना गरेर मात्रै सञ्चालन गर्न दिन भनिएको छ। मन्त्रालयले सबै जिल्ला प्रशासन कार्यालयलाई संक्रामक रोग ऐनबमोजिम कारबाही गर्ने गरी घरबाहिर र सार्वजनिक स्थानमा मास्कको प्रयोगलाई अनिवार्य गर्न भनेको छ। यस्तै, काठमाडौं, पोखरालगायत ठूला सहरमा विद्यालय जाने उमेर समूहमा संक्रमण बढेको भन्दै सचेत हुन शैक्षिक संस्थालाई अनुरोध गरिएको छ। मन्त्रालयले सार्वजनिक यातायातमा भीडभाड कम गर्न, स्वास्थ्य मापदण्ड अपनाउन आग्रह गरेको छ। संक्रमणको अवस्था हेरी ठूला सहरमा ५ सयभन्दा बढी र साना सहरमा सयभन्दा बढी सक्रिय संक्रमित देखिएमा ती स्थानमा आवागमनलाई कडाइसाथ गर्नगराउनुहुन अनुरोध छ, सहप्रवक्ता डा समीरकुमार अधिकारीले जारी गरेको सूचनामा लेखिएको छ। मन्त्रालयले विदेशबाट फर्किएपछि अनिवार्य घरमै क्वारेन्टाइनमा बस्न भनेको छ। नेपालमा बुधबार २ सय ९८ जना संक्रमित थपिएका छन्। कोरोनाबाट थप दुई जनाको ज्यान गएको छ। ७४ जना निको भएको मन्त्रालयले जनाएको छ।"
वैशाखभित्र तामाकोसीको विद्युत्,"काठमाडौं : स्वदेशी लगानीमै निर्माणाधीन ४५६ मेगावाटको माथिल्लो तामाकोसी जलविद्युत् आयोजनाबाट वैशाखमा विद्युत् उत्पादनको तयारी भएको छ। बाँकी काम १० वैशाखभित्र सम्पन्न गरी ११ गतेदेखि सुरुङमा थोरै परिमाणमा पानी पठाउने गरी काम भइरहेको छ। त्यसपछि मुख्य सुरुङ र पेनस्टक पाइपमा पानी भर्न सुरु गरी त्यस क्रममा जटिल समस्या नआए ७ देखि ९ दिनभित्र परीक्षण सम्पन्न गर्ने लक्ष्य तय गरिएको छ। यसअनुसार सिभिल र हाइड्रोमेकानिकल संरचनामा पानी परीक्षण सफल भएपछि मुख्य सुरुङ र पेनस्टकमा जम्मा भएको पानीले भूमिगत विद्युत्गृहमा जडान गरिएका ६६ वटा टर्वाइन र जेनेरेटरको क्रमैसँग परीक्षण र कमिसनिङ कार्य प्रारम्भ हुनेछ। त्यस क्रममा पहिलो युनिटबाट वैशाखभित्र विद्युत् उत्पादन सुरु हुने विद्युत् प्राधिकरणका कार्यकारी निर्देशक हितेन्द्रदेव शाक्यले बताए। आयोजनामा ७६७६ मेगावाटका ६ वटा युनिट छन्। पहिला पहिलो युनिटबाट र त्यसपछि बाँकीबाट क्रमशः विद्युत् उत्पादन हुनेछ। अहिले माथिल्लो ठाडो सुरुङ र तल्लो ठाडो सुरुङको बीच भागमा पेनस्टक पाइप जडानको काम अन्तिम चरणमा भइरहेको छ। पाइपको ज्वाइन्टमा वेल्डिङ र पेन्टिङको काम वैशाखभित्र सम्पन्न गर्ने प्रतिबद्धता लट २ हाइड्रोमेकानिकल ठेकेदार कम्पनीले जनाएको छ। हाइड्रोमेकानिकलतर्फ केही गेट र पेनस्टक पाइपसँग सम्बन्धित केही कंक्रिटिङको काम मात्रै बाँकी छ। बाँकी काम सम्पन्न गरी वैशाख दोस्रो हप्तादेखि पेनस्टक र मुख्य सुरुङमा पानी हाल्ने गरी काम भइरहेको हो। त्यसपछि पेनस्टक, मुख्य सुरुङ, सर्ज स्याफ्ट, सर्ज सुरुङ, पेनस्टक पाइपजस्ता संवेदनशील संरचना तथा गेट, म्यानहोल र भल्भको प्राविधिक परीक्षण गर्ने लक्ष्य छ। मुख्य निर्माणअन्तर्गत बाँधइन्टेक, मुख्य सुरुङ, विद्युत्गृह, टेलरेस सुरुङलगायत सिभिल संरचना निर्माण भइसकेको छ। जलाशय र बालुवा थिग्राउने पोखरीमा पानी भरी बाँध, इन्टेकलगायत सिभिल संरचना र त्यहाँ जडान गरिएका गेट, स्टपलगजस्ता हाइड्रोमेकानिकल उपकरणको प्राविधिक परीक्षण सम्पन्न भइसकेको छ। भूकम्प, बाढीपहिरो, कोरोना कहरजस्ता विभिन्न समस्या झेल्दै आएको आयोजनालाई हामीले निरन्तरको प्रयासबाट विद्युत् उत्पादन सुरु गर्न सक्ने अवस्थामा पुर्याएका छौं, प्राधिकरणका कार्यकारी निर्देशक शाक्यले भने, निर्धारित तालिकाभन्दा अगावै विद्युत् उत्पादन हुने गरी बाँकी काम समानान्तर रूपमा अगाडि बढाएर सम्पन्न गर्नुपर्छ। चालु वर्षभित्र सम्पूर्ण निर्माण सम्पन्न गरी ४५६ मेगावाट नै विद्युत् उत्पादन हुनुपर्छ। अपर तामाकोसी हाइड्रोपावर लिमिटेडका अध्यक्षसमेत रहेका शाक्यले सोमबारदेखि दुई दिन निर्माणस्थल अवलोकन गरेका थिए। त्यस क्रममा शाक्यले आयोजनाका पदाधिकारी, परामर्शदाता, तीनवटै ठेकेदारसँग संयुक्त रूपमा बाँकी रहेका निर्माण कार्य शीघ्र सम्पन्न गरी सुरुङमा पानी भर्ने कार्यतालिकाबारे छलफल गरेका थिए। यो आयोजनामा प्राधिकरणको ४१ प्रतिशत, टेलिकमको ६, नागरिक लगानी कोष र राष्ट्रिय बिमा संस्थानको २ गरी ५१ प्रतिशत सेयर स्वामित्व संस्थानको छ। बाँकीमध्ये सर्वसाधारणको १५, दोलखावासीको १०, संस्थानका कर्मचारीको २४ प्रतिशत छ। आयोजनाको सुरुको लागत ३५ अर्ब रुपैयाँ रहेकामा हाल ७६ अर्ब रुपैयाँ पुगेको छ। यसमा निर्माण अवधिको ब्याज, विदेशी मुद्रामा भएको अधिमूल्यन, डिजाइन परिवर्तनलगायत मूल्य समावेश गरिएको जनाइएको छ। आयोजनाको वित्तीय व्यवस्थापन हुँदा एक अमेरिकी डलरबराबर ७२ रुपैयाँ थियो। आयोजना पूरा हुन्जेल प्रतिडलरको भाउ ८० रुपैयाँसम्म पुग्ने अनुमान थियो। तर, प्रतिडलर १ सय रुपैयाँभन्दा माथि पुगेको छ। लागत बढ्नु र आयोजना पाँच वर्षप्छि धकेलिनुमा भूकम्पलगायत विभिन्न कारण देखिएका छन्। भौगोलिक कारणले डिजाइन परिवर्तन गर्नुपर्दा १८ महिना, भूकम्पले संरचनामा असर गर्दा एक वर्ष, कोभिडले ६ महिना, भारतीय ठेकेदार कम्पनी टेक्सम्याका कारण दुई वर्ष ढिलाइ भएको हो। भूकम्पअघि (२०७१ चैतसम्म) आयोजनाको काम ७९ प्रतिशत पूरा भएको थियो। प्राधिकरणले राष्ट्रिय गौरवको यो आयोजनाको कार्यालय २०६३ फागुन २५ गते स्थापना गरेको थियो। तत्कालीन प्रधानमन्त्री झलनाथ खनालले २०६७ सालमा शिलान्यास गरेका थिए। यो आयोजना ०७३ सालमा सम्पन्न गर्ने लक्ष्य थियो। पछिल्लो म्याद चैतसम्म तोकिएको थियो। लट २ को ठेक्का भारतीय कम्पनी टेक्स्म्याको रेल एन्ड इन्जिनियरिङले पाएको थियो। कम्पनीको कमजोर कार्यसम्पादनका कारण बाँधका पेनस्टक पाइपलगायत हाइड्रोमेकानिकल उपकरण उत्पादन र जडानमा ढिलाइ भई आयोजनाको समग्र निर्माण प्रभावित भएको होे। भूकम्पले गर्दा काम रोकिएको, बाँधस्थलतर्फ जाने सुरुङमार्ग बनाउनुपरेको, केही संरचनाको डिजाइन हेरफेरलगायतले आयोजना निर्माणमा ढिलाइ भएको आयोजनाका प्रमुख कार्यकारी अधिकृत विज्ञानप्रसाद श्रेष्ठले बताए। लट २ को ठेक्का पाएको टेक्स्म्याकोले काम गर्न ढिलाइ गरेपछि अत्यन्तै कठिन मानिएको तल्लो ठाडो सुरुङमा पाइप जडानको जिम्मा इलेक्ट्रोमेकानिकल (लट ३) को ठेकेदारलाई दिइएको थियो। आयोजनाले चरिकोट (दोलखा)सिंगटी ३५ किलोमिटर सडकमा १ अर्ब रुपैयाँ खर्च गरी स्तरोन्नति गरेको थियो। सिंगटीबाट बाँधस्थल लामाबगरसम्म सुरुङमार्गसहित २९ किलोमिटर सडक र ७ वटा पक्की पुल बनाइएको छ। यही पूर्वाधारलाई प्रयोग गरी तामाकोसी नदी बेसिनमा पर्ने विभिन्न खोलामा माथिल्लो तामाकोसीबाहेक सानाठूला गरी करिब ७०० मेगावाट जम्मा क्षमता बराबरका २१ जलविद्युत् आयोजना अघि बढेका छन्। आयोजनाले सडक बनाइदिएपछि दोलखाको उत्तरी क्षेत्रमा पर्ने साविकका २० गाविसका जनतालाई आवतजावत सहज भएको आयोजनाले जनाएको छ।"
३७ समूहले लिए आरोहण अनुमति,"काठमाडौँ : कोभिड१९ महामारीको प्रतिकूल परिस्थितिका बावजुद पनि सर्वोच्च शिखर सगरमाथासहितका हिमाल आरोहण गर्न आरोहीले आरोहण अनुमति लिएका छन्। महामारीकै कारण अघिल्लो वर्षको वसन्त याममा पर्वतारोहण र पदयात्राले असर बेहोरेको सन्दर्भमा यस यामको हिमाल आरोहणले पर्यटन क्षेत्रमा उत्साह जगाएको छ। यतिखेर विभिन्न मुलुकबाट नेपालको सगरमाथासहितका विभिन्न हिमाल आरोहणका लागि धमाधम आरोहीले अनुमति लिइरहेका छन्। संस्कृति, पर्यटन तथा नागरिक उड्डयन मन्त्रालय, पर्यटन विभागले हालसम्म वसन्त यामको आरोहणका लागि सगरमाथासहितका विभिन्न हिमाल आरोहणका लागि ३७ आरोही समूहलाई आरोहण अनुमति (एक्सिपिडिसन पर्मिट) दिएको छ। सगरमाथाका १८ सहित ३७ आरोही समूहका ३०३ आरोहीलाई आरोहण अनुमति दिइएको विभागले जनाएको छ। सगरमाथा आरोहणका लागि मात्रै १८ आरोही समूहले अनुमति लिएको छ। हालसम्म सगरमाथाको १८ आरोही समूहसहित ३७ आरोही समूहले आरोहण अनुमति पाएको विभागको पर्वतारोहण शाखाका अधिकृत भीष्म भट्टराईले जानकारी दिए। विभागले आरोहण अनुमति दिएका हिमालमध्ये सबैभन्दा बढी सगरमाथा आरोहणका लागि छ। विभागले हालसम्म सगरमाथा, अन्नपूर्ण, मकालु, मनास्लु, धौलागिरि, ल्होत्से, पुमरी, नुप्से र टुकुचे हिमाल आरोहण गर्ने आरोहण अनुमति दिएको छ। कोभिड महामारी जोखिमका बीच आरोहण अनुमति जारी हुनु र यसमा पनि विशिष्ठ पाहुनाको आरोहणले नेपालको साहसिक पर्यटन सुरक्षित रहेको सन्देश विश्वभर फैलाउन सहयोग पुग्ने अपेक्षा विभागले लिएको छ। बहराइनका राजकुमार शेखमोहम्मद हमाद मोहम्मद अल खलिफासहितको टोलीले पहिलो आरोहण अनुमति लिएको छ। नेपालस्थित सेभेन समिट ट्रेकमार्फत आरोहणको तयारी भइरहेको छ। बहराइन रोयल गार्ड (डिफेन्स फोर्स) मा कार्यरत १३ बहराइनी तथा तीन बेलायती रहने आरोही टोली छन् सगरमाथामा १८ आरोही समूह वसन्त यामको सगरमाथा आरोहणका लागि हालसम्म १८ आरोही समूहका १६७ आरोहीले आरोहण अनुमति लिएका छन्। आज मात्रै सगरमाथाका लागि एक आरोहण अनुमति जारी भएको छ। विभागको पर्वतारोहण शाखाको तथ्याङ्कमा हालसम्म सोलुखुम्बुमा पर्ने सगरमाथा (८,८४८८६ मिटर) आरोहणका लागि सबैभन्दा बढी १८ आरोही समूह छन् र सोही क्षेत्रमा पर्ने ल्होत्से (८,५१६ मिटर) मा चार, नुप्से (७,८६४ मिटर) मा तीन र पुमरी (७,१६१ मिटर) मा एक आरोही समूह छन्। यस्तै पुमरी (७, १६१ मिटर) मा एक आरोही समूहलाई अनुमति दिइएको छ। गण्डकी क्षेत्रमा पर्ने अन्नपूर्ण हिमाल (८,०९१) आरोहणका लागि चार र धौलागिरि हिमाल (८,१६७ मिटर) मा तीन समूहलाई अनुमति दिएको छ भने गोरखामा पर्ने मनास्लु हिमाल (८,१६३ मिटर) मा एक आरोही समूह छ। सङ्खुवासभामा पर्ने मकालु हिमाल (८,८४६३ मिटर) आरोहणका लागि एक समूहले अनुमति लिएको छ। झण्डै २३ करोड रोयल्टी सङ्कलन पर्वतारोहणका लागि उपयुक्त मानिने वसन्त याममा सर्वाधिक आरोही सगरमाथासहित विभिन्न हिमाल आरोहणका लागि नेपाल आउने गर्छन्। हिमाल आरोहणबाट राज्यलाई रामै्र रोयल्टी जम्मा हुन्छ। यस यामको आरोहणमा असहज परिस्थितिका बीचमा पनि आरोहीको सङ्ख्या उत्साहवद्र्धक रहेको छ। यस याममा हिमाल आरोहण बापत पर्यटन विभागले हालसम्म झण्डै २३ करोड रोयल्टी सङ्कलन गरेको छ। विभागको सोमबारसम्मको विवरणमा रु २२ लाख ७७ हजार एक हजार ४५९ रोयल्टी जम्मा भएको छ। हिमाल आरोहणका लागि उपयुक्त मौसम वसन्तयामलाई मानिन्छ। यो अनुकूल मौसममा सगरमाथासहितका विभिन्न चर्चित हिमालमा स्वदेशी तथा विदेशी आरोहीले सर्वाधिक आरोहण गर्छन्। सगरमाथा, अन्नपूर्ण, मनास्लुलगायतका उच्च हिमशृङ्खला आरोहीको रोजाइमा पर्छन्। मार्च, अप्रिल र मेको आरोहणका लागि मार्चदेखि बुकिङ शुरुआत भए पनि अप्रिलको दोस्रो सातासम्म विभागलाई अनुमति जारी गर्न भ्याइनभ्याइ हुन्छ। वसन्तयामको आरोहणका लागि विभागले यही चैत २ देखि आरोहण अनुमति जारी गरेको थियो। चैत १३ मा सगरमाथा आरोहणको पहिलो पर्मिट जारी भएको थियो।"
"न पति, न माइती, न नागरिकता","काठमाडौं : दुई छोरी मैले कसरी पालूँ ? कहाँ गएर बसूँ ? के खानु ? के लाउनु ? म त सहनै नसक्ने भइसकें।२५ वर्षीया एक युवतीले आफ्नो खपिनसक्नु पीडा यसरी सुनाइन्। आँखाबाट खस्नै लागेको आँसु माझी औंलाले पुछ्दै भक्कानिइन्। हातमा भएको कागजको फाइलभित्र अनुहार छोप्दै निकै बेर रोइन्। उनी सम्पर्कविहीन भएका श्रीमान्को खोजीमा रहिछन्। त्यसकै लागि कहिले प्रहरी कार्यालय धाउँछिन् त कहिले अंश अधिकार कार्यान्वयन गरिपाऊँ भनेर अदालततिर भौंतारिन्छिन्। उनको नागरिकता नहुँदा समस्या भएको छ। श्रीमान्ले बनाइदिएनन्, माइतीले बिहे भइसकेको भनेर वास्ता गरेनन्। उनले श्रीमान्सँग अंश माग्दै २०७६ वैशाखमा काठमाडौं जिल्ला अदालतमा मुद्दा दर्ता गरिन्। अदालतले उनलाई नागार्जुन नगरपालिका२ का ६० वर्षीय एक व्यक्तिकी श्रीमती ठहर गर्दै मंसिरमा अंश पाउने फैसला गरेको छ। यही फैसला कार्यान्वयन गर्न निवेदन बोकेर उनी भौंतारिरहेकी छन्। उसो त नागरिकता नभएकाले उनको निवेदन दर्ता हुनै समय लागेको थियो। मुद्दा दर्ता भई आफ्नो पक्षमा फैसला भए पनि कार्यान्वयन गर्न गाह्रो भएको छ। उनी कहिले कुन फाँटमा जान्छिन् त कहिले कुनमा। जहाँ गए पनि उनलाई सोधिने एउटै प्रश्न हो अंश लिन नागरिकता लिएर आउनुस्। तर, उनको पीडा छ, नागरिकता लिन कता जाऊँ ? उमेर नमिल्नेसँग बिहे गरेका कारण माइतीसँग सम्बन्ध राम्रो छैन। श्रीमान् बेखबर छन्। प्रहरी कार्यालय र अदालत धाउन थालेको तीन वर्ष हुन थाल्यो। उनको साथमा अढाई वर्षकी छोरी र दिदीपट्टिका अर्की छोरी छन्। उनका श्रीमान् पहिले भिनाजु रहेछन्। भिनाजुका पहिली श्रीमती र परिवार पनि छन्। उनकी दिदीलाई दोस्रो विवाह गरी कोठा लिएर राखे। दाम्पत्य जीवन केही वर्ष राम्रै चल्यो। जब दिदीले छोरी जन्माइन् तब भिनाजु आफ्नो सन्तान नभएको जिकिर गर्दै तर्किन खोजे। दिदीभिनाजुको सम्बन्ध जसोतसो चल्दै थियो। दिदी एक दिन कोठामा मृत फेला परिन्। मेरी दिदीलाई मारेर उसले तर आत्महत्या बनायो। उहाँको मृत्यु गुमनाम भयो, उनले भनिन्, हाल दिदीकी छोरी, मेरी छोरी र म तीन जना अधिकारका लागि लडिरहेका छौं। दिदीको मृत्युपछि भिनाजु छोरी भेट्न ससुराली आउने गर्थे। सालीलाई जिस्क्याउन थाले। शरीर छुने गर्न थाले। म त सानै थिएँ के गरेको, किन चलेको केही थाहा हुन्थेन। उसले तिमीलाई बिहे गर्छु। म सुखले पाल्छु। घर बनाइदिन्छु भनेर मलाई लिएर गयो, उनले भनिन्, लाजिम्पाटमा कोठा खोजेर राख्यो। कोठा लिएर लामो समय शारीरिक शोषण गर्यो। मैले विरोध जनाउन थालेपछि सिन्दूर पोते गरेर श्रीमती बनायो। भिनाजुले उनलाई तेस्री श्रीमती बनाएर २०७३ साल असारमा बिहे गरे। छोरी जन्मिँदा न्वारान गर्न कोठामा पुगे। त्यसपछि श्रीमतीविरुद्ध जिल्ला अदालतमै गाली बेइज्जती मुद्दा दर्ता गरेका थिए। नाबालक उमेरमै शारीरीक शोषण गरी श्रीमती बनाए। तर, न माया दिए न त श्रीमतीले पाउने अन्य अधिकार। गर्भवती अवस्थामा उनले श्रीमान् बेखबर भन्दै हनुमानढोका प्रहरी कार्यालयमा उजुरी दिएकी थिइन्। श्रीमान्को व्यवहारबाट आजित भएकी उनी अंश हक कार्यान्वयन हुने र जिन्दगीलाई सहज बनाउने आसमा छिन्। अंश दिने त भनिएको छ, फैसलामा तर कहिले हात पर्ने हो, उनले भनिन्, उमेर नमिल्ने र मलाई नाबालक उमेरमै यौनशोषण गरेको भए पनि श्रीमान् हो भनेर सहेकी थिएँ। मान्छे लगाएर मार्न तर्साउन खोज्यो मलाई। अहिले मोबाइल अफ गरेर भागेर हिँड्छ।"
"संसदमा गगनको चुनौती : प्रधानमन्त्रीज्यू कहाँ भयो चमात्कार, आउनुस् संसदमा बहस गरौं","काठमाडौं : नेपाली कांग्रेसका सांसद गगन थापाले सात आठ वर्षमा सम्पन्न हुनुपर्ने मेलम्ची आयोजना २३ वर्ष लागेकोमा सरकारमा बस्ने सबै दलहरूले राजधानीबासीसँग माफी माग्नुपर्ने बताएका छन्। प्रतिनिधिसभाको बिहीबारको बैठकमा विशेष समय लिएर बोल्दै थापाले भने, 'सात आठ वर्षमा सक्नुपर्ने आयोजना २३ वर्ष लागेको छ। अर्बौं पैसा बढी अनावश्यक खर्च भएको छ र त्यसको बोझ हामीले जनतामाथि थुपारेका छौं। अनि यो वास्तविकतालाई उपेक्षा गर्दै मेलम्चीको पानी आएर चमात्कार भयो भन्दै किन तमाशा देखाइरहेका छौं । प्रधानमन्त्रीले संसदको रोस्टममा उभिएर २०७५ सालको असोजसम्म मेलम्चीको पानी आउँछ भनेर प्रतिबद्धता व्यक्त गरेपछि राजधानीबासीले साढे दुई वर्ष कुर्नु परेको बताउँदै भने, '२०७४ फागुन ३ गते प्रधानमन्त्री बन्नुभयो। चैत २ गते खानेपानीमन्त्री आउनुभयो। चैत २९ गते अर्थात् ५७ दिनपछि मेलम्चीको टनेल सुरुङ छिचोलेर, सकिएर उपराष्ट्रपतिले उद्घाटन गरेर, रिबन काटेर लड्डु बाँड्नुभयो र प्रधानमन्त्रीले रोस्टममा उभिएर भन्नुभयो २०७५ सालको असोजसम्म मेलम्चीको पानी आउँछ। त्यसपछाडि पनि साढे दुई वर्ष लाग्यो। किनकि, प्रधानमन्त्री र मन्त्रीको कुरा मिलेन। ठेकेदारसँग मोलमोलाइ मिलेन। साढे दुई वर्ष लाग्यो, डेढ अर्ब रुपैयाँ अनावश्यक खर्च भयो। ५७ दिनमा चमत्कार भएको थिएन। पहिल्यैदेखि काम भएको थियो। नौ महिना त आयोजनाको कामको सिन्कोसमेत भाँचिएन। अहिले यत्रो फूर्ति? उनले मेलम्ची ढिलो भएकोमा सरकारमा बस्नेहरूले माफी माग्नुको सट्टा श्रेय लिने अहिले होडबाजी चलिरहनु दुर्भाग्यपूर्ण रहेको बताउँदै भने, २०४४ सालमा मेलम्चीको आयोजनाको परिकल्पना गरिएको कुरा छाडिदिऔं। २०५५ सालमा मेलम्चीको विकास समिति बनिसकेपछि पनि २३ वर्ष लाग्यो। ७८ वर्षमा सम्पन्न हुने आयोजना २३ वर्ष लाग्दै गर्दा हामी सबै सरकारमा बस्यौं। हामी पनि बस्यौं। ७८ वर्षको आयोजना २३ वर्ष लाग्दा र जनतालाई अर्बौं रुपैयाँ बढी भार पार्दै गर्दा माफ माग्नुपर्ने होइन? श्रेय लिने अहिले होडबाजी? थापाको भनाइ थियो, यो बेलामा काठमाडौंवासीको बीचमा उभिएर ७८ वर्षमा सक्नुपर्ने आयोजना २३ वर्ष लगायौं, हामीले गल्ती गर्यौं। काठमाडौंवासीलाई पानी खुवाउन ढिलो गर्यौं। यो आयोजनाबाट धेरै कुरा सिकेका छौं। अब यस्तो गर्दैनौं भन्नुपर्ने, सिक्नुपर्ने बेलामा कहिले धारा खोलेर, कहिले बाल्टिन थापेर, कहिले उठेर, कहिले बसेर उद्घाटन गरेको छ। तमासा गरेको छ। चमत्कार भयो भनेको छ। अपर तामाकोशीमा पनि मेलम्चीमा जस्तो भ्रम फिजाउन खोजिएको बताउँदै उनले भने, २०६७ सालमा सुरु भएको अपर तामाकोशी २०७३ सालमा सक्नुपर्ने। २०७१ सालको चैतसम्ममा ८० प्रतिशत काम सकिएको थियो। भूकम्पको कारणले गर्दा पछाडि हट्यो। नाकाबन्दीले केही प्रभावित गर्यो। २०७५७६ मा सकिनुपर्ने। अब आउने वैशाखतिर पहिलो युनिट सुरु हुँदै छ। अब हेर्नुहोला, हामी हेर्छौं, ठ्याक्कै मेलम्चीको जस्तो तमासा तामाकोशीमा देखाइनेवाला छ। गज्जबै भयो। चमत्कारै भयो। प्रधानमन्त्री त कस्तो कस्तो? बिजुली बालिदिनुभयो। पानी छारिदिनुभयो। अब कविताहरु हामीले सुन्न पाउनेवाला छौं। थापाले राष्ट्रिय गौरवका आयोजनाहरू वर्षौंदेखि अलपत्र पर्दा सरकारमा बस्नेहरूलाई पनि केही मतलब नभएको उल्लेख गर्दै भने, 'यहाँ कोही फास्टट्र्याकको कुरा गर्नेवाला छैन। बुढीगण्डकी र पश्चिम सेतीको कुरा गर्दैन। कर्णाली र कोशी कोरिडरको कुरा कोही गर्दैन। बबई सिँचाइ आयोजना, सिक्टा सिँचाइ आयोजना जस्ता राष्ट्रिय गौरवका आयोजनाहरु वर्षौंदेखि थला परेको छ। कोही भन्दैन।' दिनैपिच्छे उद्घाटन र शिलन्यास गरेर प्रधानमन्त्री तमाशा देखाइरहेको बताउँदै उनले भने, 'हुँदाहुँदा, निर्माणसमेत सकिएर दुई वर्षअघि सुरु भएको पुलको उद्घाटन गरेको छ। चालु भएको दुई वर्ष भइसक्यो, सिन्धुलीको पुल। राप्तीको पुल। हुँदाहुँदा ठेक्का लागेको छैन, सुनकोशीमरिन डाइभर्सनको, शिलान्यास गरेको छ। बीच बाटोमा पुगिसकेको कामको शिलान्यास गरेको छ। उद्घाटन सुरु भएर, काम सुरु भएर प्रयोगमा आएको दुई वर्षपछि बल्ल आएर त्यसको उद्घाटन गरेको छ। शिलान्यास गरेको छ। सबस्टेसन चालु भएको कहिले? अस्ति गएर बटम थिचेको छ। यो केको तमासा हो? थापाको प्रश्न थियो, प्रधानमन्त्रीज्यू कहाँ कसरी चमात्कार भयो, आउनुस् संसदमा बहस गरौं।"
संसद्मा महेश बस्नेतको प्रश्न : मेलम्चीको पानी आउँदा 'उपत्यकाका माननीय'को प्रेसर किन बढ्यो ?,"काठमाडौं : काठमाडौंमा मेलम्चीको पानी आउँदा उपत्यका बासीमा खुसीको लहर आउँदा उपत्यकाका मान्यज्यूको प्रेसर बढेको भन्दै महेश बस्नेतले प्रश्न गरेका छन् । बिहीबार प्रतिनिधिसभाको बैठकमा बोल्दै प्रेसर बढे गंगालाल अस्पतालमा उपचारका लागि जान सुझावसमेत दिएका छन् । उपत्यकामा खुसीको लहर आउँदा मान्यज्यूको प्रेसर बढेको भन्दै उनले उपचारका लागि सरकारले गंगालाल अस्पतालको स्तरोनत्ती गरेको बताएका हुन् । मेलम्चीले काठमाडौं उपत्यकामा खुसीको लहर ल्याइरहेको छ । किन उपत्यकाका कतिपय मान्यज्यूले प्रेसर बढेको छ ?, प्रश्न गर्दै बस्नेतले भने, प्रेसर धेरै नबढाउनुहोस् । गंगालाल अस्पताललाई सरकारले स्तरोन्नती गरेको छ । प्रेसर बढेको भए उपचारमा पनि समस्या छैन । प्रतिनिधिसभा पुनस्र्थापनापछि ६ पटक बैठक बसेको तर, प्रधानमन्त्री आउँदा बैठक ढिला गरी बसेको र अध्यादेश पेश गर्न नदिएको भन्दै उनले आपत्ति जनाए । बस्नेतले प्रधानमन्त्री केपी ओलीले विकास र निर्माणका धेरै योजना बनाउँदा आई हेट पोलिटिक्स भन्ने युवा आई लभ यू केपी ओली भन्दै सडकमा आएको भन्दै विपक्षीले सरकारको काम नदेखेको आरोप लगाए ।"
सानेपामा शुक्रबार जसपा र माओवादीसँग कांग्रेसको निर्णायक छलफल,"काठमाडौँ: नेपाली कांग्रेस, माओवादी केन्द्र र जनता समाजवादी पार्टीका शीर्ष नेताहरुबीच वैकल्पिक सरकार गठनबारे शुक्रबार निर्णायक छलफल हुने भएको छ। कांग्रेस सभापति शेरबहादुर देउवाले माओवादी केन्द्रका अध्यक्ष पुष्पकमल दाहाल प्रचण्ड, जसपाका अध्यक्ष महन्थ ठाकुर र संघीय परिषद अध्यक्ष बाबुराम भट्टराई सहित दुबै तर्फका नेताहरुलाई छलफलका लागि पार्टी कार्यालय सानेपामा बोलाएका हुन्। तीन दलबीच हुने बैठकमा संसद पुनर्स्थापनापछिको राजनीतिक शुन्यता, वैकल्पिक सरकार गठनको सम्भावना र सत्ता साझेदारी बारे छलफल हुने बताइएको छ। नेपाली कांग्रेसको केन्द्रीय समितिले गत चैत २० गते प्रधानमन्त्री केपी ओलीको राजीनामा माग्ने र आफ्नो नेतृत्वमा नयाँ सरकार बनाउने निर्णय गरेको थियो। तर अहिलेसम्म ठोस रुपमा संवाद हुन सकेको छैन। आन्तरिक दबाबमा कांग्रेस सभापति शेरबहादुर देउवा प्रधानमन्त्री ओलीको राजीनामा माग्ने औपचारिक निर्णय गर्न तयार भए पनि नयाँ समीकरण बनाउन विश्वसनीय वातावरण अझै नबनेको भन्दै देउवा मौन बसेका थिए। संसदको नयाँ अंकगणितमा निर्णायक खेलाडीका रुपमा रहेको जनता समाजवादी पार्टी(जसपा)ले अहिलेसम्म कुनै संस्थागत निर्णय गरेको छैन। दुवै पक्षले जसपालाई आफूतिर तान्ने कोसिस गरिरहेका छन् र फकाउने प्रयास भइरहेको छ। कांग्रेससँगको सम्वाद झारा टार्ने खालको छ तर बालुवाटारसँग छलफल भने अलि हार्दिक र गहिरो हुँदै गएको छ। सत्ता साझेदारीका लागि बालुवाटारसँग नजिकिएको जसपा पनि कांग्रेसको निर्णयपछि थोरै 'ब्याक' भएको छ। कांग्रेसको झारा टार्ने निर्णय र एमालेभित्रको चरम अन्तरकहललाई विश्लेषण गर्दै जसपा पनि पर्ख र हेरको रणनीतिमा देखिन्छ। तर उसको सहयोग बिना न ओली सुरक्षित हुनेछन् न त वैकल्पिक सरकार बन्नेछ। उ कतै नलागेर तटस्थ बसिदियो भने स्वभाविक रुपमा फेरि चुनावमै मुलुक फर्किनुपर्ने अवस्था आउने देखिन्छ। २ सय ७५ सदस्यीय प्रतिनिधिसभामा प्रधानमन्त्री बन्न १ सय ३८ सांसदको समर्थन चाहिन्छ। यसमा केही निलम्वित र केही निधनले गर्दा रिक्त छन्। अहिले संसदमा एमालेका १२०, कांग्रेसका ६(२ निलम्वित), माओवादी केन्द्रका ४८ (सभामुख मतदान गर्न नमिल्ने र चारजना रिक्त) र जसपाका ३४ सांसद छन्। तीनजना स्वतन्त्र हैसियतमा छन्। ओलीलाई सुरक्षित हुन सिंगो जसपा पनि आवश्यक पर्दैन। १७ मत मात्रै भए ओली सुरक्षित हुन्छन्। त्यसैले सकेसम्म सिंगै जसपासँग सहकार्य गर्ने र त्यो संभव नभए फुटाएर भए पनि आवश्यक संख्य जुटाउने रणनीतिमा बालुवाटार छ।"
पत्रकार महासंघ कास्कीमा पहिलो पटक महिला नेतृत्व,"पोखरा : नेपाल पत्रकार महासंघ कास्की शाखामा पहिलो पटक महिला उम्मेदवार विजयी भएकी छन् । प्रेस युनियन, प्रेस संगठन र प्रेस चौतारी (माधव नेपाल समूह)को साझा गठबन्धनबाट उम्मेदबार बनेकी विमला भण्डारीले १७४ मत ल्याएर महासंघको जिल्ला शाखा अध्यक्षमा विजयी भएकी हुन् । उनी प्रेस युनियनको कोटाबाट उठेकी हुन् । प्रेस युनियनबाट उम्मेदबार बनेकी भण्डारी रेडियो जननी कास्कीकी संस्थापक स्टेसन मेनेजर हुन् । भण्डारी न्यूनतम पारिश्रामिक निर्धारण समिति सदस्य रहेर काम गरी सकेकी छन् । भण्डारीको नेतृत्वमा उपाध्यक्षमा रामप्रसाल तिमिल्सिना , महिला उपाध्यक्षमा जमुना वर्षा शर्मा विजयी भएकी छन् । यसैगरी सचिवमा माधव बराल, सह सचिवमा श्रीराम सिग्देल, सहसचिव समावेशी तर्फबाट रेम विश्वकर्मा, कोषध्यक्षमा कृष्ण दवाडी विजयी भएका छन् । सदस्यमा धनबहादुर गुरुङ, कञ्चन थापा, गीता रानामगर, युवराज गुरुङ, प्रभु अधिकारी, शिवराज बास्ताकोटी, सन्तोष बस्याल, सन्तोष सुवेदी, हरि पन्त विजयी भएका छन् । महिला सदस्यमा सपना अधिकारी, दलित सदस्यमा विजय नेपाली, आदिवासी सदस्यमा पदम श्रेष्ठ र अन्य समावेशीमा जैनव खातुन विजयी भएकी छन् ।"
पत्रकार महासंघ पाल्पामा रेखीराम राना,"तानसेन : नेपाल पत्रकार महासंघ पाल्पामा रेखीराम रानाको नेतृत्वमा १५ सदस्यीय नयाँ कार्यसमिति निर्वाचित भएको छ । बुधबार भएको निर्वाचनमा प्रेस युनियन, प्रेस सेन्टर र प्रेस चौतारी नेपाल खनाल पक्षका उम्मेदवार राना र प्रेस चौतारी नेपालका कमलराज तिमिल्सीनाबीच भएको चुनावी प्रतिष्प्रर्धामा राना ३३ मतले अग्रता लिँदै विजयी भएका हुन् । रानाले ५९ र तिमिल्सिनाले २६ मत प्राप्त गरेका हुन् । यसैगरी अर्का अध्यक्षका उम्मेदवार जिवलाल सुवेदीले ४ मत प्राप्त गरेका छन्। यसैगरी सचिवमा प्रेस चौतारीका यज्ञमुर्ति तिमिल्सीना विजयी भएका छन । प्रेस चौतारीकै कृष्ण कार्कीसँग भएको प्रतिष्प्रर्धामा तिमिल्सीनाले ४२ मत प्राप्त गरी विजयी भए भनी प्रतिष्प्रधी कार्कीले ४१ मत प्राप्त गरे । स्वतन्त्रबाट सचिवको उम्मेदवारी दिएका भोजराज भट्टराईले भने ४ मत प्राप्त गरे । त्यस्तै सहसचिवका लागि भएको निर्वाचनमा प्रेस चौतारीकी रिमा सोमै विजयी भएकी छन् । उनी प्रतिद्वन्दी चौतारी कै नारायण न्यौपानेलाई ६ मतको अन्तरले हराउँदै विजयी भएकी हुन । विजयी सोमैले ४७ मत र न्यौपानेले ४१ मत पाएका थिए । चार सदस्यका लागि भएको निर्वाचनमा कृष्ण पोखरेलले अध्याधिक मत ल्याई विजयी भएका छन । पोखरेलले खसेको ९२ मतमा ७५ मत ल्याउन सफल भए । यसैगरी अन्य सदस्यमा भुवन रायमाझी, दुर्गेश मल्ल र सुनिल कार्की विजयी भए । राष्ट्रिय परिषद् सदस्यको निर्वाचनमा भगवान भण्डारी र देव पचाभैया निर्वाचित भएका छन । महासंघमा ९९ जना सदस्य मतदाता मध्यबाट ९२ मत खसेको निर्वाचन समितिले जनाएको छ । यसअघि उपाध्यक्षमा नेपाल प्रेस युनियनका सभापति भरत शर्मा, महिला उपाध्यक्षमा प्रेस चौतारीका सिर्जना घिमिरे निर्विरोध निर्वाचित भइसकेका थिए । कोषाध्यक्षमा नेपाल प्रेस युनियनका मुक्तिप्रसाद न्यौपाने, समावेशी सहसचिवमा कृष्ण दर्नाल, दलित सदस्यमा विजय बौडेल, अल्पसंख्याकमा रन बहादुर कुमाल, समावेशीमा अनिल लिगल पनि निर्विरोध निर्वाचित भएका थिए । त्यस्तै प्रदेश परिषद् सदस्यमा नरभुपाल(मिलन) विक र सुकुम नेपाली र राष्ट्रिय परिषद् सदस्यमा उम्मेदवारी दिएकी गीता ज्ञवाली पनि र्निविरोध निर्वाचित भएको निर्वाचन समितिका सदस्य भरत प्रसाद आचार्यले बताए ।"
सांसद पद खोसिएका चार नेताको मन्त्री पद गुम्यो,"काठमाडौं : बिहीबारको प्रतिनिधिसभा बैठकमा सभामुख अग्निप्रसाद सापकोटाले नेकपा (माओवादी केन्द्र)का चार सांसदको पद खोसिएको जानकारी दिँएसँगै उनीहरुको मन्त्री पद पनि गुमेको छ। माओवादी केन्द्रका सांसद टोपबहादुर रायमाझी, लेखराज भट्ट, प्रभु साह र गौरीशंकर चौधरीको सांसद् पदसँगै मन्त्री पदसमेत गुमेको हो। माओवादीले पार्टीको विधान विपरित अन्य दलको राजनीतिमा सहभागी भएको देखिएको भन्दै उनीहरुलाई पार्टीको साधारण सदस्यसमेत नरहने गरी कारवाही गरेको थियो। मन्त्री रायमाझी, भट्ट र र चौधरीले स्पष्टीकरण नदिएको र साहले दिइको स्पष्टीकरण चित्तबुझ्दो नभएको माओवादी केन्द्रले संसद् सचिवालयमा पठाएको पत्रमा उल्लेख छ। पार्टीले कारवाही गर्यो। त्यो जानकारी सभामुखलाई पत्रमार्फत गरायो भने त्यो सांसद पद जान्छ, संविधानविद् डा भीमार्जुन आचार्य भन्छन्, सांसद् पद गएपछि मन्त्री पद रहँदैन । मन्त्री पद पनि जान्छ । माओवादी केन्द्रले दल त्यागसम्बन्धी ऐन २०७३ को दफा ३१ र ३२ बमोजिम स्पष्टीकरण माग्दै मन्त्रिपरिषद्बाट फिर्ता हुन दिएको निर्देशन अस्वीकार गरेको भन्दै कारवाही गरेको जानकारी संसद् सचिवालयलाई गराएको थियो। बिहीबार सोही जानकारी सभामुख सापकोटाले संसद्लाई गराएपछि चारैजना नेताको संसद् पदसँगै मन्त्री पदसमेत गुमेको हो। प्रधानमन्त्री केपी ओली नेतृत्वको सरकारमा रायमाझी ऊर्जा, भट्ट उद्योग, साह सहरी विकास र चौधरी श्रम तथा रोजगार मन्त्री थिए। बिना सांसद ६ महिनासम्म मन्त्री नियुक्त गर्न मिल्ने प्रावधान संविधानमा उल्लेख छ। संविधानको धारा ७८ अनुसार अब प्रधानमन्त्रीले फेरि उनीहरुलाई नियुक्त गर्न सक्ने संविधानविद आचार्यको भनाइ छ। ६ महिनाका लागि बिना सांसद मन्त्री नियुक्त गर्ने हो भने फेरि प्रधानमन्त्रीले नयाँ नियुक्ति गर्नुपर्छ, आचार्य भन्छन्, संविधानको धारा ७८ ले यो व्यवस्था गरेको छ । मन्त्री पद मुक्त हुने र नियुक्तिको संवैधानिक व्यवस्था मन्त्रीमा उहाँहरुले निरन्तरता पाउनुहुन्छ : भट्टराई संसद र मन्त्री पद खोसिए पनि केपी ओलीलाई छोड्न नचाहने नेतालाई पार्टीले मन्त्रीमा निरन्तरता दिने एमाले प्रमुख सचेतक विशाल भट्टराईले जानकारी दिए । प्रतिनिधिसभा सदस्य भएको नाताले उहाँहरु मन्त्री हुनुभएको हो। सदस्य नभएको स्थितिमा उहाँहरुलाई ६ महिनासम्म मन्त्री बनाउन मिल्छ। ६ महिनासम्म सांसद नभए पनि मन्त्री बन्न पाउने व्यवस्था छ उहाँहरुले निरन्तरता पाउनुहुन्छ, भट्टराईले भने, चारैजना नेता सांसद नहुँदा र मन्त्री पद खुस्किए पनि एमाले र केपी ओलीसँग बस्न तयार हुनुहुन्छ। हाम्रा लागि यो सुखद हो । भट्टराईले अहिले सांसद पद छोडेर केपी ओलीलाई छोड्न नचाहने नेता कति छन् भनेर हिसाब भइरहेकोसमेत बताए। सांसद पद छोडेर पनि केपी ओलीलाई छोड्न नचाहने कति नेता हुनुहुन्छ भनेर हामी हिसाब पनि गर्दैछौँ, उनले थपे। चार मन्त्रीको सांसद पद खोसिएको जानकारी संसद् बैठकमा सभामुख सापकोटाले सुटुक्क ल्याएको आरोप भट्टराईको छ। कार्यव्यवस्था समितिमा छलफल पनि नभएको र कार्यसूचीमा पनि नभएको विषयमा सभामुखले जानकारी गराउनु भयो, भट्टराईले सभामुखको भूमिकाप्रति टिप्पणी गर्दै भने, यो उहाँको शैली अचम्मको छ । यता सभामुखको सचिवालयले भने सचिवालयमा दलले सांसदलाई गरेको कारवाहीको पत्र आएपछि सभामुखले जानकारी गराउनु सामान्य भएको बताएको छ। संसदमा जुनसुकै दलले पनि आफ्ना दलका सदस्यलाई कारवाही गर्यौँ भनेर पठाएको जानकारी गराउनु स्वभाविक हो, सचिवालय स्रोतले भन्यो।"
कांग्रेस केन्द्रीय समितिको बैठक चैत ३० मा,"काठमाडौं : नेपाली कांग्रेस केन्द्रीय कार्यसमितिको बैठक चैत ३० गते बस्ने भएको छ । कांग्रेस केन्द्रीय कार्यालयका मुख्यसचिव कृष्णप्रसाद पौडेलले बिहीबार एक विज्ञप्ति जारी गरी चैत २७ गते शुक्रबार बस्ने भनिएको बैठक चैत ३० गते बस्ने गरी सारिएको जानकारी दिएका छन्। बैठकमा पार्टीको आसन्न महाधिवेशन, मुलुकको समसाययिक राजनीतिक घटनाक्रमका बारेमा छलफल हुने मुख्यसचिव पौडेलले बताए।"
प्रतिनिधिसभा बैठक,"काठमाडौं : प्रतिनिधिसभा बैठकमा बोल्दै एमाले सांसद लालबाबु पण्डितले संसदले काम नगरे दोष सभामुखको बढी हुने बताएका छन् । बिहीबारको प्रतिनिधिसभा बैठकमा बोल्दै पण्डितले संसदले काम गर्न नसके सरकारको भन्दा सभामुखको दोष बढी हुने आरोप लगाएका हुन् । बैठकमा बोल्दै एमाले सांसद खगराज अधिकारीले प्रतिनिसभा बैठकमा एमाले र माओवादी केन्द्रको अलगअलग प्रतिनिधित्व भए पनि संसदीय समितिमा त्यो हुन नसेको भन्दै सभामुखको ध्यानाकर्षण गराएका छन् । बैठकको शून्य समायमा सांसद शान्ता चौधरी, लालबहादुर थापा, सत्यनारायण शर्मा खनाललगायतले बोलेका छन् । बैठक जारी छ ।"
एमाले प्रवेश गरेका चार मन्त्रीको सांसद पद खोसियो,"काठमाडौं : नेकपा (माओवादी केन्द्र) परित्याग गरी नेकपा एमाले प्रवेश गरेका चारजना मन्त्रीको सांसद पद खोसिएको छ। प्रतिनिधिसभाको बिहीबारको बैठकमा सभामुख अग्निप्रसाद सापकोटाले नेकपा माओवादी केन्द्रले कारबाही गरेका चार सांसद पदमुक्त भएको जानकारी गराएका हुन्। एमाले प्रवेश गरेका कैलाली४ का लेखराज भट्ट,, अर्घाखाँचीका टोपबहादुर रायमाझी, रौतहट३ का प्रभु साह र कैलाली३ का गौरीशंकर चौधरीको सांसद पद खोसिएको हो। गत फागुन २३ गते सर्वोच्च अदातले माओवादी केन्द्र र एमालेलाई पहिल्यकै अवस्थामा ब्यूइँताइदिएपछि नेकपा विभाजित भएको थियो । दुवै दल आआफ्नो कित्तामा फर्किए पनि चार नेताले सरकार नछाेडेपछि कारवाहीमा परेका हुन् । दुवै दलले पार्टी परित्याग गरी अर्को दलमा प्रवेश गरेका आफ्ना नेताहरुलाई कारवाही अगाडि बढाएका छन्। सोहीअनुरुप माओवादी केन्द्रले पनि यी चार मन्त्रीहरुको सांसद पद खोसेको हो।"
प्रतिनिधिसभाको अर्को बैठक चैत ३० गते,"काठमाडौं : प्रतिनिधिसभा बैठकमा बोल्दै एमाले सांसद लालबाबु पण्डितले संसदले काम नगरे दोष सभामुखको बढी हुने बताएका छन्। बिहीबारको प्रतिनिधिसभा बैठकमा बोल्दै पण्डितले संसदले काम गर्न नसके सरकारको भन्दा सभामुखको दोष बढी हुने आरोप लगाएका हुन्। बैठकमा बोल्दै एमाले सांसद खगराज अधिकारीले प्रतिनिसभा बैठकमा एमाले र माओवादी केन्द्रको अलगअलग प्रतिनिधित्व भए पनि संसदीय समितिमा त्यो हुन नसेको भन्दै सभामुखको ध्यानाकर्षण गराए। काठमाडौंमा मेलम्चीको पानी आउँदा उपत्यकामा खुसीको लहर आउँदा उपत्यकाका मान्यज्यूको प्रेसर बढेको भन्दै महेश बस्नेतले प्रश्न गरेका छन्।बैठकमा बोल्दै प्रेसर बढे गंगालाल अस्पतालमा उपचारका लागि जान सुझावसमेत दिए। उपत्यकामा खुसीको लहर आउँदा मान्यज्यूको प्रेसर बढेको भन्दै उनले उपचारका लागि सरकारले गंगालाल अस्पतालको स्तरोनत्ती गरेको बताए। मेलम्चीले काठमाडौं उपत्यकामा खुसीको लहर ल्याइरहेको छ। किन उपत्यकाका कतिपय मान्यज्यूले प्रेसर बढेको छ ?, प्रश्न गर्दै बस्नेतले भने, प्रेसर धेरै नबढाउनुहोस्। गंगालाल अस्पताललाई सरकारले स्तरोन्नती गरेको छ। प्रेसर बढेको भए उपचारमा पनि समस्या छैन। प्रतिनिधिसभा पुनस्र्थापनापछि ६ पटक बैठक बसेको तर, प्रधानमन्त्री आउँदा बैठक ढिला गरी बसेको र अध्यादेश पेश गर्न नदिएको भन्दै उनले आपत्ति जनाए। बस्नेतले प्रधानमन्त्री केपी ओलीले विकास र निर्माणका धेरै योजना बनाउँदा आई हेट पोलिटिक्स भन्ने युवा आई लभ यू केपी बा भन्दै सडकमा आएको अवस्थामा पनि विपक्षीले सरकारको काम नदेखेको आरोप लगाए। बिहीबारको बैठकमा सांसद शान्ता चौधरी, लालबहादुर थापा, सत्यनारायण शर्मा खनाल, प्रेम सुवाल लगायतले बोलेका छन्। केही शोक प्रस्ताव पारित गर्दै बिहीबारको बैठक सकिएको हो। अर्को बैठक २०७७ चैत ३० गते सोमबार दिउँसो १ बजे बस्नेछ।"
वाग्मती प्रदेशसभा बैठकमा माओवादीको अवरोध,"वाग्मती प्रदेशसभाका सभामुख सानुकुमार श्रेष्ठले अर्को सूचना जारी नभएसम्मका लागि प्रदेशसभा बैठक स्थगन गरिएको बताए। बिहीबार सुरु भएको बैठकमा विशेष समय लिएर बोल्दै प्रतिपक्षी दल नेपाली कांग्रेसका नेता इन्द्रबहादुर बानियाँले प्रदेश सरकारले अहिले स्वास्थ्य क्षेत्रलाई उच्च प्राथमिकतामा राख्नुपर्ने समयमा मन्त्रिपरिषद्ले आवश्यकीय कार्यविधि र मापदण्ड तयार नगरी विद्युतीय बस खरिदका लागि प्रक्रिया अघि बढाएको हुँदा भ्रष्टाचारलाई नै प्रोत्साहन गर्न खोजिएको हो कि भनी आरोप लगाए। उनले सरकारले विगतका वर्ष झै यस वर्षमा पनि सरकारको नीति कार्यक्रम ल्याइँदा आइएनजीओहरुलाई अनुदान बजेट विनियोजन गर्ने प्रावधान राखिएको नभएको बताए। उनले अहिलेको सरकारले मदन भण्डारी फाउण्डेशनलाई ५० लाख रकम एमाले पार्टीलाई आफ्नो राजनीतिक स्वार्थ पूरा गर्ने प्रयोजनका निमित्त केके मापदण्ड तयार गरेर दिइएको हो संसद्मा प्रष्ट पार्न माग गरे। नेता बानियाँले सरकारले आफैँ निर्माण कम्पनी स्थापना गरी सञ्चालन गर्न भनी विधेयक ल्याउन खोजिएकामा आपत्ति प्रकट गर्दै जनताकै सहभागितामा निजी कम्पनी सञ्चालन हुनु स्वभाविक भएको भन्दै सरकारले नै कम्पनी स्थापना गर्नु नाजायज र अनियमित कार्यलाई प्रत्साहित गर्न खोजिएको धारणा व्यक्त गरे। बैठकमा साझा विवेकशील दलका रमेश पौड्यालले सरकारले प्रतिपक्ष दलहरुसँग सहकार्य, विचारविमर्श नै नगरी एकपक्षीय ढङ्गबाट आफ्नो चुनावी क्षेत्रमा प्रभाव पार्ने उद्देश्यले बजेट र योजनाको बाँडफाँट गर्नु नाजायज भएको उल्लेख गर्दै सरकारले विद्युतीय बस खरिद प्रक्रियालाई तत्काल स्थगन गर्नुपर्ने माग गरे। उक्त बैठकको विषेश समयमा बोल्नु हुँदै नेपाल मजदुर किसान पार्टीका नेता सुरेन्द्र गोरसाईँ र राप्रपाका रीता माझीले सरकारले अहिले जनताको स्वास्थ्य उपचारप्रति गम्भीर नभएकाले कोभिड१९ सङ्क्रमणका बिरामी दैनिकरूपमा बढ्दै गएकाले त्यसतर्फ सरकारको ध्यान केन्द्रित गर्नुपर्ने र तत्कालका लागि विद्युतीय बस खरिद प्रक्रियालाई स्थगन राखी आवश्यक मापदण्डका विषयमा छलफल गर्नुपर्ने धारण व्यक्त गरे । प्रदेशसभा बैठकमा छलफलका लागि आज तयार गरिएको कार्यसूची संसद्मा पेश नै नभइ हटाइएको प्रदेशसभा सचिवालयका प्रमुख सचिव कृष्णहरि खड्काले बताए।"
प्रदेश प्रमुख अहिराज हिमालमा,"जोमसोम : प्रदेश२ का प्रदेश प्रमुख राजेश अहिराज अनौपचारिक भ्रमणका लागि बिहीबार मुस्ताङ आएका छन् ।उनी मनाङ हुँदै मुस्ताङ आएका हुन् । प्रदेश कार्यालयको सरकारी कामकाजबाट बचेको फुर्सिदिलो समय मिलाएर आफ्नै देश नजिकबाट चिन्नेबुझ्ने उद्देश्यले देशदर्शनमा निस्किने गरेको प्रदेश प्रमुख अहिराजले बताए । देशदर्शनले आन्तरिक पर्यटन प्रर्वद्धनमा योगदान पुग्ने उल्लेख गर्दै उनले भने, आफ्नै देशका बारेमा जान्नबुझ्न र अनुभव बटुल्न नागरिक तयार हुनुपर्छ । यसो भए मात्र देशको पर्यटनमा योगदान पुग्छ । हिमालपहाडका नागरिक तराई र तराईका नागरिक हिमालपहाड उक्लिएर आपसमा सद्भावना साट्न सकियो भने मात्र संस्कृति संरक्षणमा योगदान पुग्ने विश्वास उनले गरेका छन् । प्रदेश प्रमुख अहिराज मुक्तिनाथ दर्शन गरेर र्फिर्कने छन् ।"
खराब मौसमका कारण चार दिनदेखि उडान प्रभावित,"काठमाडौं : प्रतिकूल मौसमका कारण त्रिभुवन अन्तर्राष्ट्रिय विमानस्थलको आन्तरिकतर्फ विगत चार दिनदेखि उडान प्रभावित भएको छ । मौसम खराबीले अन्तर्राष्ट्रिय उडान नियमित भए पनि आन्तरिक उडान प्रभावित भएको विमानस्थल कार्यालयले जनाएको छ । विमानस्थलका महाप्रबन्धक प्रतापबाबु तिवारीले आन्तरिक उडान केही सङ्ख्यामा प्रभावित भएको जानकारी दिए। विमानस्थलबाट विभिन्न गन्तव्यमा हुने उडान थोरै सङ्ख्यामा रद्द भएको छ । यान्त्रिक पद्धति (आइएफआर) बाट रात्रिकालीन उडानयोग्य विमानस्थलमा उडान गरिए पनि पोखरा, जनकपुर, सिमरालगायत गन्तव्यको उडान प्रभावित भएको छ । अघिल्लो एक साता मौसम खराबीले उडान रद्द भएको अन्तर्राष्ट्रिय विमानस्थलमा पुनः गत चैत २३ गते मङ्गलबारदेखि उडान प्रभावित भएको हो । काठमाडौँ उपत्यकासहित देशभरको आकाशमा बाक्लो धुवाँसहितको तुवाँलो लागेकाले भिजीबिलिटी कम हुँदा खासगरी आन्तरिक उडान प्रभावित बनेको छ । अन्तर्राष्ट्रिय विमानस्थलको तथ्याङ्कअनुसार आन्तरिक उडानमा बुधबार विभिन्न एयरलाइन्सका जम्मा ११२ उडानमध्ये ९५ मात्रै उडान भए । बाह्र उडान रद्द हुनका साथै पाँच उडान मर्ज गरिएको थियो । यी उडानबाट प्रस्थान र आवागमन दुवै गरी नौ हजार ८२४ यात्रुले हवाईयात्रा गरेका छन् । बुद्ध एयरको सात, यती एयरलाइन्सको चार र सीता एयरको एक उडान रद्द भएको छ । यस्तै गत मङ्गलबार आन्तरिकतर्फ ११८ उडान निर्धारण गरिएकामा जम्मा ८८ उडान भए । २८ उडान रद्द भएका छन् । बुद्ध एयरको १५, यती एयरलाइन्सको छ, समिट एयरको तीन, सौर्य एयरलाइन्सको दुई तथा तारा एयरको समान एकएक उडान भएका छन् । सबै उडानमार्फत आठ हजार ६८७ यात्रु आवतजावत गरेका छन् । अघिल्लो सोमबार सर्वाधिक ३० उडान रद्द भएका छन् । उक्त दिन जम्मा १२२ उडान निर्धारण गरिएकामा ९१ मात्रै उडान भएको छ । बुद्धएयरको १७, यती एयरलाइन्सको नौ, ताराएयरको दुई तथा श्री एयरलाइन्स र सीताएयरको समान एकएक उडान रद्द भएको विमानस्थल कार्यालयले जनाएको छ । तीनदिन मौसम खराबी रहे पनि तुलनात्मकरूपमा आज काठमाडौँको आकाश केही मात्रामा खुलेको छ । बाक्लो तुवाँलो नभएपछि भिजीबिलिटी पनि राम्रो रहेको र नियमित उडान भइरहेको विमानस्थलका महाप्रबन्धक तिवारीले बताए । उनका अनुसार आज पोखरा विमानस्थलबाहेकका गन्तव्यमा उडान नियमित भइरहेको छ । पोखरामा विगत तीन दिनदेखि उडान हुन नसक्दा यात्रु मर्कामा परेका छन् । हल्का वर्षाको सम्भावना हाल देशमा स्थानीय वायुको तथा पश्चिमी वायुको आंशिक प्रभावका साथै नेपालभन्दा दक्षिणमा बनेको तल्लो वायुमण्डलीय न्यून चापीय प्रणालीको पनि प्रभाव रहेको जल तथा मौसम विज्ञान विभाग, मौसम पूर्वानुमान महाशाखाले जनाएको छ । हाल देशको पहाडी भूभागमा आंशिक बदली रहेको छ । साथै देशका केही स्थानमा तुवाँलो लागेको अवस्था छ । देशका पहाडी भूभागमा आंशिकदेखि सामान्य बदली रही बाँकी भूभागमा मौसम आंशिक बदली रहनेछ । प्रदेश १ का पहाडी भूभागका थोरै स्थान र बाँकी प्रदेशका पहाडी भूभागका एकदुई स्थानमा अपराह्नतिर मेघगर्जनचट्याङसहित हल्का वर्षाको सम्भावना रहेको छ । महाशाखाका अनुसार बिहीबार काठमाडौँको न्यूनतम तापक्रम १३ र अधिकतम तापक्रम २८ दशमलव आठ डिग्री सेल्सियस रहेको छ ।रासस"
बलात्कार प्रयासपछि बालिकालाई कर्णाली नदीमा फालेर हत्या,मुगु : सोरु गाउँपालिका९ कालै गाउँकी नौ वर्षीया एक बालिकाको बलत्कार प्रयासपछि हत्या भएको खुलेको छ। सोरु गाउँपालिका९ कालै स्थाई ठेगान भएर अहिले सोही गाँउपालिका८ तारानीमा बस्दै आएका सिद्धिलाल चौलागाईकी नौ वर्षीया छोरी लक्ष्मी चौलागाईलाई सोही गाउँपालिका८ का २० वर्षीय प्रवेश रावलले चैत्र २१ गते बलात्कारको प्रयासपछि हत्या गरेको खुलेको हो। चैत्र २१ गते साँझ ५ बजेपछि घरबाट अन्दाजी पाँच सय मिटर टाढा शौच गर्न लागेका बेला मदिरा सेवन गरेका आरोपित रावलले बलात्कारको प्रयास गर्दा अस्वीकार गरेपछि हत्या गरेको खुलेको हो। बलात्कार प्रयासलाई बालिकाले अस्वीकार गरेपछि आक्रमण गर्दा बेहोस् भएकी बालिकालाई मुगुको कर्णाली नदीमा फालेको आरोपितले स्वीकार गरेका हुन्। आरोपितले रावलले प्रहरीलाई बयानको क्रममा हत्या स्वीकार गरेका हुन्। जिल्ला प्रहरी कार्यालयले बिहीबार आयोजना गरेको पत्रकार सम्मेलनमा बोल्दै डीएसपी चित्रबहादुर भट्टराईले आरोपितले बलात्कारपछि हत्या गरेको स्वीकार गरेको जानकारी दिए। चैत्र २१ गते दिउँसो आमासँग घर नजिकको खोलामा नुवाईधुवाई गरेकी बालिका साँझ ५ बजे तिर घरबाट ५ सय मिटर टाढा घाट भन्ने स्थानमा गएको स्थानीयले देखेका थिए। बलात्त्कारको प्रयास गर्दा बालिका चिच्याउन थालेपछि घटना बाहिरिने डरले आक्रमण गर्दा ढुंगामा टाउको ठोक्किएर बेहोस् भएपछि उनलाई नदीमा फालेको प्रहरीसँगको बयानमा आरोपितले स्वीकार गरेको अनुसन्धानमा संलग्न प्रहरी निरीक्षक नरेश विकले जानकारी दिए।
नगरपालिकाको केन्द्र परिवर्तन नगर्न सर्वोच्चको आदेश,"पर्वत : पर्वतको फलेवास नगरपालिकाको केन्द्र परिवर्तन गर्ने निर्णय तत्कालका लागि रोक्का गर्न सर्वोच्च अदालतले आदेश दिएको छ । नगरपालिका स्थापना भएपछि लामो समय भाडाको घरमा र त्यसपछि फलेवास सिँचाइ आयोजनाको कार्यालयबाट सञ्चालन गरिँदै आएको नगरपालिकाको केन्द्र परिवर्तन गर्ने नगर कार्यपालिकाले गत पुसमा निर्णय गरेको थियो । नगर कार्यपालिकाको बैठकले अहिले सञ्चालनमा रहेको नगरकार्यपालिकाको कार्यालय फलेवास५ कै झकलकमा सार्ने निर्णय गरेको थियो । उक्त निर्णयविरुद्ध परेको रिटमा बुधबार न्यायाधीश पुरुषोत्तम भण्डारीको एकल इजलासले उक्त निर्णयलाई रोक्का गर्न आदेश दिएको हो । नगर प्रमुखसहितको बैठकले स्थान परिवर्तनसहित प्रमुख प्रशासकीय भवन निर्माण गर्ने निर्णय गरेपछि उपप्रमुख मन्जु अधिकारीले सर्वोच्च अदालतमा रिट दायर गरेकी थिइन्। अहिलेको कार्यालय खानीगाउँकै पिप्लेमा रहेको फलेवास सिँचाइ आयोजनाको कार्यालयमा रहेको छ । नयाँ स्थानान्तरण हुने झकलक झण्डै एक किलोमिटरको दूरीमा रहेको छ । झकलकमा ६० दशमलव आठ रोपनी जग्गा उपलब्ध भएको छ । उक्त जग्गामध्ये अधिकांश स्थानीयवासीले नगरपालिकालाई अनुदानस्वरूप दिएका हुन् । जम्मा तीन रोपनी क्षेत्रफलमा रहेको सिँचाइको भवनमा कार्यालय सञ्चालन गर्न समस्या भएको र आफ्नो स्वामित्वमा नभएका कारण अन्य भौतिक पूर्वाधारसमेत थप गर्न कठिनाइ भएपछि नयाँ स्थानमा केन्द्र र प्रशासनिक भवन निर्माण गर्ने निर्णय भएको नगरप्रमुख शर्माले जानकारी दिए । उनका अनुसार सर्वोच्चको आदेशसँगै तत्काललाई परिवर्तनको प्रक्रिया रोकिएको र नयाँ कार्ययोजनाका साथ अघि बढ्ने बताए। उनका अनुसार नगरपालिकाको मुख्य प्रशासनिक भवन, विषयगत शाखाका भवनसहित बजार क्षेत्रको विस्तारलगायत नगरपालिकाको केन्द्रका लागि आवश्यक पूर्वाधार झकलकमा निर्माण कार्य अघि बढाइने योजना रहेको थियो । मुख्य प्रशानिक भवन निर्माणको काम चालु आर्थिक वर्षभित्रै सुरु गरिने योजना कार्यपालिकाको थियो भने भवन निर्माणका लागि बोलपत्रसमेत आह्वान भइसेकेको थियो । नगरपालिकाको केन्द्र साविकको ठाउँबाट अन्यत्र लैजानबारेमा अहिले भइरहेको कार्यालय वरिपरिका बासिन्दाले भने विरोध गरिरहेका थिए । उनीहरुले गएको असारमा नगरपालिका घेराउसमेत गर्दै भइराखेको स्थानमा कायम गर्न माग गरेका थिए । केन्द्र स्थानान्तरणको निर्णयमा नगर उपप्रमुख मन्जु अधिकारीले भने असहमति जनाउँदै आएका थिए। उनले आवश्यक छलफल र तयारीबिनै सार्न लागिएको भन्दै निर्णयमा असहमति जनाएका थिए।रासस"
बालकथा संग्रह हाम्रा कथा बिमोचित,"काठमाडौं : विजेश्वरी ज्ञान मन्दिर सैनिक महाविद्यालयको आयोजनामा सम्पन्न अन्तर सैनिक महाविद्यालयविद्यालय बालकथा लेखन प्रतियोगितामा उत्कृष्ट ठहरिएका २४ वटा कथाहरूको संग्रह हाम्रा कथा प्रकाशित भएको छ । सैनिक कल्याणकारी कोषद्वारा सञ्चालित आठवटा सैनिक महाविद्यालयविद्यालयमा कक्षा ६ देखि १० सम्म अध्ययनरत विद्यार्थीमा आन्तरिक प्रतिस्पर्धा गराई प्रथम, द्वितीय, तृतीय र सान्त्वना पुरस्कार प्राप्त गर्ने विद्यार्थीका कथाहरू यस संग्रहमा संग्रहीत छन् । विजेश्वरी ज्ञान मन्दिर सैनिक महाविद्यालय आयोजक भएकाले सो महाविद्यालयका विद्यार्थीका कथालाई प्रतियोगितामा समावेश गरिएको थिएन । प्रतियोगितामा सहभागी कथाहरूको वरिष्ठ बालसाहित्यकार शान्तदास मानन्धरले मूल्यांकन गरेका थिए । बालकथा संग्रह प्रकाशनको मुख्य उद्देश्य सैनिक महाविद्यालयमा अध्ययनरत विद्यार्थीबीचमा प्रतिस्पर्धा गराई कथा लेखनतर्फ अग्रसर गराउनु रहेको विद्यालयले जनाएको छ । विद्यार्थीको सिर्जनात्मक लेखन आदानप्रदान गराउनुका साथै सिर्जनशील नागरिक उत्पादनमा जोड दिनु पनि यसको उद्देश्य रेहको छ । प्रधान सेनापति पूर्णचन्द्र थापाको प्रमुख आतिथ्यमा महाविद्यालयको अडिटोरियम हलमा सम्पन्न कार्यक्रममा वरिष्ठ बालसाहित्यकार मानन्धरले पुस्तकको समिक्षा गरे । महाविद्यालयका प्राचार्य सुधा सापकोटा(भेटुवाल)को सभापतित्वमा सञ्चालित विमोचन कार्यक्रममा सैनिक श्रीमती संघका अध्यक्ष दिपा थापालगायतको उपस्थिति रहेको थियो । देवेन्द्रप्रसाद उप्रेतीले सम्पादन गरेका सो पुस्तक रत्नसागर प्रकाशन प्रालि बागबजारले प्रकाशित गरेको हो ।"
महासंघ उदयपुरमा अन्नपूर्णकर्मी खड्का विजयी,"उदयपुर : नेपाल पत्रकार महासंघ उदयपुर शाखाको अध्यक्षमा अन्नपूर्णकर्मी भरत खड्का दोश्रो कार्यकालका लागि निर्वाचित भएका छन् । बुधबार सम्पन्न निर्वाचनमा भोटराज राईलाई १४ मत अन्तरले पराजित गर्दै खड्का विजयी भएका हुन् । कुल एक सय एक मतदाता रहेको जिल्ला शाखामा ९६ मत खसेको थियो । खसेको मतमध्ये ५३ मत खड्काले पाए भने राईले ३९ मत प्राप्त गरेको निर्वाचन समितिका संयोजक कौशल चेम्जोङले जानकारी दिए । खड्का यसअघि अध्यक्ष र राई उपाध्यक्ष थिए । त्यसैगरी खुला उपाध्यक्षमा पर्शुराम थापा, समावेसी उपाध्यक्षमा गंगा राई, सचिवमा विश्वराज तामाङ्ग, खुला सहसचिवमा रिसी राई, समावेसी सहसचिवमा देवराज राई र कोषाध्यक्षमा गणेश उप्रेती निर्वाचित भएका छन् । उपाध्यक्ष थापा यसअघिका सचिव र निर्वाचित सचिव कोषाध्यक्ष हुन् । त्यसैगरी सदस्यमा बुद्धिकुमार राई, करुणा कार्की, होम बस्नेत, रन्जु दनुवार, शंकर रिखाम, चन्द्र राई, युवराज कार्की, सरोज निरौला, किरण ढुंगाना, दिनेश राई र कुमार मोते रहेका छन् । मोते दलित कोटाबाट सर्वसहमत चयन भएका हुन् । त्यसैगरी संघीय पार्षदमा कुशलबाबु बस्नेत, भक्तिविलास पोखरेल र जयन्तिकला तामाङ्ग निर्वाचित भएका छन् । तामाङ्ग महिला कोटामा सर्वसहमत चयन भएकी हुन् । प्रदेश पार्षदमा विकाश बस्नेत, टेकराज रिखाम, केदार थापा, केदार कटुवाल, यदु ढकाल, सुजता ढुंगाना र यशोधा पोखरेल रहेका छन् । ढुंगाना र पोखरेल महिला कोटाबाट सर्वसहमत चयन भएका हुन् ।"
पत्रकार महासंघ मुस्ताङको अध्यक्षमा अन्नपूर्णकर्मी थकाली निर्वाचित,"मुस्ताङ : नेपाल पत्रकार मुस्ताङ शाखाको अध्यक्षमा अन्नपूर्णकर्मी सुन्दरकुमार थकालीले निर्वाचित भएका छन्। नेपाल पत्रकार महासंघ मुस्ताङको बुधबार सम्पन्न निर्वाचनमा थकाली महासंघको आगामी नयाँ कार्यकालका लागि प्रेष युनियनसहितको संयुक्त प्यानलबाट निर्वाचित भएका हुन्। नेपाल पत्रकार महासंघ मुस्ताङको दलित तथा महिला सदस्यबाहेक पुरै संयुक्त प्यानलले जितेको हो। पत्रकार महासंघ मुस्ताङमा संयुक्त प्यानलबाट उपाध्यक्ष ( खुल्ला ) दुर्गादेवी रसाईली, उपाध्यक्ष (महिला) तृष्णा गौचन, सचिव सुशीलबाबु थकाली, सहसचिव (समावेशी) आदित्य रसाईली, सहसचिव सरस्वती ल्वागुन, कोषाध्यक्ष फुलकुमारी नेपाली र केन्द्रीय परिषद् सदस्यमा चन्द्रेश्वर बस्ताकोटी निर्वाचित भएका छन्। पत्रकार महासंघ मुस्ताङ शाखाको निर्वाचनमा १३ पदमा २२ जनाले उम्मेदवारी दिएका दिए। जसअन्तरगत प्रेस युनियन आवद्ध प्यानलबाट गण्डकी प्रदेश परिषद सदस्यमा लक्ष्मी पौडेल, जिल्ला कार्यसमिति सदस्यमा सौरभ चालिसे, वशन्त पौडेल, उत्तम केशी र प्रताप आचार्य निर्विरोध निर्वाचित भएका छन् । ओली पक्षीय प्रेस चौतारीका तर्फबाट महिला सदस्यमा चन्द्रा नेपाली र दलित सदस्यमा राजु सेन्चुरी निर्विरोध निर्वाचित भएका हुन्। नेपाल पत्रकार महासंघ केन्द्रको निर्वाचन कार्यविधि अनुसार मुस्ताङ शाखाले पत्रकार भीमबहादुर रसाईली संयोजकत्वमा ३ सदस्यस्य निर्वाचन समिति गठन गरेको थियो। निर्वाचन समितिमा जिल्ला अदालत जोमसोमका नासु रामचन्द्र सुवेदी र जिल्ला सरकारी वकिलको कार्यालयबाट नासु पार्वती तामाङ खटिएका थिए। सो निर्वाचन समितिले बुधबार नै संघप्रदेश र केन्द्रको मतपरिणाम सार्वजनिक गरी सम्बन्धी निकायमा पठाएको निर्वाचन संयोजक भीमबहादुर रसाईलीले जानकारी दिए। उनका अनुसार मुस्ताङ शाखामा निर्वाचित पदाधिकारीहरुलाई निर्वाचन समितिले पद तथा गोपनीयताको सपथ ग्रहणसहित निर्वाचित भएको आधिकारिक प्रमाण पत्र प्रदान गरेको थियो। मुस्ताङ शाखामा निर्वाचित कार्यसमितिले निर्वाचन समितिलाई निर्वाचन सम्पन्न गर्न दिएको कार्यभार पूरा गरेकोमा धन्यवादसहित प्रशंसापत्र प्रदान गरेको थियो। हिमाली जिल्ला मुस्ताङको पत्रकार महासंघमा २८ जना मतदातामध्ये २६ जना सदस्यले मतदान गरेका थिए।"
सुर्ती चुरोट सेवनमा २० वर्ष मुनिका युवा बढी,"काठमाडौं : सुर्तीजन्य पदार्थको सेवनमा २० वर्षमुनिका युवाको सहभागिता बढेर गएको छ । स्कुल र कलेज तहका किशोरकिशोरीलाई सुर्तीजन्य पदार्थको लतमा पर्न नदिन चेतनामूलक कार्यक्रम सञ्चालन गर्नुपर्ने देखिएको छ । स्वास्थ्य कार्यालय बागलुङको आयोजनामा भएको सुर्तीजन्य पदार्थको स्वास्थ्यमा प्रभाव र यसको नियमनसम्बन्धी ऐन नियम र मापदण्डका सम्बन्धमा आयोजित पैरवी कार्यक्रमका सहभागीले युवा र किशोर अवस्थामा सुर्तीजन्य वस्तुको सेवनबाट बचाउनुपर्ने आवश्यकताबारे चिन्ता व्यक्त गरे । बागलुङका प्रमुख जिल्ला अधिकारी शिवकुमार कार्कीले किशोर अवस्थामा कुलतबाट जोगाउन सकेमात्र भविष्यमा दक्ष जनशक्ति उत्पादन गर्न सकिने भन्दै प्रशासनबाट नियमन कडाइ गरिने बताए । उनले सार्वजनिक स्थलमा चुरोट र सुर्तीजन्य वस्तु सेवन गर्नेलाई कारवाही गरिने बताए। 'कारवाही गर्ने अधिकारीका रूपमा प्रजिअलाई तोकेको छ, अब हामी कडाइका साथ अनुगमन पनि गर्छौं', कार्कीले भने, 'अब जता पायो त्यतै जहाँ पायो त्यहीँ धुमपान गर्दा कारवाही भोग्नुपर्छ ।' सरकारले २०६८ सालमै सुर्तीजन्य पदार्थ नियन्त्रण र नियमन गर्ने ऐन ल्याए पनि प्रभावकारी कार्यान्वयन भएको छैन । विद्यालय र कलेज पढ्ने बालबालिकामा चुरोट खाने प्रवृत्ति बढेको, त्यसपछि क्रमशः युवा दुर्व्यसनमा फस्ने तथा लागुपदार्थ सेवनमा लाग्दा घरपरिवार तथा राष्ट्रकै लगानी खेर जाने, दक्ष जनशक्ति उत्पादनमा ह्रास आउनेजस्ता काम भइरहेको उनले बताए। स्वास्थ्य कार्यालय प्रमुख सुरज गुरौले एक तिहाइ नेपालीले अहिले पनि धुमपान गरेको तथ्य बताए। साथै उनले १७ वर्षमुनिबाटै धुमपान सिक्ने गरेको अध्ययनले देखाएको भन्दै विद्यालय तहलाई समयमै सम्बोधन गर्न ढिलाइ गर्न नहुने बताए। अहिले पनि सत्र वर्षमुनिका झण्डै १९ प्रतिशत किशोरकिशोरी त्यस्तो लतमा देखिएको बताइएको छ । त्यस्ता वस्तुको सेवनले क्यान्सर, मधुमेह, उच्च रक्तचाप, मुटुसम्बन्धी रोग र अन्य धेरै नसर्ने रोग लाग्ने गरेको तथ्यसमेत भेटिएको छ । विश्वमा अहिले पनि एक अर्ब मानिस सुर्तीजन्य वस्तुको सेवनबाट नसर्ने प्रकृतिका जटिल रोग बोकेर बसेकोसमेत गुरौले जानकारी दिए।"
२६ कर्मचारीको सरुवा (सूचीसहित),"काठमाडौं : गृह मन्त्रालयले विभिन्न जिल्लाका प्रमुख जिल्ला अधिकारी, मन्त्रालयका सहसचिव तथा उपसचिव गरी २६ कर्मचारीको सरुवा गरेको छ। यही चैत २६ को गृहमन्त्रीस्तरीय निर्णयअनुसार मन्त्रालयका सहसचिव नारायणप्रसाद भट्टराईलाई अध्यागमन विभागको प्रमुख, सहसचिव शिवराम गेलाललाई बाँकेको प्रजिअ, धर्मेन्द्र मिश्रलाई नवलपरासी पश्चिमको प्रमुख जिल्ला अधिकारीमा सरुवा गरिएको छ। सहसचिव सुुशील वैद्यलाई अध्यागमन कार्यालय त्रिभुवन अन्तरराष्ट्रिय विमानस्थल काठमाडौँ, होमप्रसाद लुईंटेललाई लमजुङको प्रजिअ, अनिता निरौला र विश्वप्रकाश अर्याललाई राष्ट्रिय विपद् जोखिम न्यूनीकरण तथा व्यवस्थापन कार्यालयमा पठाइएको छ। मन्त्रालयका सहसचिव राजेन्द्रदेव पाण्डेलाई बैतडी, नवराज सापकोटालाई रोल्पा, सुनिल खनाललाई डोटी, भरतमणि पाण्डेलाई मकवानपुरको प्रमुख जिल्ला अधिकारीमा सरुवा गरिएको छ। मकवानपुरका प्रमुख जिल्ला अधिकारी गोविन्दप्रसाद रिजाललाई गृह मन्त्रालयमा ल्याइएको छ। सहसचिव जनार्दन गौतमलाई गौतमबुद्ध अन्तर्राष्ट्रिय विमानस्थल, अध्यागमन कार्यालय रुपन्देहीको प्रमुख अध्यागमन अधिकृतमा सरुवा गरिएको छ। नवलपरासी पश्चिमका प्रमुख जिल्ला अधिकारी सागरमणि पाठकलाई गृह मन्त्रालयमा ल्याइएको छ। बैतडीका प्रमुख जिल्ला अधिकारी मोहनराज जोशीलाई रुपन्देहीको सहायक प्रजिअमा, उपसचिव शङ्करबहादुर विष्टलाई टिकापुर इलाका प्रशासन कार्यालयबाट बाँकेको सहायक प्रजिअ, र बाँकेका प्रजिअ रामबहादुर कुरुङ्वाङलाई इप्रका टिकापुरमा पठाइएको छ। गृह मन्त्रालयका उपसचिव गोपालकुमार अधिकारीलाई बाजुराको प्रजिअमा पठाइएको छ। बाजुराका प्रजिअ कृष्णप्रसाद गैरेलाई कारागार कार्यालय पर्सा, डोटीका प्रजिअ भीमप्रसाद भट्टराईलाई चितवनको सहायक प्रजिअ, कास्कीका सहायक प्रजिअ गुरुप्रसाद ढकाललाई इलाका प्रशासन कार्यालय लेखनाथ कास्की तथा लेखनाथका कृष्णचन्द्र पौडेललाई कास्की जिल्लाको सहायक प्रजिअमा सरुवा गरिएको छ। जिल्ला प्रशासन कार्यालय बाग्लुङका उपेन्द्रराज पौडेललाई इलाका प्रशासन कार्यालय बुटबल, रोल्पाका प्रजिअ नरेन्द्रकुमार रानालाई गृह मन्त्रालय, कारागार कार्यालय मोरङका उपसचिव सुवासकुमार लामिछानेलाई इलाका प्रशासन कार्यालय धरान र लमजुङका प्रजिअ श्रीकृष्ण शर्मालाई कारागार कार्यालय मोरङ पठाइएको छ।"
