शीर्षक,विवरण
गण्डकी प्रदेश सरकारबाट बाहिरियो माओवादी केन्द्र : दुई मन्त्रीले दिए राजीनामा,"पोखरा : गण्डकी प्रदेश सरकारमा सहभागी माओवादी केन्द्रका दुई मन्त्रीले बुधबार राजीनामा दिएका छन् । हिउँदे अधिवेशनको पहिलो दिनको बैठकमा बोल्दै माओवादी मन्त्रीले राजीनामा दिएका हुन् । गण्डकी सरकारमा माओवादी केन्द्रबाट आन्तरिक मामिला तथा कानुनमन्त्री हरिबहादुर चुमान र भूमि व्यवस्था, कृषि तथा सहकारीमन्त्री लेखबहादुर थापाले राजीनामा दिएका हुन् । हिउँदे अधिवेशनलाई सम्बोधन गर्दै मन्त्री चुमानले आफूहरुले मुख्यमन्त्री पृथ्वीसुब्बा गुरुङलाई राजीनामा पत्र बुझाइसकेको जानकारी दिएका छन् । गण्डकी सरकारमा माओवादी केन्द्रबाट दुई मन्त्री रहेका थिए । माओवादी केन्द्रको संसदीय दलको बैठकले बुधबार मन्त्री फिर्ता बोलाउने निर्णय गरेको थियो । २०७४ फागुन ४ देखि थापा र चुमा मन्त्री रहँदै आएका थिए । गण्डकी प्रदेशमा ६० सदस्य प्रदेशसभामा एमाले २८, कांग्रेस १५, माओवादी १२, राष्ट्रिय जनमोर्चा ३ र जनता समाजवादी २ सदस्य छन् । माओवादी र एमाले एकीकरण भएपछि मुख्यमन्त्री एमालेलाई र माओवादीलाई सभामुख, एमालेलाई उपसभामुख बाँडिएको थियो । प्रदेश सरकारलाई दिएको विश्वासको मत भने फिर्ता लिइएको छैन ।"
फेरि त्रासमा पर्यटन,"काठमाडौं : कोरोना भाइरस महामारी घटेसँगै सबैभन्दा पहिला साउन १५ देखि होटल तथा रेस्टुराँ खुले। त्यसपछि भदौमा अन्तर्राष्ट्रिय उडान खुला गरियो। असोज पहिलो सातादेखि आन्तरिक उडान खुले। त्यसपछि विदेशी पर्यटकका हकमा सबैभन्दा पहिला खुलेको क्षेत्र हो, पर्वतारोहण। सरकारले माघमा सबै पर्यटकीय क्षेत्र खुलाउने निर्णय लियो। पर्यटन क्षेत्रले पुरानै लय समात्दै गरेको अवस्था पनि हो। अध्यागमन विभागको सन् २०२१ को पहिलो तीन महिनाको तथ्यांकले विदेशी पर्यटकको आगमन सुधारोन्मुख देखाएको छ। तीन महिनामा ३२ हजार ९ सय ९७ विदेशी पर्यटक नेपाल आएका छन्। जनवरीमा ८ हजार ८ सय ७४, फेबु्रअरीमा ९ हजार १ सय ४६ र मार्चमा १४ हजार ९ सय ७७ पर्यटक आएका हुन्। तर, कोभिडको दोस्रो लहर अघि बढ्दै गर्दा पर्यटन क्षेत्र पुनः ठप्प हुने हो कि भन्ने भय व्यवसायीमा देखिएको छ। नेपाल पर्यटन बोर्डको तथ्यांकअनुसार करिब सवा खर्ब रुपैयाँ लगानी रहेको पर्यटन क्षेत्रले कोभिडका कारण प्रत्येक महिना १० अर्ब रुपैयाँको घाटा व्यहोरिरहेको छ। यो क्षेत्रले वार्षिक करिब २ खर्ब रुपैयाँ आम्दानी गर्छ। कुल गार्हस्थ उत्पादन (जीडीपी) मा ३ प्रतिशत योगदान रहेको पर्यटन मन्त्रालयको तथ्यांक छ। जति उद्योग छन् तीमध्ये पर्यटनको हिस्सा २२ प्रतिशत छ। होटल व्यवसाय अन्योलमाविदेशी पर्यटक आउन नखुलाएको अवस्थामा पनि आन्तरिक पर्यटककै भरमा होटल तथा रेस्टुरा भरिभराउ हुन थाले। ४० देखि ५० प्रतिशतको अकुपेन्सीमा साना होटल व्यवसाय सञ्चालन भइरहेका छन्। पोखरा, सौराहा, चितवनलगायत पर्यटन गन्तव्यका होटल व्यवसाय आन्तरिक पर्यटकबाटै धानिएका छन्। विदेशी पर्यटकलक्षित पाँचतारे होटल सञ्चालनमा आउन सकेका छैनन्। साना होटल, रेस्टुरा तथा रिसोर्ट आन्तरिक पर्यटकमा पनि युवाका कारण केही चलेको होटल संघ नेपाल हानका उपाध्यक्ष विनायक शाह बताउँछन्। तर, कोभिड फर्किने अवस्थामा देखिएकाले नयाँ वर्ष २०७८ लक्षित कार्यक्रम पनि प्रभावित बन्ने उपाध्यक्ष शाहको भनाइ छ। बजारको माग भए पो नयाँ वर्षका लागि नयाँ कार्यक्रम ल्याउने हो। केही समूहलाई लक्षित गर्दैमा व्यवसाय पुनरोत्थान हुन सक्दैन, उपाध्यक्ष शाह भन्छन्। कोभिडको दोस्रो लहरले विदेशबाट हुने सोधपुछमा असर गरेको हुँदा पुनः होटल व्यवसाय अन्योलमा पुगेको उनको भनाइ छ। सरकारले विदेशी पर्यटक भिœयाउन खुकुलो नीति ल्याएका कारण बढेको सोधपुछ केही दिनयता घटेको शाह बताउँछन्। आरोहणमा आससन् २०२० को अक्टोबरमै विदेशी पर्यटकका लागि खुलाइएको हिमाल आरोहण तथा पर्वतारोहणमा लक्षितभन्दा बढी सहभागिता देखिएको छ। यो अवधिमा अघिल्लो वर्षको तुलनामा २५ प्रतिशत मात्र आरोहण भए पनि यसलाई सुखद मान्नुपर्ने व्यवसायीको भनाइ छ। कोभिडकै बीचमा भए पनि पहिलो पटक ३ सयभन्दा बढी नेपालीले ६ हजार मिटरभन्दा होचा हिमाल आरोहण गरेको नेपाल पर्वतारोहण संघका महासचिव कुलबहादुर गुरुङ बताउँछन्। हिमाल आरोहणको संख्या सुधारोन्मुख रहेको पर्यटन विभागले जनाएको छ। यो वर्षको पहिलो सिजनमा ६ हजार मिटर माथिका हिमाल आरोहण गर्न २ सय ९६ जनाले अनुमति लिएका छन्। यसबापत २३ करोड रुपैयाँ राजस्व संकलन भएको छ। मार्च, अप्रिल र मेलाई पहिलो सिजन मानिने हुँदा पर्वतरोहीको संख्या र राजस्व बढ्ने अनुमान विभागको छ। पर्वतारोहण राजस्व संकलनका लागि महŒवपूर्ण छ। यही अवधिमा सन् २०२० मा पर्वतारोहणबाट झन्डै आधा अर्ब राजस्व संकलन भएको थियो। त्यस बेलासम्म नेपाल कोरोनाबाट सुरक्षित रहेकाले राजस्व संकलनमा असर परेको थिएन। उडानलाई निरन्तताआन्तरिक उडान पुरानै लयमा फर्किएको त्रिभुवन विमानस्थलको चहलपहलले देखाउँछ। आन्तरिक वायुसेवा कम्पनीले आधा भाडामै उडान भरिरहेका छन्। तर, नाफा कमाउनेभन्दा पनि व्यवसाय सञ्चालन गर्न जहाज उडाउने काम भइरहेको नेपाल वायुसेवा सञ्चालक संघका प्रवक्ता योगराज कँडेल शर्मा बताउँछन्। आन्तरिक उडानतर्फ ट्रंक रुट (तराई जिल्लाका उडान)मा उल्लेख्य सुधार आए पनि स्टल रुट (पहाडी तथा हिमाली जिल्लाका उडान) र हेलिकप्टर उडानमा सुधार आउन सकेको छैन। खराब मौसमका कारण पनि हेलिकप्टर उद्योग ठप्प छ। अन्तर्राष्ट्रिय उडान भर्ने नेपाली वायुसेवा कम्पनीको व्यवसायले पनि गति लिन सकेको छैन। भारतीय पर्यटकको फ्लो बढेको थियो तर खराब मौमस र कोभिडको दोस्रो लहरले अहिले भारतीय पर्यटक आउन नै प्रायः ठप्प छ, शर्मा भन्छन्। त्रिभुवन अन्तर्राष्ट्रिय विमानस्थलको तथ्यांकअनुसार कोभिड१९ को महामारीपछि आन्तरिकतर्फको ट्रंक रुट र स्टल रुटतर्फ आउने जाने गरी दैनिक करिब दुई सय उडान भइरहेको छ। कोभिड१९ महामारीअघि दुवै रुटमा दैनिक औसत तीन सय उडान हुन्थ्यो। ट्रंक रुटमा सबै वायुसेवा कम्पनीले ८० प्रतिशत अकुपेन्सीमा जहाज उडाइरहेका छन्। तर, स्टल रुटका उडान नगन्य संख्यामा भइरहँदा ५० प्रतिशतभन्दा पनि कम अकुपेन्सी छ। फाट्टफुट्ट हुने स्टल रुटको उडानमा कार्गोको हिस्सा बढी हुने गरेको संघले जनाएको छ। अन्तर्राष्ट्रियतर्फ हाल आउने जाने गरी दैनिक ३० देखि ३६ उडान हुँदै छ। कोभिडअघि ६५ उडान हुन्थ्यो। आन्तरिकतर्फ यात्रुको दैनिक चाप १० हजार हाराहारीमा पुगेको छ। सन् २०२० मा आन्तरिक उड्डयन क्षेत्रले १० अर्ब ६२ करोड रुपैयाँ आम्दानी गुमाएको थियो। केही चलायमान ट्राभल एन्ड टुरविदेशी पर्यटक भिœयाउन सरकारले खुकुलो नीति लिएसँगै ट्राभल एन्ड टुर व्यवसाय केही चलायमान बनेको छ। कोभिड संक्रमणको एक वर्षमा घाटामा गएको यो व्यवसायमा अब केही आशा गर्ने ठाउँ भए पनि कोभिडको दोस्रो लहरले पुनः शंकामा पुगेको नेपाल एसोसियसन अफ टुर एन्ड ट्राभल एजेन्ट्स (नाटा)का महासचिव सुधीर उपाध्याय बताउँछन्। कोभिडको एक वर्षमा घाटा कति भयो भन्ने लेखाजोखा छैन। तर, अब केही चलायमान हुन्छ भन्ने आशा हो, उपाध्याय भन्छन्। व्यवसाय पुनरोत्थानका लागि कोभिड नै उन्मूलन हुन जरुरी छ। पर्यटन क्षेत्रको प्रमुख आधार युरोपेली भएको र उनीहरू साहसिक पर्यटनका लागि आउने हुँदा अहिले केही फाटफुट्ट पर्यटक देखिएका छन्। तर, कोभिडको दोस्रो लहर कस्तो हुन्छ र सरकारले कस्तो नीति लिन्छ भन्ने पर्ख र हेरको अवस्थामा रहेको उनी भन्छन्। आगामी बजेटको तयारीमा रहेको सरकारले कोभिडलक्षित कार्यक्रमलाई प्राथमिकता दिन भनिरहँदा पर्यटन मन्त्रालय पनि सोहीअनुसार नै बजेटमा प्रस्ताव गर्ने तयारीमा जुटेको छ। अति प्रभावित पर्यटन क्षेत्रको पुनरोत्थानका कार्यक्रमलाई निरन्तरता दिने गरी २०७८०७९ को बजेटको पूर्वतयारी चलिरहेको मन्त्रालयका प्रवक्ता तारानाथ अधिकारी बताउँछन्। पर्यटन मन्त्रालयलाई आगामी आर्थिक वर्षका लागि २६ अर्बमा २ प्रतिशत कम हुने गरी बजेट सिलिङ निर्धारण गरिएको छ। पर्यटन क्षेत्रलाई चलायमान बनाउन सरकारले खुकुलो नीति ल्याएको छ। सरकारले पर्यटक आवागमनलाई व्यवस्थित गर्न कार्यान्वयनमा ल्याएको मापदण्ड परिमार्जन गरी लागू गरेको छ। परिमार्जित मापदण्डअनुसार विदेशी पर्यटकका हकमा ७२ घण्टे पीसीआर नेगेटिभ भएका पर्यटकले नेपालमा आएपछि पुनः कोभिड जाँच गर्दा नेगेटिभ आए क्वारन्टाइन अनिवार्य बस्नुपर्ने बाध्यता हटेको छ। पर्यटकलाई ससर्त अनअराइभल भिसा दिन सक्ने गरी नयाँ व्यवस्था गरिएको छ। यसअघि पदयात्रा तथा पर्वतारोहणका लागि मात्रै अनअराइभल भिसाको व्यवस्था थियो। यात्रा बिमाको विषयमा यसअघि पर्यटन विभागले पर्यटकलाई अनिवार्य गरेको पाँच हजार डलरबराबर यात्रा बिमाको प्रावधान हटाइएको छ। आपत्कालीन, खोज, उद्धार, उपचारलगायत नेपाल यात्रा अवधिभरका लागि मान्य हुने गरी गरिएको यात्रा बिमाको कागजात नै मान्य हुने नयाँ व्यवस्था ल्याइएको छ। भारतीय पर्यटकको हकमा भने नेपाल र भारतबीचको एयरबल सम्झौताअनुसार हवाईमार्गबाट आउनुपर्नेछ। स्थलमार्गबाट आउन चाहने भारतीय पर्यटकले कोभिड नेगेटिभ वा कोभिड खोप लगाएको कागजात पेस गर्नुपर्नेछ।"
उपत्यकामा बन्दै चार नयाँ सहर,"काठमाडौं : सरकारले उपत्यकाका चारकिल्लामा चार नयाँ सहर बनाउने भएको छ। त्यसका लागि जग्गा अधिग्रहणको काम अघि बढाइएको छ। उपत्यकाका ईशान (पूर्वोत्तर), आग्नेय (पूर्वदक्षिण), नैऋत्य (दक्षिणपश्चिम) र उत्तरमा नयाँ हरित सहर विस्तार गर्न लागिएको हो। काठमाडौं, भक्तपुर, ललितपुरका तीनै सहर भरिन लागेकाले चार कुनामा सहर बसाउन लागिएको सहरी विकास मन्त्रालयका सचिव डा रमेशप्रसाद सिंहले बताए। मन्त्रालयका सचिव डासिहले ती सहर व्यवस्थित, स्मार्ट र सन्तुलित हुने बताए। डा सिंहका अनुसार १ लाख ३० हजार रोपनी जग्गा अधिग्रहण प्रक्रिया अघि बढेको छ। प्रस्तावित क्षेत्रमा जग्गा कित्ताकाट र भौतिक परिवर्तन गर्न नपाइने गरी रोक लगाइएको छ। काठमाडौं उपत्यका विकास प्राधिकरणले ती क्षेत्रमा रहेका जुनसुकै प्रकारका अचल सम्पत्ति स्वीकृतिबिना कुनै प्रकारको भौतिक परिवर्तन गर्न वा टुक्र्याउन नपाउने सूचना जारी गरेको छ। प्राधिकरणका प्रमुख आयुक्त डा भाइकाजी तिवारीले सानासाना सहर मात्रै निर्माण गर्दै आएकामा अब ठूला सहरको निर्माण गर्ने अवधारणा ल्याएको बताए। प्राधिकरणका अनुसार ईशान (पूर्वोत्तर) अन्तर्गत पूर्वतर्फ भक्तपुरको नगरकोट जाने सडक, तेलकोट भन्ज्याङसम्मको क्षेत्रमा कित्ताकाट रोकिएको छ। पश्चिमतर्फ जोरपाटी क्रिकेट रंगशाला, मूलपानी गोठाटार हुँदै मनोहरा पुल भक्तपुर जाने पुरानो बाटो, उत्तरतर्फ साँखु बजार र साँखु जाने मूल सडक, दक्षिणतिर भक्तपुर पुरानो बाटोमा सहर विस्तारको तयारी छ। नेपाल सैनिक प्रतिष्ठान खरिपाटी, देकोमिबा इतापाके जग्गा एकीकरण आयोजना, सिन्टीटार जग्गा एकीकरण आयोजना र दिव्यश्वरी जग्गा एकीकरण आयोजनाबाहेक क्षेत्रमा जग्गा कारोबार रोकिएको छ। पूर्वोत्तरमा करिब एक लाख रोपनीमा नयाँ सहरको भौतिक विकास योजना तर्जुमा गर्ने काम अघि बढेको सचिव डा सिंहले बताए। आग्नेय (पूर्वदक्षिण)मा भक्तपुरका कटुन्जे, गुण्डु, दधिकोट, सिरुटार, बालकोटलगायत क्षेत्रमा नयाँ सहर विस्तार गरिनेछ। पूर्वतर्फ अरनिको राजमार्गको सूर्यविनायक चोकबाट सूर्यविनायक मन्दिर अगाडि सूर्यविनायक वनलाई बाहिर पार्दै फेदको बाटो, पश्चिमतिर खहरे खोला, बालकोट बिरुवा सडक, पानी ट्यांकी, बालकोट अमरनगर थिमी हुँदै अरनिको राजमार्ग सिमाना तोकिएको छ। यस्तै उत्तरमा अरनिको राजमार्गको सिमाना, दक्षिणमा भक्तपुरको सिलामगाल, रानीकोट जंगलछेउ, अनन्तलिंगेश्वर फेदी, तर्खगाल, पाल्लेटार, बिरुवा हुँदै खहरेसम्म नयाँ सहर विस्तार गर्ने योजना छ। यहाँ १० हजार रोपनी जग्गा छुट्ट्याइएको छ। नैऋत्य (दक्षिणपश्चिम)मा ललितपुरका साविक खोकना र बुङमतीमा नयाँ सहर विस्तार गरिनेछ। जसका लागि खोकनाका १, २, ३, ४, ५, ६, ७ र ८ तथा बुङमतीको १ नम्बर वडाको भंैसेपाटी छम्पी जाने मुख्य बाटोतर्फ र २, ३, ४, ५ र ६ का सबै जग्गाको कारोबार रोकिएको छ। पूर्वतर्फ छ्यासीकोटबाट साविक सैंबु गाविसको सिमाना हुँदै फर्सिडोल, बागमती नदीको झोलुंगे पुलसम्म सहर विस्तार हुनेछ। त्यस्तै पश्चिम र दक्षिणमा बागमतीको सिमाना तथा उत्तरमा साविकको सैबु गाविससम्म नयाँ सहरको क्षेत्र हुनेछ। यहाँ १० हजार रोपनी तोकिएको छ। उत्तरको पूर्वतर्प सामाखुसी, टोखा सडक हुँदै बाइपाससम्म नयाँ सहर बन्नेछ। पश्चिमतर्फ काभ्रेस्थली बाइपास जाने मूल बाटोसम्म, उत्तरमा सपनातीर्थ, मालुङ हुँदै काभ्रेस्थली तथा दक्षिणमा ग्रिनल्यान्ड चोकबाट मनोरथ हुँदै महादेव खोला काभ्रेस्थलीको मूल सडक पुलसम्म नयाँ सहर निर्माण गरिने भएको छ। यहाँ १० हजार रोपनीमा नयाँ सहर विस्तार गर्ने तयारी छ। मन्त्रालयको यो योजनालाई छिट्टै मन्त्रिपरिषद्बाट पारित गरी विस्तृत आयोजना प्रतिवेदन तयार गर्ने काम अघि बढाइएको छ। नयाँ सहरको प्रस्तावित क्षेत्रईशान (पूर्वोत्तर) १ पूर्वतर्फ भक्तपुरको नगरकोट जाने सडक, तेलकोट भन्ज्याङसम्म२पश्चिमतर्फ जोरपाटी क्रिकेट रंगशाला, मूलपानी गोठाटार हुँदै मनोहरा पुल भक्तपुर जाने पुरानो बाटोसम्म३उत्तरतर्फ साँखु बजार र साँखु जाने मूल सडकसम्म४ दक्षिणतर्फ भक्तपुर पुरानो बाटो आग्नेय (पूर्वदक्षिण)कटुन्जे, गुन्डु, दधिकोट, सिरुटार, बालकोट१ पूर्वतर्फ अरनिको राजमार्गको सूर्यविनायक चोकबाट सूर्यविनायक मन्दिर अगाडि सूर्यविनायक वनलाई बाहिर पार्दै फेदको बाटोसम्म२ पश्चिमतिर खहरे खोला, बालकोट बिरुवा सडक, पानी ट्यांकी, बालकोट अमरनगर थिमी हुँदै अरनिको राजमार्ग सिमानासम्म३ उत्तरतर्फ अरनिको राजमार्गको सिमानासम्म४दक्षिणमा भक्तपुरको सिलामगाल, रानीकोट जंगलछेउ, अनन्तलिंगेश्वर फेदी, तर्खगाल, पाल्लेटार, बिरुवा हँुदै खहरेसम्म नैऋत्य (दक्षिण पश्चिम)साविक खोकना र बुङमतीमा१पूर्वतर्फ छ्यासीकोटबाट साविक सैंबु गाविसको सिमाना हुँदै फर्सिडोल, बागमती नदीको झोलुंगे पुलसम्म२ पश्चिमतर्फ बागमती नदीको सिमाना ३ दक्षिणतर्फ बागमती नदीको सिमाना ४ उत्तरतर्फ साविकको सैंबु गाविसको सिमानासम्म उत्तर१पूर्वतर्फ सामाखुसी, टोखा सडक हुँदै बाइपाससम्म२ पश्चिमतर्फ काभ्रेस्थली बाइपास जाने मूल बाटोसम्म ३उत्तरमा सपनातीर्थ, मालुंग हुँदै काभ्रेस्थलीसम्म ४दक्षिणमा ग्रिनल्यान्ड चोकबाट मनोरथ हुँदै महादेव खोला काभ्रेस्थलीको मूल सडक पुलसम्म"
स्वास्थ्य मन्त्रालको १० बुँदे अनुरोध : ९ बजेपछि रात्रिकालीन व्यवसाय बन्द,"काठमाडौं : सरकारले कोरोना संक्रमण बढ्दै गएको भन्दै रेष्टुरेन्ट र रात्रिकालीन व्यवसाय ९ बजेपछि बन्द गर्न अनुरोध गरेको छ । बुधबार स्वास्थ्य तथा जनसंख्या मन्त्रालयले विज्ञप्ति सार्वजनिक गर्दै रेष्टुरेन्ट र रात्रिकालीन व्यवसायमा कडाई गरेको हो। मन्त्रालयका अनुसार राष्ट्रिय जनस्वास्थ्य प्रयोगशालाबाट भइरहेको निगरानीमा काठमाडौं, पोखरालगायत ठूला सहरमा विद्यालय जाने उमेर समूहमा संक्रमण बढेको भन्दै सचेत हुन सबै शैक्षिक संस्थालाई अनुरोध गरेको छ । सार्वजनिक यातायातमा भीडभाड कम गर्ने र स्वास्थ्य मापदण्ड अपनाउन भनिएको छ । सपिङ महल, नाचघर, सिनेमाहल, पार्टी प्यालेस, हेल्थ क्लब, पौडी पोखरी र धार्मिकस्थलमा जनस्वास्थ्यका मापदण्डमा कडाइका साथ पालना गर्न भनिएको छ। मन्त्रालयले विदेशबाट फर्किएपछि अनिवार्य घरमै क्वारेन्टिनमा बस्न भनेको छ । सबै जिल्ला प्रशासन कार्यालयलाई संक्रामक रोग ऐन बमोजिम कारबाही गरेर सार्वजनिक स्थलमा मास्को प्रयोग अनिवार्य गर्न भनेको हो । ठूला सहरमा पाँच सय बढी र साना सहरमा १०० बढी संक्रमित भेटिए आवागमनमा कडाई गर्न भनिएको छ भने विदेशबाट आउने टोली र भ्रमण दलका सदस्यलाई क्वारेन्टिनको व्यवस्था गर्न भनिएको छ ।"
प्रदूषण घटाउने काम गर्न विवेकशील साझा पार्टीको सरकारलाई अनुरोध,"काठमाडौं : विगत केही समयदेखि काठमाडौं उपत्यकासहित देशभर बढेको वायु प्रदूषण दीर्घकालीन रुपमा कम गर्ने कार्य गर्न विवेकशील साझा पार्टीले सरकारलाई अनुरोध गरेको छ । बुधबार प्रेश विज्ञप्ती निकाल्दै सरकारलाई वायु प्रदूषण उच्च भइ अत्यन्त घातक अवस्थामा पुगेकोले त्यस प्रति चासो देखाउन अनुरोध गरेको हो। संविधानले नै नागरिकलाई स्वस्थ वातावरणमा बाँच्न पाउने हक उल्लेख गरेको बताउँदै पार्टीले त्यसतर्फ सरकारले चासो नदेखाएकोले चिन्ता व्यक्त गरेको छ । 'काठमाडौं विश्वकै सबैभन्दा प्रदूषणयुक्त सहरको सूचिमा पहिलो नम्बरमा पुग्दासमेत सरकारले प्रदूषण नियन्त्रणका लागि गम्भीर चासो र तत्परता नदेखाउनुले थप चिन्ता बढाएको छ', विज्ञप्तिमा उल्लेख गरिएको छ,'नेपालको संविधानले हरेक नागरिकले स्वच्छ र स्वस्थ वातावरणमा बाँच्न पाउने हकको सुनिश्चित गरेको सरकारलाई विवेकशील साझा पार्टी स्मरण गराउँदछ।' विवेकशील साझा पार्टी प्रवक्ता शरदराज पाठकले विज्ञप्ति मार्फत वर्षा र पश्चिमी वायुको गति अधीनमा नरहे पनि प्रदूषणका प्रमुख कारक देशका अधिकांश स्थानमा लागेको डढेलो तथा धुवाँधुलो न्यूनीकरणमा तत्काल परिणाममुखी काम गर्नु अत्यन्त जरुरी रहेको बताए। उनले संघ, प्रदेश र स्थानीय सरकारबिच समन्वय गरी सामुदायिक समूहहरूको समेत साथ लिएर सेना र प्रहरीलाई आवश्यक उपकरणसहित डढेलो नियन्त्रणमा अविलम्ब खटाउन आग्रह गरेका छन्। डढेलो नियन्त्रणका लागि अन्य मुलुकले उपयोग गरेको हेलिकप्टरबाट रसायन छर्किने सहितका प्रविधिको उपयोगबारे पनि तयारी अघि बढाउन विज्ञप्ति मार्फत आह्वान गरेका छन्। ' धुवाँ धुलो नियन्त्रणका लागि केही समय सवारी साधन संचालनमा जोरबिजोर प्रणाली लागू गर्ने, सम्भव भएसम्म घरबाट काम गर्न प्रेरित गर्ने, आवश्यक परे प्रदूषण गर्ने उद्योग कलकारखाना केही समय बन्द गर्ने लगायतका उपाय लगाउनु वाञ्छनीय हुनेछ', विज्ञप्तिमा प्रदूषण कम गर्ने उपाय बताउँदै भनेका छन्,'अहिलेको समस्या वातावरणीय मात्रै नभई यसले जनस्वास्थ्यमाथि पनि ठुलो संकट ल्याउन सक्ने भएकाले न्यूनीकरणका लागि हरेक नागरिकले आफ्नो कर्तव्य निर्वाह गर्नु जरुरी छ। फोहोर तथा अन्य बस्तु नजलाउने, अत्यावश्यक नपरी घरबाट ननिस्कने र निस्कनै परे सकभर सार्वजनिक यातायात प्रयोग गर्ने, खुला स्थानमा धूम्रपान नगर्ने, डढेलो जोखिमयुक्त क्षेत्रमा निगरानी बढाउने जस्ता कार्य नागरिक स्तरबाट गरिनुपर्छ।' प्रदूषणको समस्या ठुलो देखिए पनि दीर्घकालीन समस्या भएकाले नीति र कार्ययोजना त्यसै अनुरूप प्रभावकारी हुनु जरुरी भएको उनको भनाइ छ। विज्ञप्तिमाम समस्या धेरै बढ्दा केही सरोकार देखाउने र अलिकति कम भएपछि पूर्णतः बेवास्ता गर्ने सरकारी प्रवृत्ति स्वीकार्य नभएको बताएका छन्।"
निजामति प्रशासन प्रक्रियामुखी भयो : उपप्रधानमन्त्री पोखरेल,"काठमाडौं : उपप्रधानमन्त्री ईश्वर पोखरेलले निजामति प्रशासन 'झिङ्गे टसाई' सोचबाट मुक्त हुन नसकेको टिप्पणी गरेका छन्। बुधबार सिंहदरबारमा आयोजित नेपाल सरकारका सचिवबीच निजामति सेवाका विभिन्न पक्षसम्बन्धी अन्तरक्रिया कार्यक्रमलाई सम्बोधन गर्दै उपप्रधानमन्त्री पोखरेलले यस्तो बताएका हुन्। 'निजामति प्रशासन अझैं 'झिंगे टसाई' सोचबाट मुक्त हुन सकेको छैन,' उनले भने,' यसलाई विराशत पाउन नसकेको भनिएता पनि समयको गतिसँगै प्रशासन परिवर्तन हुन सकेन।' निजामति प्रशासनले परिणामलाई भन्दा पनि प्रक्रियालाई जोड दिएको उनको भनाइ छ। 'हामी परिणामभन्दा पनि प्रक्रियामुखी भएर सेवा प्रवाह गर्ने कोशिस गरिरहेका छौं। जसले एउटा विडम्बना परिणाम हाम्रो अगाडि निरन्तर लिइरहेको छ। बढ्ने भन्दा पनि अड्ने कुरामा ध्यान दिएजस्तो लाग्छ,' उनले भने। प्रशासन क्षेत्रमा देखिएका कमिकमजोरी हटाउनका लागि कर्मचारीतन्त्रमा समयसापेक्ष हुनेगरी सोच परिवर्तन हुनुपर्नेमा उनले जोड दिए। 'देखिएको परिवर्तनको व्यवस्थापन हामीले गर्नैपर्छ। प्रशासन प्रणालीलाई सुदृढ र सवल बनाउने मुल जिम्मेवारी निजामति प्रशासनको काँधमा छ,' उनले भने,' निजमति प्रशासनलाई सक्षम तथा नागरिकमैत्री कार्यशैलीबाट लोकप्रिय बनाएको अवस्थामा मात्र उक्त जिम्मेवारी र दायित्व पूरा हुनसक्छ।' उनले संवेदनशील भएर काम गर्नुपर्ने औंल्याए। निजामति प्रशासनभित्र प्रवेश गर्ने चाहनेहरुको आकर्षण र यसले प्रवाहका गर्ने सेवाको प्रभावकारिताउपर आमनागरिकहरुले धेरै विश्वास गर्न नसकेको अवस्थालाई संवेदनशील भएर सबैले हेर्नुपर्ने बताए। उपप्रधानमन्त्री पोखरेलले लोकतन्त्रलाई जनताको घरदैलोसम्म पुर्याउने जिम्मेवारी कर्मचारीतन्त्रको भएको बताए। उनले भने,' जनताको घरदैलोमा पुगेको प्रशासनले मात्र सुशासनको अनुभूति दिनसक्छ भन्ने कुरा हामी सबैले विश्वास गर्छौं।'"
"कांग्रेस संकटमा हिजो पनि थिएन, आज पनि छैन : देउवा","काठमाडौं : नेपाली कांग्रेसका सभापति एवं पूर्व प्रधानमन्त्री शेरबहादुर देउवाले पार्टीका नेता एवं पूर्वमन्त्री नवीन्द्रराज जोशीको निधनले पार्टी र देशले योग्य नेता गुमाएको बताएका छन्। स्वर्गीय जोशीको १३औँ पुण्यतिथिका अवसरमा कांग्रेस केन्द्रीय समितिले बुधबार पार्टी केन्द्रीय कार्यालय सानेपामा आयोजना गरेको शोकसभामा बोल्दै सभापति देउवाले स्व जोशी भविष्यमा पार्टी हाक्नसक्ने क्षमता भएको भन्दै उदयीमान नेता गुमाएको बताए। 'छोटो समयमा धेरै काम गर्नसक्ने अध्ययनशील नेता जोशी हुनुहुन्थ्यो, केही समय मन्त्री हुँदा पनि देश र जनताको पक्षमा काम गरेर जोशीले आफ्नो र पार्टीको नाम उच्च राख्नुभएको थियो,' उनले भने । आगामी दिनमा कांग्रेसको काँधमा ऐतिहासिक जिम्मेवारी रहेको उनको भनाइ थियो । कांग्रेस चुनाव हार्दैमा सङ्कटमा नपरेको सभापति देउवाले बताए । लोकतन्त्रलाई संस्थागत गरेमात्र नेता जोशीप्रति सच्चा श्रद्धाञ्जलि हुने उनको भनाइ थियो । सभापति देउवाले पार्टी कहिल्यै पनि संकटमा नरहेको दावी गरे। उनले भने, यहाँ दोहोरी खेल्ने कुरा छैन । नेपाली कांग्रेस संकटमा हिजो पनि थिएन आज पनि छैन । भोलि पनि रहँदैन । नेपाली कांग्रेसको ऐतिहासिक जिम्मेवारी र भूमिका छ । यसलाई सबैले निभाउँदै गएका छौं। पार्टी जीतहारले संकटमा नभइ धेरै पटक हामी हारेका छौं । धेरै पटक जितेका पनि छौं । त्यसैकारण हामीले डिमोरलाइज हुने काम छैन । आफैले आफैलाई कमजोर गर्ने काम पनि छैन । त्यसैले हाम्रो पार्टी संकटमा छैन । कांग्रेसका वरिष्ठ नेता रामचन्द्र पौडेलले जोशीको निधनले देशले होनहार र उदयीमान नेता गुमाएको बताए। 'लगनशील, सिर्जनशील र इमान्दार नेता जोशीको अभाव आगामी दिनमा देश र काँग्रेसभित्र खड्कीनेछ,' उनले भने । वरिष्ठ नेता पौडेलले स्व जोशीले विसं २०४६ को जनआन्दोलन पहिले विद्यार्थीका रुपमा र त्यसपछि कांग्रेसमा बसेर लोकतन्त्र स्थापनामा खेलेको भूमिका स्मरणयोग्य रहेको बताए। पछिल्लो समय जनप्रतिनिधिका हैसियतले जनताको घरघरमा पुगेर जनसम्बन्ध राखेर अनुकरणीय काम गर्ने नेता जोशीबाट कांग्रेसका नेताले पाठ सिक्नुपर्ने उनको भनाइ थियो । बौद्धिक, विचारशील र कर्मशील व्यक्तित्व जोशीको निधनमा कांग्रेसले ठूलो क्षति व्यहोर्नुपरेको नेता पौडेलले बताए । नेपालमा लोकतन्त्र साकार गरेमात्र स्वर्गीय जोशीप्रति सच्चा श्रद्धाञ्जलि हुने उनको भनाइ थियो ।"
महासंघको निर्वाचन सम्पन्न : ९० प्रतिशत मतदान,"काठमाडौं : नेपाल पत्रकार महासंघको मतदान सकिएको छ । बुधबार देशभर भएको मतदानमा ९० प्रतिशतभन्दा बढी मतदान भएको केन्द्रीय निर्वाचन समिति संयोजक कपिल काफ्लेले जानकारी दिए । उनले महासंघका तीनै तहमा निर्वाचन उत्साहजनक सम्पन्न भएको जानकारीसमेत दिएका छन् । देशभरका ९७ केद्रमा भएको निर्वाचन सम्पन्न भएको उनको भनाइ छ । केही स्थानको मतगणना सुरु भएको काफ्लेको भनाइ छ । आज २५ गते चैत्रमा पत्रकार महासंघका तीनै तहको निर्वाचन उत्साहजनक तरिकाले सम्पन्न भयो । देशभर ९७ केन्द्रमा चलेको निर्वाचनमा अधिकांश निर्वाचन समितिले निर्वाचन सम्पन्न भएको जानकारी दिनुभएको छ भने केहीले मतगणना पनि सुरु गरेको बताउनुभएको छ, काफ्लेले भने, ९० प्रतिशतभन्दा बढी मतदान भएको प्रारम्भिक अनुमान छ ।"
जनदबाबपछि हुने भयो भक्तपुरको बिस्का जात्रा,"भक्तपुर : व्यापक जनदबाबपछि भक्तपुर नगरपालिकाले बिस्का जात्राअन्तर्गत भैरवनाथ र भद्रकालीको रथ तान्ने, योसिङ (लिंगो) ठड्याउने तथा ढाल्ने जात्रा नरोक्ने भएको छ । भक्तपुर क्षेत्र नं १ का प्रतिनिधिसभा सदस्य प्रेम सुवाल र प्रमुख जिल्ला अधिकारी प्रेमप्रसाद भट्टराईको उपस्थितिमा बुधबार भएको भक्तपुर नगरस्तरीय विपद् व्यवस्थापन समितिको बैठकले बिस्का जात्रा गर्न दिने निर्णय गरेको हो । यसअघि चैत २२ गते बसेको प्रमुख जिल्ला अधिकारी भट्टराई नेतृत्वको जिल्लास्तरीय कोभिड १९ संकट व्यवस्थापन सञ्चालन केन्द्र (डीसीसीएमसी) को बैठकले बिस्का जात्राअन्तर्गत रथ तान्ने तथा योसिङ ठड्याउने जात्रा रोक्ने निर्णय गरेको थियो । भक्तपुर नगरस्तरीय विपद् व्यवस्थापन समितिको चैत २३ गते बैठकले डीसीसीएमसीकै निर्णयलाई सदर गर्दै बिस्का जात्राअन्तर्गत रथ तान्ने तथा योसिङ ठड्याउने जात्रा रोक्ने निर्णय गरेको थियो । डीसीसीएमसी र भक्तपुर नगरपालिकाले बिस्का जात्रा रोक्ने निर्णय गरेलगत्तै बिस्का जात्रा सञ्चालन गर्नुपर्ने माग गर्दै भक्तपुरमा स्वःस्फुर्त प्रदर्शन हुँदै आएको छ । राजनीतिक सभा सम्मेलन, मेला नरोक्ने तर कोभिड १९ देखाएर जात्रामात्रै रोक्ने निर्णय फिर्ता लिन स्थानीयले व्यापक जनदबाब दिँदै आएका थिए । स्थानीयले जनदबाबस्वरुप बिस्का जात्रा रोक्न नपाइने भन्दै भक्तपुरको जिल्ला प्रशासन कार्यालय र भक्तपुर नगरपालिका कार्यालय घेराउसमेत गरेका थिए । त्यस्तै उनीहरुले प्रमुख जिल्ला अधिकारी भट्टराई र भक्तपुर नपाका प्रमुख प्रजापतिलाई भेटेर जात्रा कुनै पनि हालतमा नरोक्ने चेतावनीसमेत दिएका थिए । सोही आधारमा भक्तपुर नगरस्तरीय विपद् व्यवस्थापन समितिले दुई दिनअघि गरेको आफ्नै निर्णयलाई उल्ट्याउँदैे बुधबार बिस्का जात्राअन्तर्गत भैरवनाथको रथ तान्ने र योसिङ ठड्याउने जात्रा गर्ने निर्णय गरेको हो । बैठकले ती जात्रा कोभिड १९ रोगको संक्रमणको जोमिखलाई ध्यानमा राखी आवश्यक स्वास्थ्य मापदण्ड अपनाई सभ्य र शान्तिपूर्ण तरिकाले सञ्चालन गर्ने निर्णय गरेको छ । जात्रा सञ्चालनको प्रत्यक्ष प्रशारण टेलिभिजन, रेडियो एफएम र सामाजिक सञ्जालमार्फत गर्ने निर्णयसमेत गरिएको छ । बैठकले जात्रा अवधिमा शान्ति सुरक्षाको सबै बन्दोबस्त जिल्लास्थित सुरक्षा निकायमार्फत गर्ने बताएको छ । आठ दिन नौरातसम्म चल्ने भक्तपुरको बिस्का जात्रा यस वर्ष यहीं चैत २८ गतेदेखि सुरु हुँदैछ । त्यसको लागि भक्तपुर नपा ५ टौमढीमा भैरवनाथ तथा भद्रकालीको रथ निर्माण पूरा गरिसकिएको छ । त्यस्तै भक्तपुर नपा ५ कै योसिंखेलमा योसिङको लागि ५५ हात लामा दुई लिंगो काठको व्यवस्था भइसकेको छ । बिस्का जात्रा रोक्ने निर्णयविरुद्ध अन्तरिम आदेश यसैबीच सर्वोच्च अदालतले भक्तपुरको बिस्का जात्रा रोक्ने निर्णयविरुद्ध बुधबार अन्तरिम आदेश दिएको छ । भक्तपुरको प्रसिद्ध बिस्का जात्रा रोक्ने निर्णय बदर गरी पाउन माग गर्दै भक्तपुर नगरपालिका ५ निवासी ४३ वर्षीय अधिवक्ता राजकुमार सुवालले मंगलबार सर्वोच्च अदालतमा रिट निवेदन दायर गरेका थिए । उक्त रिट निवेदनको बुधबार सुनुवाइ गर्दै सर्वोच्चका न्यायाधीश पुरुषोत्तम भण्डारीको एकल इजलासले बिस्का जात्रा रोक्ने कारण देखाउ आदेश जारी गरेको हो । अधिवक्ता सुवालले रिटमा नेपालको संविधानको धारा १३३ (२) र (३) बमोजिम उत्प्रेषण, परमादेश र अन्य आवश्यक आदेश जारी गर्न माग गरेका थिए । उनले बिस्का जात्रा रोक्ने निर्णय गर्ने जिल्लास्तरीय कोभिड १९ संकट व्यवस्थापन सञ्चालन केन्द्र (डीसीसीएमसी), केन्द्रका प्रमुख प्रमुख जिल्ला अधिकारी प्रेमप्रसाद भट्टराई र नेपाल सरकार प्रधानमन्त्री तथा मन्त्रिपरिषद्को कार्यालय, जिल्ला प्रशासन कार्यालय भक्तपुर र गुठी संस्थान कार्यालय भक्तपुरलाई विपक्षी बनाएका छन् । रिट निवेदनमा नेपालमा लकडाउन आदेश जारी नगरिएको तथा कोभिड १९ को संक्रमण नियन्त्रित अवस्थामै रहेकाले एकतर्फी रुपमा बिस्का जात्रामात्रै रोक्नुपर्ने कुनै कारण नभएको उल्लेख गरिएको छ । त्यस्तै भक्तपुरको बिस्का जात्रा यहीं चैत २८ गतेबाट सुरु हुने भएकाले त्यसपछि आउने निर्णय निरर्थक हुने भन्दै रिट निवेदनमा सर्वोच्च अदालत नियमावली २०७४ को नियम ४९ (१), (२) र (३) बमोजिम निर्णय कार्यान्वयन कार्य रोकी यथास्थितिमा राख्नु राख्न लगाउनु भनी विपक्षीहरुको नाउँमा अन्तरिम आदेश जारी गर्न माग गरिएको छ।"
आगलागीमा परेर प्युठानमा एकै घरका दुई बालबालिकाको मृत्यु,प्युठान : प्युठानमा आगोलागीमा परेर एकैघरका दुईजना बालबालिकाको ज्यान गएको छ। जिल्लाको गौमुखी गाउँपालिका३ रजवाराका स्थानीय रमेश रानाको गोठमा बुधबार आगलागी हुँदा उनका ७ वर्षीय छोरा हिमाल राना र ३ वर्षीया छोरी चन्द्रकला रानाको ज्यान गएको गाउँपालिका अध्यक्ष बिष्णु कुमार गिरीले जानकारी दिए । घरमा अभिभावक नभएको बेला आगलागी भएको अध्यक्ष गिरीले जानकारी दिए। जिल्ला प्रहरी कार्यलय प्यूठानका सूचना अधिकारी प्रहरी निरीक्षक देवीप्रसाद गैरेले घटनाको अनुसन्धान भइरहेको जानकारी दिए। उनका अनुसार योसँगै जिल्लामा आगोलागीबाट मृत्यु हुनेको संख्या चार पुगेको छ। चैत्रको दोश्रो सातादेखि जिल्लाका दर्जनौ सामुदायिक वनमा आगोलागीका घटना भइरहेको डिभीजन वन कार्यालयले जनाएको हो।
विद्यार्थी धमाधम बिरामी पर्न थालेपछि पाँच दिन विद्यालय बन्द,"भोजपुर : एकपछि अर्को गर्दै विद्यार्थी र शिक्षक बिरामी पर्न थालेपछि विद्यालय पाँच दिनका लागि बन्द गरिएको छ। विद्यार्थी र शिक्षकमा ज्वरो र ठेउला देखिन थालेपछि एक सामुदायिक विद्यालय बन्द गरिएको हो। टेम्केमैयुङ गाउँपालिका ६, कोट खाल्लेस्थित स्थानीय जौनागी आधारभूत विद्यालयमा केही सातादेखि विद्यार्थी र शिक्षक बिरामी पर्न थालेपछि विद्यालयको दैनिक पठनपाठन बन्द गरिएको हो । विद्यार्थी र शिक्षकमा कडा ज्वरो आउने र ठेउला देखिएपछि स्वास्थ्य जोखिमलाई हेरेर ५ दिनका लागि विद्यालय बन्द गरिएको विद्यालयका प्रधानाध्यापक प्रतिभा राईले जानकारी दिइन् । संक्रमणबाट जोगिन विद्यालय बन्द गरिएको हो। ज्वरो र ठेउलाले विद्यालयका दर्जन बढी विद्यार्थी र दुई शिक्षक ग्रस्त भएको विद्यालयका सूचना अधिकारी सञ्जु कटुवालले बताइन् । करिब डेढ सय हाराहारीमा विद्यार्थी रहेको उक्त विद्यालयमा अन्य विद्यार्थी र शिक्षकमा संक्रमणको जोखिम हुन नदिन विद्यालय बन्द गर्न बाध्य भएको उनले सुनाइन् । मौसम फेरबदल, दूषित हावापानी र सरसफाइमा ध्यान नदिँदा उक्त ज्वरो र ठेउलाको संक्रमण देखिएको स्वास्थ्य चौकी कोटका प्रमुख गणेश राईले बताए । सरुवा संक्रमण भएकाले संक्रमण फैलन नदिन पठनपाठन बन्द गर्ने निर्णय गरिएको उनले बताए ।"
पत्रकार महासंघ : अन्नपूर्ण प्रतिष्ठानको कार्यसमिति चयन,"काठमाडौं : नेपाल पत्रकार महासंघको अन्नपूर्ण पोस्ट् राष्ट्रिय दैनिक प्रतिष्ठान शाखाको नयाँ नेतृत्व चयन भएको छ। बुधबारको अधिवेशनले सर्वसम्मतिबाट नेतृत्व चयन गरिएको हो। प्रतिष्ठानको अध्यक्षमा शम्भु कट्टेल, उपाध्यक्षमा राधा पौड्याल, सचिवमा मिनु सिंह, सहसचिवमा नीतु घले, मनोनित भएका छन्। त्यस्तै कोषाध्यक्षमा सिर्जना सुवेदी र सदस्यहरूमा चिरञ्जीवी ढुंगाना, सनम महर्जन, रामकृष्ण रानामगर, ध्रुवकुमार सिंह, सुनिता कार्की र सन्तोष राई मनोनित भएका छन्। त्यस्तै केन्द्रीय परिषद्को सदस्यमा रामकला खड्का र सूर्यप्रसाद पाण्डे सर्वसम्मतिबाट मनोनित भएका छन्।"
स्याङजा महासंघमा सिग्देल निर्वाचित,"स्याङजा : नेपाल पत्रकार महासंघ स्याङ्जाको अध्यक्षमा श्रीकृष्ण सिग्देल नर्विरोध निर्वाचित भएका छन्। प्रेस युनियन र प्रेस संगठनका गठबन्धनको तर्फका साझा उम्मेद्वार सिग्देल अध्यक्षमा निर्वाचित भएका हुन्। उपाध्यक्षमा भवानी अधिकारी र राधाकृष्ष्ण डुम्रे, सचिवमा प्रतिक्षा काफ्ले, सह सचिवमा तोलाकान्त बगाले र भूपराज बस्याल, कोषाध्यक्षमा रमेश (एकबहादुर) गोदार रहेका छन्। यसैगरी, सदस्यमा अमृत अर्याल, खगेन्द्र भण्डारी, जोगराज पाठक, रामप्रसाद लामिछाने, रामु भट्टराई र शालीकराम पोख्रेल, साधना न्यौपाने, थुमबहादुर (विनोद) रखाली, नारायण विश्वकर्मा छन्। राष्ट्रिय परिषद सदस्यमा ओमप्रकाश शर्मा र रोशन लामिछाने यसैगरी प्रदेश परिषद सदस्यमा चुत्रबहादुर महत (सचिव) र प्रेमनारायण रेग्मी र हिमाल न्यौपाने निर्वाचित भएका निर्वाचित अधिकृत अधिवक्ता तुलसी गिरीले जानकारी दिए। प्रेस युनियनका तर्फबाट पदाधिकारीमा अध्यक्ष, दुई उपाध्यक्ष र दुई सहसचिवमा क्रमश सिग्देल, डुम्रे, अधिकारी, बगाले र बस्याललाई पठाएको कोइरालाले बताए। प्रेस संगठनकातर्फबाट पदाधिकारीको लागि सचिव, कोषाध्यक्ष र दुई सदस्य गरेर क्रमशः काफ्ले, गोदार, पोखरेल र विक हुन्। यसैगरी, अध्यक्षमा निर्वाचित सिग्देल अहिले मातृशोकमा छन्। उनकी आमाको निधन भएको बुधबार १० औं दिन हो। किरियामा बसेका बेला उनको उम्मेदवारी दर्ता भयो भने निर्विरोध निर्वाचित पनि भए। प्रेस यूनियन स्याङजाका पूर्वअध्यक्ष समेत रहेका उनी दुई दशकदेखि राष्ट्रिय तथा स्थानीय पत्रिका, अनलाइन र टेलिभिजनमा कार्यरत छन्। निर्वाचन समितिले उमेद्वारको अन्तिम नामावली सोमबार प्रकाशन गरेसँगै सबै पदमा निर्विरोध निर्वाचित भएका महासंघका अध्यक्ष ओमप्रकाश शर्माले जानकारी दिए।"
"दुर्गमका सांसद्को आक्रोश : घाम नलागी टावर आउँदैन, कसरी टेलिफोन गर्ने?","काठमाडौँ : 'टेलिफोनको टावर नहुँदा मान्छे भिरबाट खस्यो भनेर कसैलाई खबर गर्न तथा कोही आकस्मिक बिरामी भएमा एम्बुलेन्स बोलाउन पाउँदैनौँ, के यो सेवा प्रदायकले नागरिकप्रति गरेको अपराध होइन ?', सञ्चार तथा सूचना प्रविधि मन्त्रालयद्वारा मङ्गलबार आयोजित दूरसञ्चार सेवाको पहुँच, प्रवाह र गुणस्तरसम्बन्धी अन्तरक्रियामा डोल्पाबाट सङ्घीय संसद्मा प्रतिनिधित्व गर्ने सांसद सत्या पहाडीले व्यक्त गरेको उक्त भनाइबाट प्रष्ट हुन्छ कि दुर्गमका नागरिकमाझ अझै पनि दूरसञ्चार सेवाको सहज पहुँच छैन । डोल्पा मात्र होइन, कर्णाली र सुदूरपश्चिम प्रदेशका दुर्गम जिल्लामा अझै पनि टेलिफोन सेवाको भरपर्दो व्यवस्था हुनसकेको छैन । अझै पनि दुईचार मिनेट टेलिफोन कुराकानी गर्न रुख चढ्नुपर्ने वा पहाड उक्लनुपर्ने बाध्यता कायमै छ । संविधानले सबै नागरिकलाई समानताको हक हुने भन्ने व्यवस्था गरेको छ तर भौगोलिक विकटताका नाममा अझै पनि सुगम र दुर्गम क्षेत्रका नागरिकबीच दूरसञ्चार सेवाको उपलब्धतामा ठूलो असमानता छ । भूगोललाई चटक्कै बिर्सेर जनसङ्ख्यालाई मात्रै आधार मानेर दूरसञ्चार सेवा विस्तार गर्ने यसअघिका सरकारका गलत रणनीतिले गर्दा विकासका दृष्टिले पछाडि परेका कर्णाली र सुदूरपश्चिमका उच्च पहाडी तथा हिमाली जिल्लाका नागरिकले पछिल्ला प्रविधिको स्वाद चाख्न नपाएको जनप्रतिनिधिको भनाइ छ । 'नेपालको संविधानले समाजवादको दिशा अँगालेको छ तर हाम्रो विकास उल्टो गतिमा हिँडेको छ', पहाडी भन्छन्, 'अध्ययन गरेर काम गर्ने हाम्रो सोच छैन, हामी अध्ययन पनि गर्दैनौँ, भूगोल पनि हेर्दैनौँ, पहुँचको भरमा काम गर्न खोज्दा जनताले सुविधा पाउँदैनन् ।' कर्णाली र सुदूरपश्चिमका अधिकांश स्थानमा टेलिफोन टिप्दैनन् । नेटवर्क टिपेका ठाउँमा पनि राम्रोसँग काम गर्दैन । कतिबेला टावर आउँछ र कुरा गरुँला भनेर कुरेर बस्नुपर्ने बाध्यता छ । बझाङका केही स्थानीय तहमा त टेलिफोन गर्न घाम पर्खनुपर्ने अवस्था रहेको सांसद आशाकुमारी विक बताउँछन्। 'बर्खामा पानी परेका बेला र हिउँदमा हिउँ परेका बेला टावर आउँदैन', उनले भने, '१० नबजी घाम लाग्दैन, घाम नलागी टावर आउँदैन, साँझ घाम अस्ताएसँगै टावर पनि अस्ताउँछ । बिहान, साँझ र रातिको समयमा फोन गर्नुपरेको खण्डमा के गर्नु ?' जुम्लाका सांसद गजेन्द्र महतको मनमा बेलाबेला घोचिरहन्छ, 'निजी क्षेत्रको सेवा प्रदायको टावरले काम गरिरहँदा किन सरकारी स्वामित्वको नेपाल टेलिकमको टावरले काम गर्दैन ? सरकार डिजिटल नेपाल बनाउने अभियानका साथ अगाडि बढिरहेको वर्तमान सन्दर्भमा प्रविधिका कारण जनताले झन् दुःख पाएको उनको अनुभव छ । 'नयाँ प्रविधिले जनतालाई दुःख दियो, जिल्लाका कार्यालय अनलाइनमा जाने भनेका छन्', उनले भने, 'इन्टरनेट नचलेको भन्दै कार्यालयमा काम हुनै छाड्यो, जनताले सुविधाभन्दा पनि दुःख पाए, अनलाइनका नाममा जनताले दुःख पाउनुभएन ।' आफ्ना क्षेत्रका जनताले निजी क्षेत्रको सेवा प्रदायकको सेवा निरन्तर चलिराख्दा नेपाल टेलिकमले किन काम गरेन भनेर आफूलाई बारम्बार सोध्ने गरेको उनले सुनाए। टेलिकम कार्यालयले काम भइरहेको भन्ने बताउने गरे पनि समस्या ज्यूँका त्यूँ रहेको उनको भनाइ छ । अछामका सांसद रामबहादुर विष्टको गुनासो पनि उस्तै छ । अछामका १० स्थानीय तहमा उस्तै समस्या छन् । मोबाइल बोकेर कि त रुख चढ्नुपर्ने कि त पहाड उक्लनुपर्ने बाध्यता छ । 'अधिकांश स्थानमा टुजी चल्दैन भने थ्रीजी र फोरजीको अपेक्षा कसरी गर्ने ?', उनले भने। समयमै टेलिफोनमार्फत खबर गर्न नपाउँदा गत वर्ष बर्खायाममा अछाममा बाढीले एकैसाथ धेरै धनजनको क्षति पुर्याएको उनको भनाइ छ । कर्णालीका गाउँगाउँमा टेलिकमको टावर नटिप्ने मात्र होइन मुलुक सङघीय संरचनामा गइसक्दा पनि कर्णाली प्रदेशमा टेलिकमको प्रादेशिक कार्यालयसमेत छैन जसका कारण त्यस क्षेत्रका जनप्रतिनिधि गुनासो बोकेर कि त लुम्बिनी प्रदेश कि त राजधानी नै धाउनुपर्ने बाध्यता छ । कर्णाली राजमार्गमा झन् बिजोग नै छ । सुर्खेतबाट हिँडेपछि कालिकोट, मुगु तथा जुम्लाको सदरमुकाम नपुगी मोबाइलले काम गर्दैन । कालिकोटका सांसद दुर्गाबहादुर रावतलाई जहिले पनि झस्काइरहन्छ, 'राजमार्गमा सवारी दुर्घटना भए कसरी थाहा पाउने? गुणस्तरीय इन्टरनेट सुविधा पुर्याउन नसक्दा जनताले सास्ती पाउँदै आएको उनको गुनासो छ । कार्यक्रममा बझाङका सांसद भैरव सिंहले प्रतिस्पर्धी कम्पनीको सेवा नियमित भइरहँदा टेलिकमको सेवा अवरुद्ध हुनुमा नक्कली सामग्रीको प्रयोग हो कि? भनेर प्रश्न गर्नसमेत भ्याए। दैलेखका सांसद पार्वती विशुङ्खेले व्यङ्ग्य गर्दै भने, 'धन्न कर्णालीमा साल र सल्लाका रुख अग्ला रहेछन् र जनताले फोन गर्न पाएछन् ।' हुम्लाका सांसद छक्कबहादुर लामाले भूगोलजस्तो सरकारका सोच पनि उँचोनिचो हुँदा दुर्गमका जनताले सुविधा नपाएको आरोप लगाए। अन्तरक्रियामा आएका सांसदको अनुभवसहितको समस्यालाई प्राविधिकरूपमा समाधान गर्नुपर्नेमा उनले जोड दिए । दैलेखका सांसद राजबहादुर बुढाले मानव विकास सूचकाङ्कमा पछाडि परेका कर्णाली र सुदूरपश्चिमका जनतालाई दूरसञ्चार सेवा प्रयोग गरेवापतको शुल्कमा सहुलियत दिन आग्रह गरे। समस्या समाधान हुँदैछ : दूरसञ्चार कम्पनी दूरसञ्चार कम्पनीले देशभर मोबाइल तथा इन्टरनेट सेवाको पहुँच र गुणस्तर वृद्धिमा लागिएको प्रष्ट पारेको छ । कार्यक्रममा टेलिकमका कार्यकारी निर्देशक डिल्लीराम अधिकारीले चालु आवमा सबै बिटिएस टावर जडान सम्पन्न हुने र त्यसबाट टेलिफोनको पहुँच र गुणस्तर वृद्धि हुने बताए । नेपाल दूरसञ्चार प्राधिकरणका अध्यक्ष पुरुषोत्तम खनालले गुणस्तरीय सेवा नागरिकको हातहातमा पुर्याउन प्राधिकरण लागिरहेको बताए । कार्यक्रममा सञ्चार तथा सूचना प्रविधिमन्त्री पार्वत गुरुङले दूरसञ्चार सेवाको गुणस्तर र पहुँचका विषयमा जनप्रतिनिधिले राखेका जिज्ञासाबाट सरकारको ध्यानाकर्षण भएको र आगामी दिनमा त्यसलाई सम्बोधन गरिने बताए। सेवा प्रदायकको सामाजिक उत्तरदायित्वअन्तर्गत कर्णाली र सुदूरपश्चिम क्षेत्रका बासिन्दाका लागि सहुलियत दिने विषयलाई आफूले निष्कर्षमा पुर्याउने प्रतिबद्धता पनि व्यक्त गरे।"
भक्तपुरमा मेलम्चीको पानी आउने छैन टुंगो,"भक्तपुर : बहुप्रतिक्षित मेलम्चीको खानेपानी काठमाडौं उपत्यकामा आइसकेको छ। जसअनुसार काठमाडौंका विभिन्न ठाउँका बासिन्दाले मेलम्चीको पानी उपभोग गर्न थालिसकेका छन् तर भक्तपुरमा भने मेलम्चीको पानी आउने टुंगो लागेको छैन। भक्तपुरका जनप्रतिनिधिहरूले भने काठमाडौं सँगसँगै भक्तपुरमा पनि पहिलो चरणमै मेलम्चीको खानेपानी वितरण गर्न काठमाडौं उपत्यका खानेपानी लिमिटेड (केयूकेएल) को ध्यानाकर्षण गर्दै आएका छन्। तर भक्तपुरमा मेलम्चीको पानी ल्याउने संरचना नै पूरा हुन सकेको छैन। जसले गर्दा तत्कालै भक्तपुरवासीले मेलम्चीको पानी उपभोग गर्न पाउने सम्भावना नभएको केयूकेएल भक्तपुरका प्रमुख सुरेन्द्र हिमालय बताउँछन्। उनका अनुसार भक्तपुरमा मेलम्चीको पानी वितरण गर्न सूर्यविनायक नगरपालिका ६ कटुञ्जेस्थित पाण्डोबजार हाइटमा ३० लाख लिटर क्षमताको थप पानी ट्यांकी बन्दैछ। उक्त ट्यांकी निर्माण पूरा हुन अझै एक वर्ष लाग्ने उनले बताए। त्यहाँ पहिले नै ३० लाख लिटर क्षमताको पानी ट्यांकी बनेको थियो तर उक्त ट्यांकीसम्म मेलम्चीको पानी खसाल्ने पाइपलाइन नै पुगेको छैन। भक्तपुर प्रमुख हिमालयले उक्त ट्यांकीमा पानी खसाल्न करिब ३ सय मिटर पाइपलाइन बिछ्याउने काम भइरहेको जानकारी दिए। उक्त पाइपलाइन बिछ्याउने काम केयूकेएलको आयोजना कार्यान्वयन इकाई (पीआईडी) मार्फत भइरहेको छ। स्थानीय वासिन्दाबीचको विवादले उक्त कार्य ढिलाइ भइरहेको बताइएको छ। जसले गर्दा पहिले निर्धारण गरिएको क्षेत्रभन्दा अन्तैबाट अहिले पानी ट्यांकीसम्म पाइपाइन बिछ्याउने काम भइरहेका छ। इकाईले करिब एक महिनाभित्र उक्त पाइपलाइन बिछ्याउने काम सम्पन्न हुने जानकारी दिएको छ, प्रमुख हिमालयले थपे, उक्त काम सम्पन्न नभएसम्म भक्तपुरवासीले मेलम्चीको पानी पाउने अवस्था छैन। उनले बोडेस्थित केयूकेएलको पहिलेकै वितरण प्रणालीमा मेलम्चीको पानी खसालेर पनि भक्तपुरवासी लाई मेलम्चीको पानी वितरण गर्ने प्रयास भइरहेको बताए। तर त्यहाँको मौजुदा प्राविधिक प्रणालीमा सुधार गर्नुपर्ने भएकाले त्यसको प्रक्रिया अघि बढाइएको छ। पीआईडीले यो काम सकिन पनि महिनादिन लाग्ने बताएको छ, प्रमुख हिमालयले थपे, त्यो काम सम्पन्न हुनेबित्तिकै पुरानै पाइपलाइनबाट भक्तपुरवासीले मेलम्चीको पानी उपभोग गर्न पाउनेछन्। मेलम्चीको पानी भक्तपुरमै वितरण गर्न मध्यपुर थिमि नपा ९ टिगनीमा अर्को पानी ट्यांकी बन्दै गरेको छ। काठमाडौंमा मेलम्चीको पानी आए पनि बोडेबाट काठमाडौं जाने पानी भक्तपुरवासीले पाउन सकेका छैनन्। बोडेबाट काठमाडौंको मीनभवनसम्म दैनिक करिब ४० लाख लिटर पानी वितरण हुँदै आएको छ। त्यस्तै सोही परिमाणको पानी भक्तपुर र मध्यपुर नगरमा वितरण हुँदै आएको छ। अहिले काठमाडौं नपठाइएकोले भक्तपुरमा पहिलेभन्दा बढी पानी पठाउन माग गर्दै आएको प्रमुख हिमालयले सुनाए। अहिले बोडेबाट काठमाडौंमा पानी जान रोकिएको छ, प्रमुख हिमालय भन्छन्, त्यसैले भक्तपुरमा बढी पानी पठाउन माग गर्दै आएका छौं। उनका अनुसार बढी पानी पठाउन पुरानो प्रणालीमा सुधार गर्ने, चाबी थप्ने र पम्पिङको लागि मेसिन जडान गर्ने काम भइरहेको छ। बोडेबाट थप पानी आए पनि भक्तपुरको खानेपानी अभाव तत्काल समाधान नहुने उनी बताउँछन्। भक्तपुरवासीले बोडेबाट ५ दिनमा एकपटक पानी पाउँदै आएका छन्। तैपनि पानीको बहाव कम हुँदा उचाइमा भएका उपभोक्ताले त्यो पनि पाउँदैनन्। चाँगुनारायण नपा ६ नगरकोटस्थित मुहानपोखरीको स्रोतमा आधाभन्दा बढी कम भएपछि भक्तपुरवासीले चरम खानेपानी व्यहोर्दै आएका छन्। यहाँबाट केयूकेएल भक्तपुरले १०१२ दिनमा एकदिन पानी वितरण गर्दै आएको छ। भक्तपुरमा दैनिक एक करोड लिटर खानेपानीको माग भइरहेको छ। जुन धान्न केयूकेएल भक्तपुरलाई सकस हुँदै आएको छ। उक्त माग धान्न भक्तपुरमा दैनिक ८० देखि एक करोड लिटर मेलम्चीको पानी वितरण गर्न माग गरेको प्रमुख हिमालय बताउँछन्। तर ६० लाखसम्म दिन सकिने जानकारी आएको उनको भनाइ छ। हाल भक्तपुरले बोडेबाट आउने करिब ३० लाख र मुहानपोखरीबाट ६ लाख लिटर पानी वितरण गर्दै आएको छ।"
सुतिरहेकी कोशोरीलाई जबरजस्ती करणी गरेको आरोपमा युवक पक्राउ,स्याङजा : १६ वर्षीया किशोरीलाई जबरजस्ती करणी गरेको आरोपमा २१ वर्षे युवक पक्राउ परेका छन् । वालिङ नगरपालिका २१ मा बस्दै आएका गणेश बिक पक्राउ परेको प्रहरीले जानकारी दिएको छ । आफ्नै घरको कोठामा सुतिरहेकी ती किशोरीलाई आइतबार रातको साढे १० बजे जबरजस्ती करणी गरेको भन्ने आफन्तको उजुरीका आधारमा बिकलाई पक्राउ गरिएको प्रहरी नायब उपरीक्षक राजेन्द्रप्रसाद अधिकारीले जानकारी दिए। बिकलाई करणी सम्बन्धी कसुर मुद्धा दर्ता गरी स्याङ्जा अदालतबाट मंगलबार १० दिनको म्याद थप गरी अनुसन्धान भइरहेको प्रहरीको भनाइ छ।
