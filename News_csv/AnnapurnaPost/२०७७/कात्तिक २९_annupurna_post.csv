शीर्षक,विवरण
ढुक्क भएर बत्ती बाल्नुहोस्,"काठमाडौं : झिलिमिली बत्तीको चाड तिहारमा बत्ती नजाने नेपाल विद्युत् प्राधिकरणले जानकारी दिएको छ। जतिसक्दो धेरै विद्युत् खपत गर्न आग्रह गर्दै प्राधिकरणले अघिल्ला वर्षजस्तै यसपटक पनि विद्युत् नकाटिने बताएको हो। नेपाल विद्युत् प्राधिकरणका निमित्त कार्यकारी निर्देशक हितेन्द्रदेव शाक्यका अनुसार अहिले विद्युत् उत्पादन समस्या नभएको र खपतभन्दा बढी आन्तरिक उत्पादन भइरहेकाले लक्ष्मीपूजाको दिन बत्ती जाँदैन। लक्ष्मीपूजामा सबै औद्योगिक उत्पादन पनि बन्द हुने र अरू दिनभन्दा विद्युत् खपत कम हुने भएकाले विद्युत् कटौती नहुने प्राधिकरणको भनाइ छ। जति बत्ती बाल्यो त्यति प्राधिकरण खुसी हुन्छ। विद्युत् खपत नभएर समस्या भइरहेको छ, शाक्य बताउँछन्। प्राधिकरणले विद्युतीय उपकरण मर्मतसम्भारको काम पनि सकिसकेकाले लक्ष्मीपूजाका दिन बत्ती आउने बताएको छ। यसपटकको लक्ष्मीपूजामा पिक लोड करिब ११५० देखि ११८० मेगावाट रहने अनुमान प्राधिकरणको रहेको प्रवक्ता मदन तिम्सिनाले जानकारी दिए। अघिल्लो वर्ष लक्ष्मीपूजाको पिक लोड करिब ११३० मेगावाट थियो। प्राधिकरणबाट कुलमान घिसिङको बहिर्गमनसँगै लक्ष्मीपूजामा पनि बत्ती जाने हो कि भन्ने आशंका रहिरहेका बेला प्राधिकरणले ढुक्क भएर बत्ती बाल्न आश्वस्त तुल्याएको हो। कुल विद्युत् खपतबाहेक पनि प्राधिकरणले करिब १६० मेगावाट विद्युत् जेगेडामा राख्ने जानकारी दिएको छ। जगेडामा राखेको विद्युत्मा करिब ५० मेगावाट जति भारतबाट आयातित, ५० कुलेखानी आयोजनाबाट र बाँकी अन्य क्षेत्रबाट सञ्चिति गरिने प्रवक्ता तिम्सिनाले अन्नपूर्ण पोस्ट्लाई बताए। अहिलेको पिक लोड अर्थात् साँझको समयको मुलुकको विद्युत् खपत करिब १२८० मेगावाट छ। त्यसमा करिब २७० मेगावाट भारतबाट आयात गरिँदै आएको छ भने बाँकी प्राधिकरण तथा निजी क्षेत्रबाट उत्पादित विद्युत् खपत भइरहेको छ। तिहारको मुख्य आकर्षणको रूपमा रहेको लक्ष्मीपूजा भन्नेबित्तिकै झिलिमिली बत्ती भन्ने नै सम्झिन्छ। आम नेपालीको घरघरमा झिलिमिली बत्ती जोडिएको हुन्छ। लक्ष्मीपूजाको दिन हुने बत्तीको खपतलाई ध्यानमा राख्दै प्राधिकरणले करिब १६० मेगावाट विद्युत् जगेर्नामा राख्ने जानकारी दिएको छ।"
नयाँ कीर्तिमानी पछ्याउँदै नेप्से,"काठमाडौं : सेयर बजार सूचक कात्तिक महिनाकै रफ्तारमा बढ्ने हो भने अबको १६ कारोबार दिनपछि अर्थात् २४ मंसिरसम्ममा नेप्सेले नयाँ कीर्तिमानी चुम्नेछ। यद्यपि, त्यसो नहुन सक्छ। तर कात्तिक २ गते १५५७ अंकमा बन्द भएको बजार बिहीबारसम्म जम्मा १५ दिन कारोबार खुल्दा १६१ अंक बढ्यो। यसरी तिहारअघि १७१८ अंकमा बजार बन्द हुँदासम्म नेप्सेले दैनिक औसत १०७३ अंकको आकर्षक वृद्धि हासिल गरेको छ। अब नेप्सेलाई हालसम्मकै कीर्तिमानी उचाइ भेट्न १६३ अंक बढ्नु आवश्यक हुन्छ। जुन विद्यमान गतिअनुसार १६ दिन पूरा नहुँदै हासिल हुन सक्छ। पछिल्लो समय कोरोना महामारीले सर्वसाधारणसँग भएको सम्पत्ति सीमित धनी व्यापारीको हातमा एकत्रित हुँदै गएको अर्थशास्त्रीले बताउँदै आएका छन्। गरिबले बचत सिध्याउने र धनीले सम्पत्तिको जगेडा बढाउने प्रवृत्ति बढ्दै गएको भन्ने कतिपय अर्थशास्त्रीको धारणालाई सेयर बजारसँग पनि जोडेर हेरिएको छ। कोरोना महामारी सुरु हुनुअघि विदेशी विनिमय सञ्चितिमा समस्या झेलेर आयातमाथि नै परिमाणात्मक बन्देज लगाउन थालेको सरकारले अहिले धमाधम पुराना प्रतिबन्ध फुकुवा गर्न थालेको छ। नेपाल राष्ट्र बैंकले १५ महिनाभन्दा लामो समयका लागि आयात धान्न पुग्ने विदेशी विनिमय थुप्रिएको प्रतिवेदन प्रकाशित गरेको छ। बैंकमा अधिक तरलता चुलिएको छ। ८ प्रतिशतभन्दा कम ब्याजमा सेयर धितो कर्जा दिन बैंकले ग्राहक खोजिरहेका छन्। यस्तो अवस्थाले सेयर बजारमा लगानी बढाउन सघाउ पुगेको सेयर लगानीकर्ता लोचन कोइराला बताउँछन्। महामारी वा नाकाबन्दी र भूकम्पमा पनि नेपालमा सेयर बजार उकालो लाग्ने गरेको छ। यस्तो बेला उत्पादनमूलक र व्यापारिक क्षेत्रमा समेत लगानी बढाउन समस्या हुने भएकाले सेयर बजार धेरैको आँखामा पर्छ। पुँजीबजारमा मूल्यान्तरबाट हुने पुँजीगत लाभको आशमा यस बजारमा लगानीकर्ता झुम्मिन्छन्। अहिले पनि त्यही भएको विश्लेषक बताउँछन्। अहिलेकै अवस्थामा नेप्से कतिसम्म बढ्ला भन्ने अनुमान लगाउन कठिन छ। विगतको तथ्यांक विश्लेषण अहिलेको परिस्थितिसँग तालमेलमा छैन। यसअघि २०६५ भदौ १५ मा ११७५ अंकबाट ओरालो लागेपछि १ असार २०६८ मा २९२ अंकमा झरेको थियो। यसरी ३४ महिनामा ८८३ अंक (७५१५ प्रतिशत) घटेको नेप्से ६१ महिनामा १५८९ अंक बढेर १२ साउन २०७३ मा १८८१४५ अंकमा पुगेको थियो। यो नै नेपाली सेयर बजारमा हालसम्मको सर्वोच्च उचाइ हो। त्यसपछि ३१ महिनाको ओरालो यात्रा छिचोलेको सेयर बजार सूचकांक १९ फागुन २०७५ मा ११००५८ अंकमा झरेको थियो। यसपटक नेप्सेले ४१५२ प्रतिशत (७८१ अंक)को साँघुरो बियरिसमै चित्त बुझायो। त्यसपछि भने नेप्से उकालो लागेर अहिलेको वृद्धिको बाटोमा छ। पछिल्ला २० महिनामा नेप्सेले ६१८ अंक (५६ प्रतिशत) बढेको छ। पछिल्ला दुई कीर्तिमानी बिन्दुबीच ६० प्रतिशत (७०६ अंक) को दूरी छ। यो अनुपातमा बढोत्तरी हुने हो भने त नेप्से हालको बुलरन सकिँदासम्म ३ हजार अंक पार हुनुपर्छ। जुन अहिलेका लागि अनुमानभन्दा बाहिरको कुरा हो। तथापि, सेयर बजार विश्लेषक यो बढ्दो प्रवृत्तिले कम्तीमा यसअघिका सबै कीर्तिमानी उचाइ तोड्नेमा भने आशावादी रहेको बताउँछन्।"
ओलीदाहाल पत्रयुद्ध,"काठमाडौं : सत्तारूढ दल नेकपाका अध्यक्षद्वय केपी शर्मा ओली र पुष्पकमल दाहालबीचको विवाद पत्रमार्फत आरोपप्रत्यारोपमा पुगेको छ। प्रधानमन्त्री ओली र दाहाल एकअर्काले गुटबन्दी गरेको आरोपदेखि अध्यक्षद्वयबीच भएको छलफलमा एकले अर्काेलाई दोषी देखाउँदै कृत्रिम कुरा गरेको आरोपसम्म लगाएका छन्। नेकपामा पछिल्लो पटक उत्पन्न विवादका बीच दुई अध्यक्षबीच भएका पत्राचारको शृंखला यहाँ प्रस्तुत गरिएको छ। २२ कात्तिक : प्रधानमन्त्रीलाई सचिवालयका ५ नेताको पत्र कार्यकारी अध्यक्ष दाहालसहित वरिष्ठ नेता झलनाथ खनाल, माधवकुमार नेपाल, उपाध्यक्ष वामदेव गौतम र प्रवक्ता नारायणकाजी श्रेष्ठले कात्तिक २२ मा केन्द्रीय सचिवालयको बैठक बोलाउनेबारे भन्दै नेकपा अध्यक्ष एवं प्रधानमन्त्री ओलीलाई पत्र बुझाए। उक्त पत्रमा प्रधानमन्त्री ओलीमा व्यक्तिवाद हावी भएको, स्थायी कमिटीका निर्णयलाई निरन्तर उल्लंघन गरेको, प्रधानमन्त्रीकै कारण कर्णाली प्रदेशमा समस्या उत्पन्न भएको, कोभिड१९ महामारी नियन्त्रण गर्न नसकेको, पर्सामा पार्टी कार्यकर्ता हत्या हुँदा गुटगत संरक्षण गरेकोलगायत आरोप समेटिएको थियो। पाँच नेताले हस्ताक्षर गरी ओलीलाई बुझाइएको पत्रमा प्रधानमन्त्री ओलीमाथि यस्तो आरोप छ : सचिवालय बैठक बोलाउन कार्यकारी अध्यक्ष प्रचण्डले बालुवाटार पुगेर अनुरोध गर्दा प्रधानमन्त्रीले एकाएक पार्टी एकता समाप्त भयो, आआफ्ना पार्टी चलाउन लागौं भनेर ठाडो जवाफ दिनुभयो। फेरि पनि उत्तेजनामा नआउन अनुरोध गर्दै जेजे भन्नुपर्ने हो, सचिवालयको बैठकमा छलफल गरेर टुंगो लगाऔं भन्दा सचिवालय तपाईंको गुट हो, स्थायी कमिटी हुल्लडबाज कमिटी हो र केन्द्रीय कमिटी सडकछाप कमिटी हो। यिनीहरूको बैठकको के आवश्यकता भन्दै पार्टीका यी सर्वाेच्च निकायलाई अपमान गर्न थाल्नुभयो। त्यत्ति मात्रै होइन, यी सबै कमिटीमा तपाईंको बहुमत छ, मैले यी कमिटीहरूको बहुमतलाई मान्दै मान्दिनँ पनि भन्नुभयो। कार्यकारी अध्यक्षको हैसियतले बैठक वोलाउँछु र छलफल चलाई समस्या समाधान गर्न पहल गर्छु भन्दा त्यसो गरेकै दिन पार्टी फुट्यो भनेर आफूले लिने बताउनुहँुदै बैठक बस्न असहमति जनाउनुभयो। कार्यकारी अध्यक्ष नमान्ने भावको अभिव्यक्ति दिनुभयो। २७ कात्तिक : दाहाललाई प्रधानमन्त्रीको जवाफ (अन्य सचिवालय सदस्यलाई पनि बोधार्थ पठाइएको) प्रधानमन्त्री ओलीले कार्यकारी अध्यक्ष पुष्पकमल दाहाललाई लिखित रूपमा १० पृष्ठको पत्र लेखे। २२ कात्तिकमा दाहाललगायत नेताहरूले लगाएको आरोपमा प्रतिउत्तर दिँदै ओलीले सामूहिक रूपमा नेताहरूले दिएको पत्रमा उठाइएका विषयले आफूलाई अत्यन्त गम्भीर र संवेदनशील बनाएको बताएका छन्। दाहालसहितका नेताले पत्रमा लगाइएको आरोपमा ओलीले मूलत: तीनवटा कुरा प्रस्ट पार्दै दाहाललाई जवाफ दिएका छन्। स्थायी समिति बैठकको निर्णय मैले अक्षरश: पालना गरेको छु भन्दै प्रधानमन्त्रीले आफू र अर्का अध्यक्ष दाहालबीच मन्त्रिपरिषद् पुनर्गठनका विषयमा भएका छलफलका बारेमा फेहरिस्त लेखेका छन्। २०७७ भदौ २६ पछि सचिवालय बैठकअघि र पछि भएका अध्यक्ष प्रचण्ड र मेराबीचका दर्जनौं भेट यही निर्देशन कार्यान्वयनका लागि भएका थिए। सचिवालयका बैठकहरूमा सरकार सञ्चालन तथा पुनर्गठन र केही संवैधानिक राजनीतिक नियुक्तिबारे भएका छलफल पनि कमरेडहरूलाई स्पष्ट नै छ। बैठकमा मेरो जिम्मामा रहेका कामका आधार तयार गरी दुई अध्यक्षले आपसी परामर्शमा तत्काल सरकार पुनर्गठन गर्ने विषय टुंग्याउने सहमति भएको ओलीले लेखेका छन्। मन्त्रिमण्डल पुनर्गठनमा दाहालसँग तीन विकल्प (पहिलो, सबैलाई राजीनामा गराएर केही पुरानासहित नयाँ नियुक्ति; दोस्रो, एक अवधि पूरा गरेकालाई बिदा गरेर नयाँ मन्त्री नियुक्त गर्ने र तेस्रो, खाली रहेका मन्त्रालयमा नियुक्त गरेर दसैं र तिहारपछि विस्तारित रूपमा पुनर्गठन) मा छलफल भएको र त्यसमा कुरा मिल्न नसकेको पनि ओलीले पत्रमा लेखेका छन्। आफूसँगको छलफलमा एउटा कुरा र अन्य नेताहरूसँग फरक फरक कुराको ब्रिफिङ दाहालले गरेको ओलीको आरोप छ। दाहालले सचिवालय सदस्यहरू ईश्वर पोखरेल र रामबहादुर थापालाई हटाउने भन्नुभयो। एउटै कमिटीका सहयोद्धालाई मैले कसरी हटाउन सक्छु र भनँे मैले एउटै कमिटीका लाई। त्यसपछि कुरा मिलेन, अन्तिममा तीन जना थप गर्ने कुरा भयो। अन्तिममा विष्णु पौडेललाई मात्र गर्नुस्, अरू नगर्नुस् भन्नुभयो। मैले राष्ट्रपतिकहाँ नाम पठाउने तयारी गरिसकेको थिएँ। राजनीतिक नियुक्तिमा दुई जना राजदूत (बेलायत र अमेरिका) सल्लाहले नै हो। अर्काे राजदूत समावेशी वनाउन थपिएको हो। यसमा अक्षरश: कार्यान्वयन गर्न तयार छु म मेरो तर्फबाट। कहीँकतै कमी भएको भए खुला छलफल गरेर सच्याउन तयार छु। स्थायी समितिले यो मात्र नभई अर्काे निर्णय पनि गरेको छ, पार्टी कामको १५ दिनभित्र टुंग्याउने भन्ने निर्णय पनि छ। त्यो विषयमा कार्यकारी अध्यक्षले मसँग कहाँ राय लिनुभयो ? मेरो असहमति कहाँ रह्यो ? मैले कहाँ असहयोग गरेँ ? केही भएको छैन। प्रधानमन्त्री ओलीले सबै गडबडीको जिम्मेवार आफूलाई करार गरिरहेका नेताहरूले निरन्तर २, ४ जनाको समूहबन्दी, अझ गुटबन्दी किन जारी राख्नुभयो भन्दै प्रश्न पनि गरेका छन्। मसँग भेट गर्नुअघि बैठक बसी गुटगत एजेन्डा तय गर्ने, त्यसको आधारमा अड्को थाप्ने, अनि भेटपछि ब्रिफिङ गर्दै अर्को अड्को थपाइको निरन्तर शृंखला किन जारी छ ? ओलीले प्रश्न गरेका छन्। ओलीले पत्रमा दाहाललाई खुमलटार निवासलाई गुटको हेडक्वार्टर नबनाउन पनि आग्रह गरेका छन्। ओलीले महाधिवेशनबाट आफू अध्यक्षमा नउठ्ने र आगामी चुनावबाट प्रधानमन्त्रीको उम्मेदवार पनि नबन्ने भन्दै छिटोभन्दा छिटो महाधिवेशन गरेर नेतृत्व हस्तान्तरण गर्न चाहेको पनि पत्रमा स्पष्ट पारेका छन्। तर, यसमा किन हतारिनु पर्यो भन्दै उनले स्थायी समितिमा निर्णयअनुसार पार्टी प्रचण्ड र सरकार आफूले चलाउने सहमतिमा आफू प्रतिबद्ध रहेको बताएका छन्। नेताहरू किन यसरी हतारिनुभयो भन्दै ओलीले पटकपटक प्रधानमन्त्री, मन्त्री र पार्टी नेतृत्व गरिसकेका नेताहरू युवा पुस्तालाई नेतृत्व हस्तान्तरण गर्न तयार हुनुहुन्छ, त्यसका लागि म तयार छु भन्ने सन्देश पनि पत्रमार्फत दिएका छन्। विचारमा पनि कोही हिजो जनयुद्धमा लागे, कोही जनताको बहुदलीय जनवाद भन्नेतिर लागे। त्यसमा पनि अब ठोस गरेर जानुपर्ने ओलीले बताएका छन्। उनले प्रचण्डलाई प्रश्न गर्दै भनेका छन्, केही दिनको कचपच, एकखाले सहमति, त्यसको २, ४ दिनपछि फेरि उही कचपचको शृंखलामा हामी कहिलेदेखि छौं र कहिलेसम्म रहने ? कमरेडहरू यो तमसाबाट अझै आजित हुनुभएको छैन ? देश, जनता र समग्र पार्टी पंक्तिले हामीबाट गरेको अपेक्षा यही हो ? कमरेड प्रचण्ड मलाई बेलाबेला भन्ने गर्नुहुन्छ मलाई फकाउनुहोस् न, म फकिने मान्छे, फकिन्छु नि । कसरी र के भन्दा कमरेड फकिनुहुन्छ ? भन्नुस् न त। मुलुकको समृद्धिका लागि जनताको खुसियालीका लागि, नेपाली कम्युनिस्ट आन्दोलनको अग्रगतिका लागि पार्टीलाई थप सुढृढ गर्नका लागि हुन्छ। म तपाईंलाई फकाउन तयार छु। ल मैले फेरि फकाएँ, आउनुहोस् गुटबन्दी र दाउपेच छाडौं, पार्टीलाई एकजुट बनाऔं। २८ कात्तिक : प्रधानमन्त्रीलाई फेरि दाहालको प्रत्युत्तर प्रधानमन्त्री ओलीले दाहाललाई लेखेको पत्रको प्रत्युत्तर जवाफ दाहालले फेरि दिएका छन्। उनले बन्द खामभित्र पार्टी सचिवालय बैठकमा लगेर ओलीलाई प्रत्युत्तर जवाफ लिखित रूपमै दिएका हुन्। ३ पृष्ठको उक्त पत्रमा दाहालले ओलीको पत्र र त्यसमा अभिव्यक्त मत, भावना र आस चिल्ला र गुलिया शब्दजालभित्र प्रस्तुत गरिएको फुटको पुलिन्दा भएको बताएका छन्। उनले पत्रमा भनेका छन्, अनुभूतिको तहमा यसलाई मैले विष कुम्भम पयो मुखमका रूपमा महसुस गरेँ। पार्टी अध्यक्ष र प्रधानमन्त्रीजस्तो गहन जिम्मेवारीमा रहेका तपाईं कमरेडबाट तथ्यहरूको यति धेरै तोडमरोड र यति तल उत्रिएर झुटको खेती गर्न सक्नुहुँदो रहेछ भन्ने कुराले मलाई निकै आश्चर्यचकित र चिन्तित तुल्याएको छ। हजारौं तर्कभन्दा एउटै तथ्य शक्तिशाली हुन्छ कमरेड। म तपाईंलाई गम्भीरतापूर्वक चुनौती दिन चाहन्छु मैले कहाँ र कहिले मन्त्रिमण्डल पुनर्गठनको सन्दर्भमा उपप्रधानमन्त्री कमरेड ईश्वर पोख्रेल र गृहमन्त्री कमरेड रामबहादुर थापाको निरन्तरतामा असहमति जनाएँ ? पेरिसडाँडामा बसेको सचिवालय बैठकदेखि आजसम्म पनि मैले पार्टीलाई संकटबाट बचाएका कारण स्थायी समितिको बैठकपछि आमपार्टी पंक्ति र आमजनसमुदायमा पनि निकै सकारात्मक सन्देश गएको छ, अब मन्त्रिमण्डलको व्यापक पुनर्गठन गरेर जाँदा राम्रो हुने मत राख्दै आएको छु। तर, त्यसो भनिरहँदा मैले सधैं नै तपाईंले आवश्यक ठानेका जिम्मेवार कमरेडहरूलाई भने निरन्तरता दिन उपयुक्त हुन्छ पनि भन्दै आएको छु। अझ तपाईंसँग धेरै पटक मुख्य रूपमा कमरेड ईश्वर पोख्रेल, कमरेड रामबहादुर थापा र कमरेड प्रदीप ज्ञवालीका हकमा निरन्तरता दिनुपर्छ भन्दै आएको र कमरेड रामबहादुर थापाको हकमा तपाईंसँग गत सालदेखि नै उपप्रधानमन्त्री बनाउनुपर्छ भन्ने विचार राख्दै आएको सन्दर्भमा तथ्यको र यति भयानक झुटको पर्दाले छोप्ने तपाईंको नियतलाई अब मैले के बुझ्ने कमरेड ? अति गर्नु, अतिचार नगर्नु भन्छन्। यो देख्दा त मलाई पनि भन्न मन लागेको छ, एनअफ इज एनअफ। नेताहरूबीच समन्वय कायम गर्न पहल गर्नुको सट्टा एकअर्काका विरुद्ध जुधाउन र चलखेल गर्न खोज्ने कुराको योभन्दा ठूलो प्रमाण अरू के हुनसक्छ ? स्थायी समितिको भाद्र २६ गतेको बैठकमा समेत बसेर कमरेडहरूका कुरा सुन्ने, आफ्ना कुरा भन्ने बिषयमा तपाईंको अरुचि प्रकट भएको थियो। २९ भाद्रमा जारी भएको अपानी र तपाईंले आफ्नो पत्रमा गरेका चार बुँदामा २८ गते नै म र महासचिवसमेत उपस्थित छलफलमा आफ्नो असहमति जनाउनुभयो। मैले कमरेडलाई यो त हामीले नै सहमति गरेर स्थायी समितिबाट सर्वसम्मत रूपले पारित भएको विषय हो, अहिले यसलाई हेरफेर गर्न सकिँदैन भनेपछि र हेरफेर नै गर्ने हो भने तुरुन्त स्थायी समितिको बैठक बस्नुपर्छ भन्ने कुरा राखेपछि भारी मनले सहमति त जनाउनुभयो। एकातिर तपाईं कार्यकारी अध्यक्ष दिइसकेपछि गरेर देखाउनु पर्यो भन्नुहुन्छ, अर्कातिर १ नम्बर पनि मै हो, कार्यकारी पनि मै हो भनेर एकता प्रक्रियादेखि अन्य कुनै पनि काम आफ्नो सहमतिबिना हुन नसक्ने कुराको अड्डी लिनुहुन्छ। यसलाई हलो अड्काउने र गोरु चुट्ने कामबाहेक अरू के बुझ्ने कमरेड ? राजदूत नियुक्तिका सन्दर्भमा हाम्रोबीचमा छलफल अवश्य भएको हो तर सबै कुरा मिलेको पनि होइन। त्योभन्दा पनि मुख्य कुरा राजदूत नियुक्ति गर्नुअघि स्थायी समितिको मर्म र भावनाअनुसार एक पटक सचिवालयमा परामर्श, छलफल गरेर मात्र निर्णय गर्नुपर्छ भन्ने मेरो भनाइमा कमरेडले हुन्छ भनेर सहमति पनि जनाउनुभयो। तर, म बालुवाटारबाट निस्किएपछि त्यसै दिनको क्याबिनेटबाट मलाई पनि थाहा नदिईकन राजदूत नियुक्त गर्नुभयो। अहिले पत्रमा सबै कुरालाई सल्लाहले गरेको हुँ भन्नु दिउँसै रात पार्ने जाली कुरा भएन र कमरेड ? बालुवाटारमा विभिन्न प्रदेश र जिल्लाबाट बोलाएर रातिराति गरिने भेला बैठकहरू गुटबन्दी होइनन् र ? अर्काको आङको जुम्रा देख्ने, आफ्नो आङको भैंसी पनि नदेख्ने भनेको यही होइन र ? तपाईंले नेतृत्व परिवर्तन र नयाँ पुस्तालाई हस्तान्तरण गर्ने आदर्शका कुरा पत्रमा लेख्नुभएको छ, तर व्यवहारमा भने यदि कसैले आफूलाई पदबाट हटाउन खोजेमा त्यो सचिवालय, स्थायी समिति वा केन्द्रीय समितिको बहुमतले भने पनि आफूले नमान्ने कुरा खुल्ला रूपमा गरिरहनुभएको छ। विघटन भइसकेको पार्टीको महाधिवेशनले छानेको अध्यक्ष हुनाले मलाई कसैले हटाउन सक्दैन भन्ने अनौठो तर्क गर्नुहुन्छ। पार्टी अध्यक्ष वा प्रधानमन्त्रीबाट हटाउन खोजे कुर्सी नै भाँचिदिने चर्चा पनि आइरहन्छ, यो के हो कमरेड ? यो फेरि अर्को अध्यादेश ल्याएर पार्टी फुटाउने कुरा हो कि ? संकटकाल लगाएर जान्छु भन्ने हो कि ?, सदन विघटन गर्ने कुरा हो कि ? मैले बुझ्न सकेको छैन।"
वडाध्यक्ष बने नमुना फूल किसान,"हेटौंडा : दिनभर जनताको काममा व्यस्त हुने ललित घलान साँझ बिहान बारी, बजार र स्थानीयको घरमा भेटिन्छन्। तीन वर्षअघि वडाध्यक्ष निर्वाचनमा मत माग्न घरदैलो गरेका उनी अहिले तीनै स्थानीयको घरघरमा सयपत्री फूल बेच्दै हिँडेको देखिन्छ। हेटौंडा उपमहानगरपालिका१२ का वडाध्यक्ष घलान जनताको सेवक मात्र होइनन् तीन वर्षको बीचमा एक कुशल किसान पनि बनेका छन्। जनताको काम सकाएर घर पुग्नेबित्तिकै घलान डोको बोकेर बारी पस्छन्। फूलको स्याहर गर्छन्। माग भएको ठाउँमा भ्याएसम्म आफैं फूल पुयाउन जान्छन्। बारीभरि फक्रिएको उनको मिहिनेत देखेर त्यहाँ पुग्ने जो कोही पनि मोहित हुन्छन्। हेटौंडामै पहिलोपटक व्यावसायिक पुष्प खेती गरेका उनले यो वर्ष ४ कठ्ठा जमिनमा सयपत्री फुलाएका छन्। जनप्रतिनिधिको पनि घरव्यवहार हुन्छ, आफ्नो परिवार निर्वाहको लागि यो पेसा अंगालेको हुँ, उनले भने, यो वर्ष भने कोरोना संक्रमणले कार्यक्रम पनि कम भए, तिहार लक्षित गरेर मात्र खेती गरेको छु। गत वर्ष उनले ७ कठ्ठा जमिनमा सयपत्री फूलखेती गरेका थिए। कोदो मकै लगाउँदा खान मात्र पुग्ने भएकाले पुष्प व्यवसाय सुरु गरेको हुँ, उनले थपे, अन्य किसानलाई पनि यो खेतीतर्फ प्रोत्साहन गरिरहेको छु, गाउँमा पाँच जना किसानले पनि मसँगै सिकेर खेती गर्नुभएको छ। बागमती प्रदेशको राजधानी हेटौंडामा हुने प्रायः प्रदेशस्तरीय कार्यक्रम, विभिन्न सहकारी तथा संघसंस्थाको कार्यक्रमका लागि उनी सयपत्रीको माला उपलब्ध गराउँथे। गत चैतपछि कोरोना संक्रमण त्रासका कारण सार्वजनिक कार्यक्रम कम भएपछि भने उनको व्यवसायमा केही असर परेको छ। तर पनि फाट्टफुट्ट व्यापार भइरहेको छ, यो वर्ष करिब तीन लाख रुपैयाँको सयपत्री फूल बिक्री हुने अनुमान गरेको छु, घलानले भने। वर्षभरि नै फूल बिक्री हुने र सिँचाइको व्यवस्था गर्न सने वर्षभरि नै उत्पादान दिने भएकाले अन्य खेतीभन्दा पुष्पखेतीमा राम्रो आम्दानी रहेको घलानको भनाइ छ। एक माला सयपत्री उनले ८० रुपैयाँदेखि एक सय रुपैयाँसम्म बिक्री गर्दै आएका छन्। एक मालामा २५ देखि ३० वटा सयपत्रीको फूल उन्ने गरिएको छ।घलानलाई परिवारले पनि पुष्प खेतीमा साथ दिएका छन्। फुर्सद हुनेबित्तिकै घरको काममा श्रीमान्ले सहयोग गनुहुन्छ, घलानी श्रीमती ललिताले भनिन्, उहाँले नै भनेपछि कोदो मकै छाडेर फूल खेती थालेका हौं। घरखर्च चलाउन हामीलाई समस्या भएको छैन। जिल्ला खेलकुद विकास समितिका निवर्तमान अध्यक्ष बालकृष्ण चौलागाईंले पनि पुष्प खेती गरिरहेका छन्। हेटौंडा६ स्थित चौघडामा तीन कठ्ठा बारीमा सयपत्री फूल रोपेका चौलागाईंले भने, घर खर्च चलाउन यसले मद्दत गरेको छ, थोरै जमिनबाट पनि कोदो मकै लगाएको भन्दा राम्रो आम्दानी लिएको छु। सरकारले किसानलाई निर्वाहमुखी खेतीमा भन्दा अन्य खेतीमा आकर्षित गर्नुपर्ने उनको भनाइ छ।"
कार्टुनकलाको अनुसन्धान,"कोरोनाको सन्त्रासमा बितेका सात महिनालाई नेपालका कार्टुनिस्टहरूले कसरी अभिव्यक्त गर्दै आएका छन् ? भर्खरै एउटा दैनिकमा डा कुन्दन अर्यालले निचोडमा भनेका छन् दुःख, हैरानी, बेचैनी र पीडामा हास्य सहज हुँदैन। तर यसबीच नेपाली कार्टुनिस्टहरूले पनि सामाजिक र व्यक्तिगत दुःख र पीडाकै बीच कार्टुनकला वा क्यारिकेचर सीप अघि बढाएका छन्। पत्रकारिताका विभिन्न विधामा कार्टुनको महत्वपूर्ण स्थान छ। सम्प्रेषण र प्रभावका दृष्टिले कार्टुन सशक्त विधा हो। तर पनि नेपालमा यस विधाका बारेमा खोजअनुसन्धान गर्ने काम उल्लेखनीय रूपमा भएन। सम्भवतः डा अर्याल पहिलो अनुसन्धाता हुन्, जसले नेपाली कार्टुनकलाका बारेमा समग्रमै खोजपूर्ण अध्ययन गरेर एउटा पुस्तक तयार गरेका छन्। बितेका दुई दशक लामो अविधिदेखि उनी निरन्तर नेपाली आमसञ्चारमाध्यममा आउने कार्टुनहरूलाई मिहिन ढंगले नियालिरहेका छन्। डा अर्याल कार्टुनको प्रभाव र शक्तिका बारेमा धेरै अगाडिदेखि गहिरो जानकारी राख्थे र पहिल्यैदेखि कार्टुनकलाबारे सचेत थिए। झन्डै तीस वर्षअघि छलफल साप्ताहिकको सम्पादक हुँदा उनको टिममा म पनि थिएँ। त्यसबेला सबै पत्रिकामा कार्टुनकलाको प्रयोग हुँदैनथ्यो। केही नाम चलेका पत्रिकामा पनि यदाकदा कार्टुन प्रकाशित हुन्थे। तर कुन्दन अर्याल आफ्नो पत्रिकामा हरेक अंकमा शक्तिशाली कार्टुनको आग्रह राख्थे। उनको त्यही आग्रह पनि एउटा कारण हो, ललितकलाका सिद्धहस्त जीवन राजोपाध्यायले कार्टुन कलालाई छलफल साप्ताहिकमा निरन्तरता दिए। चित्रकला र रेखाचित्रमा रुचि राख्ने चालीसको दशकका सिकारु कलाकार रविन सायमिसँग उनको घनिष्ठताको कारण पनि कार्टुन नै थियो। अर्याल सम्पादक रहेको युवा सहचर हातेमालो रविनको सुरुवातकालीन अभ्यास थलो थियो। कार्टुन जम्थ्यो त राजनीतिकै जम्थ्यो। तर पन्ध्रसोह्रबर्से रविनसँग कुन्दन राजनीतिक विषयवस्तुमा विमर्श गर्दै उनलाई हौस्याउँथे। कतिपटक त एउटा निष्कर्षमा पुगेपछि रविन कार्टुन बनाउँथे। उनलाई विषयको गहिराइमा पुर्याउन यदाकदा हामी पनि सहयोग पुर्याउँथ्यौं। छलफलको सुरुवातसँगै सम्पादकका रूपमा अर्याल एउटा आग्रह थियो हरेक अंकमा एउटा कार्टुन हुनैपर्छ। अध्ययनमा पनि लागिरहेका किशोर रविन दृष्टि साप्ताहिकमा व्यस्त थिए। त्यसैले अर्याल राजोपाध्यायलाई झक्झकाउन गए। राजोपाध्यायका लागि कार्टुनकला दोस्रो प्राथमिकतामा थियो। तर कहिलेकाहीं मोटरसाइकल दौडाउँदै आफैं गएर पनि अर्याल उनलाई कार्टुन बनाउन लगाइछाड्थे। डा अर्यालको कार्टुनकलाको सत्यतथ्यको खोजअनुसन्धानसहित तयार गरिएको नेपालमा कार्टुनकलाको इतिहास पुस्तक नेपाल ललितकला प्रज्ञाप्रतिष्ठानबाट प्रकाशन भएको छ। उहिले नेपालमा व्यंग्यचित्र अंकित पर्चा बनाउने चलन थियो। त्यसको सुरुआत गरेका थिए चित्रकार चन्द्रमानसिंह मास्केले। नेपाली अखबारमा २०१४ सालदेखि कार्टुनकलाले स्थान पाउन थालेको हो। यी दुवै प्रसंगलाई डा अर्यालले पुस्तकमा महत्वका साथ प्रस्तुत गरेका छन्। २०१४ साल साउन ९ गते संयुक्त प्रयास साप्ताहिक मा प्रकाशित कार्टुनबाट आरम्भ भएको नेपाली कार्टुनकलाको प्रकाशनबारे यस पुस्तकमा विश्लेषण गरिएको छ। विभिन्न कालखण्डका झन्डै ७० वटा प्रतिनिधिमूलक कार्टुनकलालाई विश्लेषणको आधार बनाइएको छ। लेखकले नेपालका पुराना, प्रख्यात र नयाँ नाम चलेका कार्टुनिस्टलाई मात्र भेटेका छैनन्; आफ्ना अखबारहरूमा कार्टुन प्रकाशन गर्ने सम्पादक तथा दिग्गज पत्रकारहरूसँगको गहन कुराकानीको निचोडसमेत समेटेर यो पुस्तक तयार गरेका छन्। बीस वर्षभन्दा अगाडि संयुक्त प्रयासका सम्पादक शिवहर सिंह पागलले उपलब्ध गराएका संयुक्त प्रयासका पुराना अंकहरूमा काठको ब्लकको माध्यमले छापिएका कार्टुनहरूलाई तत्कालीन राजनीतिक परिवेशसँग जोडेर केलाएका छन्। कुनै विषय वा घटनाप्रतिको व्यंग्य अभिव्यक्तिमा कार्टुन शक्तिशाली र प्रभावशाली माध्यम हो। सामान्य चित्र वा रेखाचित्र बनाउन जान्दैमा जोकोही कार्टुनिस्ट बन्न सक्दैन। कार्टुनिस्ट बन्नका लागि विषयको गहिरो अध्ययन, ज्ञान र सुझबुझ आवश्यक छ। कस्तो व्यक्ति सफल कार्टुनिस्ट बन्न सक्छ भन्ने सम्बन्धमा यस पुस्तकका लेखकले सटिक विचार प्रस्तुत गरेका छन्। उनका विचारमा साहित्यको संसारबाट ग्रहण गरेको हास्य र व्यंग्यचेत अनि ललितकला जगत्बाट हासिल गरेको रेखाचित्रसम्बन्धी सीपको समन्वय गर्न सकेको खण्डमा पत्रकारिताको आधारभूत ज्ञान भएको वा समाचारको गुण बुझ्न सक्ने व्यक्ति कुशल कार्टुनिस्ट बन्न सक्छ। कार्टुनिस्ट बन्ने कुरा जोकसैको वशमा नहुने र पत्रकारिताको सबैभन्दा महत्वपूर्ण आधार विषय वा सवालको समग्र सान्दर्भिकता बुझ्न नसक्ने व्यक्ति कार्टुनिस्ट बन्न नसक्ने निष्कर्ष लेखकको छ। डा अर्याल सानैदेखि कार्टुनिस्टको बहुआयामिक क्षमता को आकर्षणमा रहेका थिए। यही आकर्षणका कारण उनी कतै कार्टुनकला देख्यो कि जिज्ञासासहित त्यसको अवलोकन र अध्ययनमा लागिहाल्थे। कार्टुनकलामा रस बसेपछि उनले त्यससम्बन्धी पुस्तक र पत्रपत्रिका पनि खुबै पढे। नेपालीमा त्यस्ता सामग्री कमै हुन्थे। त्यसैले कार्टुनकलासम्बन्धी हिन्दी र अंग्रेजी पत्रिका तथा पुस्तक अनि कमिक्सहरूको अध्ययन पनि गरे। एकपटक उनले दिल्ली भ्रमणबाट फर्किंदा रविन सायमिलाई एउटा पुस्तक उपहार ल्याइदिएका थिए, आरके लक्ष्मणको यु सेड इट को संकलन।अन्नपूर्ण पोस्ट्का कार्टुनिस्ट बासु क्षितिजले बनाएका केही नमुना कार्टुन देख्नेबित्तिकै उनले भनेका थिए केन्द्रित भएर कार्टुन बनाउनमा लाग। बासुले आफ्नो आईएस्सी त्यति राम्रो नभइरहेको बताउनेबित्तिकै अर्यालले भनेका थिए ललितकला पढ्न थाल। कलाकार र कार्टुनिस्ट बन्ने सपना देख्न थाल भाइ। कार्टुनकलाप्रतिको यस्तो मोहले पनि उनलाई यो पुस्तक तयार गर्न प्रोत्साहित गरेको अनुभव हुन्छ। लेखकमा सानैदेखि कार्टुनको गहिरो प्रभाव रहेको देखिन्छ। कार्टुनका सबै पक्षलाई राम्रोसँग नबुझेकै अवस्थामा कार्टुनबाट प्रभावित बन्न पुगेका उनी कार्टुनलाई राम्रोसँग बुझेपछि झनै गहिराइमा जान थाले। सम्पादक बनेर आफैं कार्टुनकला प्रकाशन गर्ने भएपछि उनले आफूमा रहेको कार्टुनप्रतिको प्रभावको महत्व अझै प्रस्टसँग बुझे। उनमा रहेको कार्टुनकलाप्रतिको प्रभावको परिणाम पनि हो यो पुस्तक।कार्टुनकलाप्रति असामान्य मोह राख्दाराख्दै पनि डा अर्यालले कार्टुनकला सिक्ने कुराप्रति भने खासै चासो राखेनन्। उनको रुचि कार्टुनकलाका राम्राराम्रा कलाकारका रचना हेर्न, रमाउन र तिनको व्याख्याविश्लेषण गर्नमै सीमित रह्यो। उनको त्यही रुचिको परिणाम पनि हो यो पुस्तक। पहिलेपहिले कार्टुन भन्नेबित्तिकै छापिएका क्यारिकेचर बुझिन्थे, तर आज कार्टुन कला क्षेत्र विस्तार भएको छ। आज टेलिभिजन र डिजिटल माध्यममा पनि कार्टुनले महत्व पाएको छ। यस पुस्तकमा भने डा अर्यालले छापामाध्यमका कार्टुनकलाको अध्ययन गरेका छन्। डिजिटल र टेलिभिजनमा देखिने कार्टुनकलाको अध्ययन यस पुस्तकमा गरिएको छैन।जे होस्, कार्टुन आफैंमा पूर्ण हो। एउटा कार्टुनले व्यक्त गर्ने कुरा शब्दले नगर्न पनि सक्छन्। कार्टुनले मानिसलाई जसरी घोच्छ, शब्दले नघोच्न पनि सक्छ। कार्टुनकै कारण कति कलाकारले दुःख पाएका छन्। कार्टुन बनाउने कलाकार, छाप्ने पत्रिका र सम्पादक दण्डित बनेका छन्। कति सम्पादकले कारबाही बेहोरेका छन्। कार्टुन छापेकै कारण सम्पादकले जेलसमेत भोगेका छन्। त्यस्ता घटनालाई समेत लेखकले यस पुस्तकमा महत्व दिएका छन्। त्यस्ता घटनाको चर्चा पुस्तकमा सविस्तार गरिएको छ। डा अर्यालले नेपालमा कार्टुनकलाको विकासलाई प्रारम्भिककाल, माध्यमिककाल र आधुनिककाल गरी तीन चरणमा विभाजन गरेर अध्ययन गरेका छन्। लेखकले २००७ सालमा राणाशाही समाप्त भई प्रजातन्त्र स्थापना भएदेखि २०१७ सालसम्मको अवधिलाई नेपाली कार्टुनकलाको प्रारम्भिककाल मानेका छन्। त्यसयता २०४६ सालसम्मलाई माध्यमिककाल मानिएको छ। २०४७ सालपछिको समयलाई नेपाली कार्टुनकलाको आधुनिककाल मानिएको छ। कार्टुनकलाको विकासका आधार, मोड र प्रवृत्ति हेर्दा उनले गरेको काल विभाजन उचित र यथार्थपरक लाग्छ। प्रस्तुत पुस्तक नेपाली कार्टुनकलाको आरम्भ र विकासको इतिहास मात्र होइन, नेपाली कार्टुनकलाको विवेचना, विश्लेषण र मूल्यांकन पनि हो। पुस्तकमा राजनीतिक तथा सामाजिक दृष्टिले महत्वपूर्ण कालखण्डमा विभिन्न अखबारमा प्रकाशित विशेष अर्थपूर्ण कार्टुनकलालाई लेखककले आफ्नो अध्ययनविश्लेषण केन्द्र बनाएका छन्। पुस्तकमा त्यस्ता विशेष र अर्थपूर्ण कार्टुनकलाको विश्लेषणसमेत गरिएको छ। ती कार्टुनकला र विश्लेषणले नेपालको तत्कालीन सामाजिकराजनीतिक परिवेश र प्रवृत्तिलाई समेत प्रतिविम्बित गरेका छन्। यस अर्थमा यो पुस्तक नेपाली पत्रकारिताको क्षेत्र मात्र होइन, नेपालको सामाजिकराजनीतिक क्षेत्रको समेत सरोकारको सन्दर्भसामग्री बन्न पुगेको छ। पत्रकारिता, राजनीति र सामाजिक अध्ययनका क्षेत्रमा यस पुस्तकको अर्थपूर्ण महत्व रहनेछ।"
बेहुलीझैं सिँगारियो सहर,"काठमाडौं : हिन्दू संस्कृतिअनुसार देशभर हर्षोल्लासका साथ उज्यालोको पर्व तिहार मनाइँदैछ। तिहार अर्थात् लक्ष्मीपूजा। यसमा झिलिमिली बत्ती, सयपत्री पुष्प, भाइमसलालगायतको उत्तिकै महत्व हुन्छ। यस्ता वस्तुबिना तिहार खल्लो मानिन्छ। कोभिड१९ को महामारीबीच पनि तिहार मनाउन सम्पूर्ण नेपालीतयारी अवस्थामा छन्। ग्रामीण भेग जहाँ बत्ती पुगेको छैन, त्यहाँ आजपनि मट्टीतेल, तोरीको तेल, डिजेलको प्रयोग गरी ससानो टुकी, पाला र दियो बनाएर उज्यालो बनाउने चलन छ। त्यस्तै मैनबत्तीबालेर पनि घरआँगन उज्यालो बनाइन्छ। बत्ती पुगेको सहर बजारमा भने विभिन्न प्रकारको विद्युतीय बत्तीकै महत्व हुन्छ। प्रत्येक घर, कार्यालय, महल, पसल, बगैंचा, होटेल, रेस्टुराँलगायतमा झिलिमिली बत्तीले उज्यालो बनाएर अध्यारो रातलाई रंगीचंगी बनाएको हुन्छ। कोभिड१९ को कारणले बजार थोरबहुत साँघुरिए पनि बजारमा यो वर्ष तिहारका लागि करिब ४२ करोडको झिलिमिली बत्तीको आयात गरिएको नेपाल विद्युतीय व्यवसायी महासंघले जनाएको छ। अघिल्लो वर्ष गुलजारमय बनेको झिलिमिली बत्तीको व्यापार यो वर्ष भने केही सुनसान देखिएको छ। सडक किनारमै ठूलो व्यापार हुने झिलिमिली बत्तीको यो वर्ष निकै कम देखापरेको छ। कारण हो, कोभिडको संक्रमण। कोभिडका कारण यो वर्ष झिलिमिली बत्तीको आयात करिब ४० प्रतिशत घटेको महासंघका उपाध्यक्ष रमेश देवकोटाले जानकारी दिए। देवकोटाकाअनुसार गत वर्ष तिहारताका करिब ७० करोड रुपैयाँको झिलिमिली बत्ती आयात भएको थियो। अघिल्लो वर्ष करिब एक अर्बको झिलिमिली बत्ती आयात भएको थियो । गत वर्षको तुलनामा यो वर्ष आयात कम छ, व्यापार पनि कम भएको छ, देवकोटाले भने। उनकाअनुसार लोडसेडिङको अवस्था पूर्ण रूपमा हटेपछि झिलिमिली बत्तीको व्यापार बढेको छ। तिहारमा बालिने यस्ता झिलिमिली बत्ती छिमेकी मुलुक भारत र चीनबाट आयात हुन्छ। यसमध्ये पनि चीनबाट करिब ७० प्रतिशत र भारतबाट ३० प्रतिशत हाराहारी आयात हुन्छ। यो वर्ष बजारमा न्यूनतम १ सय ५० देखि २५ हजार रुपैयाँसम्मको झिलिमिली बत्ती उपलब्ध छन्। यसबाहेक देवी देउताको फोटोमा जडित झिलिमिली बत्तीको व्यापार पनि यो बेला अत्यधिक हुन्छ। उपभोक्ताले बत्तीको आकार प्रकार, उज्यालोको अवस्था र टिकाउपनको आधारमा रोजेर खरिद गर्न सक्ने देवकोटाको भनाइ छ। महासंघकाअनुसार नेपालमा करिब चार हजार व्यवसायीले विद्युतीय झिलिमिली बत्तीको व्यापार गर्छन्। राजधानीमा भने कोटेश्वर, बानेश्वर, महाबौद्ध, असन, न्युरोडलगायत स्थानमा यसको अत्यधिक व्यापार छ।अन्य समयभन्दा तिहारमा एलईडी बत्ती र झिलिमिलीको व्यापार झन्डै ८० प्रतिशतले वृद्धि हुने महासंघले जनाएको छ। १० करोडको मालायो वर्ष तिहारमा करिब १५ लाखस्वदेशी सयपत्री पुष्पको मालाको व्यापार हुने अनुमान छ। यो वर्ष स्वदेशी फूलले नै बजार धान्ने भएकाले आयात गर्नु नपर्ने मै उत्पादन भएको सयपत्री पुष्पले धान्ने भएकाले पनि तिहारमा आयात गर्नु नपर्ने पुष्प व्यवसायीले बताएका छन्। लामो समयदेखि बजार नपाएको सयपत्री पुष्पले तिहारको समयमा बजार पाउने विश्वासका साथ पुष्प व्यवसायीले भारतबाट आयात नगरेको जानकारी दिए। हाम्रो आफ्नै उत्पादन अत्यधिक भएर बजारीकरणको अभावमा खेर गइरहेको छ, नेपाल फ्लोरिकल्चर एसोसिएसनका अध्यक्ष कुमारकसजू श्रेष्ठले भने,स्वदेशी उत्पादन मागअनुसार भएकाले यो वर्ष भारतबाट सयपत्री पुष्पको माला आयात भएन। तिहारमा यो वर्ष करिब १० करोड मूल्यबराबरको सयपत्री पुष्प मालाको व्यापार हुने श्रेष्ठले बताए। उनकाअनुसार प्रतिमालाको उपभोक्ता मूल्य ६० देखि ७० रुपैयाँ तोकिएको छ। व्यापारीले भने किसानबाट प्रतिमाला पुष्पको आकारप्रकार हेरेर ४० देखि ४५ रुपैयाँमा खरिद गर्दैआएका छन्। अघिल्लो वर्ष तिहारको समयमा करिब २५ लाख मालाको बिक्री भएको थियो। एक अर्बको भाइमसलायो वर्ष तिहार र भाइटीकाका लागि भनेर करिब एक अर्ब रुपैयाँबराबरको भाइमसलाको व्यापार हुने अनुमान छ। कोभिड १९ को संक्रमण भएपनि भाइटीकाको महत्व ठूलो भएकाले भाइमसलाको अत्यधिक बिक्री हुन्छ। खुद्रा व्यापार संघका अध्यक्ष राजकुमार श्रेष्ठकाअनुसार अघिल्लो वर्षको तुलनामा भने यो वर्ष करिब ४० प्रतिशतले भाइमसलाको कारोबारमा कमी आउने सम्भावना छ। कोभिडका कारण व्यापारमा कमी आउने सम्भावना छ, संघका अध्यक्ष श्रेष्ठले भने,अघिल्लो वर्षको तुलनामा व्यापार नभएपनि यो वर्ष एक अर्बजतिको हुन सक्छ। तिहार र भाइटीकाको समयमा किसमिस, काजु, बदाम, ओखर, पेस्ता, नरिबल, छोकडा, सुकुमेललगायतको अत्यधिक बिक्री हुन्छ। यस्ता ड्राइफ्रुट र मसला भारतबाट आयात हुन्छ। नरिबल, अलैंची, मखना, हाँडे ओखरलगायत केही वस्तु नेपालमा पनि उत्पादन हुन्छ। बजार मूल्य पनि अघिल्लो वर्षको तुलनामा १० प्रतिशत कम रहेको श्रेष्ठले जानकारी दिए।उपत्यकाको कालीमाटी, मैतीदेवी, पाटन, लगनखेल, असन, इन्द्रचोक, न्युरोडलगायत स्थानमा यस्ता भाइमसला खरिद गर्नेको ठूलो भीड नै लाग्न थालेको व्यापारीले बताए। संघकाअनुसार यो वर्ष प्रतिकिलो काजुलाई १ हजार ४ सयदेखि १ हजार ५ सय, किसमिसलाई ३ सय २० देखि ३ सय ५०, पेस्तालाई १ हजार ६ सय ५० देखि १ हजार ८ सय, नरिबललाई ३ सय ५० देखि ४ सय ५० र छोकडालाई २ सयदेखि २ सय ५० रुपैयाँमूल्य तोकिएको छ। यस्तै बदामलाई १ हजार ५० देखि १ हजार २ सय, ल्वाङलाई १ हजार १ सय, सुपारीलाई ६ सय २०, ओखरलाई ६ सयदेखि ६ सय ५०, अञ्जिरलाई १ हजार २ सय, दालचिनीलाई ३ सय ५० देखि ४ सय ५० सम्म, मिश्रीलाई १ सय २० देखि २ सय, खुर्पानीलाई ९ सय ५०, अलैंचीलाई १ हजार ३ सयदेखि १ हजार ३ सय ५०, सुकुमेललाई ४ हजार ५ सयदेखि ५ हजार र मखनालाई ८ सयदेखि एक हजार रुपैयाँसम्म मूल्य तोकिएको छ।"
प्रचण्डको एकल प्रस्तावले पार्टी एकता गम्भीर मोडमा पुगेको अनुभूति भयो : मुख्यमन्त्री पोखरेल,"काठमाडौं : लुम्बिनी प्रदेशका मुख्यमन्त्री एवम् नेकपाका नेता शंकर पोखरेलले नेकपा अध्यक्ष पुष्पकमल दाहाल 'प्रचण्ड'ले सचिवालय बैठकमा पेश भएको एकल प्रस्तावले पार्टी एकता गम्भीर मोडमा पुगेको बताएका छन्। शनिबार बिहान फेसबुकमार्फत उनले पार्टी एकताको मर्म र स्थायी कमिटीको निर्णयको भाव विपरित सचिवालय बैठकमा अर्का अध्यक्ष केपीशर्मा ओलीविरुद्ध संगिन आरोपसहित एकल प्रस्तावले पार्टी एकता गम्भीर मोडमा पुगेको अनुभूती सिंगो पार्टी पंक्तिले गरेको बताएका हुन्। पोखरेलले प्रचण्डलाई पार्टी एकताको रक्षाका लागि बैठकमा प्रस्तुत गरिएको एकल प्रस्ताव फिर्ता गर्न आग्रह गरेका छन्। उनले भनेका छन्, 'म कमरेड प्रचण्डलाई पार्टी एकताको रक्षाका लागि बैठकमा प्रस्तुत गरिएको एकल प्रस्ताव फिर्ता गरी एकताको मर्म अनुरुप छलफललाई अघि बढाउन हार्दिक अनुरोध गर्दछु ।' पोखरेलले व्यक्तिगत पत्र र संस्थागत प्रस्ताव फरक विषय हो भन्ने सत्य बुझ्न अनुरोध गरेका छन् । सत्तारूढ दल नेकपाका अध्यक्षद्वय केपी शर्मा ओली र पुष्पकमल दाहालबीचको विवाद पत्रमार्फत आरोपप्रत्यारोपमा पुगेको छ। प्रधानमन्त्री ओली र दाहाल एकअर्काले गुटबन्दी गरेको आरोपदेखि अध्यक्षद्वयबीच भएको छलफलमा एकले अर्काेलाई दोषी देखाउँदै कृत्रिम कुरा गरेको आरोपसम्म लगाएका छन्। शुक्रबारको सचिवालय बैठकमा पार्टी भित्रको आन्तरिक विवाद समाधानका लागि अध्यक्ष एवम् प्रधानमन्त्री केपी ओली र कार्यकारी अध्यक्ष पुष्पकमल दाहाल प्रचण्डबीच आदानप्रदान भएका पत्र अध्ययनका लागि सचिवालय सदस्यलाई बाँडिएको छ। प्रवक्ता श्रेष्ठका अनुसार कात्तिक २२ गते कार्यकारी अध्यक्ष प्रचण्डसहित सचिवालयका पाँच सदस्यले प्रधानमन्त्रीलाई बुझाएको पत्र, त्यसको जवाफमा ओलीले प्रचण्डलाई लेखेको पत्र, पुनः प्रचण्डले ओलीलाई दिएको जवाफी पत्र सचिवालय सदस्यलाई बाँडिएको छ। नेकपामा ओली र प्रचण्डको पत्र युद्ध : सबै पत्र अध्ययनका लागि सचिवालय सदस्यलाई बाँडियो ओलीदाहाल पत्रयुद्ध"
नेपाल एयरलाइन्समा सरकारी पीसीआर रिपोर्टलाई मात्र मान्यता,"काठमाडौं : नेपाल वायु सेवा निगम (नेपाल एयरलाइन्स) ले हङ्कङ उडानका लागि सरकारी प्रयोगशालाको पीसीआर परीक्षणको रिपोर्टलाई मात्र मान्यता दिने भएको छ । सरकारी मान्यताप्राप्त प्रयोगशालाबाट ७२ घण्टा भित्र प्राप्त रिपोर्टको आधारमा यात्रा गराउदा समेत यात्रुको पुनः पोजेटिभ देखिएको चिन्ता व्यक्त गर्दै निगमले अर्को व्यवस्था नभएसम्मका लागि हङकङ उडानमा सरकारी प्रयोगशालाको रिपोर्टलाई मात्रै मान्यता दिने निर्णय गरेको हो । निगमको महत्वपूर्ण गन्तब्य हङकङ उडानमा केही यात्रुमा बारम्बार कोरोना पोजेटिभ देखिएपछि त्यहाँको नागरिक उड्डयनले उडान प्रतिबन्ध लगाइरहेको छ । हङकङले पछिल्लो पटक निगमलाई तेस्रो पटक १४ दिनको लागि उडान प्रतिबन्ध गरेको छ । नेपालबाट पीसीआर गरेर गएका यात्रुको त्यहाँ पुनः परीक्षण गर्दा पोजेटिभ रिजल्ट आएका कारण निगमको उडान प्रतिबन्ध भएको निगमका प्रवक्ता करिश्मा श्रेष्ठले जानकारी दिए । निगमका अन्य उडान गन्तब्यमा भने यस्तो समस्या नरहेको पनि उनले बताए । आवश्यक अनुसन्धानको लागि स्वास्थ्य तथा जनसङ्ख्या मन्त्रालाईलाई आग्रह गरिएको उनको भनाइ छ। निगमका महाप्रवन्धक डिमप्रकाश पौडेलका अनुसार हङकङले अन्य मुलुकको उडान पनि प्रतिबन्ध गरेको अवस्थामा नेपाल एयरलाईन्सलाई तेश्रो पटक १४ दिनकोलागि प्रतिबन्ध लगाएको छ । मुख्य कारण पीसीआर गरेर गएका यात्रुहरुको त्यहाँ पुनः परीक्षण गर्दा पोजेटिभ रिजल्ट आउनु थियो । सरकारी मान्यता प्राप्त प्रयोगशालाबाट रिपोर्टको आधारमा यात्रा गराउँदासमेत पुनःपोजेटिभ देखिनुले चिन्तित बनाएको छ, महाप्रबन्धक पौडेलले भने । हङकङको नागरिक उड्डयनले एयर ईन्डियालाई चार पटक, भिस्तारा एयरलाई तेश्रो पटक, क्याथे ड्रागनलाई (मलेशिया) ईमिरेट्स (दुबई) सिंगापुर एयरलाईन्स दुई पटक लगायत अन्य केही एयरलाईन्सलाई एकएक पटक गरेर उडान प्रतिबन्ध लगाईरहेको उनको भनाय छ । नेपाल एयरलाइन्सको पछिल्लो उडान प्रतिबन्ध २५ नोभेम्बरसम्म कायम रहनेछ । पछिल्लोपटक दुबई र नारिताले निगमको उडानमा एकदुई जना यात्रुमा कोरोना पोजेटिभ देखिएको भन्दै निगमलाई सचेत पत्र पठाएको थियो । निगमले उडान गर्ने गन्तब्यमा स्वास्थ्य तथा जनसङ्ख्या मन्त्रालयबाट मान्यताप्राप्त प्रयोगशालाबाट पीसीआर परीक्षण गरी ७२ घण्टा भित्रको रिपोर्टलाई मान्यता दिने गरेको छ । निगमले अन्तर्राष्ट्रियतर्फ दुई थान वाईड बडी ए ३३० र दुई थान न्यारोबडी ए ३२० जहाजले भारतका तीनसहित विभिन्न मुलुकका नौ गन्तब्यमा अन्तर्राष्ट्रिय उडान भर्दै आएको छ । रासस"
"सरकारले नागरिक प्रतिको कर्तव्य पूरा गरोस्, मेरो उपचार खर्च आफैं बेहोर्छु : डा केसी","काठमाडौं : प्राडा गोविन्द केसीले आफ्नो उपचार खर्च आफैं बेहोर्ने बताएका छन्। कोरोना संक्रमण पुष्टि भएपछि उपचार गराइरहेका केसीलाई प्रधानमन्त्री केपी ओलीले स्वास्थ्यलाभको कामना गर्दै उपचार खर्च सरकारले गर्ने बताएपछि डा केसीले यस्तो भनेका हुन्। डा केसीले विज्ञप्तिमार्फत प्रधानन्त्रीलाई शुभकामना सन्देशका लागि धन्यवाद दिँदै उपचार खर्च आफैं गर्ने बताएका हुन्। म कोभिड१९ बाट संक्रमित भएपछि प्रम केपी शर्मा ओलीले दिनुभएको स्वास्थलाभको शुभकामना सन्देशको लागि हार्दिक धन्यवाद दिन चाहन्छु, डा केसीले विज्ञप्तिमा भनेका छन्, सरकारले मेरो उपचार खर्च बेहोर्छु भनेको सन्दर्भमा भने मेरो उपचार खर्च म आफैँ बेहोर्छु बरु सरकारले आफ्ना नागरिकप्रतिको कर्तव्य पूरा गरोस्। डा केसीले कोरोना संक्रमित विपन्न र दूरदराजका नागरिक जसलाई निःशुल्क उपचार आवश्यक छ उनैको उपचार गर्न सरकारलाई सुझाव दिएका छन्। सरकारको ध्यान व्यक्ति विशेषको उपचार खर्च बेहोर्नु भन्दा सबै विपन्न नागरिकको उपचार खर्च बेहोर्नेमा हुनुपर्दछ, डा केसीले भनेका छन्। विज्ञप्तिमा केसीले उपचार खर्च भन्दा पनि पटकपटक गरिएका सम्झौता कार्यन्वयन भएको भए देशका दूरदराजदेखि सबै भेगमा ठूला सरकारी अस्पताल, मेडिकल कलेज बन्ने र त्यहाँका नागरिकले कोरोना साथसाथै सम्पूर्ण रोगहरुको गुणस्तरीय, निःशुल्क, सर्वसुलभ स्वास्थ सेवा पाउने बताएका छन्। हामीसँग १९ औँ सत्याग्रहमा भएका सम्झौता यथाशीघ्र कार्यन्वयन गर्नुहुन अनुरोध गर्दछु, केसीले थप भनेका छन्।"
बस दुर्घटनाले बैतडीमा तिहार खल्लो,"बैतडी : तिहार सुरु भएकै दिन बस दुर्घटनामा परेर बैतडीमा ९ जनाको मृत्यु भएपछि तिहार खल्लो भएको छ। जिल्लामा शोकमग्न वातावरण भएकाले यो वर्षको तिहार निकै खल्लो भएको यातायात व्यवसायी हरिश विष्टले बताए। म आँफै पनि यातायात व्यवसायी हुँ। आफू बस्ने ठाउँ नजिकै बस दुर्घटना भएपछि उद्धारमा खटिएँ, उनले भने, त्यो दृश्य देख्दा मलाई अहिले पनि नरमाइलो लागिरहेको छ। त्यो पीडा भुल्नै सकिदैन्। यो दुर्घटनाले तिहारको कुनै रमझम छैन्। बस दुर्घटनामा आफ्नो वडाका साथीहरुको ज्यान गएपछि तिहारको कुनै रौनक नभएको दोगडाकेदार गाउँपालिका ६ का भोजराज जोशीले बताए। चाडपर्वको मुखमा भएका यस्ता घटनाले चाडपर्वको कुनै रौनक रहेन, उनले भने, पुरै गाउँ शोकमग्न छ। यो वर्षको तिहार पुरै खल्लो भएको छ। बैतडीमा भएको बस दुर्घटनाले यो वर्षको तिहार मात्रै नभएर मृतकका परिवारका हरेक चाडपर्वलाई खल्लो हुने वातावरण बनाएको छ। चाडपर्वको बेला भएकाले दुर्घटनामा गुमाएका सदस्यलाई सम्झिँदा अबका चाडपर्व समेत खल्लो हुने मृतक कविन्द्रराज जोशीका आफन्त हेमराज जोशीले बताए। यो तिहार मात्रै होइन्। अब आउने हरेक तिहारमा हामीलाई आफ्ना परिवारका सदस्यको सम्झनाले सताउने छ, उनले भने, यो दुर्घटना हाम्रो परिवारका लागि खिल बनेर बस्यो। दुर्घटनामा साथीहरु गुमाउँदाको पीडा निकै दर्दनाक भएको स्थानीय शैलश धानुकले बताए। उनले भने, संगै पढेका साथीहरु पनि यो दुर्घटनामा हामीले गुमायौं। यो वर्षको तिहार निकै खल्लो भएको छ। यो तिहारमा कुनै उमंग छैन्। जिल्लामा भएको बस दुर्घटनाले चाडपर्वका बेला नरमाइलो वातावरण भएको जिल्ला प्रहरी कार्यालयका प्रमुख प्रहरी नायव उपरीक्षक नारायणप्रसाद अधिकारीले बताए। उनले भने, यो वर्ष एकातिर कोरोना भाइरसको महामारीले चाडपर्व त्यस्तो खासै मनाउन पाइएको छैन्। अर्कोतिर यो घटनाले जिल्लावासीलाई दुःखी बनाएको छ।"
श्रीमानले नै हाने एसीड : तीन वर्षीया छोरीसमेत घाइते !,"जनकपुरधाम : जनकपुरधाम उपमहानगरपालिकामा श्रीमानले नै श्रीमतिमाथि एसीड प्रहार गरेका छन्। मनमुटावपछि उपमहानगरपालिका७ मा रहेको माइती घरमा बस्दै आएकी २६ वर्षीय आरती साहलाई उनका श्रीमान् २७ वर्षीय संजीव साहले एसीड प्रहार गरेका हुन् । एसीड प्रहारबाट आरतीसँगै रहेकी ३ वर्षीया छोरी रिया समेत घाइते भएकी छिन्। जिल्ला प्रहरी कार्यालय धनुषाका अनुसार जनकपुरधाम उपमहानगरपालिका २० देवपुरा रुपैठा बस्ने साह शनिबार बिहान साढे ८ बजे आएर एसीड प्रहार गरेका हुन्। शनिबार बिहान आएर ढोका खोल्न लगाएर चाडपर्वको सरसफाईमा लागेका बेला अचानक एसीड छ्यापेको प्रहरीले बताएको छ। एसीड छयाप्ने क्रममा आमा आरतीसँगै रहेकी ३ वर्षीया छोरीको दुब्रे हातमा समेत एसीड परेको छ। एसीडबाट आमासँगै छोरी समेत घाइते छिन्। एसीड प्रहारबाट आरतीको अनुहार, छाति, पाखुरा र पेटमा क्षति पुगेको छ। घाइते साहको उपचार जनकपुरधाम रामानन्द चोकस्थित जानकी हेल्थ केयर एण्ड रिसर्च सेन्टरमा उपचार भइरहेको छ। उनको उपचारमा संलग्न चिकित्सक डा आदित्य यादवका अनुसार साहको दाहिनेपट्टी अनुहार, आँखा, छाति र हातको समेत केही भागमा तेजाव लागेको छ। सुनचाँदीमा प्रयोग हुने तेजावले आक्रमण गरिएको छ, चिकित्सक यादवले भने, शरीरको करिब २५ प्रतिशत भाग जलेको हुनाले अवस्था अहिले सिकिस्त नै छ। २४ घण्टे अनुगमनमा राखेर बर्निङ्ग केसको प्रोटोकल अनुसार उपचार गरिरहेका छौं। आँखामा समेत गम्भीर क्षति पुगेकाले आँखालाई विशेष निगरानीमा राखिएको छ। ५ वर्षअघि मागी बिहान गरेका आरती र सञ्जीवको आपसी मनमुटाव र झैझगडा तथा कुटपिटको घटनाले आरती १ वर्षदेखि आफ्नो माइतमा बस्दै आएकी थिइन्। एक वर्ष अघि संजीवले आरतीलाई कुटेरै टाउको समेत फुटाई दिएका थिए । त्यतिबेला पनि अस्पतालमा उपचार गराएर जिल्ला प्रहरी कार्यालय धनुषामा उजूरी दर्ता गरिएको थियो। त्यहाँ दुबै पक्ष छलफल गरेर सहमति अनुसार नै अब मेरो छोरी उनीहरुसँग नबस्ने तथा कानुनी प्रक्रिया अनुसार सम्बन्ध विच्छेदका लागि अगाडि बढ्ने भनेर सहमति भएको थियो, आरतीका बुवा सुबोध साहले भने, त्यसपछि आरती ३ वर्षीय छोरी रियासहित माइतमा बस्दै आएकी थिइन्। दिपावलीको दिन रमाइलो भइरहेका बेला एसीड प्रहार भएको उनको भनाइ छ। संजीव सुनचाँदी पसलमा काम गर्ने कालीगढ भएका कारण तेजाबले आक्रमण गरेको उनले बताए। जिल्ला प्रहरी कार्यालय धनुषाका प्रहरी नायब उपरीक्षक मकेन्द्र मिश्रका अनुसार तेजाब आक्रमण गर्ने संजीवलाई सवा ११ बजे प्रहरीले पक्राउ गरिसकेको छ। तेजाब आक्रमण गरेर फरार भएका संजीवलाई जनकपुरको संकटमोचन स्कुल नजिकको क्षेत्रबाट पक्राउ गरिएको छ, प्रहरी नायव उपरीक्षक मिश्रले भने, आफ्नो श्रीमतीमाथि तेजाबले आक्रमण गरेको कुरा उनले स्वीकार समेत गरिसकेका छन्। अब कानुनी प्रक्रिया अनुसार उनीमाथि कारवाहीको प्रक्रिया अगाडी बढाएका छौं।"
भेडाबाख्राको सुरक्षामा कुकुरको पहरा,"बेनी : अन्नपूर्ण गाउँपालिका५ पाउद्धारका तुलबहादुर तिलिजा खर्क र जंगलमा भेडाबाख्रा चराउन महिनौंसम्म एक्लै बस्छन्। ४५ वर्षदेखि भेडाबाख्रा पाल्दै आएका ६५ वर्षीय तिलिजाको साथी कुकुर हुन्। भेडाबाख्रा र आफ्नो सुरक्षाका लागि तिलिजाले दुई वटा भोटे कुकुर पालेका छन्। फिरन्ते शैलीमा भेडाको गोठ सार्दै लेकबेशी गर्ने तिलिजा कुकुरनै आफ्नो साथी भएको बताउँछन्। झरी, बादल, हिउँद, बर्खा केही नभनी एक्लै गोठमा बस्नुपर्छ, उनी भन्छन् दिनरातसँगै हुने कुकुरले म र भेडाबाख्रालाई जंगली जनावरको आक्रमणबाट बचाउँछ। तिलिजाले २७० वटा भेडाबाख्रा पालेका छन्। ती भेडाबाख्राको सुरक्षा गर्ने जिम्मा कुकुरकै हो। १०० वटा भेडाबाख्रा पालेका पाउद्धारका कमल तिलिजा पुनको गोठमा पनि दुई वटा कुकुर छन्। गोठको वरपर रुगेर कुकुरले भेडाबाख्राको सुरक्षा गर्न पहरा दिन्छन्। जंगली जनावर र चोर आएको थाहा पाएपछि कुकुरले भुकेर संकेत गर्छ, उनले भने भगाउन नसके भीड्न पनि तयार हुन्छन्। म्याग्दीका अधिकांश भेडाबाख्रा पालक कृषकको पशुधनको सुरक्षा गर्न कुकुरको महत्वपूर्ण योगदान छ। भेडाबाख्रा गोठका लागि कुकुर अनिवार्य आवश्यकता हो। ठूला शरिर भएका देख्दै डरलाग्दा कुकुर गोठमा पालेपछि चोरले आँट गर्दैनन्। बस्तीदेखि टाढाको घना जंगल भेडाबाख्राको चरन क्षेत्र हो। जंगलमा चितुवा, ब्वासो र स्यालले भेडाबाख्रालाई आक्रमण गरेर घाइते बनाउने र मार्ने जोखिम हुन्छ। ती जनावरबाट भेडाबाख्रालाई जोगाउने काम कुकुरले गर्दै आएका छन्। अनकन्टार जंगल, भीर, पाखामा भेडाबाख्राको सुरक्षा गर्न कुकुर अत्यन्तै भरपर्दो साथी भएको अर्का गोठाला धनबहादुर विश्वकर्माले बताए। जंगलमा बाघ, भालु र चितुवाको संख्या बढिरहेको छ, पटकपटक गोठसम्म आएर आक्रमणको प्रयास गर्छन्, उनले भने, तर कुकुरको प्रतिकारले उनीहरूको प्रयास विफल हुन्छन्। राती, साँझ, बिहान गोठमा रहेका बेला कुकुरले भेडाबाख्रालाई सुरक्षा दिन्छन्। दिउँसो चरनक्षेत्रमा छरिएको मौका छोपेर जंगली जनावरले कुकुरको आँखा छलेर छेकारो हान्दै भेडाबाख्रालाई आक्रमण गरेर सताउने बिकको दुखेसो छ। गोठमा भेडाबाख्राको सुरक्षाका लागि बसेका कुकुर नचिनेको मानिस, जंगली जनावर गोठ र भेडाबाख्रातर्फ अघि बढे ठूलो स्वरले भुकेर जनाउ दिने अर्का कृषक नन्दबहादुर भण्डारीले बताए। एकान्त, बस्तीदेखि धेरै टाढा र घना जंगलमा बस्ने सबैजसो गोठालाले साथी र प्रतिबद्ध रक्षकका रूपमा दुईवटाभन्दा बढी कुकुर पालेका छन्। कुकुरविना गोठको जीवन र भेडाबाख्रापालन सम्भव नहुने धवलागिरी गाउँपालिका१ गुर्जाका भेडापालक किसान रेशम छन्त्यालले बताए। कुकुरले जंगली जनावरको चाल छिटो सुन्ने र सुँघेर पत्ता लगाउने हुँदा सुरक्षा हुन्छ, उनले भने गोठको दैनिकी सहज र सुरक्षित बनाउन कुकुर पालिएको हो। कुकुरलाई आहराका रुपमा बिहान र बेलुका पिठोको खोले पकाएर दिइन्छ। यसका अलावा भेडाको दूध र मासु पनि कुकुरका आहरा हुन्। भेडागोठमा पालिने ठूला शरिर भएका तीसदेखि चालीस किलोग्राम सम्म तौल हुने कुकुरलाई भोटे भन्ने गरिन्छ। यो जातको कुकुरको छाउरालाई दश हजार रुपैयाँभन्दा बढी मूल्य तिर्छन्। भेटेनरी अस्पताल तथा पशु सेवा विज्ञ केन्द्र म्याग्दीका अनुसार जिल्लाभर २०० बढी भेडाबाख्राका गोठ छन्। २० हजारको संख्यामा बरुवाल र भ्याङलुङ जातका भेडा पालेका केन्द्रको तथ्याङ्क छ। एक ठाउँमा दशदेखि पन्ध्र दिन गोठ राखेर वरपरका खर्क र जंगलको घाँस खुवाएपछि अर्को ठाउँमा सार्ने चलन छ। हिउँदमा बेशी र बर्खामा हिमालको फेदीका खर्कमा गोठ लैजाने गरिन्छ। हिमाली क्षेत्रको जडिबुटीयुक्त चरन क्षेत्रका घाँस खाएका भेडाबाख्राको मासु स्वादिलो र पोषिलो मानिन्छ। भेडाका साँड पुजाआजामा बली चढाउन प्रयोग हुन्छ। एउटै साँडलाई बीस हजार रुपैयाँसम्ममा बिक्री गर्छन्। भेडा र खसी खरिद गर्न ग्राहकहरु गोठमै आउने गरेको धवलागिरी५ मल्कवाङका देवान छन्त्यालले बताए। पछिल्लो समय विदेशबाट फर्किएका युवाहरुले परम्परागत रुपमा गरिदै आएको भेडापालनलाई व्यवस्थित र व्यवसायिक बनाउन थालेका भेटेरिनरी अस्पतालका प्रमुख नारायण कुशुमले बताए। चरन क्षेत्रको संरक्षण र गोठ सुधारका साथै विभिन्न रोगविरुद्धको खोप अभियान सञ्चालन गरेका छौँ, उनले भने चरन क्षेत्रमा पानीको आपुर्ति गराउन पूर्वाधार बनाउन सघाएका छौँ।"
भरतपुरको बागेश्वरीमा सामूहिक गौ पूजन,चितवन : भरतपुरको बागेश्वरी धाममा शनिबार सामूहिक गौ पूजन गरिएको छ। भरतपुर महानगरपालिका१ मा रहेको बागेश्वरी आध्यात्मिक परिषद योगी नरहरीनाथ गौ संरक्षण केन्द्रमा गौ पूजन गरिएको हो । यमपञ्चकको तेस्रो दिन मनाइने गाई पुजाको लागि भक्तजन केन्द्रमा पुगेका थिए । हरेक वर्ष सामूहिक गौ पूजन कार्यक्रमको आयोजना गर्दै आएको गौ संरक्षण केन्द्रका निवर्तमान अध्यक्ष टंकनाथ पौडेलले जानकारी दिए । बजार क्षेत्रमा गाई पालन नहुने भएपछि गाई पुजा गर्नेहरु बागेश्वरी पुगेका थिए । कोरोना भाइरसको जोखिमअझै रहेकोले स्वास्थ्य सर्तकताका साथ सामूहिक गौ पूजन कार्यक्रम गरिएको थियो । केन्द्रमा १७० गाई संरक्षणका लागि पालिएको छ । बागेश्वरीमा गोवद्र्धन पूजा पनि गरिएको छ। गोवद्र्धन पर्वत नै बनाएर पूजा गरिएको थियो । धार्मिक दृष्टिकोणले गाईको महत्व रहेकोले हरेक वर्ष गाईको पूरा कार्यक्रम गरिने केन्द्रका प्रमुख संरक्षक योगी श्रीशनाथले बताए । २०४८ सालमा योगी नरहरिनाथले १० वटा गाई ल्याएर गाई पालन सुरु गरेका थिए ।
१ सय ५० केजी गाँजासहित एक युवक पक्राउ,बागलुङ : जिल्लाको निसीखोलाबाट प्रहरीले ठूलो परिमाणको लागुपदार्थसहित एक युवकलाई पक्राउ गरेको छ । बागलुङ जिल्लाको निसीखोला गाउँपालिका६ लुर्पावाङबाट घर नजिकै लुकाई राखेको १ सय ५० केजी गाँजासहित ३४ वर्षीय टेकबहादुर घर्तीलाई पक्राउ गरिएको प्रहरीले जनाएको छ । लुकाई छिपाई गाँजा राखेको भन्ने सूचनाको आधारमा शुक्रबार प्रहरी निरीक्षक भण्डारीको नेतृत्वमा परिचालन भएको प्रहरीले शनिबार बिहान चार बजे पक्राउ गरेको जिल्ला प्रहरी कार्यालयका सूचना अधिकारी तथा प्रहरी नायव उपरीक्षक राजेन्द्र रेग्मीले जानकारी दिए । भर्तीलाई इलाका प्रहरी कार्यालय बुर्तिवाङका प्रहरी निरीक्षक प्रकाश सिंह भण्डारी नेतृत्वको टोलीले पक्राउ गरेको हो । पक्राउ गरिएका घर्तीलाई थप अनुसन्धानका लागि जिल्ला प्रहरी कार्यालय बागलुङ ल्याउदै गरेको प्रहरी नायव उपरीक्षक रेग्मीको भनाइ छ ।
सोमबार हल्का वर्षा र हिमपातको सम्भावना,"काठमाडौं : जल तथा मौसम विज्ञान विभागको मौसम पूर्वानुमान महाशाखाले सोमबार हल्का वर्षा र हिमपातको सम्भावना रहेको जनाएको छ। आज बिहान देशको पहाडी भूभागका केहि स्थानहरुमा आंशिक बदली रही बाँकी भूभागमा मौसम सामान्यतया सफा रहेको छ। दिउँसो प्रदेश १, गण्डकी प्रदेश र सुदूरपश्चिम प्रदेशका पहाडी भूभागहरुमा आंशिक बदली रही अन्य भूभागमा मौसम सामान्यतया सफा रहनेछ। राती कर्णाली र सुदूरपश्चिम प्रदेशका भुभागमा आंशिकदेखि सामान्यबदली तथा बाँकी प्रदेशका पहाडी भुभागमा आंशिक रही अन्य भूभागमा मौसम सामान्यतया सफा रहने महाशाखाबाट जारी बुलेटिनमा उल्लेख छ। आइतबार दिउँसो कर्णाली र सुदूरपश्चिम प्रदेशमा आंशिकदेखि सामान्य बदली तथा बाँकि प्रदेशका पहाडी भुभागमा आंशिक बदली रही अन्य भूभागमा मौसम सामान्यतया सफा रहनेछ। राती बागमती, गण्डकी, लुम्बिनी, कर्णाली र सुदूरपश्चिम प्रदेशमा आंशिकदेखि सामान्य बदली तथा बाँकि प्रदेशका पहाडी भुभागमा आंशिक बदली रहनेछ। गण्डकी, लुम्बिनी, कर्णाली र सुदुरपश्चिम प्रदेशका थोरै स्थानमा हल्का बर्षाहिमपातको सम्भावना छ। सोमबार दिउँसो देशभर आंशिक देखि सामान्य बदली रहनेछ। कर्णाली, सुदूरपश्चिम, लुम्बिनी र गण्डकी प्रदेशका केहि स्थानमा हल्कादेखि मध्यम वर्षा, हिमपातको सम्भावना रहेको महाशाखाको भनाई छ। राती देशभर आंशिक देखि सामान्य बदली रहि गण्डकी, लुम्बिनी, प्रदेश ३ र १ का थोरै स्थानमा हल्का वर्षाहिमपातको सम्भावना छ।"
आज धनधान्यकी देवी लक्ष्मीपूजा,"काठमाडौं : यमपञ्चकको तेस्रो दिन आज कार्तिक कृष्ण औँसीको साँझ ऐश्वर्य, धन धान्य र सम्पन्नताकी देवी लक्ष्मीको पूजााराधना गरी श्रद्धा भक्तिपूर्वक लक्ष्मीपूजा पर्व मनाइँदैछ। सफासुग्घर र लिपपोत नगरिएको घरमा लक्ष्मीले बास गर्दिनन् भन्ने मान्यताका आधारमा आज बिहानै घर सफासुग्घर र गाईको गोबर एवं रातोमाटाले लिपपोत गरी दीपावली गरेर लक्ष्मीलाई आमन्त्रण गरिन्छ। आज विशेषगरी घरका झ्याल, ढोका, चोटा, कोठा, सँघार, कौसी, अटाली, भर्याङलगायत स्थानमा सरसफाइ गरी दीपावली गरिन्छ। सुखरात्रिको पूजाका लागि आज साँझ आँगनदेखि मूलढोका हुँदै लक्ष्मी स्थापना गरी पूजा गर्ने कोठासम्म गाईको गोबर र रातोमाटाले लिपपोत गरेर चामलको पीठो र अबीरले लक्ष्मीको पाइला बनाई उनी आउने बाटो देखाइन्छ। पाइलैपिच्छे केराको सुत्लो अथवा माटाको पालामा दीप प्रज्वलन गरी झिलीमिली बनाइन्छ। हाल पालामा दियोका स्थानमा मैनबत्ती बाल्ने प्रचलन बढ्न थालेको छ। दीपावली गरिसकेपछि पूजा कोठामा दियो, कलश र गणेशसहित लक्ष्मी स्थापना गरेर गरगहना, पैसा, धान, चामल, फलफूल, सेलरोटी र फूलमाला चढाई विधिपूर्वक लक्ष्मीको पूजाराधना गरिन्छ। लक्ष्मीपूजापछि कन्या र छोरीचेलीलाई लक्ष्मीको प्रतीक मानी पूजा गरी दक्षिणासमेत दिने प्रचलन छ। आज घरमा लक्ष्मीपूजा गरेपछि धनदौलत वा अन्य सामान घरबाहिर पठाए लक्ष्मी बाहिर जान्छिन् भन्ने धार्मिक विश्वास छ। लक्ष्मीपूजा सन्ध्याकालमा गरी मध्यरातमा घरका नारीले नाङ्लो ठटाएर अलक्ष्मी भागोस् लक्ष्मी र धनधान्यको आगमन होस् भनी कामना गर्ने शास्त्रीय विधि रहेको नेपाल पञ्चाङ्ग निर्णायक समितिका अध्यक्ष प्रा डा रामचन्द्र गौतमले जानकारी दिए। आज साँझ युवतीहरु समूह बनाई घरघरमा भैलो खेल्छन्। भगवान् विष्णुले यमपञ्चकको पाँच दिन स्वर्ग, मत्र्य र पाताल तीनै लोकको शासन गर्ने वरदान बलिराजालाई दिएका थिए। वरदान पाएका बलिराजाले भलो होस् भनी घरघरमा गाउन लगाएको सम्झनामा भैलो खेल्ने गरिएको हो। भलो होस् भन्ने शब्द समयक्रममा अपभ्रंश भई भैलो हुन आएको पनि उनले बताए। आज भैलो खेल्न आउनेलाई धान, चामल, फूलमाला, पैसा र सेलरोटी दिइन्छ। भैलो खेल्न आउनेलाई दिइने दान कात्तिकको दान भएकाले नदिएमा राम्रो नहुने र दिएमा पुण्य प्राप्त हुने धार्मिक विश्वास छ। लक्ष्मीपूजाका अवसरमा आज शहर बजारमा दीपावली गरी झिलीमिली बनाइन्छ। कुल परम्परानुसार कतै आजै बिहान गाईको पूजा गर्ने प्रचलनसमेत छ। शास्त्रीय रुपमा भने औँसीपछि कार्तिक शुक्ल प्रतिपदा लागेपछि मात्र गाईपूजा गर्नुपर्ने उल्लेख गरिएको धर्मशास्त्रविद् गौतमले जानकारी गराए। कात्तिक ३० गते लक्ष्मीपूजा शास्त्र विपरीत यस वर्ष केही समूहले लक्ष्मीपूजा कात्तिक ३० गते मनाउने भनी शास्त्रीय मान्यता विपरीत पर्व मनाउन उत्पे्ररित गरी प्रचारप्रसार गरेको समितिका सदस्य कीर्तिमदन जोशीले जानकारी दिए। 'केही समूहले राजनीतिक उद्देश्य प्राप्तिका लागि धार्मिक विषयमा अशास्त्रीय मान्यता स्थापित गर्न खोजेका छन्, तिथिमा घटबढ यसअघि विसं २०६६, २०६७, २०७६ र त्यसअघि पनि भएको हो, यस वर्षको पात्रो गत वर्ष माघमै निस्किए पनि तिहारको मुखमा विवाद निकाले', उनले भने। राजनीतिक उद्देश्यबाट प्रेरित भई गरिएको आह्वान पुराना पात्रोसम्मत समेत नभएकाले यसअघि लक्ष्मीपूजा, आत्म (म्ह) पूजा र भाइटीका मनाइएको तिथिमिति हेर्न सदस्य जोशीले अनुरोध गरे। राजनीति गर्नेहरुले चाडपर्वको निर्णय गरेर समाजलाई भ्रमित गर्न खोजेको उनको आरोप छ। धर्मशास्त्र र ज्योतिषशास्त्र विपरीत गरिएको चाडपर्वको निर्णय मान्य नहुने उनको भनाइ छ। त्यसअनुसार चाड पर्व मनाउन आह्वान गर्नेले पात्रो गणना गरेर सार्वजनिक गर्नुपर्ने समिति सदस्य जोशीको सुझाव छ। कुकुर पाल्नुस्, मुटुरोग र मधुमेहबाट बच्नुस् यमपञ्चकको तेस्रो दिन आज इमान्दारीपूर्वक घरको सुरक्षामा खटिने कुकुरलाई मीठो खानेकुरा खान दिएर कुकुर तिहार मनाइँदै छ। कार्तिक कृष्ण चतुर्दशीका दिन कुकुरको पूजा गरी मीठो खान दिए यमलोकको यात्रा गर्दा यमराजको पहरेदारका रुपमा मूलढोकामा बस्ने श्याम र सबल नामका कुकुरले सहजरुपमा बाटो छाडिदिने धार्मिक विश्वास छ। घरमा कुकुर पाल्नाले मुटु र मधुमेहजस्ता रोग नलाग्ने आधुनिक वैज्ञानिक मान्यता छ। वैवश्वत मन्वन्तर कुलमा जन्मिएको कुकुर अहिले लोकप्रिय घरपालुवा जनावरका रुपमा समेत स्थापित भएको छ। काग र कुकुरलाई यमदूतका रुपमा मानिन्छ। अरुणोदयकालमा नरक चतुर्दशी स्नान र दीपदान कार्तिक कृष्ण चतुर्दशीको बिहान आज अरुणोदयकालमा नदी, तलाउ वा धारामा गई स्नान गरेर सालका पातमा यमदीप दक्षिण दिशामा फर्काई बालेर बगाउने कार्य पनि वैदिक सनातन हिन्दू धर्मावलम्बीले गर्छन्। यसलाई नरक स्नान गर्ने र नरक बगाउने भनिन्छ। आज यसरी नरके बगाएमा नरकको दर्शन गर्नु नपर्ने शास्त्रीय मान्यता रहेको नेपाल पञ्चाङ्ग निर्णायक समितिका अध्यक्ष प्रा डा रामचन्द्र गौतमले जानकारी दिए। कुकुर तिहार र नरक चतुर्दशी यमपञ्चकको दोस्रो दिन पर्ने भएपनि यस वर्ष तिथिको घटबढका कारण तेस्रो दिन परेको हो। यस वर्ष कात्तिक २७ गतेदेखि तिहार शुरु भएको हो। दोस्रो दिन शुक्रबार काग तिहार पर्व मनाइएको थियो।"
