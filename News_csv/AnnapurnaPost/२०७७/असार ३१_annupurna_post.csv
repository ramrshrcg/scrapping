शीर्षक,विवरण
उपभोक्ता समितिको सत्यता,"मुलुकमा यतिबेला नक्कली काम नहुने क्षेत्र पाउनै मुस्किल छ। व्यापार, निर्माण, सेवासहित अत्यावश्यक क्षेत्रसमेत नक्कलीको आक्रमणबाट आक्रान्त छ। कैलालीको चुरे मालिका सामुदायिक वनले नक्कली व्यक्तिको नाम राखेर डिभिजन वन कार्यालयमा उपभोक्ता समितिको विवरण पेस गरेको पाइएको छ। उपभोक्ता समितिले नक्कली सदस्य मात्र खडा गरेको छैन, निधन भइसकेका व्यक्तिलाई सदस्य बनाएको छ। दुई वर्षदेखि भारतमा रहेका व्यक्तिलाई अध्यक्ष ब नाएर उनको नाममा किर्ते हस्ताक्षर गरेको छ। चुरे मालिकालाई वैज्ञानिक बन बनाउने नाममा धेरै रुख काटेर फाइदा लिने यो समूहको ध्येय रहेको देखिन्छ। राजनीतिक दल, स्थानीय बुद्धिजीवी तथा सञ्चारकर्मीसँगको अन्तरसंवादविना उपभोक्ता समितिले मात्र निर्णय गर्ने कार्यलाई २०७१ सालको वैज्ञानिक वनसम्बन्धी कार्यविधिले प्रतिबन्ध लगाएको छ। तर, आधाभन्दा बढी उपभोक्ताको किर्ते हस्ताक्षर गरेर बनाएको प्रतिवेदन डिभिजन वन कार्यालयमा पेस गरिदिए। कानुनी व्यवस्थालाई समेत चुनौती दिँदै आफूखुसी निर्णय गर्न पल्केकाहरू अझै पनि खुलमखुल्ला हिँडिरहेका छन्। उनीहरूलाई तत्काल कानुनी दायरामा ल्याउनुपर्छ। मुलुककै लागि चुनौती बनेको सार्वजनिक सम्पत्तिमा रजगज गर्ने प्रवृत्तिलाई निरुत्साहित गर्र्ने अभियान चुरे मालिका वन उपभोक्ता समितिबाट सुरु हुनुपर्छ। वन मात्रै होइन, खानेपानी, मन्दिर निर्माण, बाटो तथा कुलो बनाउँदा पनि नक्कली समिति गठन गरेर काम फत्ते गर्ने प्रवृत्ति पछिल्लो समय मौलाउँदोछ। यस्ता क्रियाकलापले अदृष्य रूपमा राज्यको ठूलो धनराशी खर्च भइरहेको छ। अपारदर्शी रूपमा हुने यस्ता खर्चले भ्रष्टाचारलाई समेत मलजल गरिरहेको छ। वित्ताीय अनुशासन कायम गर्ने सरकारी अभियानमा यस्ता क्रियाकलाप तगारो बनेका छन्। प्रचलित नियम कानुनलाई समेत चुनौती दिँदै सरकारी कोषको दुरुपयोग गर्नेलाई सरकारी संयन्त्रले सुक्ष्म अध्ययन गरेर कारबाहीको दायरामा ल्याउनैपर्छ। सबैजसो स्थानीय तहमा मौलाउँदै गएको विकृति रोक्नेबारे अध्ययन गर्न ढिलो भइसकेको छ। हुन त यस्तो घटना सुन्दा हामीलाई अनौठो अनुभूति हुन छाडिसकेको छ। किनकि स्थानीय स्तरमा हुने विकास निर्माणसँग सम्बन्धित हरेकजसो काम कुनै न कुनै कुकृत्य नगरि सम्पन्न भएको पाउनै मुस्किल छ। यस्ता कृत्य गाउँघरमा हुने निर्माणकार्यमा संस्कारकै रूपमा विस्तार भइरहेका छन्। अब पनि यसलाई सामान्य ठानेर छोड्नुहुन्न। यस्ता कार्य रोक्ने हो भने उपभोक्ता समिति गठनकै बेला ध्यान दिनुपर्छ। समितिका सदस्यको सत्यापनका लागि वैज्ञानिक विधि अपनाउनुपर्छ। राजनीतिक दलका नेताहरूको संरक्षणलाई रोक्नुपर्छ। उनीहरूले आफूनिकटलाई समितिमा राख्नुहुँदैन। नातावाद र कृपावादलाई प्र श्रय दिने प्रवृत्ति सदाका लागि हटाउनुपर्छ। उपभोक्ता समिति गठन हुने बेलैमा यस्ता समितिको औचित्य तथा प्रभावकारीताबारे अध्ययन गर्नुपर्छ। कतिपय अवस्थामा उपभोक्ता समितिका नेतृत्वमा बसेकाले सदस्यहरूको घरघरमा गएर हस्ताक्षर गर्न लगाउने र सोही हस्ताक्षरको आधारमा आयोजना सम्पन्न भएको निर्णय गरेर आर्थिक अपचलन गरेको पाइन्छ। हरेक आयोजना तथा निर्माणकार्यलाई सार्वजनिक सुनुवाइ गरेर मात्रै सम्पन्न भएको घोषणा गर्ने विधिको स्थापना गरिनुपर्छ। अनियमित कार्यमा संलग्न व्यक्तिउपर न्यून कारबाही हुँदा दण्डहीनताले प्र श्रय पाएको यथार्थ राज्य संयन्त्रले बिर्सनु हुँदैन। कमजोर आन्तरिक आर्थिक प्रणाली, अनुगमन तथा नियन्त्रणमा कर्मचारीतन्त्रमा जिम्मेवारी वहनको कमजोर अवस्थाले पनि यस्तो विकृति निम्त्याएको छ। बेमनासिव तरिकाले आर्थिक कारोबार गरेको पाइएमा त्यस्ता व्यक्ति तथा संस्थामाथि कडा कारबाही हुनुपर्छ। कारबाही प्रक्रियालाई दरो बनाउन सकिएमा रित नपुर्याई उपभोक्ता समिति गठन गर्ने र आर्थिक निकासा गर्ने प्रवृत्तिमा कमी ल्याउन सकिन्छ। हरेक सरकारी कार्यालयमा जनताका दैनिकी तथा जीवनशैलीसँग प्रत्यक्ष सरोकार राख्ने विषयमा आएका गुनासा सुन्ने नोडल अधिकृतको व्यवस्था गर्नुपर्छ। भएका नोडल अधिकृतको भूमिका पनि प्रभावकारी बनाउनुपर्छ। गुनासो गर्ने र सुन्ने काम प्रभावकारी भएको सन्देश तल्लो तहसम्म पुर्याउन सकिएमा यस्ता कुकृत्यमा संलग्नहरू आफैं पछि हट्न वाध्य हुनेछन्। यस्ता अभियान सञ्चालन गर्न सकिएमा वित्ताीय अनुशासन कायम गर्न मद्दत पुग्छ। सरकारी कोषको दुरुपयोग रोक्न सकिन्छ। सुशासनको सूचकमा वृद्धि गर्न सहयोग पुग्छ। सँगसँगै स्थानीय सरकारको शाख अभिवृद्धि गर्न पनि यस्ता अभियान उपयोगी बन्न सक्छ।"
"एकैदिन ८ मुद्दा : तीन स्टिङ अपरेसन, २३ जना विरुद्ध मुद्दा","काठमाडौं : अख्तियार दुरुपयोग अनुसन्धान आयोगले एकै दिन आठ वटा मुद्दा विशेष अदालतमा दायर गरेको छ भने तीनवटा स्टीङ अपरेशन चलाएर तीन जनालाई घुससहित पक्राउ गरेको छ। प्रहरी अधिकृतको नागरिकता र शैक्षिक प्रमाण पत्र नक्कली, नगरपािलकाका तत्कालिन कार्यकारी अधिकृतको आर्थिक अनियमितता, नगरपालिकाका उपसचिवको अकुत सम्पत्ति, मालपोत कार्यालय डिल्लीबजारका प्रमुखको घुस प्रकरणसहितका २३ जनाविरुद्ध मुद्दा मंगलबार मुद्दा दायर गरिएको छ। अख्तियारका अनुसार नेपाल प्रहरीको प्रहरी नायब उपरीक्षक(डीएसपी )रमेश बहादुर सिंहको नागरिकता तथा शैक्षिक योग्यताको प्रमाणपत्र नक्कली भएको खुलेको छ। उनीविरुद्ध नागरिकता तथा शैक्षिक योग्यताको प्रमाणपत्रमा जन्म मिति सच्याई भ्रष्टाचार गरेको आरोपमा विशेष अदालतमा मुद्दा दायर गरिएको छ। सिंहले जिल्ला प्रशासन कार्यालय, बझाङबाट प्राप्त नेपाली नागरिकताको प्रमाण र शैक्षिक योग्यताका प्रमाणपत्रमा जन्म मिति सच्चाई ढाँटी झुठ्ठा विवरण उल्लेख गरी प्रहरी प्रधान कार्यालय नक्सालबाट विज्ञापन भएको प्रहरी निरीक्षक पद ओहदाको लागि दरखास्तसाथ पेश गरी सरकारी लाभ सुविधा लिएको पाइएको आरोप पत्रमा उल्लेख छ। उनीविरुद्ध भ्रष्टाचार निवारण ऐन बमोजिम सजाय मागदाबीसहित विशेष अदालतमा आरोपपत्र दायर गरिएको छ। त्यस्तै सप्तकोशी नगरपालिका सप्तरीका तत्कालीन निमित्त कार्यकारी अधिकृत राजेन्द्र प्रसाद दाहालसहित ६ जनाउपर आर्थिक अनियमितताको आरोपमा मुद्दा दायर गरिएको छ। अख्तियार दुरुपयोग अनुसन्धान आयोगले उनीहरुले सार्वजनिक खरिद ऐन र नियमावलीविपरीत कानूनी प्रकृया छली अनियमितता गरेको आरोपमा विशेष अदालतमा मुद्दा दायर गरेको छ। नगरपालिकाका सवइन्जिनियर रामकान्त चौधरी र इन्जिनियर सुदिप चौधरी,सुन्दर कन्स्ट्रक्सनका प्रोप्राइटर राजकुमार यादव, शान्ति निर्माण सेवाका प्रोप्राइटर नारायणप्रसाद यादव र भष्मरवि निर्माण सेवाका सञ्चालक श्यामकान्त चौधरीलाई प्रतिवादी बनाएको छ। सार्वजनिक खरिद ऐन, २०६३ र सार्वजनिक खरिद नियमावली, २०६४ को प्रावधानको गलत व्याख्या गरी नगरपालिकाबाट गरिने १४ लाख ९९ हजारको कामलाई आफ्नै एकल बोर्डको निर्णय गरी ३ भाग लगाई कोटेशनमार्फत ३ वटा निर्माण व्यवसायीलाई दिएको र ३ वटै निर्माण व्यवसायीहरुले नगरपालिकासँग गरेको सम्झौताविपरीत लागत इष्टिमेटबमोजिम कार्य सम्पन्न नगरी गुणस्तरहीन कार्य गरेको पाइएको छ। नगरपालिकाका सवइन्जिनियर रामकान्त चौधरी र इन्जिनियर सुदिप चौधरीले लागत इष्टिमेटबमोजिम कार्य सम्पन्न भैसकेको भनी झुठ्ठा प्रतिवेदन तयार गरी पेश गरेको देखिएको छ भने निमित्त कार्यकारी अधिकृत दाहालले सोही प्रतिवेदनलाई स्वीकृत गरी भुक्तानीका लागि आदेश दिई भुक्तानी आदेशानुसार सम्झौताबमोजिमको रकम नगरपालिकाले निर्माण व्यवसायीहरुलाई भुक्तानी दिई हिनामिना गरेको पाइएको अख्तियारले जनाएको छ। त्यस्तै अख्तियार दुरुपयोग अनुसन्धान आयोगले बाँसगढी नगरपालिका नगरकार्यपालिकाको कार्यालय, बर्दियामा शिक्षा युवा तथा खेलकुद शाखामा उपसचिव मनप्रसाद रेग्मीविरुद्ध अकुत सम्पत्ति आर्जनमा मुद्दा चलाएको छ। उनीविरुद्ध ४ करोड ५४ लाख ३३ हजार विगो कायम गरिएको छ। २४ वर्ष सार्वजनिक सेवामा रहेका रेग्मीले ७ करोड ३१ लाख ४५ हजार कमाएको देखिएको अख्तियारका प्रवक्ता एवं सहसचिव प्रदीपकुमार कोइरालाले जानकारी दिए। अख्तियारका अनुसार सो अबधिमा २ करोड ७७ लाख ११ हजार बैध आर्जन गरेका थिए। रेग्मी २०५३ कार्तिक २२ मा जिल्ला शिक्षा कार्यालय मुगुमा विद्यालय निरीक्षकबाट सार्वजनिक सेवामा प्रवेश गरेका थिए। २०७१ मंसिर १ मा उपसचिव बढुवा भएका थिए। हाल उनी नगरपालिका नगरकार्यपालिकाको कार्यालय, बर्दियामा शिक्षा युवा तथा खेलकुद शाखामा उपसचिव अधिकृत ९औँ पदमा कार्यरत रहेका छन्। सार्वजनिक सेवामा देखी २०७६ चैत्र मसान्त सम्मको अवधिलाई जाँचअवधिमा रेग्मीले आफु एवं श्रीमती पम्फादेवी पाण्डेय र छोरी सन्ध्या रेग्मी समेतका नाममा दर्ता कायम रहने गरी घर जग्गा खरिदमा रजिष्ट्रेशन शुल्क, घर मर्मत संभार तथा जग्गा विकास निर्माण लगायतमा ४ करोड ८७ लाख ४३ लगानी गरेको देखिएको छ। त्यस्तै घर निर्माण लागत ) फिनिसिङ्ग र फर्निचर एवं घरमा जडित तथा रहेका इलेक्ट्रोनिक्स उपकरणहरु समेत) मा ६२ लाख ३८ हजार , जीवन बिमा प्रिमियम शुल्क वापत १ लाख ७७ हजार शेयर खरिदमा १ लाख ४९ हजार शैक्षिक खर्चमा २७ लाख ११ हजार सवारी साधन खरिदमा ८९ लाख २६ हजार , लाभकरमा १० लाख ६६ हजार , कर्जा चुक्ता प्रायोजनार्थ १८ लाख ६६ हजार, सुन खरिदमा १ लाख ५१ हजार बैदेशिक निजी भ्रमणमा २ लाख ६५ हजार र विभिन्न बैंक खाताहरुमा अन्तिम मौज्दातमा २८ लाख ४९ हजार समेत गरि अनुसन्धानमा लिइएको जाँचअवधिमा सम्पत्ति सिर्जना तथा लगानी गर्नमा रेग्मीले ७ करोड ३१ लाख ४५ हजार खर्च तथा लगानी गरेको देखिएको छ। रेग्मीले सार्वजनिक सेवामा रही आर्जित पारिश्रमिक वचतबाट ३५ लाख २८ हजार , उनको वैध आयले खामेको जग्गा बिक्रिबाट १ करोड ४३ लाख ५२ हजार जीवन वीमाबाट १ लाख ९२ हजार श्रीमती पम्फादेवी पाण्डेयको आय ३१ लाख ५० हजार , विभिन्न बैंक तथा वित्तिय संस्थाबाट लिएका कर्जा २९ लाख ६४ हजार शेयर नगद लाभाँश ६७ हजार सवारी साधन बिक्रिबाट २५ लाख ५८ हजार , कृषिबाट ६ लाख ५७ हजार , विप्रेषणबाट १ लाख र वैदेशिक तालीमबाट १ लाख ३८ हजार समेत गरी अनुसन्धानमा लिएको जाँचअवधिमा २ करोड ७७ लाख ११ हजार मात्र आय आर्जन गरेको देखिँएको छ। उनको आर्थिक गतिविधि चार करोड चौवन्न लाख तेत्तिस हजारको आय भन्दा वढी खर्च गरेको रकम बराबरको सम्पत्तिको स्रोत खुल्न नआएबाट वैध आयको तुलनामा चार करोड चौवन्न लाख तेत्तिस हजार बराबरको सम्पत्ति गैर कानुनी रुपमा आर्जन गरेको पुष्टि हुन आएको अख्तियारले जनाएको छ। उनीविरुद्ध २ वर्ष कैद तथा रेग्मीले आर्जन गरेको स्रोत नखुलेको सम्पत्ति श्रीमती पम्फादेवी पाण्डेय र छोरी सन्ध्या रेग्मी समेतका नाममा राखेको पाइएकोको उनीविरुद्धलाई जफत गर्ने प्रयोजनार्थ प्रतिवादी कायम गरी विशेष अदालत दायर गरिएको छ। त्यस्तै भूमिसुधार तथा मालपोत कार्यालय डिल्लीबजारका प्रमुख मालपोत अधिकृत उपसचिव गोविन्द प्रसाद अधिकारीसहित ७ जनाविरुद्ध घुस मुद्दा चलाइएको छ। उनीविरुद्ध ८ लाख ५० हजार विगो कायम गर्दै विशेष अदालतमा मुद्दा दायर गरिएको छ। जग्गाको कित्ताकाट गर्न आदेश गराई दिए बापत सेवाग्राहीसँग डिल्लीबजारका मालपोत अधिकृत रघुवंश कंडेल, नासु क्रमश उद्वव सापकोटा, नारायण प्रसाद पोखरेल, नवराज घिमिरे, गोपाल खड्का र खरिदार दिपक खनालले घुस लिएका थिए। ८ लाख ५० हजार घुससहित उनीहरु ६ जनालाई अख्तियारले नियन्त्रणमा लिएको थियो। अनुसन्धानको सिलसिलामा डिल्लीबजारका प्रमुख मालपोत अधिकृत उपसचिव अधिकारीको संलग्नता देखिएपछि उनीसहित सातै जनालाई मुद्दा मुद्दा दायर गरिएको अख्तियारले जनाएको छ। उनीहरुले मिलोमतोमा काठमाडौं टोखामा रहेको र बैना गरेका बिभिन्न कित्ता जग्गाको प्लट मिलान गरी कित्ताकाट गर्न नापी कार्यालयलाई आदेश दिने प्रयोजनका लागि घुस मागेर सेवाग्राहीलाई दुस्ख हैरानी पारेको थिए। उनीविरुद्ध भ्रष्टाचार निवारण ऐनबमोजिम सजायको मागदाबीसहित विशेष अदालत आरोप पत्र दायर गरिएको छ। त्यस्तै जिल्ला प्रशासन कार्यालय, काठमाडौंका नायव सुब्बा लक्ष्मण रायमाझी र लेखापढी ब्यवसाय गर्ने खेमराज सापकोटाविरुद्ध घुसमुद्दा दायर गरेको छ। सवारी पास बनाई दिन्छु भनी प्रशासन कार्यालयमा बोलाएर उनीहरुले घुस लिएका थिए। सापकोटाले नायव सुब्बारायमाझीलाई फोन गरी काम छिटो छरितो गरी दिन्छु भनी सेटिङ्ग मिलाइरहेको अवस्थामा उनीहरु अख्तियारको पञ्जामा परेका थिए। त्यस्तै हरिपुर नगरपालिका, नगरकार्यपालिकाको कार्यालय, सर्लाहीमा लेखा अधिकृत भुपेन्द्र कुमार सिंहविरुद्ध मुद्दा चलाइएको छ। सर्लाहीको आब ०७६७७ मा नगरपालिकाले उपलब्ध गराएको सूचना सन्देश स्वास्थ्य कार्यक्रम प्रशारण गरी सम्पूर्ण बिल लगायतको कागजातहरु पेस गरी भुक्तानी लिने सिलसिलामा दुस्ख हैरानी दिएर घुस मागे थिए। त्यस्तै साविक तितिर्खी गाउँ विकास समितिका सचिव मुहानन्द खनालसहित ४ जनाविरुद्ध सरकारी रकम हिनामिना गरी भ्रष्टाचार गरेको आरोपमा मुद्दा दायर गरिएको छ। साविक जिल्ला विकास समिति कपिलवस्तुका सह(लेखापल गोले अलि धुनिया,उपभोक्ता समितिका अध्यक्ष अजिजुर्रहमान मुसलमान तथा सचिव पुनवासी कुर्मीलाई पनि प्रतिवादी बनाइएको छ। उनीहरुविरुद्ध ३ लाख ९१ हजार विगो कायम गरिएको छ। कुनै ठोस कार्य सम्पन्न नै नगरी जिल्ला विकास समितिको बजेटबाट सम्पन्न गरिएको कामलाई नै देखाई गाउँ विकास समितिको उपभोक्ता समितिलाई दोहोरो भुक्तानी दिई गैरकानूनी हानी पुयाउने बदनियत प्रमाणित भएपछिसजाय हुन मागदाबी सहित विशेष अदालतमा मुद्दा दायर गरिएको छ। त्यस्तै मालपोत कार्यालय चाबहिलका तत्कालीन नासु चन्द्र बहादुर श्रेष्ठबिरुद्ध घुस मुद्दा दायर भएको छ।सेवाग्राहीको जग्गा लिलामी सम्बन्धी विषयको जानकारी दिन घुस रिसवत माग गरेको तथ्य पुष्टि भएकोले उनीविरुद्ध मुद्दा दायर गरिएको अख्तियारले जनाएका छ। मालपोत कार्यालय ललितपुर, कलंकी, भक्तपुरसमेतमा सेवाग्राही तथा सेवा प्रदायक बीचमा घुस रिसवत लेनदेन गर्ने गरेको भन्ने उजुरी परेपछि उनीविरुद्ध अख्तियारले निगरानी थालेको थियो। तीन स्टीङ अपरेशसन जलस्रोत तथा सिंचाई विकास डिभिजन कार्यालय दिक्तेल, खोटाङका डिभिजन प्रमुख नारायण काजी श्रेष्ठलाई ९ लाख ३४ हजार घुसहित पक्राउ परेका छन्। अख्तियारको टोलीले लिइरहेको अवस्थामा जिल्ला खोटाङ, दिक्तेल रुपाकोट मझुवागढीस्थित वेसक्याम्प भित्र रहेको उनको निवासबाट पक्राउ गरेको हो। उनलाई घुस रकमसहित रंगेहात नियन्त्रणमा लिई अनुसन्धान भइरहेको अख्तियारले जनाएको छ। निर्माणाधिन सिंचाई परियोजनाको बिल भुक्तानीका लागि सेवाग्राहीसँग घुस लिएका थिए। घरेलु तथा साना उद्योग कार्यालय, नेपालगञ्ज, बाँकेका उद्योग अधिकृत (सातौं तह) हुकुम बहादुर ओली ९६ हजार ३ सय घुुससहित पक्राउ परेका छन्। ओलीले ठेक्का पट्टाको अनुमतिपत्र (लाइसेन्स) बनाईदिने कार्यमा सहजीकरण गरिदिने भनी सेवाग्राहीसँग घुस लिएका थिए। ओलीलाई सेवाग्राहीबाट घुस रिसवत लिइसकेको अवस्थामा उनको कार्यकक्षबाट पक्राउ गरिएका अख्तियारले जनाएको छ। उक्त घुस रकमसहित नियन्त्रणमा लिई उनीविरुद्ध अनुसन्धान भइरहेको छ। त्यस्तै भूमिसुधार तथा मालपोत कार्यालय, राजविराज सप्तरीमा कार्यरत नासु कृष्ण बल्लभ ठाकुर लाई पनि मंगलबार नै घुससहित पक्राउ गरेको छ। उनीलाई १३ हजार घुससहित पक्राउ गरेको हो। ठाकुरले ट्रायल चेक गरी बढी जग्गाको श्रेष्ता कायम गरी दिने प्रयोजनका लागि सेवाग्राहीसँग घुस लिएका थिए। ठाकुरलाई सेवाग्राहीबाट घुस बुझी लिइसकेको अवस्थामा निजको कार्यकक्षबाट नियन्त्रणमा लिइएको अख्तियारका प्रवक्ता प्रदीपकुमार कोइरालाले जानकारी विदए। उनीविरुद्ध घुस रकमसहित रंगेहात नियन्त्रणमा लिई अनुसन्धान भइरहेको छ।"
एसएसबीको दबाबमा हट्यो बोर्ड,"वीरगन्ज : भारतीय सीमा सुरक्षा बल (एसएसबी)को दबाबमा नेपाल भारत सीमाको दशगजा क्षेत्रमा राखिएको साइनबोर्ड हटाइएको छ। वीरगन्जको रक्सौल नाकास्थित दशगजामा रहेको मितेरी पुलबाट बोर्ड झिकिएको हो। गत साता सो क्षेत्रमा पर्सा प्रहरीले नेपाल सरकार, जिल्ला प्रहरी कार्यालय पर्सावीरगन्ज सीमा क्षेत्र प्रारम्भ लेखिएको बोर्ड राखेको थियो। दशगजाको नेपाली भूमिमै राखे पनि एसएसबी र भारतीय युवाले बोर्ड हटाउन दबाब दिएका थिए। साइनबोर्ड राख्ने र हटाउने विषयमा मंगलबार नेपाल प्रहरी, सशस्त्र र एसएसबी बीच केही बेर भनाभन समेत भएको थियो। बोर्डमा पर्सा प्रहरी प्रमुखको मोबाइल नम्बर पनि लेखिएको थियो। पर्सा प्रहरी प्रमुख (एसपी) गंगा पन्तले दशगजामा रहेको मितेरी पुलमा पहिले देखि नै भन्सारको बोर्ड रहेकाले जिल्ला प्रहरी कार्यालयको बोर्ड हटाइएको बताइन्। वीरगन्जरक्सौल नाकामा दुई देशको पारवाहनका लागि भारतले निर्माण गरेको ६ सय मिटर लम्बाइको मितेरी पुलको आधा भाग नेपालमा र आधा भाग भारतमा पर्छ। नेपाल प्रहरीले बोर्ड राखेको स्थान भारतीय भूमिको दशगजा क्षेत्र भएको भन्दै हटाउन दबाब दिएको बताइएको छ। एसएसबीसँगै मितेरी पुलमा आएका भारतीय नागरिकले उक्त पुल भारत सरकारको लगानीमा बनेको र त्यहाँ नेपाल प्रहरीले आफ्नो बोर्ड राख्न नहुने बताए। एसएसबीले उक्त बोर्ड हटाउनै पर्ने अडान लिएपछि प्रहरी चौकी इनर्वाका इन्चार्ज प्रहरी नायव निरीक्षक बैद्यनाथ दासले हटाए। एपी पन्तले भनिन्, वीरगन्ज भन्सारको बोर्ड पहिले देखिनै त्यहा थियो, अर्को बोर्ड राख्न आवश्यक नभएकाले हटाइएको हो। सीमामा रहेका नेपाली सुरक्षाकर्मीबाट मिस अण्डरस्टान्डिङ भएपछि पुलमा बोर्ड राख्ने काम भएको उनको भनाइ छ। त्यो खबर थाहा पाउने वित्तिकै आफूले हटाउन निर्देशन दिएको पन्तले बताइन्। पर्साका प्रमुख जिल्ला अधिकारी विष्णुकुमार कार्कीले सो विषयमा आफूलाई कुनै जानकारी नभएको बताए।"
नेटवर्किङ जालो सिंगापुरसम्म,"काठमाडौं : नेचर हर्ब्स इन्टरनेसनल प्रालि पिरामिड शैलीमा नेटवर्किङ कारोबार गर्ने कम्पनी हो। नेपालीले चलाएको यसको केन्द्रीय कार्यालय सिंगापुरमा छ। नेपालमा नेटवर्किङ व्यवसाय प्रतिबन्धित छ, तर त्यही ढाँचामा नेपालीलाई आबद्ध गराएर ठूलो मात्रामा पैसा विदेश पुर्याउने गरिएको पाइएको छ। नेचर हर्ब्सले सिंगापुर मात्र होइन, हङकङ, दुबई, मलेसिया, कतार हुँदै नेपालसम्म जालो फिँजाएको तथ्य भेटिएको छ। एसियाली मुलुकसहित विश्वभर कारोबार फैलाउन सजिलो हुने भन्दै सिंगापुरमा कम्पनी दर्ता गरी सञ्चालनमा ल्याएको देखिन्छ। यो कम्पनी सञ्चालन गर्नेमा गितेन्द्रबाबु राई नामका गितेन्द्रबहादुर राई (जीबी राई), उनकी श्रीमती निशा बम्जम राईसहित देवेन्द्र राई, भूपेन्द्र राई, वीरबहादुर रानाभाट, विश्व राई, अनन्तबाबु राई, कुमार रम्तेल, श्रीबल्लव नेपाल, नेत्रपाणि बाँस्तोला, माधव खनाल, विशाल बोहोरा, सन्तोष गौतम, लालकृष्ण नेपाललगायत छन्। यो कम्पनी सन् २०१८ देखि सिंगापुरमा सञ्चालनमा रहेको स्रोत बताउँछ। सिंगापुर सरकारको एकाउन्टिङ एन्ड कर्पोरेट रेगुलेट्री अथोरिटीले कम्पनी ऐनअनुसार नेचर हर्ब्स इन्टरनेसनललाई सन् २०१९ मार्च ७ मा अनुमति दिएको थियो। कम्पनीले सोही वर्ष जुन २६ मा प्रमाणपत्र पाएको थियो। प्राप्त प्रमाणअनुसार यो कम्पनी सन् २०१८ फेब्रुअरी २१ देखि नेचर हर्बो इन्टरनेसनल प्रालिको नामबाट सञ्चालनमा आएको थियो। कम्पनी सिंगापुरबाट सञ्चालन हुँदै आएकामा यसको कारोबारलाई हङकङसम्म पुर्याइयो। हङकङ सरकारको कम्पनी रजिस्ट्री कार्यालयले सन् २०१९ जुन २१ मा नेचर हर्ब्स इन्टरनेसनल लिमिटेड नामबाट सञ्चालनको अनुमति दिएको थियो। यसमा संलग्नले एकदुई मुलुकमा होइन, करिब एक दर्जन मुलुकमा नेटवर्किङ कारोबार चलाउने योजनाअनुसार आफ्नो व्यापार र कम्पनी विस्तार गरेका छन्, स्रोतले भन्यो। हङकङका साथै यो कम्पनीलाई कतारसम्म पुर्याइयो। कतारको अफेयर्स डिपार्टमेन्टबाट सन् २०१९ को जुन २५ मा नेचर हर्ब्स ग्लोबल (डब्लूएलएल) दर्ता गरी सञ्चालन गर्ने अनुमति पाएको थियो। कतारमा कम्पनी सञ्चालकमा दोहाका खालिद मोहम्मद एमएएल कुवारी, दोहामा बसोबास गर्ने नेपालका नागरिक गितेन्द्रबाबु राई (यहाँ उनले बहादुरको साटो बाबु उल्लेख गरेका छन्), मलेसियामा बस्ने नेपालका नागरिक विश्वविक्रम राई र भारत घर भई दोहामा बस्दै आएका शरण चाम्लिङ, बीबी चाम्लिङ रहेको कम्पनीको प्रमाणपत्रमा उल्लेख छ। विभिन्न मुलुकमा विभिन्न नाममा सञ्चालित यो कम्पनीले सदस्य बन्न एक लाख रुपैयाँ शुल्क तोकेको छ। यसका साथै अनिवार्य रूपमा कक्षा पनि लिनुपर्ने भनिएको छ। नेपालीको हकमा २५ हजार रुपैयाँ लिएर सदस्यता वितरण गर्दै आएको छ। सदस्यलाई मासिक डेढ लाख रुपैयाँसम्म आम्दानी, विदेश भ्रमण, उपहारमा घर, साढे २ लाखको दुर्घटना बिमा, प्रिभिलेज कार्डलगायत सुविधा उपलब्ध गराउने प्रलोभन दिएको पाइएको छ। प्रिभिलेज कार्डको सहयोगमा अस्पताल, होटल, ट्राभल एन्ड टुर्स, उत्पादन खरिदलगायतमा छुटको व्यवस्था भएको आश्वासन बाँडेको अडियो रेकर्ड अन्नपूर्ण पोस्ट्सँग सुरक्षित छ। एउटै समूहले सिंगापुरबाट नेपाल, मलेसिया, कतार, दुबई, हङकङसम्मका सर्वसाधारणलाई गुमराहमा राखेर रकम ठगी गरिरहेको छ। नेचरहर्ब्सको सदस्यता बनाएर लाखौं रकम ठगी गरेको उजुरी मलेसियास्थित नेपाली राजदूतावासमा परेको छ। नेचरहर्ब्ससँग आवद्ध कर्मचारीले एनआरएनए मलेसियाको निर्वाचनमा रकमको चलखेल गरी हस्तक्षेपकारी भूमिका निर्वाह गर्न सक्ने हैसियत राखेको स्रोतको भनाइ छ। सिंगापुर, मलेसिया, कतार, दुबई र हङकङमा सञ्चालनअघि यो समूहले नेपालमा नेचर हर्बो इन्टरनेसनल नामबाट कम्पनी सञ्चालन गरेको थियो। पिरामिड शैलीमा नेटवर्किङ कारोबार गरी रातारात लखपति बनाइदिने प्रलोभन देखाएर १० वर्षअघि यो कम्पनीले नेपालका हजारौंलाई सदस्य बनाई अर्बौं रकम ठगी गरेको थियो। यस्तै प्रकारको ठगी प्रकरणमा सरकारले नेचर हर्बोसहित युनिटी इन्टरनेसनल, गोल्ड क्वेस्ट, क्रिस्टल, भिजन इन्टरनेसनल, ग्रिन बुटी, वेस्ट वल्र्ड बिजिनेस लिंक र रोबियस इन्टरनेसनललगायत कम्पनीको कारोबारलाई अवैध भन्दै प्रतिबन्ध लगाएको थियो। नेपालमा प्रतिबन्ध लागेपछि नेचर हर्बोले आफ्नो कारोबार गन्तव्य सिंगापुर, कतार, मलेसिया, हङकङ र दुबईलाई बनाएको खुलेको छ। नेपालमा यस्ता कम्पनी २०६६ माघ १७ गते जारी नेटवर्क मार्केटिङ कम्पनी व्यवसाय सञ्चालनसम्बन्धी निर्देशिकाका आधारमा दर्ता भई सञ्चालनमा थिए। युनिटी इन्टरनेसनल, नेचर हर्बोलगायत कम्पनीको ठगी काण्डलगत्तै सम्बन्धित मन्त्रालयले २०६७ जेठ ९ गते उक्त निर्देशिका खारेज गरेको थियो। निर्देशिका खारेजीका आधारमा तत्कालीन वाणिज्य तथा आपूर्ति मन्त्रालयले दर्ता भएका यस्ता सम्पूर्ण कम्पनी खारेजीमा परेको भन्दै सञ्चालनमा नल्याउन परिपत्र गरेको थियो। यस्ता कम्पनीले सर्वोच्च अदालतमा रिट निवेदन दिएका थिए। सर्वोच्चले सरकारी बन्देज कानुनसम्मत भएको भन्दै यस्ता व्यापारलाई स्वच्छ प्रतिस्पर्धा र उपभोक्ताको हितमा प्रतिकूल प्रभाव नहुने गरी कानुन बनाएर प्रत्यक्ष व्यवसाय सञ्चालनका लागि अनुमति दिन सक्ने आशयका साथ २०६८ मा फैसला सुनाएको थियो।००० अवैध कम्पनीलाई चोख्याइयो विगतमा चार मुलुकमा नेटवर्किङ व्यवसाय सञ्चालन गरी विवादास्पद बनिसकेको नेचर हर्ब्स इन्टरनेसनलले नेपालमा कारोबार गर्न पुनः अनुमति पाएको छ। तर, नेपालको कानुनले पिरामिड शैलीको व्यापार गर्न दिँदैन। त्यसैले प्रत्यक्ष विक्री गर्न अनुमति दिइएको छ। त्यसका आधारमा सदस्यता बनाउन मिल्दैन। तर, बनाउने काम भइरहेको छ। प्रत्यक्ष बिक्रीका लागि नेचरहर्ब्ससहित सात कम्पनीले सरकारबाट कारोबार अनुमति लिएका हुन्। वाणिज्य, आपूर्ति तथा उपभोक्ता हित संरक्षण विभागले केही नेटवर्किङ व्यवसायीको पक्षपोषण हुने गरी वस्तुको प्रत्यक्ष बिक्री (व्यवस्थापन तथा नियमन गर्ने) नियमावली २०७६ मार्फत त्यस्तो अनुमति दिएको हो। हालसम्म आईबोस ग्लोबल इन्टरनेसनल प्रालि (पहिले ग्रिन बुटी), नेचर हर्ब्स इन्टरनेसनल प्रालि (पहिले नेचर हर्बो इन्टरनेसनल प्रालि), न्यु विवेक इन्टरप्राइजेज प्रालिले नियमावलीअनुसार व्यापारव्यवसाय गर्न अनुमति पाएका छन्। यही नियमावलीअनुसार हेल्दी लिभिङ प्रालि, केयर मार्केट इन्टरनेसनल प्रालि, युटर्न इन्टरनेसनल प्रालि र ग्लोबल ओरियन्ट इन्टरनेसनल प्रालिले पनि अनुमति पाएका छन्। विभागका अनुसार न्यु विवेकका भीमसेन गुरुङ, आईबोसका सरिता गुनी, हेल्दी लिभिङका टेम्पा शेर्पा सञ्चालक छन्। सर्वोच्च अदालतको फैसलालाई अपव्याख्या गरी राजनीतिक तहका उच्च नेता, उच्च पदीय कर्मचारी र विगतमा ठगी धन्दा गरेका यस्ता व्यवसायीको मिलेमतोमा नयाँ नियमावली ल्याएर पिरामिड शैलीमा नेटवर्किङ व्यवसाय खोल्ने बाटो खुला गरियो, उपभोक्ता हित संरक्षण मञ्चका अध्यक्ष ज्योति बानियाँले भने, नियमावलीमा पिरामिड शैलीमा नेटवर्किङ व्यापार गर्न पाइन्न भनेर किटेर उल्लेख नगरिएकाले यसका प्रत्यक्ष फाइदा यस्ता कम्पनीले फेरि उठाउनेछन्। कम्पनीको नाम विभिन्न समयमा फेरबदल गरिए पनि नेचरहर्ब्समा सहभागी सम्पूर्ण व्यक्ति पुरानै छन्। यस्ता कम्पनीले नेटवर्किङ कारोबार नगर्ने दाबी सरकारको छ। तर, नेचरहर्ब्सका कर्मचारी पिरामिड शैलीको नेटवर्किङ कारोबारकै प्रचारमा लागेका छन्। विभागका महानिर्देशक नेत्रप्रसाद सुवेदीले नेटवर्किङ व्यवसायलाई अनुमति दिन नियमावली नल्याइएको दाबी गरे। हामीले वस्तुको प्रत्यक्ष बिक्रीका लागि केही सर्त राखेर नियमावली ल्याएका छौं, महानिर्देशक सुवेदीले भने, कानुनी व्यवस्था गरी आवश्यक प्रक्रिया पूरा गरेका जो सुकैले पनि यस्तो व्यापार गर्न पाउँछ। पिरामिड शैलीमा महँगो शुल्क उठाएर सदस्य बनाई व्यापारव्यवसाय गर्ने खालको व्यवस्था नियमावलीले नगरेको सुवेदीको दाबी छ। नेचरहर्ब्सका कर्मचारी नेत्रपाणि बाँस्तोलालाई अन्नपूर्ण पोस्ट्ले ग्राहक बनेर फोन गर्यो। उनले भने, फोनबाट विस्तृत जानकारी दिन मिल्दैन। कम्पनीको बारेमा बुझ्न र आवद्ध भएर काम गर्न कम्तिमा १ घण्टाको कक्षा लिनै पर्छ। पूर्वमा इटहरीमा कार्यालय राखेर कक्षा दिने व्यवस्था गर्न लागेका छौं। काठमाडौंमा वा इटहरीमा खुल्ने कार्यालयमा आएर कक्षा लिएर हामीसँग जोड्नि सक्नुहुनेछ। सोही कम्पनीका बजार विभागका प्रमुख निर्देशक माधव खनालले पनि सुरुमा अनभिज्ञता व्यक्त गरे। केही समय कुराकानीपछि उनले पनि १ घण्टाको कक्षा लिएपछि यो कारोबारबारे सम्पूर्ण जानकारी लिन सक्ने बताए। खनाल र बाँस्तोलाले गत वैशाख १९ गते युट्युव च्यानलमार्फत आफ्ना कम्पनीमा आबद्ध र नयाँ सदस्य बन्न चाहनेको हकमा एउटा सन्देश जारी गरेका थिए। त्यसमा पनि उक्त कम्पनीसँग जोडिन चाहनेले कम्तीमा १ घण्टाको कक्षा लिएर कारोबारमा सहभागी हुन पाउने विस्तृत जानकारी उपलब्ध गराएका छन्। यसैबीच उपभोक्ता हित संरक्षण मञ्च नेपालले महानगरीय प्रहरी परिसर टेकुमा सरकारबाट कारोबार सञ्चालनका लागि अनुमति पाएको नेचर हर्ब्स र आईबोस कम्पनीका विषयमा छानबिन गरी कारबाहीका लागि उजुरी दर्ता गरेको छ। परिसर प्रमुख एसएसपी श्यामलाल ज्ञवालीले उजुरीउपर आवश्यक अनुसन्धानका लागि प्रक्रिया अघि बढाइएको जानकारी दिए। पहिले सरकारले नै अवैध भनेको यो व्यवसायलाई अहिले वैधानिकता दिएको छ। अब हामी वैधानिकता पाएका व्यवसायीको कारोबारको विषयमा अनुगमन र अनुसन्धान गर्छौ, उनले भने। प्रहरीले विभागमा दर्ता भएका व्यवसायीको फाइलसमेत अनुसन्धान गर्ने तयारी गरेको छ। नेटवर्किङलाई बाँकी राख्दिनँ : मन्त्री भट्ट उद्योग, वाणिज्य तथा आपूर्तिमन्त्री लेखराज भट्टले नेपालमा प्रत्यक्ष बिक्रीसम्बन्धी व्यवसाय सञ्चालन गर्न पहिलो पटक नियमावली ल्याइएको जानकारी दिए। दर्ता भएका कम्पनीले नियमावली व्यवस्थाविरुद्ध पिरामिड शैलीमा नेटवर्किङजस्ता काम गरेको अवस्थामा कडा कारबाही गर्न सरकार पछि नपर्ने मन्त्री भट्टले प्रतिबद्धता जनाए। नियमावली आफैमा पूर्ण हुँदैन, आवश्यक परेको अवस्थामा संशोधन पनि हुन्छ, मन्त्री भट्टले भने, यस्ता कम्पनीमा धेरै प्रकारका व्यक्ति आबद्ध रहेको मैले पनि सूचना पाएको छु। आवश्यक परेको खण्डमा दर्ता भएका यस्ता कम्पनी र आबद्ध व्यक्तिको विगत र वर्तमान अध्ययन गरी गलत भएको पाइएमा खारेज पनि गर्न सक्छौं।"
मनसुनले ल्याएको विपत्ति,"काठमाडौं : पहिरोका रूपमा यस वर्ष मनसुनी विपत्तिको ग्राफ निरन्तर उकालो लागेको छ। पछिल्लो एक दशकको पहिरोका कारण भएको क्षति केलाउने हो भने यस वर्षको तथ्यांक उच्च देखिन्छ। नेपालमा मनसुन प्रवेश गरेको पहिलो ३० दिनमा पहिरोका कारण ८१ जनाको मृत्यु भइसकेको छ। राष्ट्रिय विपद् जोखिम न्यूनीकरण तथा व्यवस्थापन प्राधिकरणको विवरणअनुसार पछिल्लो एक महिनामा १ सय ३६ पहिरोका घटना भएका छन्। यसले २९ जना बेपत्ता, ७३ घाइते र १ सय १० को बिचल्ली भएको छ। प्राधिकरणले तयार पारेको ३० दिने विवरणअनुसार अघिल्ला वर्षहरूमा उच्च क्षति पुर्याउने मनसुनजन्य विपद्लाई यस वर्ष पहिरोले पछाडि छाडेको छ। २०७६ सालमा मनसुन सुरु भएको ३० दिनभित्र पहिरोका कारण ३३ जनाले मात्र ज्यान गुमाएका थिए। तर, यस वर्ष यही अवधिमा बाढीका कारण ६० जनाको मृत्यु भइसकेको थियो। मनसुनको ३० दिनभित्र यस वर्ष बाढीका कारण २७ घटना भएका छन्। उक्त घटनामा दुई जनाको मृत्यु, तीन बेपत्ता, एक घाइते र ८५ घर परिवार प्रभावित भएका छन्। त्यस्तै ४१ चट्याङका घटनामा १७ जनाको मृत्यु, ४२ घाइते र ८० परिवार प्रभावित भएको प्राधिकरणको तथ्यांकले देखाउँछ। पहिरोको १० वर्षे विवरण हेर्ने हो भने यस वर्षको क्षति ग्राफ उच्च देखिन्छ। प्राधिकरणको विवरणअनुसार पहिरोका कारण मनसुन सुरु भएको ३० दिनभित्र ०६८ सालमा ३८ जनाले ज्यान गुमाएका थिए। त्यस्तै ०६९ सालमा १७, ०७० सालमा २९, ०७१ सालमा १७, ०७२ सालमा १३, ०७३ सालमा १९, ०७४ सालमा २३, ०७५ सालमा १० र ०७६ सालमा ३३ जनाको ज्यान गएको देखिन्छ। अहिलेको घटनाले खतरनाक संकेत देखाएको जानकारहरूले बताएका छन्। पछिल्लो ३० दिनको अवस्था हेर्ने हो भने खतरनाक संकेत देखिएको छ, राष्ट्रिय विपद् जोखिम न्यूनीकरण तथा व्यवस्थापन प्राधिकरणका कार्यकारी प्रमुख अनिल पोखरेलले भने। पोखरेलका अनुसार यो वर्ष पहिरो गएको स्थानहरूको बनावट र अवस्थाको अध्ययन गर्दा यस्तो पहिरो अन्य धेरै ठाउँमा जाने देखिएको छ। पहिरो जोखिका कारण करिब ८ सय घरपरिवारलाई तत्काल स्थानान्तरण गर्नुपर्ने अवस्था सिर्जिएको छ। प्रतिनिधिसभाको राज्यव्यवस्था तथा सुशासन समितिका कार्यकारी प्रमुख पोखरेलले करिव १४ जिल्लाका ११ हजारभन्दा बढी घरपरिवार पहिरोको उच्च जोखिममा रहेकोे जानकारी दिए। उनका अनुसार सिन्धुपाल्चोक, गोरखा, रसुवालगायतका जिल्लाहरूका गाउँहरू पहिरोको उच्च जोखिममा रहेका छन्। प्राकृतिक होइन, मानवीय कारण गृह मन्त्रालयका सचिव महेश्वर न्यौपाने विकासका नाममा जथाभावी डोजर चलाएका कारण पनि यो विपत्ति सामना गर्नु परेको बताउँछन्। यस वर्ष मनसुन सुरु भएयता धेरै मानवीय क्षति हुन गएको छ, यसको विविध कारणमध्ये विकासका नाममा जथाभावी बाटो खनिरहेका छौँ यो पनि एउटा मुख्य कारण हो, उनले भने। प्रतिनिधिसभाको राज्यव्यवस्था तथा सुशासन समितिको छलफलमा सोमबार सचिव न्यौपानेले भूगोल, पहाडको आयु, माटोको अवस्था र भूकम्पले जमिन चर्काएका कारण पनि पहिरो जाने क्रम बढेको बताए। त्यस्तै सांसदहरूले पनि मानवीय कारणले पहिरो जाने क्रम बढेको प्रष्ट पारे। समितिको छलफलमा सांसद देवेन्द्रराज कँडेलले पछिल्लो समय नेपालले मानवद्वारा सिर्जित विपत्तिको सामना गरिसकेको बताए। जनप्रतिनिधिले नै आफ्नै घरमा ठेकेदार तयार पारिरहेका छन्, तिनीहरूले जथाभावी डोजर चलाइरहेका छन्, उनले भने,जथाभावी डोजर चलाएकै कारण यो विपत्ति सामना गर्नुपरेको छ। अर्की सांसद यशोदा सुवेदीले भनिन्, डोजर ड्राइभर इन्जिनियर बन्ने र जनप्रतिनिधि योजना आयोगको अध्यक्ष हुने प्रवृत्ति बन्द हुनुपर्छ, उनले भनिन्, जबसम्म यो प्रवृत्ति बन्द हुँदैन, यस्ता विपत्ति नियन्त्रण गर्न सकिँदैन। त्यस्तै, समितिको छलफलमा सांसद महेश्वरजंग गहतराज, झपट रावल, दिलेन्द्र बडूलगायतले विकासका नाममा विपत्ति सिर्जना भएको ठहर गर्दै विकासलाई प्रकृतिमुखी बनाउन आवश्यक पहल गर्नुपर्ने सुझाव दिए। राज्यव्यवस्था तथा सुशासन समितिले समितिले भूबनोटको निरीक्षण गरी जोखिम न्यूनीकरणसम्बन्धी योजना बनाएर विकास निर्माणका काम गर्न निर्देशन दिएको छ। समिति सभापति शशि श्रेष्ठले सोमबार जथाभावी डोजर चलाउनुभन्दा कामलाई निरुत्साहन गर्न निर्देशन दिएकी हुन्। समितिले एकीकृत बस्ती निर्माणसम्बन्धी गुरुयोजना बनाउन र त्यसका लागि कानुन बनाउनसमेत निर्देशन दिएको छ। एकीकृत बस्ती निर्माणको विषयमा कुरा उठे पनि यसलाई अगाडि बढाउने योजना सम्बद्ध निकाय वा सरकारबाट नआएको समितिको ठहर छ। त्यस्तै सिमानामा भारतले निर्माण गरेका सडक, बाँध र तटबन्ध तत्काल हटाउन पहल गर्नसमेत समितिले सरकारलाई निर्देशन दिएको छ। भारतले एकतर्फी रूपमा निर्माण गरेका संरचनाले नेपाली भूभाग डुबानमा परेको निचोड समितिले निकालेको हो। समितिको छलफलमा सांसदहरूले भने राहत, खोज र उद्धारको कामलाई विकेन्द्रीकृत गर्नुपर्ने सुझावसमेत सरकारलाई दिएका छन्। सांसद पम्फा भुसालले सिंहदरबारले राहत उद्धारका कामलाई यही केन्द्रित गरेर राखेको बताइन्। राहत, उद्धार र खोजीको काम स्थानीय निकायलाई दिइयो भने राम्रो हुन्छ, यसो भयो भने हेलिकप्टरको पैसा बच्यो नि, उनले भनिन्, सिंहदरबारमै केन्द्रित हुने प्रवृत्ति बदलौं, नीतिगत रूपमा काम गरौँ। अर्का सांसद लालबाबु पण्डितले पनि राहत तथा उद्धारको काममा स्थानीय निकायलाई अगाडि बढाउनुपर्ने सुझाव दिए। पीडित भएको ठाउँमा सबैभन्दा पहिले संघीय सरकार मात्रै पुग्नुपर्छ भन्ने मान्यता त्याग्नुपर्छ, उनले भने, सबैभन्दा पहिले उद्धार र राहत वितरणमा स्थानीय सरकारलाई नै अगाडि बढाउनु पर्छ। राज्यव्यवस्था समितिमा गृहमन्त्री रामबहादुर थापाले भारतीय हस्तक्षेप रोक्न नसक्दा नेपाली भूभागले समस्या बेहोर्नु परेको बताए। सीमासँग सम्बन्धित सम्झौताहरू उल्लंघन गरेर भारतले हस्तक्षेप गरेको उनको भनाइ छ। बाह्य हस्तक्षेपलाई रोक्न नसक्दा पनि यस्तो समस्या व्यहोर्नु परेको छ, भारतीय पक्षले सिमानामा सडक र बाँध बनाउँदा नेपालको तराई क्षेत्रमा डुबान हुन्छ, गृहमन्त्री थापाले भने, यो हस्तक्षेप नै हो, भारतले बनाएका बाँध र सडकले पानीको बहाव रोक्यो, पानीको निकास त चाहियो नि। उनका अनुसार पटकपटक वार्ता भए पनि भारतले नेपाललाई बेवास्ता गर्दै आएको छ।"
खेलाँचीमै बगाउला खोलाले,"विराटनगर : मोरङको रतुवामाई७ डाँगी टोलका २४ वर्षीय अरुण ऋषिदेव आइतबार प्रेमिका भेट्न भन्दै मामा वासु ऋषिदेवलाई लिएर झापाको गौरीगन्जतर्फ हिँडे। घुमेर जाँदा गन्तव्यमा पुग्न धेरै समय लाग्ने भएपछि अरुण र वासुले रतुवा खोला तरेर जाने निधो गरे। वासुले पौडिएर खोला पार गरे तर अरुणलाई बाढीले निल्यो। उनलाई अझै फेला पार्न सकिएको छैन। मोरङ प्रहरी प्रमुख एसपी सन्तोष खड्काले जोखिम मोलेर लापरवाहीपूर्ण तरिकाले खोला तर्न खोज्दा घटना भएको बताए। मोरङकै सुन्दरहरैंचा१ का २ वर्षीय आकाश राईले असार १ गते माछा पोखरीमा डुबेर ज्यान गुमाए। नुहाउन भनेर साथीहरूसँग पोखरीमा पस्दा उनी डुबेका थिए। एसपी खड्काले भने, बर्खाको बेला पानीको सतह बढेको पोखरीमा जानाजान पस्दा डुबेर अकालमा ज्यान गयो। सुनसरीको बराहक्षेत्र६ का १३ वर्षीय अनिल बस्नेतको आइतबार सप्तकोसी नदीले बगाएर मृत्यु भयो। बाढीले बगाएर ल्याएको दाउरा झिक्न पस्दा उनलाई नदीले बगायो। दाउराको लोभमा पर्दा उनको अल्पायुमै मृत्यु भयो। लापरवाहीपूर्वक दाउरा संकलन गर्नु पनि मृत्युको एक मुख्य कारक रहेको प्रहरीको निष्कर्ष छ। प्रहरीले यस घटनालाई बालकभन्दा पनि अभिभावकको बेवास्ताका रूपमा लिएको जिल्ला प्रहरी सुनसरीका प्रवक्ता डीएसपी विनोद शर्माले बताए। सुनसरीको धरान उपमहानगरपालिका१३ स्थित सर्दु खोला तर्ने क्रममा ५५ वर्षीय रामबहादुर बस्नेतको शनिबार मृत्यु भयो। खोलाले बगाएर बेपत्ता बनाएका उनको शव घटनास्थलभन्दा लगभग ५ किलोमिटर तल आइतबार भेटियो। लापरवाही ढंगले खोला तर्न खोज्दा ज्यानै गयो। थोरै भए पनि घुमेर गएको भए गन्तव्यमा पुग्थे, जिल्ला प्रहरी प्रवक्ता शर्माले भने, बाढीले ज्यानै लग्यो। झापाको झापा५ का ३५ वर्षीय राजेश गणेशको बिरिङ खोलाले बगाएर शनिबार मृत्यु भयो। मलामी गएका उनी पौडी खेल्ने क्रममा खोलामा बेपत्ता भएका थिए। पाँच घण्टापछि तीन किलोमिटर तल उनको शव फेला पर्यो। मलामी गएका व्यक्ति काम सकेर घर फर्कनुपर्ने हो। बर्खे खोलामा पौडी खेल्नुपर्ने आवश्यकतै थिएन, झापा प्रहरी प्रमुख एसपी कृष्ण कोइरालाले भने। झापाको भद्रपुर३ स्थित मेची खोलामा नुहाउने क्रममा हिरण राईलाई खोलाले बगाएर बेपत्ता बनायो। उनको शव भेटिएको छैन। यी घटना भीषण वर्षा, बाढीपहिरो र डुबानका समयमा प्रदेश १ मा भएका केही मानवीय क्षतिसँग जोडिएका उदाहरण हुन्। यस समयमा मानवीय क्षति भएका घटनासँगै लापरवाही पनि जोडिने गरेको निष्कर्ष प्रहरीले निकालेको छ। बाढीपहिरोमा परेर मृत्यु र बेपत्ता भएको घटनासँगै लापरवाहीबाट जानाजान ज्यान गएका धेरै घटना भइरहेका छन्, प्रदेश १ प्रहरी कार्यालय विराटनगरका प्रवक्ता एसपी दीपक पोखरेलले भने। प्रदेश १ मा गत चैतयता मात्रै पानीमा डुबेर, खोलाले बगाएर र बाढीपहिरोमा परेर ५४ जनाको मृत्यु भइसकेको तथ्यांक प्रदेश प्र्रहरी कार्यालयसँग छ। असारयता मृत्यु हुनेको संख्या धेरै छ। बाढीपहिरोमा परेर तथा खोलाले बगाएर १६ जना बेपत्ता छन्। केही दिनयता प्रदेश १ मा बाढीपहिरो र डुबानको समस्या बढेको छ। मृतकमध्ये ४ प्रतिशतले मात्र प्राकृतिक प्रकोपबाट र ६ प्रतिशतले आफ्नै लापरवाहीले ज्यान गुमाएको प्रहरीको विश्लेषण छ। एसपी पोखरेलका अनुसार बाढी आइरहेको खोलामा गएर पौडी खेल्ने, माछा मार्ने, बगाएर ल्याएको दाउरा संकलन गर्ने, खोलाको छेउमा घाँस काट्न जाने र बाढी आइरहेको खोला जबरजस्ती तर्ने जस्ता लापरवाही गरेर धेरैले ज्यान गुमाएको देखिन्छ। पहिला आफू सुरक्षित हुनुपर्छ, उनले भने, अनि अरू कुरा सोच्ने हो। बर्खाका समयमा भइरहेका मानवीय क्षतिका घटनाक्रमले संरक्षणसँगै बालबालिकालाई अभिभावक र शिक्षकले थप सचेत गराउन आवश्यक देखिएको प्रहरीको निष्कर्ष छ। बालबालिकालाई कतिपय अभिभावकले रेखदेख र वास्ता नगर्ने गरेको पाइयो, पोखरेलले भने, त्यही भएर कतिपय बाढीका बेला नजानेर खोलाछेउ खेल्न जाने र पौडी खेल्न पस्ने, दाउरा बटुल्ने गर्दा दुःखद घटना भइरहेका छन्। सबै पक्ष गम्भीर भए मात्रै बाढी, पहिरो र डुबानलगायत समस्यामा मानवीय क्षति हुने क्रम रोक्न सकिने उनले बताए।"
सुन तोलाको लाख नजिक,"काठमाडौं : अन्तर्राष्ट्रिय बजारमा सुनको भाउले रेकर्ड तोड्न अझै बाँकी छ। तर नेपाली बजारमा असार लागेदेखि नै लगातार नयाँ उचाइको कीर्तिमानी स्तर पार गर्दै आएको छ। अन्तिमपटक २५ असारमा सुनको भाउ तोलाकै ९२ हजार ४ सय रुपैयाँ पुग्यो। दुई दशक अघिसम्म नेपालमा साउनमा सुन किन्नू भन्ने गरिन्थ्यो। तर अहिले परिस्थिति फेरिएको छ। साउने सक्रान्तिको पूर्वसन्ध्यामा नेपाली सुन पसल बन्द प्रायः छन्। अत्यावश्यक पर्नेलेबाहेक सुन किनेका छैनन्। या त, भण्डारण गर्ने अर्थात् सुनमा लगानी गरेर सञ्चित गर्नेले अहिले सुन किनिरहेका छन्। नेपालमा ९० प्रतिशतभन्दा बढी सुनको व्यापार गरगहनाको प्रयोजनमा हुने गर्छ। तर अहिले गरगहना किन्नेभन्दा बेच्ने बढी भएको व्यावसायिको गुनासो छ। सामान्य अवस्थामा तोकिएको बिक्री मूल्यमै वा त्यसभन्दा ५ सयदेखि एक हजार रुपैयाँ सस्तोमा उपभोक्ताबाट बिक्रेताले सुन किन्ने गरेका थिए। तर अहिले ५ प्रतिशत मूल्य ह्रास कटाउने गरेको व्यवसायीले नै बताएका छन्। आर्यको संस्कृतिसँगसमेत जोडिएको पहेँलो धातुको मूल्य यसरी आकासिनुको एउटै कारण होकोरोना। सन् २००८ बाट सुरु भएको वित्तीय संकटका बेला अन्तर्राष्ट्रिय बजारमा चुलिएको सुनको भाउ सन् २०११ को अन्त्यतिर कीर्तिमानी उचाइमा पुगेको थियो। त्यसबेला प्रतिऔंस १८९० अमेरिकी डलर पुगेपछि ओरालो लागेको यो बहुमूल्य धातुको माग अहिले सर्वाधिक बढेको छ। सोमबार १८०२ डलर पुगेको सुनको मूल्य मंगलबार थप चार डरल उक्लिएको छ। अन्तर्राष्ट्रिय बजारको मूल्य शृंखलामा सुनलाई सबैभन्दा महत्वपूर्ण वस्तु मानिन्छ। संसरमा सीमितिमात्र पाइने अर्थात् ज्यादातर दुर्लभ भएकाले यो धातुको मूल्य उच्च भएको हो। एक सय वर्षअघि सुन र अमेरिकी डलरको भाउमा विपरीत सम्बन्ध हुन्थ्यो। अहिले पेट्रोलियम र सुनको मूल्यमा त्यस्तो विपरीत सम्बन्ध देखिन्छ। विश्व अर्थतन्त्र चलायमान भएको र संसारभर नै आर्थिक गतिविधि उच्चदरमा बढेको बेला सुनको भाउ सस्तिन्छ। किनकी, धनि मानिस सुन बेचेर आर्थिक गतिविधिमा पैसा लगानी गर्न थाल्छन्। तर, त्यस विपरीत आर्थिक गतिविधि खस्किए, द्वन्द्व र महामारीको अवस्था सिर्जना भयो भने चाहिँ मानिस सेयर, डिबेन्चरदेखि अन्य सम्पत्ति बेचेर सुन किन्न थाल्छन्। किनभने सुन संसारको सबैभन्दा सुरक्षित लगानी मानिन्छ। अरु बेला सुन बेच्नुको कारण पनि त्यही हो, सुरक्षित लगानीबाट असाधारण प्रतिफल पाइँदैन। सुनको मात्रै किनेर बस्ने हो भने मान्छेले पैसा कमाउन सक्दैन। तर सुनमा गरेको लगानी जस्तोसुकै खराब परिस्थितिमा पनि डुब्दैन भन्ने मान्यता छ। हामीले नेपाली सेयर बजारमा धेरैले कमाएको र गुमाएको देखेका छौं। तर सुनमा लगानी गरेर धेरै गुमाउनु परेको छैन। अहिले नेपालमा पनि केही व्यवसायीले भारी मात्रामा सुन सञ्चय गर्न थालेको व्यवसायीले बताएका छन्। नयाँ उद्योग, व्यापार व्यवसाय सुरु गर्न अहिले कोही पनि तयार छैनन्। कोरोना महामारीले भविष्यमा कति असर पुग्छ भन्ने आँकलनसम्म गर्न नसकेका पुँजीपति बजारमा उपलब्ध सुन किनेर थुपार्न थालेको सुनचाँदी व्यवसायी बताउँछन्। हामीले जति सुन बजारबाट किन्छौं, त्यो सुन पसलेले मात्रै खपत गर्न सक्दैन। अहिले सुनको बिक्री गर्नेको संख्या ह्वात्तै बढेको छ, एक व्यवसायी भन्छन्, यस्ता सुन ठूला सञ्चयकर्ताले किनिरहेका छन्। अन्तर्राष्ट्रिय बजारमा सुनको मूल्यले पुरानो कीर्तिमानी उचाइ छिचोल्ने अनुमान भएका छन्। त्यस्ता अनुमान सत्य भए भने अहिलेभन्दा पनि सुन महँगिनेछ। त्यसै पनि अमेरिकी डलरको तुलनामा भारतीय मुद्राको लगातार अवमूल्यनको मार हामीले खेप्नु परिरहेको छ। भारतीय रुपैयाँ (भारु)सँगको स्थिर विनिमय दर भएकाले नेपाली रुपैयाँ पनि भारुकै हैसियतअनुसार चल्छ। मंगलबार नेपाल राष्ट्र बैंकले अमेरिकी डलरको सन्दर्भ मूल्य १ सय २० रुपैयाँ ६१ पैसा तोकेको छ। ठीक एक वर्षअघि यो दर १ सय १० रुपैयाँ २० पैसा थियो। अन्तर्राष्ट्रिय बजारमा अमेरिकी डलरको माग बढ्दै जाने र भारुको माग घट्दै जाने परिपाटीले यस्तो भएको हो। सुनको भाउमा पनि अहिले त्यस्तै अवस्था छ। विकास निर्माणको काम, उद्योगधन्दा र नयाँ परियोजना निर्माणका काम अबरुद्ध भएपछि अहिले विश्व बजारमा पेट्रोलियम पदार्थको माग घटिरहेको छ। त्यसैकारण पेट्रोलियममा मात्र होइन, अधिकांश कम्पनीमा लगानी गर्ने लगानीकर्ताले घाटै परेपनि थप घाटाबाट बच्न त्यस्तो लगानी बेचेर सुन किन्न थालेपछि सुन महँगिएको हो। अन्तर्राष्ट्रिय सञ्चार माध्यमले यो महँगिदो सुनको भाउ अझै उकालो लाग्नसक्ने बताएका छन्।"
बाजुराका अधिकांश पुल जोखिममा,"बाजुरा : अविरल वर्षाले बूढीगंगा र कर्णाली नदीका पुल उच्च जोखिममा परेका छन्। बूढीगंगा नदीमा आएको बाढीले बाजुराको ताप्रिसेरा, तिपाडा, रापक र अछामको साँफेबगगर, बुढाबगरलगायत स्थानका दर्जनांै पुल उच्च जोखिममा परेका हुन्। कर्णाली प्रदेश र सुदूरपश्चिम प्रदेशको बाजुरा जोड्ने कर्णाली नदीको पिलुचौर जुकोट पुल उच्च जोखिममा रहेको स्थानीयबासीले बताएका छन्। बूढीगंगा नदीको ताप्रिसेरामा रहेको झोलुंगे पुलभन्दामाथि नदी बग्न थालेपछि स्थानीय जोखिमपूण यात्रा गर्न बाध्य छन्। स्थानीयबासिन्दा धनराज जैशीले भने, पुल पनि जीर्ण बन्दै गएको छ। नदी बढेर पुलमाथि पानी पुगेपछि आवतजावत नै बन्द छ। यस्तै कर्णालीको पिलिचौरमा रहेको झोलुंगे पुल बर्खामा सधैं जोखिममा पर्ने गरेको छ। पुलको दुवैतिर रहेको वालसमेत भत्कने अवस्थामा रहेको स्थानीयले बताएका छन्। कर्णाली नदीका आधादर्जन पुल जोखिममा रहेको हिमाली गाउँपालिका अध्यक्ष गोविन्द्रबहादुर मल्लले जानकारी दिए। लगातारको वर्षाले नदीको जलस्तर बढेपछि पुलभन्दा माथि कर्णाली नदीको बहाव पुगेको छ। यसका कारण बाजुराका कर्णालीपारिको स्वामीकार्तिक खापर गाउँपालिकामा आवतजावत गर्न समस्या भएको स्वामीकार्तिक खापर गाउँपालिकाका कर्मचारी कुबेर शाहीले बताए। नदीमा पानी बढेपछि बाजुराका अन्य दर्जनांै पुलसमेत बाढीको जोखिममा छन्। अछाम र बाजुरा जोड्ने इकडी गाड पुल, सेरामा रहेको बूढीगंगा, बाजुर्गाड, गुइगाड, कोर्दालिगाड, घटमुना, बाहुली खोला, दहकोट, मौरे, कोटिलाको दैयालगायत नदीमा रहेका झोलुंगे पुल जोखिममा रहेको स्थानीयले बताएका छन्। अन्य विकल्प नभएपछि ज्यानै बाजीराखेर पुलमा आवतजावत गर्नुपरेको छ। जिल्ला समन्वय समितिको तथ्यांकअनुसार बाजुरामा ६५ वटा झोलुंगे पुल छन्। दशकौं पुराना र थोत्रा पुल वर्षात्को समयमा बाढी र पहिरोको जोखिममा रहेको जिल्ला समन्वय समिति बाजुराले जनाएको छ। चार वर्ष अघि केन्द्रबाट विज्ञको टोली आएर यहाँका पुल जोखिममा रहेको भन्दै पुलमा खतराको संकेतसमेत लगाएर गएको थियो। तर अरु विकल्प नहुँदा मानिस जोखिमकैबीच पुल तर्न बाध्य छन्। तत्कालीन जिल्ला विकास समितिले स्थानीयलाई पुल संरक्षण व्यक्ति भनेर तोक्ने गरेको थियो। पुल जीर्ण भएको जिल्लादेखि केन्द्रसम्म जानकारी भए पनि मर्मतका लागि वास्ता नभएको स्थानीयबासिन्दाको गुनासो छ।"
ओम्नीबारे स्वास्थ्यका अधिकारीहरूलाई र्याखर्याख्ती,"काठमाडौं : स्वास्थ्य सामग्री खरिद प्रकरणमा जोडिएका सरकारी अधिकारीले संसदीय समितिमा प्रश्नै प्रश्नको सामना गर्नुपरेको छ। संसद्को सार्वजनिक लेखा समितिले मंगलबार दोस्रो पटक छलफल चलाएको हो। ओम्नी बिजनेस कर्पोरेट इन्टरनेसनल (ओबीसीआई)सँगको खरिद सम्झौतामा संलग्न तत्कालीन स्वास्थ्यसचिव यादव कोइराला, स्वास्थ्य सेवा विभागका तत्कालीन महानिर्देशक महेन्द्र श्रेष्ठ र स्वास्थ्य तथा जनसंख्या मन्त्रालयका विज्ञ सल्लाहकार डा खेम कार्की छलफलमा सहभागी थिए। समिति सभापति भरतकुमार साहले तत्कालीन स्वास्थ्यसचिव कोइरालालाई ८ वटा प्रश्न गरे। त्यस्तै विभागका तत्कालीन महानिर्देशक श्रेष्ठलाई १० र मन्त्रालयका विज्ञ सल्लाहकार कार्कीलाई ८ प्रश्न गरिएको हो। बैठकमा आमन्त्रित तीनै जनाले आफ्नो बचाउ गर्दै जवाफ दिएका छन्। कोइरालाले बाध्यात्मक अवस्थामा खरिद प्रक्रिया सुरु भएकाले केही प्रक्रियागत त्रुटि भएको हुन सक्ने बताए। अनियमितता भएको रहेछ भने गरिएको रहेछ भने दण्ड भोग्न तयार रहेको अवस्था छ। हतारको बेला प्रक्रियामा त्रुटि हुन सक्छ तर अनियमितता भएको छैन, उनले भने, हामीलाई चारैतिर देशैभर परीक्षण गर्नुपर्ने थियो। स्वास्थ्यकर्मी उपचारमा खटिनुपर्ने थियो, जसका लागि मेडिकल सामग्री र परीक्षण मेसिन चाहिएको थियो। पीपीई, मास्कलगायत मेडिकल सामग्री बजारमा थिएनन्। यस्तो अवस्था थियो त्यो बेला। स्वास्थ्य सामग्रीमा बढी मूल्य किन तिरिएको भन्ने प्रश्नमा कोइरालाले त्यस बेला मूल्यमा बार्गेनिङ गर्ने समय नरहेको बताए। जसले मेडिकल सामग्री ल्याउन सक्छ त्यसलाई दिने, जति मूल्य भन्छ त्यति दिने अवस्थामा थियौं त्यति बेला, उनले भने, तोकिएको समयमा उसले मेडिकल सामग्री ल्याउन नसकेका कारण सम्झौता रद्द भएको हो। सम्झौता रद्द हुनुमा अरू केही कारण छैन। तत्कालीन महानिर्देशक श्रेष्ठले त्यतिबेला पैसाभन्दा पनि ज्यानको महत्वका कारण उक्त सम्झौता गरिएको बताए। ३ महिनाअघिको अवस्था सम्झौं, भारतका सम्पूर्ण बजार बन्द थिए। चाइनामा महामारी फैलिएको थियो। त्यस्तो अवस्थामा महँगो तियो भन्नु सान्दर्भिक नहोला। हामीले खोजेका मेडिकल सामग्री त्यसबेला कतै पनि थिएनन्, उनले भने, स्वास्थ्य सामग्री अभावका कारण स्वास्थ्यकर्मीहरू आन्दोलनमा थिए, त्यो बेला सामानको महत्व थियो रेटको महत्व थिएन। मान्छेको ज्यानको महत्व थियो पैसाको महत्व थिएन। मन्त्रालयका विज्ञ सल्लाहकार कार्कीले आफू स्वास्थ्य सामग्री खरिद प्रक्रियामा संलग्न हुनुमा कुनै गलत नियत नभएको प्रस्ट पारे। उहाँहरूले किन वार्ता समितिको संयोजक बनाउनुभयो ? त्यो उहाँहरूले भन्नुहोला तर त्यहाँ मेरो २५३० मिनेटको काम हो। बाधा फुकाउनका लागि त्यहाँ मेरो संलग्नता भएको हो। अरू कुनै पनि नियतले म वार्ता समितिमा बसेको होइन, उनले भने, नेगोसेसन गराउने मात्र मेरो कार्यदेश थियो, दुईवटा समूहमध्ये एउटालाई उक्त खरिद गर्न दिने नेगोसिएसनका लागि म यो वार्ता टोलीमा संलग्न भएको हुँ। स्वास्थ्य सेवा विभागले गत चैतमा ओम्नीसँग स्वास्थ्य सामग्री खरिद सम्झौता गरेको थियो। तर, बजार मूल्यभन्दा महँगोमा खरिद गरेको, सामग्रीको गुणस्तरलगायत विषयमा प्रश्न उठेपछि समितिले त्यस विषयमा चासो दिइरहेको छ। समितिले खरिद प्रक्रियाका विषयमा प्रारम्भिक प्रतिवेदनसमेत तयार पारिसकेको छ। उक्त प्रतिवेदनमा समितिले स्वास्थ्य सामग्री खरिद सम्झौैतामा अनियमितता भएको ठहर गरेको छ। मंगलबारको छलफलमा समिति सदस्यले खरिद प्रक्रियामा संलग्न सरकारी पदाधिकारीकोे जवाफ सन्तोषजनक नरहेको प्रष्ट पारे। सांसद डा मीनेन्द्र रिजालले समितिको प्रश्नमा अतिरञ्जनापूर्वक जवाफ दिएको बताए। हिजो भयावह अवस्था थियो भनेर अतिरञ्जना नगर्नुस्, यो सम्झौता हुँदा विश्वमा ३३ हजार मात्र केस देखिएको थियो, उनले भने, आज विश्वमा १ करोडभन्दा बढी संक्रमण देखिएको छ। सांसद विरोध खतिवडाले पनि आफूले अहिलेसम्म सन्तुष्ट हुने जवाफ नपाएको बताए। ओम्नी समूह दर्ता गर्दा यसले औषधिको पनि काम गर्छ भनेर कतै लेखेको छ कि छैन ? यसको जवाफ कतैबाट पाइएन, उनले भने।"
उद्धार र राहतमा कुनै कमी हुन्न : गृहमन्त्री थापा,"काठमाडौं : गृहमन्त्री रामबहादुर थापाले बाढी, पहिरो प्रभावितहरुको उद्धार, राहत एवं पुनःस्थापनमा कुनै कमी नगरिने बताएका छन्। जाजरकोट जिल्लाबाट प्रतिनिधित्व गर्नुहुने वन तथा वातावरणमन्त्री शक्ति बस्नेतलगायत जनप्रतिनिधिसँगको भेटमा उनले सो प्रतिबद्धता व्यक्त गरेका हुन्। जाजरकोटमा बाढीपहिरोबाट पीडितको उचित व्यवस्थापनको माग गर्दै उहाँहरुले आज गृहमन्त्री थापालाई ज्ञापनपत्रसमेत बुझाएका थिए। ज्ञापनपत्र बुझ्दै मन्त्री थापाले बाढी र पहिरो प्रभावितहरुको उद्धार तथा राहत व्यवस्थापनलाई प्रभावकारी बनाउन ७७ वटै जिल्लाका प्रमुख जिल्ला अधिकारीलाई निर्देशन दिएकोसमेत जानकारी दिए। उनले बाढीपीडितका लागि तत्काल आधारभूत आवश्यकता पूर्ति गरिसकेपछि पुनःस्थापन र पुनःनिर्माणको कामलाई तिव्रता दिने जानकारी गराए। मुलुकभर पछिल्लो एक महिनामा पहिरोबाट मात्रै ९७ जनाको मृत्यु भइसकेको छ। त्रिचालीस जना बेपत्ता छन्। सरकारले बेपत्ताको खोजी तथा राहत र उद्धारको कामलाई तीव्रता दिँदै आएको छ।"
कांग्रेसले भन्यो : प्रधानमन्त्री पद कसैको सनकको कैदी बन्न मिल्दैन,"काठमाडौं : प्रमुख प्रतिपक्ष दल नेपाली कांग्रेसले प्रधानमन्त्री केपी ओलीको अभिव्यक्तिबारे प्रश्न उठाएको छ। बुधबार कांग्रेस प्रवक्ता विश्वप्रकाश शर्माले एक विज्ञप्ति जारी गर्दै प्रधानमन्त्री ओलीको पछिल्लो अभिव्यक्तिले गम्भीर प्रश्न उठाएको जनाएको छ। प्रधानमन्त्रीको अभिव्यक्ति नेपाल सरकार र नेकपाको मत होइन भने शासन गर्ने नैतिक र राजनैतिक आधार उहाँले गुमाएको थप पुष्टि हुन्छ जारी विज्ञप्तिमा भनिएको छ पछिल्लो समय देशमा देखिएको विविध परिदृश्यमा प्रधानमन्त्री केपी शर्मा ओलीका अभिव्यक्तिहरुले केही गम्भीर प्रश्न सृजना गरेका छन्। प्रतिपक्षी दलका तर्फबाट सार्वजनिक प्रश्न गर्नु हाम्रो कर्तब्य भएको छदेशको प्रधानमन्त्रीका अभिव्यक्तिहरुले नेपाल देश र सम्बन्धित दलको प्रतिनिधित्व गर्दैनन् भने प्रधानमन्त्री पद व्यक्तिको जमिन्दारी कि देशको जिम्मेवारी? प्रधानमन्त्री पद देशको संस्कार, संविधान र संवेदनशीलता भन्दा पर ब्यक्तिगत सनकको कैदी बन्न नमिल्ने कांग्रेसले जनाएको छ। संस्थागत जिम्मेवारीभन्दा अलग निर्दलिय आधिपत्य प्रधानमन्त्री पदमा संविधानले परिकल्पना नगरेको कांग्रेसले उल्लेख गरेको छ। 'अतः प्रधानमन्त्रीको सोच, शैली, अभिव्यक्ति र व्यवहार सम्पूर्ण रुपले बदल्ने या प्रधानमन्त्रीनै बदल्ने, उहाँकै दल नेकपाको बिषय हो' जारी विज्ञप्तिमा भनिएको छ 'तर दुई प्रश्न, देशको प्रधानमन्त्रीको अभिव्यक्ति नेपाल सरकारकै संस्थागत अभिव्यक्ति हो कि होइन? अनि उहाँको दल नेकपा पार्टीको विश्वास बमोजिमको होहोइन? संस्थागत प्रस्टीकरण अनिवार्यसँग आवश्यक भएको छ।' आजको परिस्थितिमा प्रधानमन्त्रीको दायित्व एकातर्फ, व्यवहार अर्कातर्फ हुनु देशका लागि दुर्भाग्य भएको कांग्रेसले विज्ञप्तिमा उल्लेख गरेको छ। कांग्रेसले विज्ञप्तिमाफत सोधेको चार प्रश्न यस्ता छन्  बाढीपहिरोमा कयौंको मृत्यु भएको बेला देशको प्रधानमन्त्रीको दायित्व के हुन्छ र के हुनुपर्दछ? केवल समवेदनाको एक वक्तव्य?  कोरोना महामारीका बेला देशको प्रधानमन्त्रीको दायित्व के हुन्छ कयौंको मृत्यु र हजारौं संक्रमित भएको विवरण बहिखातामा सारेर बस्ने तर समय सदुपयोग गरेर युद्धस्तरमा तयारी नगर्ने?  सर्वसम्मतिले देशको नयाँ नक्सा संसदबाट जारी भएपछि प्रधानमन्त्रीको दायित्व के हुन्छ? गम्भीर कुटनैतिक पहलकदमी गर्ने कि नक्सालाई सत्ता राजनीतिको व्यक्तिगत हतियारका रूपमा उपयोग गर्ने?  नक्सा अनुरुपको जमिनमा हक स्थापित गर्न गम्भीर कुटनैतिक पहलकदमी भन्दा अयोध्याबारे विवादास्पद मत व्यक्त गर्नुको अर्थ बिषयको गम्भीरताप्रति प्रधानमन्त्री गम्भीर हुनुहुन्न् भन्ने पुष्टि त भएको छ नै अपरिपक्व टिप्पणीमार्फत उहाँले संवेदनशील बिषयमा असंवेदनशील ब्यवहार प्रस्तुत गर्नु भएको छ।"
प्रधानमन्त्रीको स्वीस बैंकमा खाता छैन,"काठमाडौं : प्रधानमन्त्री केपी शर्मा ओलीका प्रेस सल्लाहकार सूर्य थापाले स्वीस बैंकमा खाता र रकम जम्मा रहेको समाचार गैरजिम्मेवारीपूर्ण र चरित्रहत्या गर्ने बदनियताका साथ प्रकाशित भएको बताएका छन्। उनले ग्लोबल वाच एनाइसिसको हवाला दिँदै प्रकाशित समाचार जनतामा भ्रम छर्न र प्रधानमन्त्रीलाई बदनाम गर्न उद्यत संचारमाध्यमहरूको रवैया भएको टिप्पणी गरेका छन्। ग्लोबल वाच एनालाइसिसको हवाला दिदैं केही नेपाली अनलाइनहरूले गैरजिम्मेवारीपूर्ण र बदनियतका साथ गरिररहेको अत्यन्त भ्रामक, गलत र चरित्रहत्या गर्न लक्षित झूठो सम्रेषणप्रति हाम्रो ध्यानाकर्षण भएको छ। स्वीस बैंकमा खाता र ५५ मिलियन अमेरिकी डलर जम्मा रहेको वा यस्तै व्यहोराका तथाकथित रिपोर्ट शतप्रतिशत गलत र कपोलकल्पित रहेको स्पष्ट गर्दछु। बुधबार प्रेस विज्ञप्ति जारी गर्दै थापाले लेखेका छन्, जुनसुकै दुर्नियतका साथ तयार गरी सम्प्रेषित यस्ता तथ्यहीन सामग्रीहरूलाई आधार मानेर समाचार बनाई नेपाली जनतामा भ्रम छर्न र प्रधानमन्त्रीज्यूलाई बदनाम गर्न उद्यत यस्ता कतिपय संचारमाध्यमहरूको रवैया खेदजनक छ। ग्लोबल वाच एनालाइसिसले एक सामग्री प्रकाशित गर्दै ओलीको व्यक्तिगत सम्पत्ती विगत केही वर्षहरूमा धेरै गुणा बढेको उल्लेख गर्दै उनको स्वीस बैंकमा पैसा रहेको दाबी गरेको थियो। सोही सामग्रीलाई आधार मानेर समाचार प्रकाशित भएपछि प्रधानमन्त्रीका प्रेस सल्लाहकार थापाले खण्डन गरेका हुन्। उनले सिंगो राष्ट्रलाई एकताबद्ध गर्दै प्रधानमन्त्रीले राष्ट्रको नेतृत्व सम्हालिरहेको बेला बदनाम सुनियोजित षडयन्त्र गर्ने तत्वहरू सक्रिय रहेको दाबी गरेका छन्। उनले भनेका छन्,राष्ट्रिय हितको रक्षा, सीमा अतिक्रमणविरूद्ध नयाँ नक्सा प्रकाशनको साहसिक कदम र सर्वसम्मतिद्वारा संविधान संशोधनजस्तो महत्वपूर्ण निर्णयमा सिंगो राष्ट्रलाई एकताबद्द गर्दै प्रधानमन्त्रीज्यूले राष्ट्रको नेतृत्व सम्हालिरहनु भएको निकै संवेदनशील बेलामा बदनाम गराउन यस किसिमले सुनियोजित षडयन्त्र गर्ने अनेकन् तत्वहरू सक्रिय रहेको प्रष्ट नै छ। थापाले पत्रकारिताको न्यूनतम जवाफदेहिता, जिम्मेवारीबोध र सामाजिक मर्यादा एवं शिष्टाचारविपरित कार्यमा संलग्न व्यक्ति र संस्थाहरूमाथि कडा कारबाही गर्नसमेत माग गरेका छन्।"
"एकैदिन ८ मुद्दा : तीन स्टिङ अपरेसन, २३ जना विरुद्ध मुद्दा","काठमाडौं : अख्तियार दुरुपयोग अनुसन्धान आयोगले एकै दिन आठ वटा मुद्दा विशेष अदालतमा दायर गरेको छ भने तीनवटा स्टीङ अपरेशन चलाएर तीन जनालाई घुससहित पक्राउ गरेको छ। प्रहरी अधिकृतको नागरिकता र शैक्षिक प्रमाण पत्र नक्कली, नगरपािलकाका तत्कालिन कार्यकारी अधिकृतको आर्थिक अनियमितता, नगरपालिकाका उपसचिवको अकुत सम्पत्ति, मालपोत कार्यालय डिल्लीबजारका प्रमुखको घुस प्रकरणसहितका २३ जनाविरुद्ध मुद्दा मंगलबार मुद्दा दायर गरिएको छ। अख्तियारका अनुसार नेपाल प्रहरीको प्रहरी नायब उपरीक्षक(डीएसपी )रमेश बहादुर सिंहको नागरिकता तथा शैक्षिक योग्यताको प्रमाणपत्र नक्कली भएको खुलेको छ। उनीविरुद्ध नागरिकता तथा शैक्षिक योग्यताको प्रमाणपत्रमा जन्म मिति सच्याई भ्रष्टाचार गरेको आरोपमा विशेष अदालतमा मुद्दा दायर गरिएको छ। सिंहले जिल्ला प्रशासन कार्यालय, बझाङबाट प्राप्त नेपाली नागरिकताको प्रमाण र शैक्षिक योग्यताका प्रमाणपत्रमा जन्म मिति सच्चाई ढाँटी झुठ्ठा विवरण उल्लेख गरी प्रहरी प्रधान कार्यालय नक्सालबाट विज्ञापन भएको प्रहरी निरीक्षक पद ओहदाको लागि दरखास्तसाथ पेश गरी सरकारी लाभ सुविधा लिएको पाइएको आरोप पत्रमा उल्लेख छ। उनीविरुद्ध भ्रष्टाचार निवारण ऐन बमोजिम सजाय मागदाबीसहित विशेष अदालतमा आरोपपत्र दायर गरिएको छ। त्यस्तै सप्तकोशी नगरपालिका सप्तरीका तत्कालीन निमित्त कार्यकारी अधिकृत राजेन्द्र प्रसाद दाहालसहित ६ जनाउपर आर्थिक अनियमितताको आरोपमा मुद्दा दायर गरिएको छ। अख्तियार दुरुपयोग अनुसन्धान आयोगले उनीहरुले सार्वजनिक खरिद ऐन र नियमावलीविपरीत कानूनी प्रकृया छली अनियमितता गरेको आरोपमा विशेष अदालतमा मुद्दा दायर गरेको छ। नगरपालिकाका सवइन्जिनियर रामकान्त चौधरी र इन्जिनियर सुदिप चौधरी,सुन्दर कन्स्ट्रक्सनका प्रोप्राइटर राजकुमार यादव, शान्ति निर्माण सेवाका प्रोप्राइटर नारायणप्रसाद यादव र भष्मरवि निर्माण सेवाका सञ्चालक श्यामकान्त चौधरीलाई प्रतिवादी बनाएको छ। सार्वजनिक खरिद ऐन, २०६३ र सार्वजनिक खरिद नियमावली, २०६४ को प्रावधानको गलत व्याख्या गरी नगरपालिकाबाट गरिने १४ लाख ९९ हजारको कामलाई आफ्नै एकल बोर्डको निर्णय गरी ३ भाग लगाई कोटेशनमार्फत ३ वटा निर्माण व्यवसायीलाई दिएको र ३ वटै निर्माण व्यवसायीहरुले नगरपालिकासँग गरेको सम्झौताविपरीत लागत इष्टिमेटबमोजिम कार्य सम्पन्न नगरी गुणस्तरहीन कार्य गरेको पाइएको छ। नगरपालिकाका सवइन्जिनियर रामकान्त चौधरी र इन्जिनियर सुदिप चौधरीले लागत इष्टिमेटबमोजिम कार्य सम्पन्न भैसकेको भनी झुठ्ठा प्रतिवेदन तयार गरी पेश गरेको देखिएको छ भने निमित्त कार्यकारी अधिकृत दाहालले सोही प्रतिवेदनलाई स्वीकृत गरी भुक्तानीका लागि आदेश दिई भुक्तानी आदेशानुसार सम्झौताबमोजिमको रकम नगरपालिकाले निर्माण व्यवसायीहरुलाई भुक्तानी दिई हिनामिना गरेको पाइएको अख्तियारले जनाएको छ। त्यस्तै अख्तियार दुरुपयोग अनुसन्धान आयोगले बाँसगढी नगरपालिका नगरकार्यपालिकाको कार्यालय, बर्दियामा शिक्षा युवा तथा खेलकुद शाखामा उपसचिव मनप्रसाद रेग्मीविरुद्ध अकुत सम्पत्ति आर्जनमा मुद्दा चलाएको छ। उनीविरुद्ध ४ करोड ५४ लाख ३३ हजार विगो कायम गरिएको छ। २४ वर्ष सार्वजनिक सेवामा रहेका रेग्मीले ७ करोड ३१ लाख ४५ हजार कमाएको देखिएको अख्तियारका प्रवक्ता एवं सहसचिव प्रदीपकुमार कोइरालाले जानकारी दिए। अख्तियारका अनुसार सो अबधिमा २ करोड ७७ लाख ११ हजार बैध आर्जन गरेका थिए। रेग्मी २०५३ कार्तिक २२ मा जिल्ला शिक्षा कार्यालय मुगुमा विद्यालय निरीक्षकबाट सार्वजनिक सेवामा प्रवेश गरेका थिए। २०७१ मंसिर १ मा उपसचिव बढुवा भएका थिए। हाल उनी नगरपालिका नगरकार्यपालिकाको कार्यालय, बर्दियामा शिक्षा युवा तथा खेलकुद शाखामा उपसचिव अधिकृत ९औँ पदमा कार्यरत रहेका छन्। सार्वजनिक सेवामा देखी २०७६ चैत्र मसान्त सम्मको अवधिलाई जाँचअवधिमा रेग्मीले आफु एवं श्रीमती पम्फादेवी पाण्डेय र छोरी सन्ध्या रेग्मी समेतका नाममा दर्ता कायम रहने गरी घर जग्गा खरिदमा रजिष्ट्रेशन शुल्क, घर मर्मत संभार तथा जग्गा विकास निर्माण लगायतमा ४ करोड ८७ लाख ४३ लगानी गरेको देखिएको छ। त्यस्तै घर निर्माण लागत ) फिनिसिङ्ग र फर्निचर एवं घरमा जडित तथा रहेका इलेक्ट्रोनिक्स उपकरणहरु समेत) मा ६२ लाख ३८ हजार , जीवन बिमा प्रिमियम शुल्क वापत १ लाख ७७ हजार शेयर खरिदमा १ लाख ४९ हजार शैक्षिक खर्चमा २७ लाख ११ हजार सवारी साधन खरिदमा ८९ लाख २६ हजार , लाभकरमा १० लाख ६६ हजार , कर्जा चुक्ता प्रायोजनार्थ १८ लाख ६६ हजार, सुन खरिदमा १ लाख ५१ हजार बैदेशिक निजी भ्रमणमा २ लाख ६५ हजार र विभिन्न बैंक खाताहरुमा अन्तिम मौज्दातमा २८ लाख ४९ हजार समेत गरि अनुसन्धानमा लिइएको जाँचअवधिमा सम्पत्ति सिर्जना तथा लगानी गर्नमा रेग्मीले ७ करोड ३१ लाख ४५ हजार खर्च तथा लगानी गरेको देखिएको छ। रेग्मीले सार्वजनिक सेवामा रही आर्जित पारिश्रमिक वचतबाट ३५ लाख २८ हजार , उनको वैध आयले खामेको जग्गा बिक्रिबाट १ करोड ४३ लाख ५२ हजार जीवन वीमाबाट १ लाख ९२ हजार श्रीमती पम्फादेवी पाण्डेयको आय ३१ लाख ५० हजार , विभिन्न बैंक तथा वित्तिय संस्थाबाट लिएका कर्जा २९ लाख ६४ हजार शेयर नगद लाभाँश ६७ हजार सवारी साधन बिक्रिबाट २५ लाख ५८ हजार , कृषिबाट ६ लाख ५७ हजार , विप्रेषणबाट १ लाख र वैदेशिक तालीमबाट १ लाख ३८ हजार समेत गरी अनुसन्धानमा लिएको जाँचअवधिमा २ करोड ७७ लाख ११ हजार मात्र आय आर्जन गरेको देखिँएको छ। उनको आर्थिक गतिविधि चार करोड चौवन्न लाख तेत्तिस हजारको आय भन्दा वढी खर्च गरेको रकम बराबरको सम्पत्तिको स्रोत खुल्न नआएबाट वैध आयको तुलनामा चार करोड चौवन्न लाख तेत्तिस हजार बराबरको सम्पत्ति गैर कानुनी रुपमा आर्जन गरेको पुष्टि हुन आएको अख्तियारले जनाएको छ। उनीविरुद्ध २ वर्ष कैद तथा रेग्मीले आर्जन गरेको स्रोत नखुलेको सम्पत्ति श्रीमती पम्फादेवी पाण्डेय र छोरी सन्ध्या रेग्मी समेतका नाममा राखेको पाइएकोको उनीविरुद्धलाई जफत गर्ने प्रयोजनार्थ प्रतिवादी कायम गरी विशेष अदालत दायर गरिएको छ। त्यस्तै भूमिसुधार तथा मालपोत कार्यालय डिल्लीबजारका प्रमुख मालपोत अधिकृत उपसचिव गोविन्द प्रसाद अधिकारीसहित ७ जनाविरुद्ध घुस मुद्दा चलाइएको छ। उनीविरुद्ध ८ लाख ५० हजार विगो कायम गर्दै विशेष अदालतमा मुद्दा दायर गरिएको छ। जग्गाको कित्ताकाट गर्न आदेश गराई दिए बापत सेवाग्राहीसँग डिल्लीबजारका मालपोत अधिकृत रघुवंश कंडेल, नासु क्रमश उद्वव सापकोटा, नारायण प्रसाद पोखरेल, नवराज घिमिरे, गोपाल खड्का र खरिदार दिपक खनालले घुस लिएका थिए। ८ लाख ५० हजार घुससहित उनीहरु ६ जनालाई अख्तियारले नियन्त्रणमा लिएको थियो। अनुसन्धानको सिलसिलामा डिल्लीबजारका प्रमुख मालपोत अधिकृत उपसचिव अधिकारीको संलग्नता देखिएपछि उनीसहित सातै जनालाई मुद्दा मुद्दा दायर गरिएको अख्तियारले जनाएको छ। उनीहरुले मिलोमतोमा काठमाडौं टोखामा रहेको र बैना गरेका बिभिन्न कित्ता जग्गाको प्लट मिलान गरी कित्ताकाट गर्न नापी कार्यालयलाई आदेश दिने प्रयोजनका लागि घुस मागेर सेवाग्राहीलाई दुस्ख हैरानी पारेको थिए। उनीविरुद्ध भ्रष्टाचार निवारण ऐनबमोजिम सजायको मागदाबीसहित विशेष अदालत आरोप पत्र दायर गरिएको छ। त्यस्तै जिल्ला प्रशासन कार्यालय, काठमाडौंका नायव सुब्बा लक्ष्मण रायमाझी र लेखापढी ब्यवसाय गर्ने खेमराज सापकोटाविरुद्ध घुसमुद्दा दायर गरेको छ। सवारी पास बनाई दिन्छु भनी प्रशासन कार्यालयमा बोलाएर उनीहरुले घुस लिएका थिए। सापकोटाले नायव सुब्बारायमाझीलाई फोन गरी काम छिटो छरितो गरी दिन्छु भनी सेटिङ्ग मिलाइरहेको अवस्थामा उनीहरु अख्तियारको पञ्जामा परेका थिए। त्यस्तै हरिपुर नगरपालिका, नगरकार्यपालिकाको कार्यालय, सर्लाहीमा लेखा अधिकृत भुपेन्द्र कुमार सिंहविरुद्ध मुद्दा चलाइएको छ। सर्लाहीको आब ०७६७७ मा नगरपालिकाले उपलब्ध गराएको सूचना सन्देश स्वास्थ्य कार्यक्रम प्रशारण गरी सम्पूर्ण बिल लगायतको कागजातहरु पेस गरी भुक्तानी लिने सिलसिलामा दुस्ख हैरानी दिएर घुस मागे थिए। त्यस्तै साविक तितिर्खी गाउँ विकास समितिका सचिव मुहानन्द खनालसहित ४ जनाविरुद्ध सरकारी रकम हिनामिना गरी भ्रष्टाचार गरेको आरोपमा मुद्दा दायर गरिएको छ। साविक जिल्ला विकास समिति कपिलवस्तुका सह(लेखापल गोले अलि धुनिया,उपभोक्ता समितिका अध्यक्ष अजिजुर्रहमान मुसलमान तथा सचिव पुनवासी कुर्मीलाई पनि प्रतिवादी बनाइएको छ। उनीहरुविरुद्ध ३ लाख ९१ हजार विगो कायम गरिएको छ। कुनै ठोस कार्य सम्पन्न नै नगरी जिल्ला विकास समितिको बजेटबाट सम्पन्न गरिएको कामलाई नै देखाई गाउँ विकास समितिको उपभोक्ता समितिलाई दोहोरो भुक्तानी दिई गैरकानूनी हानी पुयाउने बदनियत प्रमाणित भएपछिसजाय हुन मागदाबी सहित विशेष अदालतमा मुद्दा दायर गरिएको छ। त्यस्तै मालपोत कार्यालय चाबहिलका तत्कालीन नासु चन्द्र बहादुर श्रेष्ठबिरुद्ध घुस मुद्दा दायर भएको छ।सेवाग्राहीको जग्गा लिलामी सम्बन्धी विषयको जानकारी दिन घुस रिसवत माग गरेको तथ्य पुष्टि भएकोले उनीविरुद्ध मुद्दा दायर गरिएको अख्तियारले जनाएका छ। मालपोत कार्यालय ललितपुर, कलंकी, भक्तपुरसमेतमा सेवाग्राही तथा सेवा प्रदायक बीचमा घुस रिसवत लेनदेन गर्ने गरेको भन्ने उजुरी परेपछि उनीविरुद्ध अख्तियारले निगरानी थालेको थियो। तीन स्टीङ अपरेशसन जलस्रोत तथा सिंचाई विकास डिभिजन कार्यालय दिक्तेल, खोटाङका डिभिजन प्रमुख नारायण काजी श्रेष्ठलाई ९ लाख ३४ हजार घुसहित पक्राउ परेका छन्। अख्तियारको टोलीले लिइरहेको अवस्थामा जिल्ला खोटाङ, दिक्तेल रुपाकोट मझुवागढीस्थित वेसक्याम्प भित्र रहेको उनको निवासबाट पक्राउ गरेको हो। उनलाई घुस रकमसहित रंगेहात नियन्त्रणमा लिई अनुसन्धान भइरहेको अख्तियारले जनाएको छ। निर्माणाधिन सिंचाई परियोजनाको बिल भुक्तानीका लागि सेवाग्राहीसँग घुस लिएका थिए। घरेलु तथा साना उद्योग कार्यालय, नेपालगञ्ज, बाँकेका उद्योग अधिकृत (सातौं तह) हुकुम बहादुर ओली ९६ हजार ३ सय घुुससहित पक्राउ परेका छन्। ओलीले ठेक्का पट्टाको अनुमतिपत्र (लाइसेन्स) बनाईदिने कार्यमा सहजीकरण गरिदिने भनी सेवाग्राहीसँग घुस लिएका थिए। ओलीलाई सेवाग्राहीबाट घुस रिसवत लिइसकेको अवस्थामा उनको कार्यकक्षबाट पक्राउ गरिएका अख्तियारले जनाएको छ। उक्त घुस रकमसहित नियन्त्रणमा लिई उनीविरुद्ध अनुसन्धान भइरहेको छ। त्यस्तै भूमिसुधार तथा मालपोत कार्यालय, राजविराज सप्तरीमा कार्यरत नासु कृष्ण बल्लभ ठाकुर लाई पनि मंगलबार नै घुससहित पक्राउ गरेको छ। उनीलाई १३ हजार घुससहित पक्राउ गरेको हो। ठाकुरले ट्रायल चेक गरी बढी जग्गाको श्रेष्ता कायम गरी दिने प्रयोजनका लागि सेवाग्राहीसँग घुस लिएका थिए। ठाकुरलाई सेवाग्राहीबाट घुस बुझी लिइसकेको अवस्थामा निजको कार्यकक्षबाट नियन्त्रणमा लिइएको अख्तियारका प्रवक्ता प्रदीपकुमार कोइरालाले जानकारी विदए। उनीविरुद्ध घुस रकमसहित रंगेहात नियन्त्रणमा लिई अनुसन्धान भइरहेको छ।"
ओम्नीबारे स्वास्थ्यका अधिकारीहरूलाई र्याखर्याख्ती,"काठमाडौं : स्वास्थ्य सामग्री खरिद प्रकरणमा जोडिएका सरकारी अधिकारीले संसदीय समितिमा प्रश्नै प्रश्नको सामना गर्नुपरेको छ। संसद्को सार्वजनिक लेखा समितिले मंगलबार दोस्रो पटक छलफल चलाएको हो। ओम्नी बिजनेस कर्पोरेट इन्टरनेसनल (ओबीसीआई)सँगको खरिद सम्झौतामा संलग्न तत्कालीन स्वास्थ्यसचिव यादव कोइराला, स्वास्थ्य सेवा विभागका तत्कालीन महानिर्देशक महेन्द्र श्रेष्ठ र स्वास्थ्य तथा जनसंख्या मन्त्रालयका विज्ञ सल्लाहकार डा खेम कार्की छलफलमा सहभागी थिए। समिति सभापति भरतकुमार साहले तत्कालीन स्वास्थ्यसचिव कोइरालालाई ८ वटा प्रश्न गरे। त्यस्तै विभागका तत्कालीन महानिर्देशक श्रेष्ठलाई १० र मन्त्रालयका विज्ञ सल्लाहकार कार्कीलाई ८ प्रश्न गरिएको हो। बैठकमा आमन्त्रित तीनै जनाले आफ्नो बचाउ गर्दै जवाफ दिएका छन्। कोइरालाले बाध्यात्मक अवस्थामा खरिद प्रक्रिया सुरु भएकाले केही प्रक्रियागत त्रुटि भएको हुन सक्ने बताए। अनियमितता भएको रहेछ भने गरिएको रहेछ भने दण्ड भोग्न तयार रहेको अवस्था छ। हतारको बेला प्रक्रियामा त्रुटि हुन सक्छ तर अनियमितता भएको छैन, उनले भने, हामीलाई चारैतिर देशैभर परीक्षण गर्नुपर्ने थियो। स्वास्थ्यकर्मी उपचारमा खटिनुपर्ने थियो, जसका लागि मेडिकल सामग्री र परीक्षण मेसिन चाहिएको थियो। पीपीई, मास्कलगायत मेडिकल सामग्री बजारमा थिएनन्। यस्तो अवस्था थियो त्यो बेला। स्वास्थ्य सामग्रीमा बढी मूल्य किन तिरिएको भन्ने प्रश्नमा कोइरालाले त्यस बेला मूल्यमा बार्गेनिङ गर्ने समय नरहेको बताए। जसले मेडिकल सामग्री ल्याउन सक्छ त्यसलाई दिने, जति मूल्य भन्छ त्यति दिने अवस्थामा थियौं त्यति बेला, उनले भने, तोकिएको समयमा उसले मेडिकल सामग्री ल्याउन नसकेका कारण सम्झौता रद्द भएको हो। सम्झौता रद्द हुनुमा अरू केही कारण छैन। तत्कालीन महानिर्देशक श्रेष्ठले त्यतिबेला पैसाभन्दा पनि ज्यानको महत्वका कारण उक्त सम्झौता गरिएको बताए। ३ महिनाअघिको अवस्था सम्झौं, भारतका सम्पूर्ण बजार बन्द थिए। चाइनामा महामारी फैलिएको थियो। त्यस्तो अवस्थामा महँगो तियो भन्नु सान्दर्भिक नहोला। हामीले खोजेका मेडिकल सामग्री त्यसबेला कतै पनि थिएनन्, उनले भने, स्वास्थ्य सामग्री अभावका कारण स्वास्थ्यकर्मीहरू आन्दोलनमा थिए, त्यो बेला सामानको महत्व थियो रेटको महत्व थिएन। मान्छेको ज्यानको महत्व थियो पैसाको महत्व थिएन। मन्त्रालयका विज्ञ सल्लाहकार कार्कीले आफू स्वास्थ्य सामग्री खरिद प्रक्रियामा संलग्न हुनुमा कुनै गलत नियत नभएको प्रस्ट पारे। उहाँहरूले किन वार्ता समितिको संयोजक बनाउनुभयो ? त्यो उहाँहरूले भन्नुहोला तर त्यहाँ मेरो २५३० मिनेटको काम हो। बाधा फुकाउनका लागि त्यहाँ मेरो संलग्नता भएको हो। अरू कुनै पनि नियतले म वार्ता समितिमा बसेको होइन, उनले भने, नेगोसेसन गराउने मात्र मेरो कार्यदेश थियो, दुईवटा समूहमध्ये एउटालाई उक्त खरिद गर्न दिने नेगोसिएसनका लागि म यो वार्ता टोलीमा संलग्न भएको हुँ। स्वास्थ्य सेवा विभागले गत चैतमा ओम्नीसँग स्वास्थ्य सामग्री खरिद सम्झौता गरेको थियो। तर, बजार मूल्यभन्दा महँगोमा खरिद गरेको, सामग्रीको गुणस्तरलगायत विषयमा प्रश्न उठेपछि समितिले त्यस विषयमा चासो दिइरहेको छ। समितिले खरिद प्रक्रियाका विषयमा प्रारम्भिक प्रतिवेदनसमेत तयार पारिसकेको छ। उक्त प्रतिवेदनमा समितिले स्वास्थ्य सामग्री खरिद सम्झौैतामा अनियमितता भएको ठहर गरेको छ। मंगलबारको छलफलमा समिति सदस्यले खरिद प्रक्रियामा संलग्न सरकारी पदाधिकारीकोे जवाफ सन्तोषजनक नरहेको प्रष्ट पारे। सांसद डा मीनेन्द्र रिजालले समितिको प्रश्नमा अतिरञ्जनापूर्वक जवाफ दिएको बताए। हिजो भयावह अवस्था थियो भनेर अतिरञ्जना नगर्नुस्, यो सम्झौता हुँदा विश्वमा ३३ हजार मात्र केस देखिएको थियो, उनले भने, आज विश्वमा १ करोडभन्दा बढी संक्रमण देखिएको छ। सांसद विरोध खतिवडाले पनि आफूले अहिलेसम्म सन्तुष्ट हुने जवाफ नपाएको बताए। ओम्नी समूह दर्ता गर्दा यसले औषधिको पनि काम गर्छ भनेर कतै लेखेको छ कि छैन ? यसको जवाफ कतैबाट पाइएन, उनले भने।"
'समृद्धिको अभियान काँग्रेसले पूरा गर्छ',"काठमाडौं : नेपाली काँग्रेसका नेता प्रकाशमान सिंहले समृद्धिको अभियान काँग्रेसले पूरा गर्ने बताएका छन्। चाक्सिबारीमा बुधबार आयोजित पार्टी प्रवेश कार्यक्रममा उनले मुलुकलाई आर्थिक विकास गरी समृद्ध बनाउन काँग्रेसले मात्र सक्ने बताए। पार्टीका पूर्व महामन्त्री सिंहले काँग्रेसको १४औँ महाधिवेशनले समृद्धिको अभियान पूरा गर्नसक्ने नेतृत्व ल्याउने विश्वाससमेत व्यक्त गरे। 'फागुन ७ देखि सुरु हुने पार्टीको १४औँ महाधिवेशनले नेतृत्व परिवर्तन हुनुपर्छ', उनले भने। नेता सिंहले वर्तमान सरकारले समृद्धिको अभियानलाई अगाडि बढाउन नसकेको आरोप लगाए। कोरोना परीक्षण र नियन्त्रणमा सरकारले प्रभावकारी ढङ्गले काम गर्न नसकेको उनको भनाइ छ । उनले चीनबाट ल्याएको स्वास्थ्य सामग्रीमा भ्रष्टाचार भएको भन्दै स्वास्थ्यजस्तो संवेदनशील सामग्रीमा भ्रष्टचार गर्ने जोकोहीलाई कानूनको दायरामा ल्याउनुपर्ने बताए।"
गाउँपालिका अध्यक्षमाथि हातपात र तोडफोड गरेको आरोपमा १३ जना पक्राउ,"ओखलढुंगा : लिखु गाउँपालिकाका अध्यक्ष गोविन्दबहादुर पौडेललगायत जनप्रतिनिधि र कर्मचारीलाई अभद्र व्यवहार गरेको आरोपमा १३ जना पक्राउ परेका छन् । पक्राउ पर्नेहरु सोही गाउँपालिका वडा नं ४ का रहेका छन् । लिखु गाउँपालिका वडा नं ४ का ३१ वर्षीय दीपक बस्नेत, ३२ वर्षीया भारती मगर, २२ वर्षीया निर्मला थापा, २२ वर्षीया दीपक थापा, २२ वर्षीय दीपेन्द्र खड्का, २० वर्षीय विश्वास खत्री पक्राउ परेका हुन् । त्यसैगरी पक्राउ पर्ने अन्यमा २७ वर्षीय पारस खड्का, २७ वर्षीय अरुण कार्की, ३० वर्षीय दलबहादुर थापा, २७ वर्षीय निलबहादुर कार्की, २० वर्षीय राजु कार्की, २४ वर्षीय लक्ष्मण कार्की र २१ वर्षीय दीपराज खड्का रहेका छन् । उनीहरुलाई जिल्ला प्रहरी कार्यालय ओखलढुंगाले पक्राउ गरेको हो । लिखु गाउँपालिका गाउँ कार्यपालिका सदस्य मावर सुनुवारले दिएको उजुरीका आधारमा उनीहरुलाई पक्राउ गरिएको प्रहरीले जनाएको छ । गाउँपालिकाका जनप्रतिनिधि र कर्मचारीमाथि हातपात गरेको, गाउँपालिकाको प्रशासनिक भवन तोडफोड गरेको, भौतिक संरचनामा क्षति पुर्याएको भनी उजुरी परेको जिल्ला प्रहरी कार्यालयका प्रहरी नायब उपरीक्षक रुपेश खड्काले जानकारी दिए। गत असार ११ गते भएको लिखु गाउँपालिकाको एम्बुलेन्स दुर्घटनाको विषय र स्वास्थ्य चौकी स्तरोन्नतिको विषयमा विवाद बढेको भएको थियो । सोही विवादमा सो घटना भएको बताइएको छ । एम्बुलेन्स दुर्घटनाको विषयमा ४ दिनपछि गाउँपालिकाले दुःख व्यक्त गर्दै समवेदना पत्र सार्वजनिक गरेको थियो । तर लिखु गाउँपालिकाले हातपात र तोडफोडको घटनाबारेमा आधिकारिक धारणा अहिलेसम्म सावर्जनिक गरेको छैन । घटनालगत्तै नेकपाको लिखु गाउँपालिका कमिटीले प्रेस विज्ञप्ति निकालेर घटनाको भर्त्सना गरेको थियो । कमिटीले निकालेको विज्ञप्तिमा लिखु गाउँपालिकाको कार्यकक्षमा नियमित काम चलिरहेको बेला हातमा बाँसका भाटा तथा फलामे रड लिई पालिकाको गेट तोड्दै, कुर्सी भाँच्दै, सिसाको झ्याल फुटाउँदै पालिका अध्यक्ष गोविन्दबहादुर पौडेल, अन्य जनप्रतिनिधिहरु, कर्मचारीवर्गहरु समेतलाई त्रसित बनाइ कानुन हातमा लिइ हातपात, लछारपछार तथा कुटपिट गरी अराजक शैलीमा र कानुनी राज्यको बर्खीलाप गर्ने गतिविधि देखाएको प्रति ध्यानाकर्षण भएको उल्लेख गरिएको छ । खतिवडाको आपत्ति लिखु घटनाको विषयलाई लिएर गरिएको पक्राउप्रति कांग्रेस नेता रामहरि खतिवडाले आपत्ति जनाएका छन् । जनताको मन जितेर काम गर्नुपर्नेमा जनतालाई आतंकित बनाउने काम गरिएको भन्दै उनले भर्त्सना गरेका छन् । आफूले काम गर्न नसकेपछि त्यसको जिम्मेवार अरुलाई ठहराउनु मुखर्ता हो नेता खतिवडाले भने, पक्राउ परेकाहरुलाई मुद्दाको रुपमा नलिई स्थानीयस्तरमै मिलाउन म अनुरोध गर्छु। उनले जनताको सवालमा राजनीतिक प्रतिशोध नसाँध्न समेत आग्रह गरेका छन् । साथै उनीरुलाई तुरुन्त रिहा गर्न समेत अनुरोध गरेका छन् ।"
ओली र प्रचण्डको बालुवाटार छलफल : फेरि कुरा मिलेन,"काठमाडौं : नेपाल कम्युनिस्ट पार्टी (नेकपा) अध्यक्ष एवम् प्रधानमन्त्री केपी ओली र अर्का अध्यक्ष पुष्पकमल दाहाल प्रचण्डबीच बुधबार भएको छलफलसमेत बिना निष्कर्ष टुंगिएको छ। बुधबार दिउँसो प्रधानमन्त्रीको सरकारी निवास बालुवाटार अध्यक्षद्वयले छलफल गरेका हुन्। करिब पौने १२ बजेदेखि दिउँसो साढे बजेसम्म चलेको छलफल सकिएपछि प्रचण्ड बालुवाटारबाट बाहिरिएका थिए। अघिल्लो बुधबारको छलफलपछि मंगलबार प्रचण्ड र ओलीले छलफल गरेका थिए। मंगलबार कुरा नमिलेपछि बुधबारका लागि छलफल तय भएको थियो। सहमतिका लागि प्रयास भएपनि निचोडमा छलफल नपुगेको बालुवाटार स्रोतको दाबी छ। पार्टी भित्र आन्तरिक विवाद चर्किदै जाँदा शुक्रबारका लागि बोलाइएको स्थायी समिति बैठक साउन २ गतेसम्म सरेको छ। स्थायी समिति बैठक स्थगित भएपछि प्रचण्ड शनिबार चितवन गएका थिए। सोमबार काठमाडौं फर्किएपछि प्रचण्ड भेट र छलफलमा सक्रिय छन्। बुधबार बालुवाटारमा प्रधानमन्त्रीसँग छलफल गर्नुअघि प्रचण्डले नेकपा वरिष्ठ नेता माधवकुमार नेपालसँग छलफल गरेका थिए। प्रचण्डले सोमबारसमेत वरिष्ठ नेता नेपालसँग भेट गरेका थिए। मंगलबार बिहान भने उपाध्यक्ष वामदेव गौतमसँग भेट गरेर प्रचण्ड बालुवाटार पुगेका थिए। पार्टीको आन्तरिक विवाद मिलाउन शीर्ष नेतृत्व सक्रिय भए पनि नेताका अडानले सहमति जुट्न सकेको छैन। प्रचण्ड, वरिष्ठ नेता नेपाल, झलनाथ खनाल र उपाध्यक्ष गौतमले प्रधानमन्त्रीको राजीनामा माग्दै आएका छन्। बालुवाटारमा ओली र प्रचण्डको छलफल सकियो प्रधानमन्त्री ओलीले भने पार्टी अध्यक्ष र प्रधानमन्त्री दुवै पद नछोड्ने अडान राख्दै आएका छन्। प्रधानमन्त्रीको यही अडानले कुरा नमिलेको प्रचण्ड पक्षको दाबी छ। पार्टी भित्रको विवाद समाधानका लागि दोस्रो तहका नेतालेसमेत छलफललाई तिब्रता दिएका छन्। बुधबारको बालुवाटार छलफलमा अध्यक्षद्वय ओली र प्रचण्डसँगै महासचिव विष्णु पौडेल र नेता जनार्दन शर्मासमेत सहभागी थिए।"
अस्ताइन् कम्युनिस्टकी आमा,"हेटौंडा : गाउँमा प्रायः राती, साँझ, बिहान नयाँ मान्छेहरुको उपस्थिती भइरहन्थ्यो। तर दशकौंसम्म पनि तत्कालिन राज्य प्रशासनले कम्युनिष्ट नेताहरुको मकवानपुर केन्द्रित राजनीति थाहा पाउन सकेनन्। कम्युनिष्ट पार्टीका महत्वपूर्ण बैठक र निर्णयहरु मकवानपुरको हटियास्थित एक घरमा हुनेगथ्र्यो। हेटौंडा १७ हटिया, राजदेवीस्थित पार्टी सेल्टरमा नेकपा मालेका तत्कालीन महासचिव सीपी मैनाली सहित मदन भण्डारी, झलनाथ खनाल, माधवकुमार नेपाल, मोदनाथ प्रश्रित, मुकुन्द न्यौपाने, जीवराज आश्रित लगायत नेताहरु सहभागि बैठकले तत्कालीन राजा वीरेन्द्रले २ जेठ २०३६ मा घोषणा गरेको जनमतसंग्रह सक्रिय बहिष्कार गर्ने निर्णय गरेको थियो। २०३३ देखि २०४६ सालसम्म पार्टी कार्यालय जस्तै बनेको सेल्टर घरमा ६ वटा केन्द्रीय कमिटिको बैठक बसेको थियो। पार्टीका केन्द्रीय नेताहरुलाई बैठक र भूमिगत जीवन बिताउने सुरक्षित सेल्टर बालकुमारी थापाले प्रदान गरेकी थिइन्। कम्युनिष्ट आन्दोलनलाई संरक्षण गरेर हुर्काउन महत्वपूर्ण योगदान दिएको एउटा गुमनाम सेल्टरदाता थापाको जीवनमा पूर्णबिराम लागेको छ।। नेपाली कम्युनिस्ट आन्दोलनमा आमा उपनाम पाएकी थापाको ७६ वर्षको उमेरमा सोमबार बेलुका हेटौंडा अस्पतालमा मृत्यु भएको हो। २०६४ सालमा मुटुको चालमा समस्या देखिएपछि उनको स्वास्थ्य बिग्रदै गएको थियो। तत्कालिन कम्युनिष्ट नेताहरुले राज्य सत्तामा पुगेपछि सेल्टर घर पनि बिर्सिए। तीन दशकयता गुमनाम जीवन बिताउँदै आएकी उनकै घरमा २०३७ मा अखिल नेपाल महिला (अनेम) संघ स्थापनाको निर्णय भएको थियो। १४ वर्षको उमेरमा २०१५ सालमा राजदेवीका तिलकबहादुर थापासँग विवाह गरेकी थापाले खेतबारीको उब्जानीसँगै श्रीमान् र आफ्नो कमाई पनि पार्टी बचाउन सहयोग गरिन्। त्यसबखत उहाँका श्रीमानको औलो विरुद्धको चेतना फैलाउने जागिर थियो। २०३६ सालमा उहाँ आफै पनि महिला स्वास्थ्य स्वयम्सेविका हुनुभयो, नेकपाका केन्द्रीय सदस्य रामेश्वर रानले भने, नेताहरू कति जना आउँछन थाहा हुँदैनथ्यो। घरमा खानेकुरा सकिएपछि छरछिमेकबाट खानकुरा पैँचो ल्याएर पनि चलाउनुहन्थ्यो। चितवनका सूर्य शर्माबाट २०३७ सालमा पार्टीको संगठित सदस्यता पाएकी थापाको जिम्मेवारी पार्टीको दस्तावेजको सुरक्षा गर्नु, सुरक्षित ठाउँमा पुयाउनु, नेताहरुलाई सुरक्षित राख्नु, महिलाहरुलाई संगठित गर्नु र कक्षा चलाउनु थियो। २०३९ मा अनेमासंघ मकवानपुरको पहिलो अध्यक्ष बनेकी थापाकै संरक्षण कारण बर्तमान नेकपाका एक दर्जन केन्द्रीय नेताहरुको जीवन जोगिएको नेकपा मकवानपुरकी अध्यक्ष मुनु सिग्देलको भनाई छ। २०४६ सालमा पार्टीमाथिको प्रतिबन्ध खुलेसँगै दैनिक चहल पहल भइरहने थापाको घर सुनसान हुनथाल्यो। उनको घरमा सेल्टर लिने अधिकांस नेताहरुले उनलाई बिर्सिए। उनी पनि कुनै नेताको घरमा छिरिनन्। तर महिला स्वयम्सेवीका र सचेत कम्युनिष्ट कायकर्ताको रुपमा भने गाउँघरमा उनको सक्रियता २०४६ सालपछि पनि हालसम्म कायमै थियो। उहाँको योगदानलाई पार्टीले राम्ररी कदर गर्न सकेन, उहाँकै घरलाई आ श्रयस्थल बनाएर राजनीति गर्ने नेताहरु कहाँ पुगे तर उत्तिकै योगदान दिने सहयात्री गुमनाम भइरह्यो, नेकपा मकवानपुरकी अध्यक्ष सिग्देल भन्छिन्, कम्युनिष्ट आन्दोलनमा उहाँको योगदान कतै तुलना गर्न सकिँदैन। मंगलबार बिहान उनको पार्थिव शरीर नेकपाका केन्द्रीय सदस्यद्वय केदार न्यौपाने, रामेश्वर राना, मकवानपुर अध्यक्ष मुनु सिग्देल लगायत नेताहरुले कम्युनिष्ट पार्टीको झण्डा ओढाए अन्त्यष्टि गरिएको थियो। उनका श्रीमान र तीन छोरा छन्।"
एसएसबीको दबाबमा हट्यो बोर्ड,"वीरगन्ज : भारतीय सीमा सुरक्षा बल (एसएसबी)को दबाबमा नेपाल भारत सीमाको दशगजा क्षेत्रमा राखिएको साइनबोर्ड हटाइएको छ। वीरगन्जको रक्सौल नाकास्थित दशगजामा रहेको मितेरी पुलबाट बोर्ड झिकिएको हो। गत साता सो क्षेत्रमा पर्सा प्रहरीले नेपाल सरकार, जिल्ला प्रहरी कार्यालय पर्सावीरगन्ज सीमा क्षेत्र प्रारम्भ लेखिएको बोर्ड राखेको थियो। दशगजाको नेपाली भूमिमै राखे पनि एसएसबी र भारतीय युवाले बोर्ड हटाउन दबाब दिएका थिए। साइनबोर्ड राख्ने र हटाउने विषयमा मंगलबार नेपाल प्रहरी, सशस्त्र र एसएसबी बीच केही बेर भनाभन समेत भएको थियो। बोर्डमा पर्सा प्रहरी प्रमुखको मोबाइल नम्बर पनि लेखिएको थियो। पर्सा प्रहरी प्रमुख (एसपी) गंगा पन्तले दशगजामा रहेको मितेरी पुलमा पहिले देखि नै भन्सारको बोर्ड रहेकाले जिल्ला प्रहरी कार्यालयको बोर्ड हटाइएको बताइन्। वीरगन्जरक्सौल नाकामा दुई देशको पारवाहनका लागि भारतले निर्माण गरेको ६ सय मिटर लम्बाइको मितेरी पुलको आधा भाग नेपालमा र आधा भाग भारतमा पर्छ। नेपाल प्रहरीले बोर्ड राखेको स्थान भारतीय भूमिको दशगजा क्षेत्र भएको भन्दै हटाउन दबाब दिएको बताइएको छ। एसएसबीसँगै मितेरी पुलमा आएका भारतीय नागरिकले उक्त पुल भारत सरकारको लगानीमा बनेको र त्यहाँ नेपाल प्रहरीले आफ्नो बोर्ड राख्न नहुने बताए। एसएसबीले उक्त बोर्ड हटाउनै पर्ने अडान लिएपछि प्रहरी चौकी इनर्वाका इन्चार्ज प्रहरी नायव निरीक्षक बैद्यनाथ दासले हटाए। एपी पन्तले भनिन्, वीरगन्ज भन्सारको बोर्ड पहिले देखिनै त्यहा थियो, अर्को बोर्ड राख्न आवश्यक नभएकाले हटाइएको हो। सीमामा रहेका नेपाली सुरक्षाकर्मीबाट मिस अण्डरस्टान्डिङ भएपछि पुलमा बोर्ड राख्ने काम भएको उनको भनाइ छ। त्यो खबर थाहा पाउने वित्तिकै आफूले हटाउन निर्देशन दिएको पन्तले बताइन्। पर्साका प्रमुख जिल्ला अधिकारी विष्णुकुमार कार्कीले सो विषयमा आफूलाई कुनै जानकारी नभएको बताए।"
विप्लवका सैन्य विभाग प्रमुख बोहरामाथि १० स्थानमा अपराधिक गतिविधि गरेको आरोप,"विराटनगर : मोरङको उर्लाबारीबाट पक्राउ परेका नेत्रविक्रम चन्द विप्लव नेत्रृत्वको नेकपाका पूर्वी कमाण्ड सैन्य विभाग प्रमुख ४० वर्षीय नन्दकिशोर भनिने नन्दबहादुर बोहरा जोखिममाथि विभिन्न १० स्थानमा अपराधिक गतिविधि गरेको आरोपमा प्रहरीले अनुसन्धान अघि बढाएको छ । उर्लाबारी नगरपालिका३ बाट उनलाई प्रदेश प्रहरी कार्यालय विराटनगर र जिल्ला प्रहरी कार्यालय मोरङको संयुक्त टोलीले मंगलबार पक्राउ गरेको थियो । प्रहरीले विभिन्न स्थानमा बम विस्फोट र आगजनी गरेको घटनामा संलग्न रहेको पाइएपछि कालिकोटको फेनेली घर भई उर्लाबारीमा बस्दै आएका उनीमाथि थप अनुसन्धान थालिएको प्रहरीले जनाएको छ । बोहरालाई प्रहरीले एउटा कटुवा पेस्तोल, थ्रीनट थ्री राइफलको तीन राउण्ड गोली, सकेट बम, डेटोनेटर, नेपाल टेलिकमका सातवटा र एनसेलका दुुईवटा सीमसहित पक्राउ गरेको थियो । उनको साथबाट पूर्व लडाकु लेखिएको एक थान छाप, एउटा मोबाइल, पेनड्राइभ, कम्प्युटरको हार्डडिक्स, चारवटा डाटा केवुल लगायतका सामग्री पनि प्रहरीले बरामद गरेको छ । मोरङ प्रहरीका प्रवक्ता डीएसपी मानबहादुर राईका अनुसार बम विस्फोट, आगजनी, बम राख्ने र हातहतियार सम्बन्धी मुद्दामा बोहरामाथि अनुसन्धान थालिएको छ । उनलाई मोरङको पथरीशनिश्चरे र सुन्दरहैँचा नगरपालिकामा बम राखेको आरोप लगाइएको छ । मोरङ पथरीशनिश्चरे१ स्थित पूर्वपश्चिम राजमार्गमा २०७४ चैत १२ गते सकेट बम भेटिएको थियो। २०७६ साल जेठ १३ गते सुन्दरहरैँचा७ ठडियास्थित पूर्वपश्चिम राजमार्गमा कुकर बम भेटिएको थियो । प्रहरीले मोरङको मिक्लाजुङ, केराबारी, इटहरी, धरान, बिर्तामोडका विभिन्न स्थानमा बम विष्फोट गराएको आरोपमा उनीमाथि अनुुसन्धान थालेको छ । २०७६ माघ ५ गते मोरङको मिक्लाजुङ गाउँपालिका१ साकेलाथानमा तीनवटा स्काभेटरमा बम बिस्फोट र आगजनी भएको थियो । केराबारी गाउँपालिका१० स्थित गाउँपालिकाको कार्यालयमा माघ १० र माघ १२ मा केराबारी२ स्थीत एनसेल टावरमा बम विष्फोट भएको थियो । २०७६ भदौ २३ गते झापाको बिर्तामोड २ चारपानेमा साहरा नेपाल बचत तथा ऋण सहकारी संस्था लिमिटेडको निर्माणाधिन भवनमा पनि विष्फोट गराइएको । त्यस्तै भदौ २० मा सुनसरीको इटहरी उपमहानगरपालिका ९ मा रहको सुष्मा गोदावरी स्कुलको कम्पाउण्डमा र सोही दिन धरान १९ स्थित बीपी कोइराला स्वास्थ्य विज्ञान प्रतिष्ठानको कम्पाउण्ड भित्र रहेको दिल्ली पब्लिक स्कुुलको गेटमा बम बिष्फोट भएको थियो ।"
रक्सीको मातमा कारले किचेर ज्यान लिने मल्ल धरौटीमा छुटे,काठमाडौं : सर्वोच्च अदालतले यात्रुको ज्यान लिने पृथ्वी मल्ललाई धरौटीमा छाडेको छ। बुधबार न्यायाधीश सपना प्रधानमल्ल र मनोजकुमार शर्माको इजलाशले मल्ललाई धरौटीमा छाड्ने आदेश दिएको हो। २०७६ मंसिर २८ गते बिहान मन्दिर दर्शन गरेर फर्किरहेकी गोरखाकी लिला देवकोटालाई बुढानिलकण्ठमा मल्लले चलाएको कारले ठक्कर दिएको थियो। मदिरा पिएको गरेर गाडी चलाएर ठक्कर दिँदा देवकोटालाई तत्कालै अस्पताल पुर्याए पनि मृत्यु भएको थियो। काठमाडौं जिल्ला अदालतले पुस २३ गते पुर्पक्षका लागि थुनामा पठाउने आदेश दिएको थियो। त्यसलगत्तै मल्लले उच्च अदालत पाटनमा रिट दर्ता गरेका थिए। उच्च अदालतले पनि जिल्लाकै आदेश सदर गरेको थियो। फेरि उनी सर्वोच्च गएका थिए।
बाढीले बगाएका युवकको शव भेटियो,विराटनगर : प्रेमिकालाई भेट्न जाँदा खोलाले बगाएर बेपत्ता भएका मोरङको रतुवामाई नगरपालिका७ का २४ वर्षीय अरुण ऋषिदेव बुधबार मृत भेटिएका छन् । घटनास्थल भन्दा करिब तीन किलोमिटर तल युवाको शव फेला परेको मोरङ प्रहरीका प्रवक्ता डीएसपी मानबहादुर राईले बताए । उनलाई रतुवामाई३ चौकीघाटबाट रतुवा खोलाले बगाएर गत आइतबार बेपत्ता बनाएको थियो । झापाको गौरीगञ्जमा रहेकी प्रेमिकालाई भेट्न मामासँगै गएका अरुणलाई खोलाले बेपत्ता बनाएको तीन दिनपछि मृत भेटिएका हुन् । डीएसपी राईका अनुसार खोलामा पानीको बहाव घट्दै गएपछि उनको शव भेटिएको हो । उनको शव बालुवाले पुरेको अवस्थामा थियो । खोलाले बगाएर बेपत्ता बनाएपछि प्रहरी र स्थानीय बासिन्दाले निरन्तर अरुणको खोजी गरिरहेका थिए । पौडिएर रतुवा तर्न खोज्दा उनलाई खोलाले बगाएको हो । उनका मामा भने पौडिएर खोला तर्न सफल भएका थिए । खोला तरेर बाँच्न सफल भएका मामाले भान्जालाई प्रेमीकाले भेट्न बोलाएपछि आफूहरु गौरीगञ्जतर्फ लागेको जानकारी दिएको इलाका प्रहरी कार्यालय सिजुवाका प्रहरी निरीक्षक मोहन रायमाझीले बताए । उनका अनुसार मामा बासुले गौरीगञ्ज पुगेर प्रहरीलाई खवर गरेपछि मात्रै घटनाका बारेमा थाहा भएको थियो ।
रुकुम सोती घटना : थप चारजना पुर्पक्षका लागि जेल चलान,"जाजरकोट : गत जेठ १० गते रुकुम पश्चिमको चौरजहारी नगरपालिका८ सोतीमा ६ जनाको ज्यान जाने गरी भएको घटनाका चार अभियुक्तलाई पुर्पक्षका लागि थुनामा राख्ने आदेश भएको छ। जिल्ला अदालत रुकुम पश्चिममा मंगलबार भएको थुनछेक बहसपछि भएको आदेशमा चार अभियुक्तलाई थुनामा राख्ने आदेश भएको जिल्ला अदालत रुकुम पश्चिमका निमित्त श्रेस्तादार लक्ष्मण विकले जानकारी दिए। मंगलबार नै जिल्ला अदालतमा हाजिर भएका चार अभियुक्तलाई बयान र थुनछेक बहसपछि पुर्पक्षका लागि कारागार चलान गरिएको हो। चौरजहारी नगरपालिका ८ रुकुम पश्चिमका तुलराम घर्ती, लोकेन्द्र घर्ती, सौरभ पुन र डिल्ली घर्तीलाई पुर्पक्षका लागी कारागार चलान गर्ने आदेश भएको हो। पाँच जना फरारको सूचीमा रहेका मध्ये भीमबहादुर घर्ती असार २८ गते जिल्ला अदालत रुकुम पश्चिममा आफैँ हाजिर भएपछि २८ गतेको बयान र बहसपछि यस अघि नै पुर्पक्षका लागि थुनुवामा राख्ने आदेश भएको थियो। यो सँगै सोती घटनामा संलग्न रहेको आरोपमा पक्राउ परेका ३४ जना मध्ये ३० जना पुर्पक्षका लागि थुनुवामा राख्ने आदेश भएको छ। जसमा दुई नाबालक रहेको र उनीहरुलाई बालसुधार गृहमा राख्ने आदेश भएको थियो। ३ जना साधारण तारिख र १ जना एक लाख धरौटीमा छुटेको जिल्ला आदालत रुकुम पश्चिमले जानकारी दिएको छ। जेठ १० गते शनिबार प्रेमिकालाई बिहे गरेर लैजान भन्दै जाजरकोटबाट आएका युवामाथि जातीय विभेदकै कारण गाउँलेले आक्रमण गर्दा ६ जनाको ज्यान गएको थियो। जाजरकोट भेरी नगरपालिकाका ४ का नवराज विक, गणेश बुढा मगर, सञ्जु विक, सोही नगरपालिका११ का लोकेन्द्र सुनार, गोविन्द शाही र रुकुम पश्चिम चौरजहारी नगरपालिकाका१ का टीकाराम नेपालीको उक्त घटनामा ज्यान गएको थियो। ६ जनाकै शव भेरी नदीमा भेटिएको थियो। संसदीय छानबिन समितीले पनि घटना जातीय विभेदकै कारण भएको र गाउँलेले नियन्त्रणमा लिएर ६ युवाको हत्या गरेको प्रतिवेदन हालै सार्वजनिक गरेको छ।"
विप्लवका नाममा ८ लाख चन्दा माग्ने दुईजना पक्राउ,दाङ : दाङमा व्यवसायीसँग चन्दा माग्ने दुईजना पक्राउ परेका छन्। प्रतिबन्धित विप्लव समूहको नाममा ८ लाख बढी रकम माग्ने दुई जनलाई दाङ प्रहरीले पक्राउ गरेको हो। बबई गाउँपालिका वडा नम्बर ५ मा व्यवसाय संचालन गर्दै आएका २६ वर्षीय ललित गौतमलाई विप्लव पार्टीको नामबाट ८ लाख ६५ हजार चन्दा माग्ने सोही ठाउँका केबल भनिने कृष्ण वली र २८ वर्षीय भाष्कर वलीलाई प्रहरीले पक्राउ गरेको हो। उनीहरु दुवै जनाले व्यवसायी गौतमका बुवा निमकान्त गौतमलाई पटकपटक फोन गरी चन्दा नदिए मार्ने धम्कि दिंदै आएको इलाका प्रहरी कार्यालय तुलसीपुरका प्रवक्ता चक्रडम्बर पालले जानकारी दिए। उनका अनुसार पीडित गौतमले पक्राउ परेका दुवै जनालाई ५० हजार दिन तयार भए पनि उनीहरुले माग गरेको पूरै रकम दिने भनेर धम्की दिन थालेपछि प्रहरीले उनीहरुको खोजी गरेको थियो। पक्राउ परेका दुवै जनाबाट प्रहरीले सेतो रंगको नोकिया कम्पनीको सादा मोवाइल र अपराधमा प्रयोग गरिएको सिमकार्डसमेत बरामद गरेको छ। पक्राउ परेका उनीहरुलाई दाङ देउखुरी जिल्ला अदालतबाट म्याद थप गरी मुलुकी अपराध संहिता २०७४ को परिच्छेद २१ को दफा २५२ बमोजिम मुद्धा चलाइ अनुसन्धान गरिरहेको प्रहरीले जनाएको छ।
सोती घटना : बाँकी ५ जना पुर्पक्षका लागि कारागार चलान,"रुकुमपश्चिम : सोती घटनाका फरार पाँच अभियुक्त पनि पुर्पक्षका लागि कारागार चलान भएका छन्। रुकुम जिल्ला अदालतले आज उनीहरुलाई थुनामै राखेर थप अनुसन्धान गर्न आदेश गरेको हो। अदालतमा भएको अभियुक्तको बयान तथा वादी र प्रतिवादी वकिलको थुनछेक बहसपछि उनीहरुलाई पुर्पक्षका लागि पठाउने आदेश भएको निमित्त श्रेस्तेदार लक्ष्मण विकले जानकारी दिनुभयो। उहाँका अनुसार चौरजहारी नगरपालिका८ का तुलराम घर्ती, क्वापे भनिने लोकेन्द्र घर्ती, सौरभ पुन र डिल्ली घर्ती मङ्गलबार अदालतमा उपस्थित भएका थिए। पाँचमध्ये भीमबहादुर घर्तीलाई भने असार २८ गते जिल्ला अदालतमा आफैँ हाजिर भएपछि बयान र बहसपछि पुर्पक्षका लागि सोही दिन कारागार चलान गरिएको थियो। यी पाँच जनासहित सोती घटनामा संलग्न रहेको आरोपमा पक्राउ परेका ३४ जनामध्ये ३० जनालाई पुर्पक्षका लागि थुनुवामा राख्ने आदेश भएको छ। तिनमा दुई नाबालक रहेको र उनीहरुलाई बालसुधारगृहमा पठाइएको छ। तीन जना साधारण तारेखमा छुटेका थिए भने एक जना रु एक लाख धरौटीमा छुटेका थिए। गत जेठ १० गते भएको सोती घटनामा जाजरकोट भेरी नगरपालिकाका पाँच र रुकुम(पश्चिम) चौरजहारी नगरपालिकाका एक गरी ६ जनाको ज्यान गएको थियो।"
मेलम्चीमा बेपत्ता इञ्जिनियरको शव भेटियो,मेलम्ची : मेलम्ची खानेपानी आयोजनाको सुरङ परीक्षणका क्रममा बेपत्ता भएका दुईमध्ये एक जनाको शव भेटिएको छ। परीक्षणका क्रममा सुरुङको १७ नम्बर गेट फुट्दा मंगलबार दिउँसो दुई जना बेपत्ता भएका थिए। तीमध्ये अन्दाजी २५ वर्षीय इञ्जिनियर सतिश गोहितको शव बुधबार अपराह्न ४ बजे मेलम्ची नगरपालिका११ स्थित पाल्चोकी क्रसर नजिकै भेटिएको इलाका प्रहरी कार्यालय मेलम्चीका प्रहरी निरीक्षक फलबहादुर तामाङले जानकारी दिए। मेलम्चीको ड्याम फुट्दा दुई बेपत्ता मेलम्चीको सुरुङ फुट्दा बेपत्ता दुईजना अझै भेटिएनन् अर्का बेपत्ता भएका आयोजनामा कार्यरत अन्दाजी ५५ वर्षीय सवारी चालक राधाकृष्ण थापा मगरको खोजी जारी रहेको उनले बताए।
विप्लवका सेती महाकाली इञ्चार्ज पक्राउ,धनगढी : नेत्रविक्रम चन्द विप्लव समूहका सेती महाकाली इञ्चार्ज तथा केन्द्रीय सदस्य ओमप्रकाश पुन पक्राउ परेका छन्। धनगढी नजिकै फूलबारीबाट फर्किरहेका बेला उनलाई कनरी क्षेत्रबाट पक्राउ गरिएको जिल्ला प्रहरी कार्यालयले जानकारी दिएको हो। इन्चार्ज पुनसँगै अखिल नेपाल महिला संघ क्रान्तिकारीकी नेतृ पूर्णिमा धामीलाई पनि पक्राउ गरिएको जिल्ला प्रहरी कार्यालय कैलालीका डीएसपी प्रतिक विष्टले जानकारी दिए। धामी पुनकै श्रीमती हुन्। प्रहरीले लामो समयदेखि पक्राउ प्रयास गरिरहेको भए पनि सफल हुन सकेको थिएन। प्रहरीले पुनको साथबाट एक थान कटुवा पेस्तोल र एक राउण्ड गोली बरामद गरिएको विज्ञप्ती निकाली जानकारी दिएको छ।
"एक महिनामा पहिरोबाट ९७ को मृत्यु, ४३ बेपत्ता","काठमाडौं : मनसुन सक्रिय भएपछिको एक महिनामा मुलुकभर विभिन्न क्षेत्रमा गएको पहिरोमा परी ९७ जनाले ज्यान गुमाएका छन्। पहिरोमा परेर अहिलेसम्म ४३ जना हराइरहेका राष्ट्रिय विपद् जोखिम न्यूनीकरण तथा व्यवस्थापन प्राधिकरणले जनाएको छ। यसवर्ष पहिरोका अकल्पनीय घटना हुँदा धेरै सर्वसाधारणले ज्यान गुमाउनु परेको प्राधिकरणका प्रमुख कार्यकारी अधिकृत अनिल पोखरेलले जानकारी दिए। पहिरो विज्ञका अनुसार एकै ठाउँमा धेरै पानी पर्ने, पानीको निकास व्यवस्थापन नहुने र ठाउँठाउँमा जथाभावी खनेर सडक बनाउने गर्दा पहिरो खसेको हो। प्राप्त विवरणअनुसार जेठ ३० देखि असार ३१ गतेसम्म पहिरोका कारण ८३ जना घाइते भएका छन्। एक महिनामा चट्याङका कारण १७ जनाले ज्यान गुमाएका छन्। मुख्यतः पहिरोले पर्वत, बझाङ, सिन्धुपाल्चोक, पाल्पा, गुल्मी, जाजरकोट, तनहुँलगायत जिल्लामा बढी क्षति पुर्याएको छ। मनसुन सक्रिय भएको दिन जेठ ३१ गते पर्वतमा पहिरो जाँदा नौ जनाले ज्यान गुमाएका थिए। सिन्धुपाल्चोकलगायत केही जिल्लामा भने धेरै मानिस हराइरहेका छन्। अझै पनि खोजी कार्य जारी राखिएको छ। बाढी र डुबानका घटना भएपछि त्यसले ठूलो मानवीय क्षति भने गरेको छैन। पछिल्लो २४ घण्टामा मात्रै मुलुकका विभिन्न सात स्थानमा पहिरो, आठ स्थानमा अविरल वर्षा भएको छ। एकदिनमा मुलुकभर कूल विपद्जन्य घटना २१ वटा भएको प्राधिकरणले जनाएको छ। स्याङ्जाको कालीगण्डकीस्थित खहरे खोलामा बाढी आएको भनी हेर्न जाँदा पहिरोमा परेर ६ जना पुरिएकोमा तीन जनाको मृत्यु भएको, एक जना बेपत्ता भएको र दुई जना घाइते अवस्थामा फेला परेको प्राधिकरणले आज एक सूचना जारी गरी जनाएको छ।"
बलात्कारको आरोपमा सशस्त्रका एसएसपी पक्राउ,पोखरा : सशस्त्र प्रहरीका एसएसपी बलात्कारको आरोपमा बुधबार पक्राउ परेका छन् । सशस्त्र प्रहरी तालिम केन्द्र लामापाटनका प्रमुख एसएसपी राजेन्द्र अधिकारी बलात्कार आरोपमा पक्राउ परेको कास्की प्रहरीले जनाएको छ। पोखराको लामापाटनस्थित आफ्नै क्वाटरमा बोलाएर एसएसपी अधिकारीले आफूमाथि बलात्कार गरेको पीडित महिलाले प्रहरीलाई फोनमार्फत जानकारी गराएपछि नेपाल प्रहरीको टोलीले उनलाई नियन्त्रणमा लिएको हो । पीडित महिलालाई स्वास्थ्य जाँचका लागि अस्पताल लगिएको छ । एकजना महिलाले दिएको मौखिक उजुरीको आधारमा नियन्त्रणमा लिई अनुसन्धान भइरहेको जिल्ला प्रहरी कार्यालय कास्कीका सूचना अधिकारी सुवास हमालले जानकारी दिए ।
मेयरका छोरासहित दुईजना ५ लाख घुससहित पक्राउ,सिरहा : सिरहाको कल्याणपुर नगरपालिकाको मेयर सूर्यनाथ मण्डलको छोरा सन्त मण्डल बुधबार दिउँसो ५ लाख रुपैयाँ घुस रकमसहित पक्राउ परेका छन् । मण्डललाई अख्तियार दुरुपयोग अनुसन्धान कार्यालय बर्दिवासको टोलीले लहान नगरपालिका २२ स्थित एक निर्माणधिन पेट्रोल पम्पबाट पक्राउ गरेको हो । मण्डलसँगै आएको उनका साथी जितेन्द्र महतोलाई पनि अख्तियारको टोलीले पक्राउ गरेको छ । अख्तियार बर्दिवास कार्यालयको सूचना अधिकारी मणीराज ज्ञवालीका अनुसार अख्तियारको टोलीले दुवैजनालाई योजना डिपिआर गरेको भुक्तानी विषयमा सेवाग्रहीसँग घुस लिँदालिँदै समातिएका छन् ।
बजेटमा कार्यपालिका सदस्यको असन्तुष्टि,"दैलेख : डुङ्गेश्वर गाउँपालिकाले ल्याएको बजेटप्रति कार्यपालिका सदस्य र गाउँसभा सदस्यले असन्तुष्टि जनाएका छन्। उनीहरुले बजेट अध्यक्ष केन्द्रित भएको आरोप लगाएका छन्। गाउँपालिकाको बजेट जनचाहना अनुरुप र व्यवहारिक नभएको भन्दै संशोधन गर्नुपर्ने माग गरेका छन्। गाउँपालिकाले असार २६ गते आगामी आर्थक वर्ष २०७७०७८ का लागि बजेट गाउँ सभामा पेश गरेको थियो। गाउँसभाले ३४ करोड ३२ लाख बराबरको बजेट पारित गरेको थियो। असार ८ गते कार्यपालिकाको बैठकले तयार पारेको बजेटको खाकालाई फेरबदल गरेर पेश गरिएको, छलफलबिनै बजेट पारित गरिएको असन्तुष्ट गाउँसभा सदस्यले आरोप लगाएका छन्। गाउँसभामा कुनै पनि लिखित निणर्य नगरेर अध्यक्षले जर्बजस्ती बजेट पारित भएको घोषणा गरेको डुङ्गेश्वर गाउँपालिका१ का वडाध्यक्ष लोकबहादुर डाँगीले बताए। मनोमारी तरिकाले बजेट पारित भयो, बजेट जनमुखी नभइ वितरणमुखी भयो, वडाध्यक्ष डाँगीले भने, बजेट परिमार्जन गरी कार्यान्वयन हुनुपर्छ। उनले बजेट व्यवहारिक नभएकोले सन्तुलित बनाउन माग गरे। आर्थिक वर्ष २०७६०७७ मा समपुरक कोषमा विनियोजित एक करोड ५० लाखबाट सन्तोषजनक काम भएनन्, आर्थिक वर्षको अन्त्यमा पनि काम सुरु भएको छैन, आगामी आर्थिक वर्षका लागि पनि एक करोड ८४ लाख ६५ हजार रुपैयाँ विनियोजन गरिएको छ। यो मान्य हुँदैन।, वडाध्यक्ष डाँगीले भने, यसमध्ये एक करोड रुपैयाँ वडाबाट माग भइ आएका योजना निर्माण हुनुपर्छ। गाउँपालिकाले गाडी, मोटरसाइकल र एम्बुलेन्स खरिद गरी प्रयोगमा ल्याए पनि आगामी आर्थिक वर्षमा पुन: गाडी खरिदमा २८ लाख रुपैयाँ विनियोजन गरेर अनुत्पादक क्षेत्रमा बजेट खर्च गर्न खोजेको असन्तुष्ट पक्षको आरोप छ। उनीहरुले गाडी खरिदको बजेट कटौती गरेर विपन्न कृषकको जीविकोपार्जनमा सघाउँ पुर्याउने कार्यक्रम सञ्चालन गर्नुपर्ने माग राखेका छन्। गत वर्ष सञ्चालन गरिएको डुङ्गेश्वर महोत्सवमा पाँच लाख रुपैयाँ खर्च भए पनि पुन: चालु शीर्षकमा ३ लाख विनियोजन भएको वडाध्यक्ष डाँगीले बताए। उक्त बजेट कटाएर विपन्न लक्षित कार्यक्रम गरिनुपर्ने उनको माग छ। गाउँपालिकामा रहेको कोटदेवल क्याम्पस र कृषि क्याम्पसको स्तरवृद्धिका लागि प्रत्येक वर्ष रकम विनियोजन हुने गरेको भए पनि शिक्षकको तलबमा खर्चिएको उनले बताए। रकमको सही सदुपयोग हुन नसकेको बेला आगामी आर्थिक वर्षमा पनि १८ लाख रुपैयाँ विनियोजन भएको भन्दै वडाध्यक्ष डाँगीले सशर्त अनुदानबाट क्याम्पस सञ्चालन हुनुपर्ने माग गरे। असन्तुष्ट पक्षले गत वर्ष नै निर्माण भएका तर गत वर्षको भुक्तानी दिने उद्देश्यले विभिन्न सडकका लागि ६५ लाख बढी बजेट विनियोजन भएको प्रति आपत्ती प्रकट गरेका छन्। गाउँपालिकामा कार्यरत कर्मचारीको कार्यसम्पादन मूल्यांकनका आधारमा भत्ता तोक्नुपर्ने भए पनि मनोमानी ढंगबाट प्राविधिकतर्फका कर्मचारीका लागि मात्रै फिल्ड भत्ता तोकिएको डुङ्गेश्वर गाउँपालिका२ का वडाध्यक्ष राजुकुमार खत्रीले बताए। उनले अन्य कर्मचारी र स्वास्थ्यकर्मीको उपेक्षा गरिएको आरोप लगाए। लघु उद्यमी प्रोत्साहन कार्यक्रमका लागि १ लाख रुपैयाँ मात्रै विनियोजन भएको भन्दै उक्त बजेट बढाउनुपर्ने उनको माग छ। हामीले चाहेको सन्तुलित विकास हो, तर बजेट सन्तुलित र वैज्ञानिक भएन', वडाध्यक्ष खत्रीले भने, अनावश्यक बजेट तत्काल कटौती गर्नुपर्छ। वडा सदस्य तेजबहादुर थापाले अध्यक्षले एकलौटी रुपमा गाउँसभा सदस्यलाई छलेर बजेट विनियोजन गरेको भन्दै सन्तुलित रुपमा विनियोजन हुनुपर्ने माग गरे। विवादमा अध्यक्ष विकास कोष र गर्भवती उपाध्यक्ष भेटघाट आर्थीक वर्ष २०७६०७७ बाट सुरु भएको अध्यक्ष विकास कोष कार्यक्रम विवादमा परेको छ। गत वर्ष उक्त कोषमा विनियोजन भएको २५ लाख मध्ये तेस्रो चौमासिकमा कोरोना भाइरस रोकथाममा ५ लाख रुपैयाँ रकमान्तर भएको थियो। बाँकी २० लाख रुपैयाँ खर्च हुन नसकेर आर्थिक वर्षको अन्त्यमा मनोमानी रुपमा वितरण गरिएको असन्तुष्ट पक्षको आरोप छ। यस्तै उपाध्यक्ष गर्भवती भेटघाट कार्यक्रम व्यवहारिक नभएको गाउँसभा सदस्यहरुको भनाइ छ। उक्त कार्यक्रमका लागि ५ लाख रुपैयाँ विनियोजन भएको छ। वडासदस्य कमलाकुमारी केसीले यो कार्यक्रमले वडामा महिला सदस्यलाई उपेक्षा गरेको भन्दै कार्यक्रमको शीर्षकलाई परिमार्जन गरी गर्भवती महिलासँग वडा महिला सदस्य राखिनुपर्ने माग गरिन्। यता गाउँपालिकाका अध्यक्ष नगेन्द्रबहादुर मल्लले आगामी आर्थीक वर्षका लागि महत्वकांक्षी योजना ल्याउन नसकेको जिकिर गरे। आवश्यकताका आधारमा बजेट व्यवस्थापन गरिएको छ', अध्यक्ष मल्लले भने। समय अभावका कारण बजेट माथि छलफल हुन नसकेको अध्यक्ष मल्लले स्वीकारे। वडामा मोटरसाइकल, गाउँपालिकामा गाडी र एम्बुलेन्स भए पनि स्वास्थ्य, शिक्षा र कृषिका सामग्री ढुवानीमा वर्षेनी १५ लाख रुपैयाँ खर्च हुने अवस्था आएपछि एउटा बोलेरो जीप खरिदका लागि २८ लाख रुपैयाँ विनियोजन गर्नुपरेको उनले बताए।"
शाही र कार्की एआईजीमा बढुवा सिफारिस,"काठमाडौं : सरकारले दुई प्रहरी नायब महानिरीक्षक (डीआईजी)लाई अतिरिक्त महानिरीक्षक (एआईजी) पदमा बढुवा सिफारिस गरेको छ। गृह मन्त्रालयमा बुधबार बसेको बढुवा समितिको बैठकले डीआईजीद्वय नीरजबहादुर शाही र प्रद्युम्नकुमार कार्कीलाई एआईजीमा बढुवा गर्न सिफारिस गरेको हो। समिति संयोजक गृहसचिव महेश्वर न्यौपाने, सदस्यसचिव प्रहरी महानिरीक्षक शैलेश थापा क्षेत्री र लोकसेवा आयोगका सदस्यसहितको बैठक बसेको थियो। तत्कालीन प्रहरी महानिरीक्षक ठाकुरप्रसाद ज्ञवाली र एआईजी तारणी लम्सालले अनिवार्य अवकाश पाएका थिए। त्यसपछि रिक्त महानिरीक्षक पदमा क्षेत्रीको बढुवा भएको थियो। दुई एआईजी दरबन्दी खाली थियो। बढुवा सिफारिसमा परेका शाही र कार्की दुवै महानिरीक्षक क्षेत्रीका ब्याचका हुन्।"
टेलिकमको सिमकार्ड अभाव,"बागलुङ : बजारमा नेपाल टेलिकमको प्रिपेड सिमकार्ड अभाव भएको छ। बिक्रेताले वितरक कम्पनीबाट सिमकार्ड उपलब्ध हुन नसकेको बताएका छन्। टेलिकमको प्रिपेड सिमकार्ड वितरकमार्फत बजारमा आउँछ। गत चैत यता नै बजारमा सिमकार्ड नआएको चापागाईं ट्रेर्डसका सञ्चालक सूर्य चापागाईंले बताए। 'वितरक कम्पनीले कोरोनाका कारण सिमकार्ड आउन ढिलो भएको जनाएका छन्', उनले भने। चापागाईंका अनुसार प्रिपेडको सिमकार्ड किन्न आउने प्रयोगकर्तालाई दिनदिनै फर्काउनुपरेको छ। टेलिकमको सिमकार्ड नपाएपछि प्रयोगकर्ताले अन्य दूरसञ्चार सेवा प्रदायकका सिमकार्ड किन्न बाध्य छन्। बागलुङसहित पर्वत, म्याग्दीका 'पिओएस'लाई बन्दाबन्दीपछि सिमकार्ड पठाउन नसकिएको सजिलो इन्टरप्राइजेजका सञ्चालक उषा पौडेलले बताए। एउटै पिओएसबाट ५०० देखि एक हजार ५०० सम्म सिमकार्ड माग आएको उनको भनाइ छ। सिमकार्ड विदेशमा बनेर आउने भएकाले कोरोना र बन्दाबन्दीका कारण समयमा आउन नसकेको हो। टेलिकम कार्यालय बागलुङका वरिष्ठ इञ्जीनियर केशव शर्माले बजारमा आउने सिमकार्डका बारेमा आफूहरुलाई थाहा नहुने बताए। 'हामीले कार्यालयबाट नियमित बेच्ने सिमकार्ड त छ', उनले भने, 'बजारमा अभाव भएका भए हामीले पनि बुझ्नुपर्छ, कोरोनाका कारण आउन ढिलो भएको पनि हुनसक्छ।' रासस"
नयाँ अनलाइन दर्ताको बाढी : एक हजार नौ सय ४७ दर्ता,"काठमाडौं : कोरोना संक्रमणका कारण लकडाउन जारी भएको साढे तीन महिनाको अवधिमा नयाँ अनलाइन दर्ताको चाप बढेको छ। सूचना तथा प्रसारण विभागमा यतिबेला अनलाइन दर्ताका लागि सेवा प्रदायक संस्थाका प्रतिनिधिको लाइन छ। मंगलबार साँझसम्मको दर्ता अभिलेख अनुसार यस वर्ष नयाँ दर्ता संख्या पाँच सय ३० पुगिसकेको छ। गत वर्षको साउनसम्म नेपालमा कुल अनलाइनको संख्या एक हजार चार सय १७ थियो। नयाँ दर्तासहित अब कुल एक हजार नौ सय ४७ पुगेको छ। सरकारले लकडाउन जारी गरेको २०७६ चैत ११ गते यता मात्र ९८ वटा अनलाइन दर्ता भए। नयाँ दर्ताका लागि बुधबारसम्मको म्याद बाँकी छ। अन्तिम समयमा आएर नयाँ दर्ताका लागि विभागमा सेवा प्रदायकको चाप बढेको हो। निर्धारित समयमा नवीकरण नभएका अनलाइनहरुसमेत नयाँ दर्ता प्रक्रियामा गएका छन्। विभागका प्रवक्ता इश्वरराज दाहालका अनुसार अनलाइन दर्ताका लागि असार मसान्तसम्मको म्याद रहेकाले संख्या थप बढ्नसक्छ। बुधबारसम्म दर्ता केही बढ्न सक्ने स्थिति छ। नवीकरणका लागि भने साउनदेखि पुससम्म समयसीमा छ। उनले लकडाउन अवधिमा दुरी कायम गरेर दर्ता गर्ने कार्य भइरहेको बताए। मन्त्रिपरिषदको बैठक अनुरुप २०७४ साल जेठ १९ गते अनलाइन सञ्चारमाध्यम सञ्चालन पहिलो निर्देशिका स्वीकृत गरिएको थियो। त्यतिबेला निर्देशिका प्रारम्भ हुनुअघि सञ्चालनमा रहेका अनलाइन सञ्चारमाध्यमले निर्देशिका लागू भएको एक सय २० दिनभित्र विभागमा दर्ताका लागि पुनः दरखास्त दिनुपर्ने भनिएको थियो। निर्देशिका अनुसार दर्ता भएका अनलाइन सञ्चारमाध्यमले प्रत्येक वर्ष समाप्त भएको मितिले तीन महिनाभित्र नवीकरण गर्नुपर्छ। यता प्रेश काउन्सिलमा सूचीकृत हुन आएका अनलाइनको संख्या भने केही बढी देखिएको छ। काउन्सिलका प्रमुख प्रशासकीय अधिकृत झविन्द्र भुसालका अनुसार अहिलेसम्म काउन्सिलमा सूचीकृत हुन आएका अनलाइनको संख्या दुई हजार एक सय ३० छ। संविधानको धारा १९ मा सञ्चारको हक अन्तर्गत पहिलोपल्ट विद्युतीय प्रकाशनको हकसमेत सुनिश्चित गरिएको छ। उक्त धारामा सञ्चारमाध्यमका सीमा तोक्दै कानुन बमोजिमबाहेक कुनै छापा, विद्युतीय प्रसारण तथा टेलिफोन लगायतका सञ्चार साधनलाई अवरुद्ध नगरिने व्यवस्था छ। प्रेश काउन्सिलका कार्यबहाक अध्यक्ष किशोर श्रेष्ठले अनलाइन दर्ता प्रक्रियामा आउनु सकरात्मक कार्य रहेको बताए। दर्ता हुँदा उनीहरुकै लागि कानुनी संरक्षणका प्राप्त हुन्छ। सुविधा, सुरक्षा र नियमनका लागि पनि दर्ता जरुरी हुन्छ, उनले भने। श्रेष्ठका अनुसार काउन्सिलले प्रत्येक अनलाइन र पत्रपत्रिकालाई दर्ता बाध्यकारी गरेको छ। अनलाइनलाई सूचीकरणमा आउन भनेका कारण अहिले प्रक्रियामा आएका छन्। दर्ता या सूचीकरणमा आउनु भनेको उनीहरुकै संरक्षणका लागि हो, श्रेष्ठको भनाइ छ। दर्ता नहुने मिडियाको अधिकार संरक्षणमा कठिनाइ छ र चुनौती हुने उनले बताए। नेपाल पत्रकार महासंघका पूर्व अध्यक्ष तारानाथ दाहालले नियमन गर्ने उपयुक्त कानुनी अस्तित्वबिनै अनलाइन दर्ता गर्ने कार्य कानुनविपरित रहेको बताए। अहिले ऐन नै छैन। के भनेर दर्ता गर्ने, दाहालले भने, कार्यकारी आदेशबाट बनेको निर्देशिकाका आधारमा दर्ता गर्न मिल्दैन।छाता कानुन पनि नबनेको स्थितिमा फरक सुसासन ऐनलाई टेकेर दर्ता गर्न लगाईको दाहालले बताए। दाहालका अनुसार पत्रकारको परिचयका लागि प्रेश पास लिन, लकडाउनका कारण पत्रकारितमा बेरोजगारी बढेर इन्टरनेट चलाउने संख्यामा बढोत्तरी भएर, मूलधारको मिडिया भएर या नयाँ बजेट व्यवस्था अनुरुप लोककल्याणकारी विज्ञापन पाइने आसामा पनि दर्ता बढेको हुनसक्छ।"
काठमाडौंमा थपिए ७ जना कोरोना संक्रमित,काठमाडौं : काठमाडौंमा थप ७ जनामा कोरोना संक्रमण पुष्टि भएको छ। स्वास्थ्य तथा जनसंख्या मन्त्रालयका प्रवक्ता डाजागेश्वर गौतमले विभिन्न प्रयोगशालामा गरिएको परीक्षणमा थप ७ जनामा कोरोना संक्रमण भएको पुष्टि गरेका हुन् । बुधबार थप ११६ जनामा कोरोना भाइरस (कोभिड१९) संक्रमण पुष्टि भएको छ । स्वास्थ्य तथा जनसंख्या मन्त्रालयका प्रवक्ता डा गौतमका अनुसार नयाँसहित कूल संक्रमितको संख्या १७ हजार १ सय ७७ पुगेको छ ।मन्त्रालयका अनुसार पछिल्लो २४ घन्टामा ६ सय ९७ जनाले कोरोना जितेर घर फर्किएका छन्। योसहित कोरोना जित्नेको कुल संख्या ११ हजार २५ पुगेको छ। मन्त्रालयका प्रवक्ता डा गौतमकाअनुसार पछिल्लो २४ घण्टामा ५ हजार ९० जनाको पीसीआर नमुना परीक्षण भएका छन् ।क्वारेन्टाइनमा रहनेको संख्या २४ हजार ५ सय २७ पुगेको छ। यस्तै मन्त्रालयका अनुसार आइसोलेसनमा ६ हजार १ सय १३ जनाको उपचार भइराखेको छ।
कोरोना जितेर धरानमा १५ जना डिस्चार्ज,"धरान : वीपी कोइराला स्वास्थ्य विज्ञान प्रतिष्ठान धरानमा १५ जना कोरोनामुक्त भएर डिस्चार्ज भएका छन् । प्रदेश १ को झापा, सुनसरी र खोटाङका १४ जना र प्रदेश २ को महोत्तरीका एकजनाले कोरानो जितेर घर फर्किएको प्रतिष्ठानका प्रवक्ता डा निदेश सापकोटाले बताए । पछिल्लो पटक प्रतिष्ठानबाट कोरोना जितेर घर फर्किनेमा ९ पुरुष र ६ महिला रहेको डासापकोटाले बताए । प्रतिष्ठानमा कोराना पोजीटिभ देखिएर भर्ना भएका झापाका १२ र सुनसरी खोटाङ र महोत्तोरी जिल्लाका एक एक जना निको भएर घर पर्किएका हुन् । प्रतिष्ठानमा भर्ना भएकामध्य हालसम्म २ सय ५४ बिरामीले कोराना जितेर डिस्चार्ज भएका छन् । प्रतिष्ठानमा हाल सम्म ११ हजार ६ सय ६६ जनाको पीसीआर परीक्षण गरिएको छ । प्रतिष्ठानमा १३ जना कोरोना संक्रमित उपचाररत छन् ।"
नेपालीको उद्धारका लागि एक साता चार्टर्ड उडान,"काठमाडौं : कोरोना भाइरस कोभिड१९ महामारीका कारण विभिन्न मुलुकमा अलपत्र परेका नेपालीको उद्धारका लागि बुधबारबाट तेस्रो चरणको चार्टर्ड उडान हुँदैछ। नेपालका दुई नेपाल वायुसेवा निगम (नेपाल एयरलाइन्स) र हिमालय एयरलाइन्ससहित विभिन्न मुलुकका एयरलाइन्सले नेपालीको उद्धारका लागि एक साता चार्टर्ड उडान गर्न लागेका हुन्। संस्कृति, पर्यटन तथा नागरिक उड्डयन मन्त्रालयले आगामी जुलाई १५ देखि २२ सम्मको चार्टर्ड उडान तालिका सार्वजनिक गरिसकेको छ। सोहीअनुरुप नेपाल एयरलाइन्स र हिमालय एयरलाइन्सले चार्टर्ड उडान तालिका बनाएर बुधबारदेखि उडान शुरु गरेका छन्। पछिल्लो चरणमा ४२ उडान हुँदैछन्। यसमा नेपाल एयरलाइन्सको मात्रै २४ उडान हुनेछ भने हिमालयको १५ उडान तालिका रहेको छ। उडान तालिकाअनुसार बुधबार नेपाल एयरलाइन्सले दुबईमा दुई उडान गर्नेछ। हिमालय एयरलाइन्सले आबुधाबीमा दुई उडान गर्ने जनाएको छ। उद्धार उडानका लागि नेपाली एयरलाइन्स सम्बन्धित गन्तव्यमा उडिसकेको विमानस्थलले जनाएको छ। यो अवधिमा एयर अरेबिया, फ्लाई दुबईले दैनिक एक उडान गर्नेछन् भने जजिरा एयरले दैनिक दुई उडान गरी नेपाली स्वदेश फर्काउने मन्त्रालयले जनाएको छ। कोरोना महामारीका कारण विभिन्न मुलुकमा अलपत्र परेका नेपालीको उद्धार गरी नेपाल ल्याउन सरकारले दिएको अनुमतिअनुरूप दुवै एयरलाइन्सले उडान तालिका बनाएर चार्टर्ड उडान गरिरहेका हुन्। यी एयरलाइन्सले चीनका विभिन्न गन्तव्य, बङ्गलादेश, मलेशियाको क्वालालम्पुर, साउदी अरेबियाको रियाद, दमाम, युएईको अबुधाबी, कतारको दोहा, बहराइन, कुवेत, जापानलगायत मुलुकबाट नेपाली स्वदेश फर्काउन चार्टर्ड उडान गरिरहेका छन्। त्रिभुवन अन्तर्राष्ट्रिय विमानस्थलमा अहिले दैनिक १६ वटासम्म चार्टर्ड उडान हुँदै आएका छन्।"
कोरोना परीक्षण गर्न दैनिक १३ सयसम्म पुग्छन् टेकुमा,काठमाडौं : शुक्रराज ट्रपिकल तथा सरुवा रोग अस्पताल टेकुमा कोरोना भाइरस कोभिड१९ को परीक्षण गर्न दैनिक सात सयदेखि एक हजार तीन सय जनासम्म जाने गरेका छन्। पहिलाको तुलनामा यो परीक्षण गर्ने क्रम बढ्दो छ। अस्पतालले भने आवश्यक भएनभएको हेरेर मात्रै परीक्षण गर्ने अस्पतालका निर्देशक डा सागर राजभण्डारीले बताए। अस्पतालमा पिसिआर परीक्षणका लागि आएकामध्ये २० देखि २५ प्रतिशको मात्रै परीक्षण भइरहेको छ। अस्पतालले कोभिड१९ सङ्क्रमितको उपचारका लागि आवश्यक शैय्या पनि बढाइरहेको जनाइएको छ। त्यस्तै दैनिक झण्डै डेढ सय रेबिजविरुद्धको खोप लगाउन आइरहेका छन्। बन्दाबन्दी खुकुलो भएसँगै अस्पतालमा सामान्यावस्थामा जत्तिकै सङ्ख्यामा बिरामी आइरहेको अस्पतालले जनाएको छ। सामान्यावस्थामा दैनिक डेढ सयदेखि दुई सयसम्म बिरामी उपचारका लागि आउने गरेको अस्पतालका निर्देशक राजभण्डारीले बताए। बन्दाबन्दीको शुरुआती दिनमा यो सङ्ख्या दैनिक झण्डै एक सय थियो। उनका अनुसार अहिले काठमाडौं उपत्यका मात्रै नभएर बाहिरका टाढाटाढाका जिल्लाबाट समेत बिरामी आइरहेका छन्। उनले भने 'निजी सवारीसाधन चल्न थालेकाले धेरैलाई आउन सजिलो भएको छ।' कोभिड१९ को उपचारका लागि तोकिएको अस्पतालले अहिले अधिकांश रोगको उपचार अरू अस्पतालमा सारेको छ। प्राविधिक रुपमा कठिन हुने भएकाले रेबिजविरुद्धको उपचार भने अन्यत्र सार्न नसकिएको अस्पतालले जनाएको छ। अस्पतालको एउटा कुनाबाट खोप सेवा सञ्चालन भइरहेको निर्देशक डा राजभण्डारीले बताए। उनले भने 'कतिपय समस्याको उपचार यही अस्पतालमा मात्रै हुने भएकाले बिरामी टाढाटाढाबाट समेत आइरहेका छन्।'
दुई किलो अफिमसहित दुईजना पक्राउ,"रुकुम : अवैध लागुऔषध अफिमसहित रुकुम प्रहरीले दुईजनालाई पक्राउ गरेको छ । गोप्य सूचनाका आधारमा जिल्लाको आठविसकोट नगरपालिका९ राडी बजारबाट जाजरकोटका दुईजनालाई पक्राउ गरिएको जिल्ला प्रहरी कार्यालय रुकुम पश्चिमका प्रहरी नायव उपरीक्षक ठगबहादुर केसीले जानकारी दिए । जाजरकोट नलगाड नगरपालिका४, का ३४ वर्षीय विनोद रावल र सोही नगरपालिका२ का २९ वर्षीय टेकबहादुर रावललाई पक्राउ गरिएको उनले बताए । उनीहरुको साथैमा अफिमसहित ३ थान मोबाइल पनि बरामद गरिएको डिएसपी केसीले बताए । राडी बजारमा रहेको ममता होटलमा रितपूर्वक खानतलासी गर्दा होटेलको माथिल्लो कोठामा राखेको उनीहरुको झोला चेकजाच गर्दा लुकाइ राखेको अवस्थामा दुई किलो अफिम फेला परेको उनको प्रहरीको भनाइ छ । घटनाका विषयमा थप अनुसन्धान भइरहेको बताइएको छ । मंगलबार साढे ४ किलो अफिमसहित जिल्लाको बाँफिकोट गाउँपालिकाबाट प्रहरीले एक जनालाई पक्राउ गरेको थियो । अवैध रुपमा भइरहेको लागुऔषधको कारोबार नियन्त्रण गर्नका लागि विशेष योजना बनाएर काम गरिरहेको डिएसपी केसीले बताए ।"
पोशाकमा टिकटक बनाउने प्रहरीलाई कारबाही,"विराटनगर : मोरङमा पोशाकमै टिकटक बनाएर सामाजिक सञ्जाल फेसबुकमा पोस्ट गरेको खुलेपछि दुई प्रहरीमाथि कारबाही सुरु गरिएको छ। इलाका प्रहरी कार्यालय लेटाङमा कार्यरत प्रहरी हवल्दार रेनुका सोनाम र जवान अशोक राई अनुसन्धानको दायरामा तानिएका हुन्। प्रहरीको पोशाकमा रहेका दुवै जनाले एउटै टेबुलमा बसेर बनाएको टिकटक सामाजिक सञ्जालमा भाइरल बनेपछि यस विषयलाई चासोपूर्वक लिइएको मोरङ प्रहरीका प्रवक्ता डीएसपी मानबहादुर राईले बताए। टिकटक बनाउने क्रममा उनीहरुले आफ्नो अगाडि टेबुलमा प्रहरीका दुईवटा सञ्चार सेट (वाकिटाकि) पनि राखेका छन्। यस घटनलाई लिएर प्राप्त भएको फोटोले पनि हवल्दार सोनाम र जवान राई दुई जना मिलेर टिकटक बनाएको पुष्टि गर्छ। डीएसपी राईले प्रहरी प्रधान कार्यालयले जारी गरेको सामाजिक सञ्जाल प्रयोग सम्बन्धी निर्देशिका विपरित कार्य गरेकाले दुवै जनामाथि छानबिन थालिएको जानकारी दिए। अनुसन्धानकै क्रममा भएकाले उनीहरुले कुन गीत वा डाइलगमा भिडियो बनाए भन्ने कुरा तत्कालका लागि गोप्य राखिएको छ, उनले भने, विभागीय नीति र आचरण विपरित गतिविधि गरेको पाइएपछि कारबाही थालिएको हो। डीएसपी राईले दुई जना मिलेर बनाएको टिकटक फेसबुकमा उनीहरुले नै पोस्ट गरेको वा अरुले गरिदिएको हो भन्ने बारेमा पनि छानबिन गरेर कारबाही अघि बढाइने जानकारी दिए। निर्देशिकाअनुसार प्रहरीमा कार्यरत रहेकाले पोशाक लगाएर व्यक्तिगत रुपमा कुनै पनि गतिविधि गर्दै सामाजिक सञ्जालमा पोस्ट गर्न नमिल्ने उनको भनाइ छ। प्रहरीको बद्नाम गराउने यस्ता गतिविधि संगठनको आचरणविपरित हुन्छन्, उनले भने, जसले सिंगो संगठनको शाख गिराउँछ। राईका अनुसार संगठनको कुनै पनि चिन्ह वा पोशाकको प्रयोग गर्दै व्यक्तिगत रुपमा गरिएका गतिविधि सामाजिक सञ्जालमा आफू स्वयंले प्रकाशन वा प्रशारण गर्न मिल्दैन।"
सुदूरपश्चिममा थप १९ जनामा कोरोना संक्रमण : संक्रमितको संख्या ४ हजार नजिक,"धनगढी : पछिल्लो २४ घण्टामा सुदूरपश्चिममा थप १९ जनामा कोरोना पुष्टि भएको छ । बुधबार सेती प्रादेशिक अस्पताल प्रयोगशालामा गरिएको परीक्षणमा थप १९ जनामा कोरोना पुष्टि भएको हो । अस्पतालका अनुसार १२ पुरुष र सात महिलासहित १९ जनामा कोरोना पुष्टि भएको हो । कञ्चनपुर बेदकोट नगरपालिकाका एक महिला र १० पुरुष गरी ११ जना, कैलालीको टीकापुर नगरपालिका वडा नम्बर १ का चार महिला, अछामको चौरपाटी गाउँपालिका ५ का दुई महिला र अछामको साँफेवगर नगरपालिका ११ का दुई पुरुषमा कोरोना पुष्टि भएको हो । पछिल्लो २४ घण्टामा सेती अस्पतालको प्रयोगशालामा दुई सय ३६ जनाको कोरोना परीक्षण भएको छ । बुधबार १९ जना थपिएसँगै सुदूरपश्चिममा संक्रमितको संख्या तीन हजार नौ सय ७५ पुगेको छ । संक्रमितमध्ये एक हजार पाँच सय ८५ जना डिस्चार्ज भइसकेका छन् भने ८ जनाको मृत्यु भइसकेको छ । पछिल्ला दिनमा सुदूरपश्चिममा कोरोना संक्रमितको संख्या भने पहिलेको तुलनामा घटेको छ ।"
"महासंघको चुनावी चहलपहल बढ्यो, ढकाल र प्रधान समूह भिड्दै","काठमाडौं : नेपाल उद्योग वाणिज्य महासंघको चुनाव नजिकिँदै गर्दा चहलपहल बढ्न थालेको छ । आउँदो साउन २६ र २७ गते तय भएको निर्वाचनका लागि वरिष्ठ उपाध्यक्ष पदमा चन्द्रप्रसाद ढकाल र किशोर प्रधान चुनावी प्रतिष्पर्धामा उत्रिएका छन् । ढकाल र श्रेष्ठले प्यानलै खडा गरी चुनावी प्रतिष्पर्धामा उत्रिएका हुन् । चुनाव आफ्नो पक्षमा पार्न दुवै उम्मेदवारले सक्रियता बढाएका छन् । चुनाव आफ्नो पक्षमा पार्न पूर्व अध्यक्षलाई आफ्नोमा पार्न उम्मेदवारले लबिङ गर्दै आएका छन् । महासंघको ५४ औं वार्षिक साधारणसभाले वर्तमान वरिष्ठ उपाध्यक्ष शेखर गोल्छाको अध्यक्षतामा नयाँ नेतृत्व चयन गर्दै छ । विधानमै वरिष्ठ उपाध्यक्ष स्वतः अध्यक्ष बन्ने प्रावधान अनुसार गोल्छा अध्यक्ष बन्दै छन् । गोल्छालाई खासै चुनाव लाग्नु नपर्ने भएपनि गुटको राजनीतिमा सक्रिय देखिएका छन् । गोल्छाले वरिष्ठ उपाध्यक्षका उम्मेदवार किशोर प्रधानको पक्षमा खुलेर भोट माग्दै छन् । वरिष्ठ उपाध्यक्षका उम्मेदवार ढकालले मंगलबार आफ्नो टिमको उम्मेदवारी घोषणा गर्नेक्रममा शेखर गोल्छालाई प्रश्न गर्दै भने, 'हामीले वरिष्ठ उपाध्यक्षलाई स्वतः अध्यक्ष बनाउने प्रस्ताव किन पारित गरेका थियौं ? त्यसको मर्मलाई अहिले कसले मार्दैछ ?, त्यो के का लागि ?' महासंघको विधान अनुसार वरिष्ठ उपाध्यक्ष स्वत अध्यक्ष बन्ने प्रावधान भएपनि पछिल्लो समयमा हटाउने प्रयास भएको थियो । तर अन्तिममा उक्त संशोधन प्रस्ताव रोकिएको थियो । महासंघका अधिकांश पदाधिकारी गोल्छालाई अध्यक्ष हुनबाट रोक्न कानुन संशोधन गर्न चाहेका थिए । अन्तिम समयसम्म उपाध्यक्ष ढकालले उक्त प्रावधान नहटाउन लबिङ गरेपनि गोल्छाले अहिले भुलेको स्मरण गराए । 'जब केही महिनाअघि नेतृत्वमा बसेका अधिकांश साथीहरुले वरिष्ठ उपाध्यक्ष स्वत अध्यक्ष हुने प्रावधान हटाउनुपर्छ भन्दा त्यो प्रावधान हटाउनु हुँदैन् भनेर कसले लविङ गरेको थियो ?,उनले भने, 'भविष्यमा हामीले जे गरौंला गरौंला तर अहिले वरिष्ठ उपाध्यक्ष शेखरजीले नै नेतृत्व पाउनुपर्छ भनेर मैले ठूलै मेहनत नगरेको भए आज के हुन्थ्यो ?' ढकालले उक्त कुरा हेक्का गर्न गोल्छालाई आग्रह गरे । 'यो चुनावमा जसले जिते पनि शेखरजी अध्यक्ष हो, चुनाव जित्नेमा हामी विश्वस्त छौं, 'चुनाव जित्ने दावी गर्दै ढकालले भने, 'जब हामी जित्छौं, हामी उहाँको टीमको सदस्य हौं । सायद उहाँका लागि यो साधारण जानकारी मात्रै होइन यो एउटा सन्देश पनि हो ।' कठिन अवस्थामा रहेको महासंघलाई एक ढिक्का बनाएर लैजान आवश्यक भएको उनले बताए । आफ्नो उम्मेदवारी घोषणा गर्नेक्रममा चार महिनाअघि उनले गोल्छाको नेतृत्वमा व्यावसायिक र गतिशिल टीम बन्ने घोषणा गरेका थिए । 'यो टीम उद्योग वाणिज्यको क्षेत्रमा, सरकारसँग पोलिसी डाइलगको क्षेत्रमा, सरोवारवाला र साझेदारसँग साझेदारी गर्ने सवालमा एक र एक जोडेर दुई होइन्, एक र एक जोडेर एघार बन्नेछ,' उनले भने । ढकालले आफ्नो समूहबाट उद्योग वाणिज्य संघ समूहको उपाध्यक्षका लागि गुणनिधी तिवारी, वस्तुगत संघ समूहबाट उपाध्यक्षका लागि उमेशलाल श्रेष्ठ र एशोसिएट सदस्य समूहको उपाध्यक्षका लागि रामचन्द्र संघई उम्मेदवार भएको घोषणा गरेका छन् । 'मेरो उम्मेदवारी मात्रै त्यसको पूर्णता होइन्, त्यसलाई अघि बढाउन एउटा विश्वासिलो टीमको जरुरत पर्दछ । आज हामी त्यो टीमको घोषणा गर्नका लागि यहाँ उपस्थित भएका छौं । म आज यहाँ त्यसको घोषणा गर्न चाहन्छु,' उनले भने । 'महासंघमा नयाँ नेतृत्वका रुपमा आउने हाम्रो यो टीमले कोरोनाबाट सिर्जना भएका चुनौतीलाई मात्रै परास्त गर्ने छैन, हामीले चाहेको, हामीले खोजेको आर्थिक रुपमा समुन्नत नेपाल प्राप्त गर्न पनि काम गर्नेछ,' उनले भने । उम्मेदवारी घोषणा गर्र्दै ढकालले कोरोना भाइरस(कोभिड १९) ले सिर्जना गरेको चुनौती सबैको सामूहिक प्रयासमा पार लगाउने बताएका छन् । कोरोनाका कारण सिर्जना भएका आर्थिक चुनौतीको सामना गर्न व्याक्तिगत पहलले प्रयाप्त नहुने भन्दै सामूहिक एकता, विश्वास र बल चाहिने बताए । विश्वास सिर्जना गर्न, एकता पैदा गर्न र बलका रुपमा कोरोनाकै बेला महासंघको नेतृत्व चयन गर्ने अवसर आएको उनले बताए । आफ्नो समूहमा गाउँ जिल्लादेखि नीतिगत तहसम्म पहूँच राख्ने व्यक्तिहरु रहेको भन्दै ढकालले भने, 'हाम्रो टीम अनुभव र विश्वासले भरिएको छ। टीममा साना तथा मझौला व्यवसायदेखि ठूलो व्यावसायिक घरानासम्मको उपस्थिति छ ।' व्यवसायीलाई दुःख परेको बेला नजिक भएर समाधान खोजिने उनले बताए । उम्मेदवारी घोषणा गर्दै ढकालले भने,हाम्रो र विपक्षी टीमको तुलना गर्नुस, त्यहाँका उम्मेदवारको आगत र विगत पनि हुर्नुहोस् ।' चुनाव जितेमा सम्पर्कबाट नभाग्ने उनले उद्घोष गरे । 'उहाँहरुको मात्रै होइन्, हाम्रो पनि विगत हेर्नु्होस् । हामी तपाईको समिपमा रहेर कसरी काम गरेका थियौं,' उनले भने, 'उहाँहरुको काम हेरिसक्नुभएको छ नि ?' 'निजी क्षेत्र देशको समृद्धिको यात्राको दरिलो खम्बा हो । तर समृद्धिको यात्रामा यही निजी क्षेत्रले राज्यको तर्फबाट अपेक्षाअनुसार सम्मान पाउन सकेको छैन्, चाहिएको बेला अभिभावकको भूमिका पाउन सकिरहेको छैन,' उनले भने । निजी क्षेत्र आर्थिक विकास र रोजगारी सृजनाको बलियो इन्जिन भएको भन्दै ढकालले यो इन्जिनलाई चलाउन निजी क्षेत्रको सक्रिय सहभागिता अनिवार्य भएको बताए । 'औद्योगिक र व्यापारिक वातावरण बनाउन थुप्रै काम गर्न बाँकी छ,' उनले भने, 'ती के काम हुन भनेर हामीले पहिचान गरिसकेका पनि छौं। हामी नेतृत्वमा आउना साथ ती क्षेत्रमा काम थाल्नेछौं ।' नेतृत्वमा आएपछि घरेलु उद्योग नवीकरणका लागी उद्योग बाणिज्य संघको सिफारिस चाहिने व्यवस्था मिलाइने उनले बताए । 'नगरपालिकाको ब्यवसायिक करमा उद्योग बाणिज्य संघलाई ३०७० को सहभागिता लागू गर्न पहल गर्नेछौं,' उनले भने । निम्न आय भएका संघलाई कम्तिमा बार्षिक पाँच लाख रुपैयाँको आम्दानीको श्रोत जुटाउनका लागि मोडल बनाउने तयारी भएको उनको भनाइ छ । उद्यमशीलता बिकासका तालिम दिने, एक गाउँ एक उत्पादन जस्ता कार्यक्रमलाई लागू गर्ने विषय पनि हाम्रो प्राथमिकतामा रहनेछ,'उनले भने । जिल्लाका नापतौल, अनुगमन, बैकिङ, राजस्व लगायतका समस्या समाधान गर्नका लागि महासंघसँग सिधै जोडिने गरी संयन्त्र बनाउने उनले प्रतिवद्धता व्यक्त गरेका छन् । देशमा औद्योगिक वातावरण निर्माण गर्न, वैदेशिक लगानी भित्रयाउन, नयाँ प्रविधि भित्र्याउन, निजी क्षेत्रको सृजनात्मक भूमिका बढाएर व्यावसायीक क्षेत्रमा देखा परेका समस्या समाधान गर्न र व्यावसायीका हकहित तथा अधिकारका लागि सरकारसँग लविङ्ग गर्ने उनले विश्वास दिलाए । महासंघलाई ठूला उद्यमीहरुको मात्रै नभई साना र मझौला उद्योगी व्यापारीको पनि साझा चौतारीका रुपमा स्थापित गर्न प्रयास गर्ने उनले उद्घोष गरे । प्रकृतिले थपिदिएको चुनौतीसँग जुधेर देशको समग्र निजी क्षेत्रको मनोबल उँचो पार्ने काममा दरिलो आत्मविश्वासका साथ अघि बढ्ने उनले बताए ।"
मेलम्चीको सुरुङ फुट्दा बेपत्ता दुईजना अझै भेटिएनन्,"मेलम्ची (सिन्धुपाल्चोक) : परीक्षणको क्रममा रहेको मेलम्ची खानेपानी आयोजनाको सुरुङको गेट फुटेपछि बेपत्ता भएका आयोजनामा कार्यरत दुईजना २४ घण्टादेखि बेपत्ता छन् । आयोजनाको सुरुङ परीक्षणका क्रममा गेट फुटेपछि बाहिर निस्केको पानीको बहावले बगाएर बेपत्ता भएका आयोजनाको ठेकेदार कम्पनीका इन्जिनियर र सवारी चालक अझै नभेटिएका हुन् । आयोजनाको सुरुङको ग्याल्थुम अडिटबाट अम्बाथानस्थित मुहान जोड्ने खण्डको १७ नम्बरको गेट मंगलबार दिउँसो करिब साढे १२ बजे फुट्दा सुरुङबाट निस्केको पानीले गाडीसहित बगाउँदा निर्माण कम्पनी सिनो हाइड्रोमा कार्यरत इन्जिनियर २६ वर्षीय सतिश गोइत र उनी सवार गाडी चालक राधाकृष्ण थापा बगेर बेपत्ता भएका हुन् । दुर्घटना भएदेखि नै खोजी कार्यलाई तीब्रता दिए पनि बेपत्ता अझै नभेटिएको इलाका प्रहरी कार्यालय हेलम्बुका सई सन्तोष बुढाथोकीले जानकारी दिए । सुरुङमा पानी पठाएपछि प्रत्येक घण्टा सुरुङको परीक्षण गर्ने नियमित काममा गएका इन्जिनियर गोइत सवार बा २ झ ८७६४ नम्बरको गाडी गेट नजिक आएपछि फुटेर आएको पानीले गाडीसहित बगाएर मेलम्ची खोलामा पुर्याएको थियो । पानीले चालक र सवार दुबै जनालाई बेपत्ता बनाएको हो । बुढाथोकीका अनुसार खोलाले बगाएको गाडी भने केही तल मंगलबार नै भेटिएको छ । आयोजनाको मुहानबाट २१ किलोमिटर तल मेलम्ची बजार नजिक मानिस बगाएको देखिएको अपुष्ट खबर आए पनि बेपत्ता नभेटिएको सई बुढाथोकी बताउँछन् । बेपत्ताहरुको खोजीका लागि आयोजनाको सुरक्षार्थ खटिएको नेपाली सेना, नेपाल प्रहरी र सशस्त्र प्रहरीको टोली मंगलबार दिउँसोदेखि सक्रिय छ । बेपत्ता भन्दा पछाडी रहेका इन्जिनियर शेखर खनाल र सर्भे असिस्टेन्ट पेम्बादोर्जे तामाङ भने गेट फुटेर पानी बाहिर निस्केपछि भागेर ज्यान जोगाउन सफल भएका थिए । भाग्न भ्याएका दुबै घाइते भएका छन् । उनीहरुको मेलम्ची स्वास्थ्य केन्द्रमा प्राथमिक उपचारपछि थप उपचारका लागि काठमाडांै पठाइएको प्रहरीले जनाएको छ । एक्कासी ठूलो आवाजसहित सुरुङको गेट फुटेपछि आएको पानीले आफूहरुलाई बगाएको घाइतेले बताएका छन् । आयोजनाले मजबुत निर्माणमा ध्यान नदिई सुरुङमा पानी पठाउन हतार गरेकोले दुर्घटना भएको स्थानीयको आरोप छ । आयोजनामा भएको यो दुर्घटनाले काठमाडौंमा पानी पुग्ने समयमा फेरि अन्यौलता सिर्जना गरेको छ ।"
"क्वारेन्टाइन बसेका दम्पत्ती सुटुक्क घर, स्थानीय त्रसित","बागलुङ : जिल्लाको कालिमाटीमा क्वारेन्टाइनमा रहेका दुईजना भागेर घर गएका छन् । बागलुङ नगरपालिका ७ कालिमाटीमा भारतबाट आएका एक दम्पत्तीलाई स्थानीय वडाले तयार गरेको क्वारेन्टाइनमा राखेको थियो । क्वारेन्टाइनमा खान बस्नको राम्रो व्यवस्थापन नभएपछि घर गएर बसेको बाबुराम परियारले बताए । भारतबाट आएका अधिकांशलाई कोरोना संक्रमण देखिएकाले क्वारेन्टाइनबाट भागेर गाउँमा गएपछि स्थानीय भने आतंकित भएका छन् । 'हामी भारतबाट आएर बसेको तीन दिन भयो, वडाले खाना दिएन, पानी पनि दिएन, खानाको लागि चामल र टमाटर दिएको थियो।त्यो केमा पकाएर खाने ? रोगले भन्दा भोकले मरिएला जस्तो भयो,' परियारले भने, 'हामी बस्ने सुत्ने ठाउँमा पानी भरिएर हिलो भएको छ, त्यस्ता ठाउँमा कसरी बस्ने, त्यही भएर हामी घर आएर बसेका छौँ ।' क्वारेन्टाइनबाट कसैलाई नभनी घर आए पनि सुरक्षित रुपमा सजगता अपनाएर बसिरहेको उनले दावी गरे । बागलुङ नगरपालिका ७ का वडाअध्यक्ष खगराज पाण्डेले भारतबाट आएर क्वारेन्टाइनमा राखिएको भोलिपल्ट राति ठूलो पानी परेपछि भागेर गएको बताए । 'हामीले क्वारेन्टाइनमा खाने बस्नेको व्यवस्था गरेकै थियौं, अनावश्यक रुपमा अतिरञ्जना गरिएको छ, ऊ भागेर घर गएपछि छिमेकीबाट मलाई खबर आयो,मैले प्रहरीलाई जानकारी गराएको छु,' अध्यक्ष पाण्डेले भने, 'प्रहरी आएर बजारको क्वारेन्टाइनमा लैजान खोज्दा पनि मानिरहेको छैन, अहिले फकाएर बजार पठाउने भनेका छौँ ।' क्वारेन्टाइन व्यवस्थापनका लागि भन्दै केही दिन अगाडि नगरपालिकाबाट ५० हजार रुपैयाँ समेत वडाले लगेको थियो । क्वारेन्टाइन व्यवस्थापन भनेर पैसा लगे पनि विदेशबाट आएका नागरिक अव्यवस्थित भएको भन्दै भागेपछि स्थानीयले जनप्रतिनिधिप्रति पनि प्रश्न उठाएका छन्।"
"राहतमा कुहिएको चामल, स्थानीयले सडकमै फ्याकिदिए","दैलेख : जिल्लाको नारायण नगरपालिका४ ले राहतमा कुहिएको दाल र चामल वितरण गरेको पाइएको छ । वडा कार्यालयले कुहिएको चामल दिएपछि स्थानीयले सडकमा लिएर फ्याकिदिएका छन् । मंगलबार स्थानीय बासिन्दाले कुहिएको दाल र चामल दिएको भन्दै सडकमा लगेर फ्याकि दिएका हुन् । वडाले वितरण गरेको चामल घरमा लिएर बोरा खोल्दा कुहिएको भेट्टाएपछि सडकमै लिएर फ्याक्नु परेको स्थानीयले बताएका छन् । स्थानीयले नाराबाजी गर्दै प्रर्दशन समेत गरे । पीडितले वडा कार्यालयमा तालाबन्दी समेत गरेका छन्। गुणस्तरहीन चामल र दाल बाँडेपछि विपन्नले आफूहरुलाई पशुले पनि खान नसक्ने अन्न दिएको भन्दै स्थानीय तहसँग आक्रोश पोखेका हुन् । प्रतिपरिवार १० देखि १५ केजीसम्म चामल दिइएको तर चामल सबै कुहिएकाले सडकमा फ्याकेर आन्दोलन गर्नुपरेको स्थानीय अमृता कठायतले बताइन् । 'लकडाउनको समयमा खाद्यान्न चरम समस्या थियो, त्यतिबेला चामल पाएनौं, अहिले असारमा आएर वडा कार्यालयले चामल दियो, तर कुहिएको, स्थानीय हस्तबहादुर खड्काले भने । वडा कार्यालयले खानै नमिल्ले ढुसी परेको चामल दिएको उनले बताए । नगरपालिकाले गत जेठमा टेन्डर प्रक्रियामार्फत चामल खरिद गरी केही समय नगरपालिकाको गोदाममा राखेर वडामा पठाएपछि आफूहरुले सोही चामल वितरण गरेको वडाध्यक्ष वीरबहादुर कटुवालले बताए । 'हामीले बोरा खोलेर हेरेनौं, वडामा ५ सय ४३ घरधुरी छ, नगरपालिकाले २ सय १३ बोरा चामल पठायो,'वडाध्यक्ष कटुवालले भने, 'दुई परिवारलाई एक बोरो चामल दिने सर्बदलीय बैठकको निणर्यमा टेकेर वितरण गरेका हौं।' केही घरधुरीका लागि वितरण गरिएको राहतको चामलमा यस्तो समस्या भेटिएको वडाध्यक्ष कटुवालको भनाइ छ । 'समस्या समाधानका लागि नगरपालिकामा पहल थालेको छु, 'उनले भने, 'कुहिएको चामल फिर्ता गरेर नयाँ चामल दिन्छौं।' कुहिएको चामल दिएपछि आन्दोलनमा उत्रिएका स्थानीय। तस्बिर : अन्नपूर्ण"
"निजी विद्यालयमा भोलिदेखि अनलाइन कक्षा बन्द, शिक्षकलाई बेतलबी विदा","काठमाडौं : आफूहरुको माग पुरा गर्नेतर्फ शिक्षा विज्ञान तथा प्रविधि मन्त्रालय गम्भिर नबनेको आरोप लगाउँदै निजी स्कुल सञ्चालकले बिहीबार (साउन १ गते) देखि अनलाइन, रेडियो र टेलिभिजनबाट भइरहेको पठनपाठन बन्द गर्ने निर्णय गरेका छन्। निजी स्कुल सञ्चालकहरुको दुई छाता संस्था प्याब्सन र एनप्याब्सनले बुधबार संयुक्त बैठक बसेर यस्तो निर्णय गरेका हुन्। साउन १ गतेदेखि नै लागु हुनेगरि उनीहरुले सम्पूर्ण शिक्षक तथा कर्मचारीलाई बेतलबी विदा दिने निर्णय पनि गरेका छन्। उनीहरुले तत्काल पढाई सञ्चालन गर्न नसके पनि साउन १ गतेदेखि विद्यालय खोल्ने र विद्यार्थीको रजिष्ट्रेसन गर्नेलगायतका प्रशासनिक काम गर्न पाउनुपर्ने माग सरकार समक्ष राखेका थिए। साथै कोभिड१९ का कारण समस्यामा परेका स्कुललाई ऋण दिनुपर्ने तथा अनलाइन माध्यमबाट भइरहेको पढाइलाई औपचारिकता दिएर विद्यार्थीबाट निश्चित शुल्क उठाउन पाउनुपर्ने माग पनि उनीहरुको थियो। आफूहरुको मागबारे उनीहरुले शिक्षामन्त्री गिरीराजमणि पोखरेललाई असार १४ गते लिखित जानकारी गराएका थिए। असार १९ गतेभित्रमा माग पुरा नभए असार २२ गतेदेखि अनलाइन कक्षा बन्द गर्ने जानकारी त्यतिबेला गराएका थिए। तर असार २१ गते मन्त्रालयका अधिकारी, प्याब्सन, एनप्याब्सन, इस्टुलगायत शिक्षामा सरोकार राख्ने अधिकारीबीच भएको वार्तामा निजी स्कुल सञ्चालकको माग जायज भएको र एक साताभित्रमा कोरोना व्यवस्थापनका लागि गठन भएको सरकारी संयन्त्रमा पेश गर्ने प्रतिवद्धता मन्त्रालयले जनाएको थियो। मन्त्रालयको प्रतिवद्धतापछि उनीहरुले असार ३१ गतेसम्म पढाई सञ्चालन गर्न सहमत भएका थिए। प्याब्सनका सह अध्यक्ष डिके ढुंगानाले अन्नपूर्ण अनलाइनसँग भने मन्त्रालयकै आग्रहमा हामीले असार ३१ गतेसम्म पर्खने निर्णय गरेका थियौं। तर यस अवधिमा पनि कुनै प्रक्रिया अघि बढेको पाएनौं। तसर्थ साउन १ गतेदेखि सम्पूर्ण पढाई बन्द गर्ने अप्रिय निर्णय गर्न बाध्य भयौं। कोरोनाका कारण निजी स्कुलहरुमा चरम आर्थिक संकटमा परेको उनीहरुको गुनासो छ। शैक्षिक गतिविधि सञ्चालन गर्न नपाउँदा शिक्षक कर्मचारीलाई तलब खुवाउन नसकेको, ऋणको ब्याज तथा किस्ता तिर्न नसकेको, घर भाडा तिर्न नसकेको लगायतका समस्या आफूहरुले बेहोर्नु परेको एनप्याब्सनका अध्यक्ष ऋतुराज सापकोटाले बताए। निजी स्कुलहरुले केहिले गत वैशाखदेखि नै र केहीले असार १ गतेदेखि अनलाईनबाट पढाइ सञ्चालन गरिरहेका छन्। प्याब्सन र एनप्याब्सनकै नेतृत्वमा टेलिभिजन र एफएमबाट पढाई सञ्चालन गरिरहेका छन्। विद्यालय शिक्षामा आफूहरुको ३० प्रतिशत हिस्सा ओगटेको उनीहरुको दाबी छ। मुलुकभरका ६ हजार निजी विद्यालयम दुई लाख ५० हजार शिक्षक कर्मचारी कार्यरत रहेको ढुंगानाले बताए। शिक्षा मन्त्रीका स्वकीय सचिव पुरन केसीले भने निजी विद्यालय सञ्चालकका मागबारे कोभिड१९ संकट व्यवस्थापन केन्द्र (सिसिएमसी) मा प्रस्ताव पेश गरेको तर छलफल हुन नपाएको बताए।"
हङकङमा कोरोनाको 'तेस्रो इनिङ' खतराको संकेत,"अनोज रोक्काहङकङ : कोरोना संक्रमणको संख्या शून्यमा झरेको हङकङमा २३ दिनयता संक्रमण संख्या ह्वात्तै बढेको छ । स्थानीयमा समेत कोरोना संक्रमण देखिएसँगै यसलाई तेस्रो संक्रमण इनिङको रुपमा हेरिएको छ । स्थानीय स्वास्थ्य अधिकारीले सामाजिक दूरीको नियमलाई सहज बनाएको केही महिनामै कोरोना संक्रमणको संख्या नाटकिय रुपमा बढेको हो । विगतमा प्राय विदेशबाट आएकामा मात्र कोरोना संक्रमण देखिएको थियो । गतहप्ता एक वृद्ध हेरचाह क्लस्टरमा कोरोना देखिएसँगै स्थानीयमा संक्रमणको संख्या तीव्र बढ्दै गइरहेको छ। स्वास्थ्य अधिकारी भन्छन्,' यो खतराको सूचक हो ।' गतहप्ता मात्र १३२ जनामा कोरोना देखियो, जहाँ ६५ जना स्थानीय थिए । वृद्धवृद्धालाई हेरचाह गर्ने कङताई सेन्टरका ३२ स्थानीय, पिङ सेक स्टेटका कन्जी र नुडल्स पसलमा कार्यरत कर्मचारी, जोर्डनका होटल, रेष्टुरेन्टमा कार्यरत कर्मचारी र ट्याक्सी ड्राइभरमा कोरोना संक्रमण भएको पाइयो । योसँगै हङकङमा कोरोना संक्रमणको संख्या १ हजार ५ सय ६९ पुगेको छ भने ८ जनाले ज्यान गुमाइसकेका छन् । अज्ञात श्रोतबाट एक छालको रुपमा संक्रमण फैलिएकाले खतरा बढेको स्वास्थ्य अधिकारी बताउँछन् । उनीहरु भन्छन्,'बाहिरबाट हङकङ प्रवेश गरेकालाई १४ दिन सरकारी क्वारेन्टाइनमा राखिएको छ । अचानक स्थानीयमा कसरी भाइरसको संक्रमण फैलियो यो रहस्यमयी छ ।' सेन्ट्रल अफ हेल्थ प्रोटेक्सन, कम्युनिकेवल डिजिजका प्रमुख डाक्टर चुवाङ सुक वान भन्छन्,' कोभिड समुदायभित्र फैलिसकेको छ, यसले अझ धेरैलाई संक्रमण गरिसकेको हुनसक्दछ । समयमा नै सचेत नभएमा प्रकोपको रुप लिन सक्दछ ।' होटल, रेष्टुरेन्टले ग्राहकलाई पर्याप्त चेकजाँच नगरेको र क्वारेन्टीन छुट भएका हवाईजहाज र पानी जहाजका लकदलका सदस्यबाट पनि समुदायमा संक्रमणको फैलावट भएको हुनसक्छ । उनी भन्छन्,' कोरोना भाइरस जोखिमयुक्त क्षेत्रहरुबाट आएकालाई स्वास्थ्य जाँच र क्वारेन्टीन अनिवार्यता गर्न आवश्यक छ ।' सार्वजनिक स्थानमा कडाइ हङकङमा कोभिड १९ को पुन: संक्रमण बढेसँगै भोली १५ जुलाईबाट लागू हुनेगरी सार्वजनिक स्थानमा उच्च सर्तकताका साथ कडाइ गरिएको छ । हङकङ कार्यकारी प्रमुख क्यारी लामले सामाजिक दूरी कायमसँगै कोरोना उच्च जोखिम भएका देशबाट हङकङ प्रवेश गर्दा अनिवार्य कोभिड परीक्षण नेगेटिभको प्रमाणपत्र चाहिने बताइन् । योसँगै एक हप्ता सार्वजनिक मनोरञ्जनका क्षेत्रहरु पार्क, फिटनेस केन्द्र, मसाज सेन्टर, ब्युटीपार्लर, गेम सेन्टर, बाथ हाउस, नाइट क्लब, पार्टी क्लब, काराओकेलगायत बन्द हुनेछन् । होटल तथा रेष्टुरेन्टमा बेलुकी ६ बजेबाट बिहान ५ बजेसम्म बसेर खान पाइने छैन तर खाना किनेर लान भने सकिनेछ । होटल तथा रेष्टुरेन्टले सामाजिक दूरी उच्च पालना गर्दै आफ्ना क्षमताभन्दा आधालाई मात्र सेवा दिन पाउनेछन् । ४ जनाभन्दा बढीको सामूहिक भेलालाई बन्देज गरिएको छ । बस, टयाक्सी, रेलसेवालगायतका सार्वजनिक साधन प्रयोग पूर्व अनिवार्य मास्क लगाउनुपर्नेछ । यदि नलगाइएको पाएमा उक्त सेवाबाट बञ्चितसँगै पाँच हजार डलरसम्म जरिवान गरिनेछ । आउटडोर सुविधाका क्षेत्रहरु टेनिस कोर्ट, रनिङ ट्रयाक, पिच, स्विमिङ पुल, विच, वाटर स्पोर्टस्, होलिडे क्यापलगायत पनि बन्द हुनेछन् । दिनप्रतिदिन स्थानीयमा कोरोना संक्रमणको दर उच्च भएसँगै रोग रोकथाम अध्यादेश जारीगर्दै अध्ययन, अनुसन्धान र समिक्षाको लागि पुन: सार्वजनिक स्थानमा कडाइ गरिएको हो ।"
खानेपानी आयोजनामा भ्रष्टाचार : छानविनको मागसहित धरान उपमहानगरपालिका घेराउ,धरान : धरान उपमहानगरले एशियाली विकास बैंक (एडिबी)को ऋण तथा अनुदान सहयोगमा निर्माण गरिएको धरान खानेपानी आयोजनामा करौडौं रुपैयाँ भ्रष्टाचार भएको भन्दै छानविनको मागसहित धरानबासी आन्दोलित भएका छन्। दीर्घकालीन खानेपानी व्यवस्थापन समितिका संयोजक हर्क सम्पाङको नेतृत्वमा आन्दोलनमा उत्रिएका स्थानीयले बुधबार उपमहानगरको कार्यालय घेराउ गरेका हुन्। एडिबीको एकअर्ब ७७ करोड ऋण अनुदानमा निर्माण गरिएको खानेपानी आयोजनाको काम सम्पन्न नगरी आयोजनाका कर्मचारी र जनप्रतिनिधिले भ्रष्टाचार गरेकाले आन्दोलनमा उत्रनु परेको आन्दोलनको अगुवाइ गरेका धरान १८ का हर्क साम्पाङले बताए। उनले ओयानाको म्याद सकिए पनि ठकेदार कम्पनीले निर्माणको काम सम्पन्न नगरी खानेपानीको आयोजना निर्माण कार्य अलपत्र पारेका कारण स्थानीयले प्रयाप्त पानी नपाएको उनको आरोप छ । धरान उपमहानगरपालिकाले खानेपानी आयोजनाको काम सम्पन्न नगरी खानेपानी संस्थानमा समायोजन गर्न लागेको भन्दै स्थानीयले विरोध जनाएका छन्। आन्दोलनमा उत्रिएका स्थानीय वासिन्दा धरान बजारमा विरोध पर्दशन गर्दै उपमहानगरपालिकामा धर्ना दिएर नारा लगाएका थिए। आन्दोलनकी अर्की अगुवा तुलसा गुरुङले खानेपानी आयोजनाको हिसाव सार्बजनिक गर्न माग गर्दा समेत उपमहानगरका जनप्रतिनिधि र कर्मचारीले नदिएकाले आयोजनाको काममा आर्थिक अनियमितता भएको आरोप लगाइन्। उनले धरान खानेपानी आयोजनामा भ्रष्टाचार गर्ने जनप्रतिनिधि र कर्मचारीमाथि छानविन गरी कार्वाहि प्रकृया अगाडि बढाउन अख्तियार दुरुपयोग अनुसन्धान आयोगसमक्ष माग गरेकी छिन्। आन्दोलनमा उत्रिएका स्थानीयले खानेपानी आयोजनाको हिसाव किताव चुस्त दुरुस्त नपारी खानेपानी संस्थानसँग समायोजन गर्नु नहुने माग गरेका छन्। धरान खानेपानी आयोजनाका प्रमुख राजु पोखरेलले आयोजनामा कुनै पनि आर्थिक अनियमितता नभएको दावी गरेका छन्। उनले आयोजनाको निर्माणको समयमा विभिन्न राजनैतिक दल र जातीय संघसंस्थाको विरोधका कारण सम्झौता अनुसारको काम भने नभएको स्विकार गरेका छन्।
बलात्कार आरोपमा बावुछोरा पक्राउ,"बैतडी : बैतडीमा बुवाले आफ्नै छोरी र छोराले आफ्नै आमालाई बलात्कार गरेको आरोपमा पक्राउ परेका छन्। जिल्लाको पञ्चेश्वर गाउँपालिका ४ की ११ वर्षीया छोरीलाई बलात्कार गरेको आरोपमा ४५ वर्षीय बुवा पक्राउ परेका छन् । मंगलबार जबरजस्ती गर्न खोज्दा भागेकी छोरीलाई गाउँलेले सोधपुछ गर्दा पटकपटक बलात्कार गरेको खुलेको जिल्ला प्रहरी कार्यालयका प्रवक्ता प्रहरी निरीक्षक गौरीप्रसाद जैसीले जानकारी दिए। उनले बालिकाको शरीरमा पनि निलडाम भएको पाइएको र बेलाबेलामा कराउने र भागेर छिमेकीको शरणमा आउने गरेकाले बुवाले पटकपटक बलात्कार गरेको खुल्न आएको हो। ती बालिकाकी आमाको यसअघि नै मृत्यु भइसकेको पञ्चेश्वर गाउँपालिकाका अध्यक्ष गोरखबहादुर चन्दले जानकारी दिए । उनले भने, 'श्रीमतीको मृत्यु भइसकेपछि छोरीलाई मादकपदार्थ सेवन गरी पटकपटक जबरजस्ती गर्ने गरेको रहेछ, मंगलबार पनि जबरजस्ती गर्न खोज्दा छोरी भागेको र सोधपुछ गर्दा बलात्कार गरेको खुल्न आएकाले प्रहरीलाई बुझाएका हौं।' पक्राउ परेका ती व्यक्तिलाई बुधबार जिल्ला प्रहरी कार्यालयमा ल्याइदै गरेको र घटनाको थप अनुसन्धान भइरहेको बैतडीका प्रहरी प्रमुख, प्रहरी नायव उपरीक्षक नारायणप्रसाद अधिकारीले बताए । यस्तै जिल्लाको पुर्चौडी नगरपालिका १० मा आफ्नै आमालाई जबरजस्तीकरणी गरेको आरोपमा एकजना पक्राउ परेका छन् । ३२ वर्षीय छोराले ६१ वर्षीय आमालाई जबरजस्तीकरणी गरेको आरोपमा पक्राउ गरिएको प्रहरीले जनाएको छ । मंगलबार घरमै जबरजस्तीकरणी गरिरहेको भन्ने थाहा पाएपछि वडाअध्यक्षले प्रहरीलाई खबर गरेका थिए । प्रहरी टोली घटनास्थल पुग्दा आमालाई जबरजस्तीकरणी गरी नुवान नामक विषादी सेवन गरेको अवस्थामा ती युवक फेला परेको प्रहरी प्रवक्ता, प्रहरी निरीक्षक जैसीले बताए । आमालाई बलात्कार गरी विषादी सेवन गरेका छोरालाई इलाका प्रहरी कार्यालय पाटनको हिरासतमा राखिएको र उनको अवस्थामा सामान्य रहेको प्रहरीले जनाएको छ । घटनाको थप अनुसन्धान भइरहेको जिल्ला प्रहरी कार्यालय बैतडीले जनाएको छ ।"
"स्याङजा पहिरो : मृतकको संख्या ३, एक बेपत्ताको खोजी हुँदै","स्याङ्जा : स्याङ्जाको कालीगण्डकी गाँउपालिका४ बिर्घास्थित खहरेमा गएको पहिरोमा पुरिएर ज्यान जानेको संख्या ३ पुगेको छ । मृत्यु हुनेमा साविक बिर्घा गाविसका पूर्वअध्यक्ष ७० वर्षीय इमानसिंह राना, ६० वर्षका जिमानसिंह थापा, वर्ष ५० टिकाबहादुर थापा हुन् । पूर्वअध्यक्ष रानाको घटनास्थलमैै मृत्युभएको थियो भने बेपत्ता २ जनाको मंगलबार साँझ मात्र शव भेटिएको थियो । बेपत्ता ६५ वर्षीय प्रेमचन्द्र पाण्डेको बुधबार बिहानदेखि खोजीकार्य जारी रहेको प्रमुख जिल्ला अधिकारी गंगाबहादुर क्षेत्रीले जानकारी दिए । पहिरामा परी घाइते हुनेमा ६८ वर्षीय होमनाथ पाण्डे (किसान) र ५५ वर्षीय वीरबहादुर रानाको पाल्पा स्थित मिसन हस्पिटलमा उपचार भइरहेको छ । घाइते उनीहरुको बिर्घा प्राथमिक स्वास्थ्यचौकीमा उपचारपछि थप उपचारका लागि पाल्पा पठाइएको प्रहरी उपरीक्षक बिमलराज कणेलले जानकारी दिए । नेपाली सेना, शसस्त्र तथा जनपद प्रहरी लगायत स्थानीयबासीले एक्जाभेटरको प्रयोग गरी खोजी गरिरहेका छन् । पहिराका कारण जोखिममा रहेका ४ घरका २३ जनालाई सुरक्षित स्थानमा स्थानान्तरण गरिएको पालिकाका अध्यक्ष खिमबहादुर थापाले बताए । स्थानीय वीरबहादुर राना, देव बहादुर थापा, जिमानसिंह राना र तिलीसरा थापाको परिवार विस्थापित भएका हुन् । खहरेले धार परिवर्तन गर्दा उनीहरुको घर जोखिममा परेको बताइएको छ । बस्तीमाथि आएको पहिरो अनुगमन तथा खानेपानी बनाउनका लागि पुगेका उनीहरु ६ जना माथिबाट खसेको पहिरामा परेका थिए ।"
क्वारेन्टाइन बसेकालाई स्वास्थ्य सामग्री प्रदान,"जाजरकोट : कोरोना संक्रमण महामारीका कारण रोजगार गुमाएर भारत तथा तेस्रो मुलुकबाट घर फर्केर भेरी नगरपालिकामा रहेका क्वारेन्टाइनमा बसेका व्यक्तिलाई कारितास नेपाल र यार्सन जाजरकोटमार्फत उपलव्ध गराएको स्वास्थ्य तथा सरसफाइका सामग्रीहरु वितरण गरिएको छ । अष्ट्रेलियन एड, कारितास अष्ट्रेलियाको आथिक सहयोगमा कारितास नेपाल र यार्सन जाजरकोटको साझेदारीमा संचालन भइरहेको नेपाल जिविकोपार्जन तथा उत्थानशिलता कार्यक्रम (एनएलआरपी) ले भेरी नगरपालिकासँगको समन्वयमा उक्त सामग्रीहरु उपलव्ध गराएको हो । कारितास नेपालको जिल्लास्थित साझेदार संस्था यार्सन जाजरकोटमार्फत उपलव्ध गराइएको अन्य स्वास्थ्य तथा सरसफाइका सामग्रीहरु समेत नगरपालिकालाई हस्तान्तरण गरिएको छ । विपतको समयमा समुदायमा सहयोग गर्ने कारितास नेपालको विगतदेखिकै निरन्तरता स्वरुप हालको कोरोना महामारीको सन्दर्भमा पनि सहयोगलाई निरन्तरता दिँदै भेरी नगरपालिका ३ स्थित त्रिभुवन माद्यामिक विद्यालय थाप्लेमा पुरुषका लागि ५२ सेट हाइजेनिक कीट र महिलाका लागि २२ सेट डीग्नीटी कीट उपलव्ध गराइएको यार्सन जाजरकोटले जनाएको छ । त्यसैगरी भेरी नगरपालिकालाई सेनीटाइजर एक सय एमएलका १८ थान, पाँच सय एमएलका ६ थान, थर्मल गन २ थान, पीपीइसेट १० थान,मेडिकल ग्लोब्स ७५ सेट, केएन ढछ मास्क ५० थान,सर्जीकल मास्क ६० थान हस्तान्तरन गरिएको यार्सन जाजरकोटका जिल्ला कार्यक्रम प्रबन्धक सहदेव बस्नेतले बताए । आफूहरुलाई क्वारेन्टाइनमा बसेको स्थानमै आएर कार्यक्रमले सहयोग गरेको र आफूहरुको मनोबल बढाउने कार्य गरेकोमा ज्यादै खुसी भएको भेरी नगरपालिका १ का रुद्र बहादुर नेपालीले बताए । क्वारेन्टाइनमा बस्नु परेको बाध्यतालाई बुझेर सहयोगले आफूहरुमा हौसला प्रदान गरेको भेरी नगरपालिका २ कौशिला नेपालीको भनाइ छ । कार्यक्रममा भेरी नगरपालिकाका कार्यवाहक नगरप्रमुख भावना भण्डारीले हाल विश्वव्यापी रुपमा फैलिएको कोरोना भाइरस महामारीका कारण आफ्नो तथा समाजको सुरक्षाका लागि क्वारेन्टाइनमा बसेका व्यक्तिहरुलाई संस्थाले गरेको सहयोग सराहनिय भएको बताइन । क्वारेन्टाइनमा बस्दा पीडाको रुपमा भन्दा पनि सामाजिक दायित्वको रुपमा लिनुपर्ने कार्यवाहक नगरप्रमुख भण्डारीको भनाइ छ ।"
"डडेल्धुरामा २ सय ६९ जनाले जिते कोरोना, छ जना मात्रै आइसोलेसनमा","डडेल्धुरा : डडेल्धुरामा रहेका २ सय ७५ जना कोरोना संक्रमितमध्ये २६९ जना घर फर्किएका छन् । जिल्लाका विभिन्न स्थानीय तहमा रहेका आइसोलेसन वार्डमा रहेका कोरोना संक्रिमितबाहेक अन्य सबैजनाले स्वास्थ्य लाभ गरेका हुन्। मंगलबारसम्म जिल्ला स्वास्थ्य कार्यालय डडेल्धुराको तथ्यांकअनुसार आइसोलेसन वार्डमा रहेका ६ जनाबाहेका अन्य कोरोना संक्रमित घर फर्किएका छन् । कोरोना पोजिटिभ देखिएका जिल्लाका सबैजना समान्य रहेको र धमाधम घर फर्किरहेका जिल्ला स्वास्थ्य कार्यालय डडेल्धुराका कोभिड १९ फोकल व्यक्ति हरि भट्टले बताए । पोजिटिभ देखिएका अन्य ६ जना पनि समान्य अवस्थामा रहेकाले चाँडै घरफर्किने भट्टले बताए । अजयमेरु, आलिताल र नवदुर्गा गाउँपालिकाको आइसोलेसनमा दुई दुईजना रहेका छन् भने गाउँपालिकालगायत अन्य स्थानमा रहेका कोरोना संक्रमित भने घर फर्किएका छन् । जिल्लाका सातवटा स्थानीय तहका ७ हजार ८ सय १३ जनाको आरडीटी जाँच भएको जसमा ५३२ जनाको रियाक्टिभ(पोजिटिभ) आएको थियो भने २६ सय ९५ जनाको स्वाब संकलन गरी आरडीटी पीसीआर जाँच गर्दा २ सय ७५ जनामा कोरोना पुष्टि भएको थियो । अझै ४ सय ६२ जनाको रिपोर्ट आउन बाँकी रहेको कोभिड सम्पर्क व्यक्ति भट्टले बताए ।"
मनसुनले ल्याएको विपत्ति,"काठमाडौं : पहिरोका रूपमा यस वर्ष मनसुनी विपत्तिको ग्राफ निरन्तर उकालो लागेको छ। पछिल्लो एक दशकको पहिरोका कारण भएको क्षति केलाउने हो भने यस वर्षको तथ्यांक उच्च देखिन्छ। नेपालमा मनसुन प्रवेश गरेको पहिलो ३० दिनमा पहिरोका कारण ८१ जनाको मृत्यु भइसकेको छ। राष्ट्रिय विपद् जोखिम न्यूनीकरण तथा व्यवस्थापन प्राधिकरणको विवरणअनुसार पछिल्लो एक महिनामा १ सय ३६ पहिरोका घटना भएका छन्। यसले २९ जना बेपत्ता, ७३ घाइते र १ सय १० को बिचल्ली भएको छ। प्राधिकरणले तयार पारेको ३० दिने विवरणअनुसार अघिल्ला वर्षहरूमा उच्च क्षति पुर्याउने मनसुनजन्य विपद्लाई यस वर्ष पहिरोले पछाडि छाडेको छ। २०७६ सालमा मनसुन सुरु भएको ३० दिनभित्र पहिरोका कारण ३३ जनाले मात्र ज्यान गुमाएका थिए। तर, यस वर्ष यही अवधिमा बाढीका कारण ६० जनाको मृत्यु भइसकेको थियो। मनसुनको ३० दिनभित्र यस वर्ष बाढीका कारण २७ घटना भएका छन्। उक्त घटनामा दुई जनाको मृत्यु, तीन बेपत्ता, एक घाइते र ८५ घर परिवार प्रभावित भएका छन्। त्यस्तै ४१ चट्याङका घटनामा १७ जनाको मृत्यु, ४२ घाइते र ८० परिवार प्रभावित भएको प्राधिकरणको तथ्यांकले देखाउँछ। पहिरोको १० वर्षे विवरण हेर्ने हो भने यस वर्षको क्षति ग्राफ उच्च देखिन्छ। प्राधिकरणको विवरणअनुसार पहिरोका कारण मनसुन सुरु भएको ३० दिनभित्र ०६८ सालमा ३८ जनाले ज्यान गुमाएका थिए। त्यस्तै ०६९ सालमा १७, ०७० सालमा २९, ०७१ सालमा १७, ०७२ सालमा १३, ०७३ सालमा १९, ०७४ सालमा २३, ०७५ सालमा १० र ०७६ सालमा ३३ जनाको ज्यान गएको देखिन्छ। अहिलेको घटनाले खतरनाक संकेत देखाएको जानकारहरूले बताएका छन्। पछिल्लो ३० दिनको अवस्था हेर्ने हो भने खतरनाक संकेत देखिएको छ, राष्ट्रिय विपद् जोखिम न्यूनीकरण तथा व्यवस्थापन प्राधिकरणका कार्यकारी प्रमुख अनिल पोखरेलले भने। पोखरेलका अनुसार यो वर्ष पहिरो गएको स्थानहरूको बनावट र अवस्थाको अध्ययन गर्दा यस्तो पहिरो अन्य धेरै ठाउँमा जाने देखिएको छ। पहिरो जोखिका कारण करिब ८ सय घरपरिवारलाई तत्काल स्थानान्तरण गर्नुपर्ने अवस्था सिर्जिएको छ। प्रतिनिधिसभाको राज्यव्यवस्था तथा सुशासन समितिका कार्यकारी प्रमुख पोखरेलले करिव १४ जिल्लाका ११ हजारभन्दा बढी घरपरिवार पहिरोको उच्च जोखिममा रहेकोे जानकारी दिए। उनका अनुसार सिन्धुपाल्चोक, गोरखा, रसुवालगायतका जिल्लाहरूका गाउँहरू पहिरोको उच्च जोखिममा रहेका छन्। प्राकृतिक होइन, मानवीय कारण गृह मन्त्रालयका सचिव महेश्वर न्यौपाने विकासका नाममा जथाभावी डोजर चलाएका कारण पनि यो विपत्ति सामना गर्नु परेको बताउँछन्। यस वर्ष मनसुन सुरु भएयता धेरै मानवीय क्षति हुन गएको छ, यसको विविध कारणमध्ये विकासका नाममा जथाभावी बाटो खनिरहेका छौँ यो पनि एउटा मुख्य कारण हो, उनले भने। प्रतिनिधिसभाको राज्यव्यवस्था तथा सुशासन समितिको छलफलमा सोमबार सचिव न्यौपानेले भूगोल, पहाडको आयु, माटोको अवस्था र भूकम्पले जमिन चर्काएका कारण पनि पहिरो जाने क्रम बढेको बताए। त्यस्तै सांसदहरूले पनि मानवीय कारणले पहिरो जाने क्रम बढेको प्रष्ट पारे। समितिको छलफलमा सांसद देवेन्द्रराज कँडेलले पछिल्लो समय नेपालले मानवद्वारा सिर्जित विपत्तिको सामना गरिसकेको बताए। जनप्रतिनिधिले नै आफ्नै घरमा ठेकेदार तयार पारिरहेका छन्, तिनीहरूले जथाभावी डोजर चलाइरहेका छन्, उनले भने,जथाभावी डोजर चलाएकै कारण यो विपत्ति सामना गर्नुपरेको छ। अर्की सांसद यशोदा सुवेदीले भनिन्, डोजर ड्राइभर इन्जिनियर बन्ने र जनप्रतिनिधि योजना आयोगको अध्यक्ष हुने प्रवृत्ति बन्द हुनुपर्छ, उनले भनिन्, जबसम्म यो प्रवृत्ति बन्द हुँदैन, यस्ता विपत्ति नियन्त्रण गर्न सकिँदैन। त्यस्तै, समितिको छलफलमा सांसद महेश्वरजंग गहतराज, झपट रावल, दिलेन्द्र बडूलगायतले विकासका नाममा विपत्ति सिर्जना भएको ठहर गर्दै विकासलाई प्रकृतिमुखी बनाउन आवश्यक पहल गर्नुपर्ने सुझाव दिए। राज्यव्यवस्था तथा सुशासन समितिले समितिले भूबनोटको निरीक्षण गरी जोखिम न्यूनीकरणसम्बन्धी योजना बनाएर विकास निर्माणका काम गर्न निर्देशन दिएको छ। समिति सभापति शशि श्रेष्ठले सोमबार जथाभावी डोजर चलाउनुभन्दा कामलाई निरुत्साहन गर्न निर्देशन दिएकी हुन्। समितिले एकीकृत बस्ती निर्माणसम्बन्धी गुरुयोजना बनाउन र त्यसका लागि कानुन बनाउनसमेत निर्देशन दिएको छ। एकीकृत बस्ती निर्माणको विषयमा कुरा उठे पनि यसलाई अगाडि बढाउने योजना सम्बद्ध निकाय वा सरकारबाट नआएको समितिको ठहर छ। त्यस्तै सिमानामा भारतले निर्माण गरेका सडक, बाँध र तटबन्ध तत्काल हटाउन पहल गर्नसमेत समितिले सरकारलाई निर्देशन दिएको छ। भारतले एकतर्फी रूपमा निर्माण गरेका संरचनाले नेपाली भूभाग डुबानमा परेको निचोड समितिले निकालेको हो। समितिको छलफलमा सांसदहरूले भने राहत, खोज र उद्धारको कामलाई विकेन्द्रीकृत गर्नुपर्ने सुझावसमेत सरकारलाई दिएका छन्। सांसद पम्फा भुसालले सिंहदरबारले राहत उद्धारका कामलाई यही केन्द्रित गरेर राखेको बताइन्। राहत, उद्धार र खोजीको काम स्थानीय निकायलाई दिइयो भने राम्रो हुन्छ, यसो भयो भने हेलिकप्टरको पैसा बच्यो नि, उनले भनिन्, सिंहदरबारमै केन्द्रित हुने प्रवृत्ति बदलौं, नीतिगत रूपमा काम गरौँ। अर्का सांसद लालबाबु पण्डितले पनि राहत तथा उद्धारको काममा स्थानीय निकायलाई अगाडि बढाउनुपर्ने सुझाव दिए। पीडित भएको ठाउँमा सबैभन्दा पहिले संघीय सरकार मात्रै पुग्नुपर्छ भन्ने मान्यता त्याग्नुपर्छ, उनले भने, सबैभन्दा पहिले उद्धार र राहत वितरणमा स्थानीय सरकारलाई नै अगाडि बढाउनु पर्छ। राज्यव्यवस्था समितिमा गृहमन्त्री रामबहादुर थापाले भारतीय हस्तक्षेप रोक्न नसक्दा नेपाली भूभागले समस्या बेहोर्नु परेको बताए। सीमासँग सम्बन्धित सम्झौताहरू उल्लंघन गरेर भारतले हस्तक्षेप गरेको उनको भनाइ छ। बाह्य हस्तक्षेपलाई रोक्न नसक्दा पनि यस्तो समस्या व्यहोर्नु परेको छ, भारतीय पक्षले सिमानामा सडक र बाँध बनाउँदा नेपालको तराई क्षेत्रमा डुबान हुन्छ, गृहमन्त्री थापाले भने, यो हस्तक्षेप नै हो, भारतले बनाएका बाँध र सडकले पानीको बहाव रोक्यो, पानीको निकास त चाहियो नि। उनका अनुसार पटकपटक वार्ता भए पनि भारतले नेपाललाई बेवास्ता गर्दै आएको छ।"
त्रिशुलीको भंगालोमा फसेका व्यक्तिको जीवितै उद्धार,"धादिङ : किनारामा पौडी खेल्ने क्रममा बगाएर त्रिशुलीको बीच भागमा अड्किएका एक व्यक्तिको सकुशल उद्धार गरिएको छ। धादिङको बेनिघाट रोराङ गाउँपालिका वडा नं ३ स्थित मलेखु बजारनजिकै त्रिशुली किनारमा पौडी खेलिरहेका ३ जनालाई त्रिशुली नदीले बगाएको थियो। २ जना पौडेरै बाहिर निस्किन सफल भए पनि कैलाली जिल्लाको जोशिपुर बस्ने कमलराज जोशी भने त्रिशुली नदीको बीचको भङगालोमा ढुंगामा अड्किएका थिए। सँगै नुहाउन गएका १ जना नदीको बीच भागमा फसेपछि साथीहरुले प्रहरीलाई खबर गरेका थिए। लगत्तै शसस्त्र प्रहरी बल विपद व्यवस्थापन तालिम शिक्षालय कुरिन्टटारबाट एसएसपी कालिदास धौवजीको कमान्डमा आएको उद्धार टोलीले नदीको बीचमा अड्किएका जोशीलाई सकुशल उद्धार गरेको हो। जोशी करिब २ घण्टा नदीको बीच भागमै अड्किएका थिए। शसस्त्र भन्दा अगाडी उद्धारका लागि सेना खटिएको भएपनि सफल नभएपछि कुरिन्टारबाट जलउद्धारकर्मी बोलाइएको थियो। वर्षाका कारण नदीमा पानीको बहाव पनि निकै कडा रहेको अवस्थामा नदीको भंगालोको बीचमा अड्किएका ब्यक्तिलाइ निकै जोखिमपूर्ण तरिकाले उद्धार गरिएको एसएसपी धौवजीले जानकारी दिए। उनले भने, यस्तो घटनामा जीवितै उद्धार विरलै हुने गरेको छ, १० मिनेटमात्रै ढिला भएको भएपनि ती व्यक्तिलाई नदीले बगाउने सम्भावना थियो। सबैको प्रयासमा उद्धार गर्न सफल भइयो। शसस्त्र प्रहरी निरिक्षक जीवनलाल बुढाको नेतृत्वमा २ गोताखोरहरू ओम बहादुर सलामी र डिल्ली भट्टराई तथा सइ वीरेन्द्र बहादुर बम र असइ पहलमान वली र्याफ्टिङ बोट लिएर उद्धारका लागि नदीमा पसेका थिए। जोशी पृथ्वी राजमार्गमा अप्टिकल फाइवर विछ्याउने काम गर्ने कामदार रहेको प्रहरीले जनाएको छ। नदीबाट उद्धार गरिएपछि उनलाई चेकजाँचका लागि राजमार्ग सामुदायिक अस्पताल लगिएको थियो। उनको अवस्था सामान्य रहेको छ।"
साउनदेखि स्कुल खुल्लान् त !,"काठमाडौं : कोभिड१९ को संक्रमण त्रासका कारण बन्द भएको शैक्षिक संस्थाहरू कहिलेदेखि सुचारु गर्ने भन्ने विषयमा सरोकारवालाबीच मत बाँझिएको छ। गत चैत ११ गतेदेखि लागू गरिएको लकडाउनका कारण अहिले विद्यालयदेखि विश्वविद्यालयसमेत बन्द छन्। विद्यार्थीको सिकाइ क्षमतामा ह्रास नआओस् भनेर सरकारले सामुदायिक विद्यालयमा वैकल्पिक माध्यमबाट पढाइ सञ्चालन गरिरहेको छ। तर, पनि यो पढाइ ग्रामीण भेगका विद्यार्थीको पहुँचमा पुग्न सकेको छैन। वैकल्पिक माध्यमको उपलब्धताअनुसार टेलिभिजन, अनलाइन, रेडियो तथा शैक्षिक सामग्रीको प्रयोग यो विधिको पढाइमा प्रयोग गर्ने भनिएको छ। यो असार १ गतेदेखि कार्यान्वयनमा आएको थियो। तर, चुस्त कार्यान्वयनको अभावमा यो पढाइ सीमित विद्यार्थीको पहुँचमा मात्रै पुगेको छ। थुपै्र विद्यालयका शिक्षकहरू लकडाउन सुरु हुनेबित्तिकै घर गएका कारण विद्यालय फर्केका छैनन्। शिक्षक नै नभएपछि विद्यार्थीको पढाइ प्रभावित बनेको छ। अधिकांश निजी विद्यालयले पनि अनलाइनबाट पढाइ सञ्चालन गरिरहेका छन्। तर पनि उनीहरूको पढाइ प्रभावकारी बन्न सकेको छैन। लेखपढ गर्ने बानी नहटोस् भनेर अभिभावकले नानीबाबुलाई जबर्जस्ती अनलाइन कक्षामा सहभागी गराएका छन्। ठूला कक्षाका विद्यार्थीहरूको सिकाइ तुलनात्मक रूपमा राम्रो भए पनि साना कक्षामा भने समस्या देखिएको छ। तर, सरकारी र निजी दुवै विद्यालयमा अहिले पढाइएको अवधिलाई शैक्षिक सत्रमा रूपान्तरण गर्ने कि नगर्ने भन्ने निर्णय भइसकेको छैन। किनकि विगतमा सामुदायिक र निजी दुवैथरी विद्यालयमा भर्ना भएका थुपै्र विद्यार्थी अहिले यो विधिको पढाइमा छुटेका छन्। विश्वविद्यालय तथा क्याम्पसहरूले पनि आफू अनुकूल अनलाइनबाट पढाइ सञ्चालन गरिरहेका छन्। तर, सबै विषय र क्याम्पसले पढाउन सकेका छैनन्। कतिपय विद्यार्थी ग्रामीण भेगमा रहेका कारण पनि विश्वविद्यालयको अनलाइन पढाइमा सहभागी हुन सकेका छैनन्। कतिपय क्याम्पसले चाहेर पनि पर्याप्त संरचनाको अभावमा यो विधिबाट पढाउन सकेका छैनन्। विश्वविद्यालय, विद्यालय र प्राविधिक धारको पढाइ सञ्चालन गरिरहेको प्राविधिक शिक्षा तथा व्यावसायिक तालिम परिषद् (सीटीईभीटी) ले समेत वैकल्पिक माध्यमबाट पढाइ तथा परीक्षा सञ्चालन गर्ने कार्यविधि बनाएको छ। तर, सबैको पहुँचमा नरहेका कारण कार्यविधिअनुसार पढाइ हुनेमा शिक्षा विज्ञान तथा प्रविधि मन्त्रालयका अधिकारीले नै शंका व्यक्त गरेका छन्। विद्यालय खोल्ने वातावरण बनाइदिन पछिल्लो समय सरकारलाई निजी विद्यालय सञ्चालकबाट चर्को दबाब आइरहेको छ। विद्यार्थीले तिरेको शुल्कबाटै उनीहरूले शिक्षक कर्मचारीलाई तलब, घरभाडा तथा अन्य प्रशासनिक खर्च धानिरहेका छन्। यस्तो अवस्थामा आफूहरूको मर्का राज्यले नबुझेको उनीहरूको गुनासो छ। बजेट भाषणमा पनि निजी विद्यालयका पीडा सम्बोधन हुन नसकेको भन्दै उनीहरूले शिक्षा मन्त्रालयप्रति गुनासो गरेका छन्। अहिले निजी स्कुलमा दुई लाखभन्दा बढी शिक्षक कर्मचारी कार्यरत रहेको निजी तथा आवासीय विद्यालय अर्गनाइनजेसन (प्याब्सन) का सहअध्यक्ष तथा रेडियन्ट रिडर्स एकेडेमीका संस्थापक प्राचार्य डीके ढुंगानाले जानकारी दिए। तत्काल पढाइ सञ्चालन गर्न नसके पनि विद्यार्थी भर्ना तथा अन्य प्रशासनिक काम गर्ने वातावरण बनाइदिन उनीहरूले मन्त्रालयलाई अनुरोध गरेका छन्। सरकारले निर्णय गरे पनि नगरे पनि साउन १ गतेदेखि विद्यालय खोल्ने धम्की उनीहरूले दिएका छन्। आर्थिक समस्या परेको भन्दै अहिले थुपै्र विद्यालयले नपढाएको अवधिको पनि शुल्क तोकेर विद्यार्थीलाई बिल पठाइरहेका छन्। ललितपुरको प्रिमियर इन्टरनेसनल, छाउनीको काठमाडौं भ्यालीलगायतका स्कुलले शुल्क तिर्न नसक्ने अभिभावकलाई विद्यार्थी अन्यत्रै लैजान धम्की दिएका थिए। कोरोनाको कारण जागिर समेत गुमेको अवस्थामा विद्यालयले धम्की दिएको भन्दै अभिभावकले गुनासो गरे पनि सुनुवाइ भएको छैन। निजी विद्यालय सञ्चालकको आग्रहलाई समेत समेटेर मन्त्रालयले विद्यालय खोल्ने गायतका प्रस्ताव कोभिड१९ संकट व्यवस्थापन केन्द्र (सीसीएमसी) को बैठकमा पेस गरेको थियो। तर, उक्त प्रस्तावमाथि कुनै निर्णय नभएको मन्त्रालयको प्रवक्ता दीपक शर्माले बताए। उनका अनुसार धेरै स्थानीय तहले कोभिड१९ को संक्रमण रोकिएको भन्दै विद्यालय खोल्ने विषयमा नीतिगत निर्णय गराइदिन मन्त्रालयलाई अनुरोध गरेका छन्। कतिपय स्थानीय तहले विद्यार्थी नआएपछि विद्यालय खोलिसकेका छन्। शर्माले भने, सबै क्षेत्रबाट आएको सुझावलाई हामीले जस्ताको तस्तै टिपेर मन्त्रीज्यूलाई बुझाएका थियौं। त्योभन्दा बढी निर्णय अहिले केही पनि भएको छैन। साउन १ गतेबाट स्कुल खोल्ने, अनलाइनबाट पढाइरहेका विद्यालयले लिन पाउने शुल्कको मापदण्ड बनाउने, तथा निजी विद्यालयलाई ऋण उपलब्ध गराउनेलगायतका विषयहरू मन्त्रालयले पेस गरेको प्रस्तावमा समेटिएका छन्। सीसीएमसीमा अन्य मन्त्रालयका प्रस्तावहरू पनि समावेश गरिएको हुनाले शिक्षाका विषयमाथि छलफल हुन नसकेको मन्त्रालयले दाबी गरेको छ। तर उक्त प्रस्ताव मन्त्रिपरिषद्बाटै पारित गराउनुपर्ने भएकोले तत्काल सीसीएमसीले निर्णय नगरेको हुन सक्ने अनुमान गरिएको छ।"
"वडा अध्यक्ष पक्राउ, ३ वर्षदेखि बलात्कार गर्दै आएको किशोरीको आरोप","कालिकोट : १६ वर्षीया किशोरीलाई बलात्कार गरेको आरोप लागेका वडा अध्यक्ष पक्राउ परेका छन् । जिल्लाको खाँडाचक्र नगरपालिका वडा नं ६ का वडा अध्यक्ष जगधीश शाहीलाई प्रहरीले मंगलबार राति पक्राउ गरेको हो । वडा अध्यक्ष शाहीले आफ्नै गाँउकी बहिनी नाता पर्ने एक १६ वर्षीया किशोरीलाई तीन वर्षदेखि लगातार बलात्कार गर्दै आएको भनी प्रहरीमा उजुरी परेको थियो । साही उजुरीका आधारमा शाहीलाई पक्राउ गरिएको जिल्ला प्रहरी प्रमुख डीएसपी श्यामबाबु ओलीयाले बताए । उनका अनुसार वडा अध्यक्ष शाहीविरुद्ध जबरजस्ती करणी मुद्दा दर्ता भएको छ । पीडित किशोरीको जाहेरी र बयानका आधारमा मुद्धा दर्ता गरी थप अनुसन्धान सुरु गरिएको छ । जिल्ला प्रहरी कार्यालयका सूचना अधिकारी तथा प्रहरी निरीक्षक यक्षराजज जोसीले बलात्कार आरोपित वडा अध्यक्षलाई मंगलबार राति ९ बजेतिर बजारबाटै पक्राउ गरिएको बताए । जोसीका अनुसार वडा अध्यक्षसँग सोधपुछ गर्दा आफूले बलात्कार नगरेको प्रतिक्रिया दिएका छन् । सोधपुछका क्रममा वडा अध्यक्ष शाहीले उ आफ्नो बहिनी नाता पर्ने र उनीसँग कुने अनैतिक सम्बन्ध नरहेको र आफूलाई फसाउन खोजिएको भनेको प्रहरीको भनाइ छ । पीडित किशोरीका अनुसार वडा अध्यक्ष शाहीसँग २०७४ साल बैशाख ३१ गते भएको स्थानीय तहको निर्वाचनमा वडा अध्यक्षको उम्मेद्वार भएर भोट माग्न जाँदा पहिलो पटक चिनजान भएको थियो । पछि उनले वडा अध्यक्ष जितेपछि किशोरीले पढ्ने विद्यालयमा जाँदा भेट भयो । उनी त्यति बेला कक्षा ७ मा पढ्ने जेहेन्दार विद्यार्थी थिइन् । उनले बहिनी भनेर निकै माया देखाए । सहयोगी दाइ बने । तीन वर्षदेखि बलात्कृत भएको बताउने किशोरीले भनिन्, सुरु सुरुमा बहिनी भनेर अँगालो हाल्ने, माया गर्ने जस्ता व्यवहार गर्दा मैँले दाइजस्तै माने । एक दिन विद्यालयबाट घर फर्किँदै गर्दा आफूलाई कोल हालेर घरभित्र लगेर बलात्कार गरे । उनले भनिन्, वद्यिालयबाट मेरो घर जाने बाटो वडा अध्यक्षको घरबाटै थियो । दाइले बहिनीलाई त्यस्तो व्यवहार गर्ला भन्ने कल्पना नै थिएन् । बाहिर भनेपछि मारिदिने धम्की दिए । मैले पीडा सहेर कसैलाई पनि भनिन् । त्यसपछि उनले मलाई पटकपटक बलात्कार गरे । मैले डरले कसैलाई पनि भनिन् । यही असारमा गाँउकी एक जना साथीले आफूलाई बोलाउन घर आइन् । म बिरामी परेर सुतेकी थिएँ । वडा अध्यक्ष घरमा आएर पुनः बलात्कार गर्दै थिए । ती साथीले सबै देखिन् । उनलाई पनि वडा अध्यक्षले कतै केही नभन्न धम्की दिएर भागेको पीडित किशोरीले बताएकी छिन् । त्यो साथीले पछि गाँउमा अरुलाई साथीहरुलाई भनिदिको गाँउमा अरुले पनि थाहापछि परिवारलाई सबै कुरा भनेको किशोरीको भनाइ छ ।"
खेलाँचीमै बगाउला खोलाले,"विराटनगर : मोरङको रतुवामाई७ डाँगी टोलका २४ वर्षीय अरुण ऋषिदेव आइतबार प्रेमिका भेट्न भन्दै मामा वासु ऋषिदेवलाई लिएर झापाको गौरीगन्जतर्फ हिँडे। घुमेर जाँदा गन्तव्यमा पुग्न धेरै समय लाग्ने भएपछि अरुण र वासुले रतुवा खोला तरेर जाने निधो गरे। वासुले पौडिएर खोला पार गरे तर अरुणलाई बाढीले निल्यो। उनलाई अझै फेला पार्न सकिएको छैन। मोरङ प्रहरी प्रमुख एसपी सन्तोष खड्काले जोखिम मोलेर लापरवाहीपूर्ण तरिकाले खोला तर्न खोज्दा घटना भएको बताए। मोरङकै सुन्दरहरैंचा१ का २ वर्षीय आकाश राईले असार १ गते माछा पोखरीमा डुबेर ज्यान गुमाए। नुहाउन भनेर साथीहरूसँग पोखरीमा पस्दा उनी डुबेका थिए। एसपी खड्काले भने, बर्खाको बेला पानीको सतह बढेको पोखरीमा जानाजान पस्दा डुबेर अकालमा ज्यान गयो। सुनसरीको बराहक्षेत्र६ का १३ वर्षीय अनिल बस्नेतको आइतबार सप्तकोसी नदीले बगाएर मृत्यु भयो। बाढीले बगाएर ल्याएको दाउरा झिक्न पस्दा उनलाई नदीले बगायो। दाउराको लोभमा पर्दा उनको अल्पायुमै मृत्यु भयो। लापरवाहीपूर्वक दाउरा संकलन गर्नु पनि मृत्युको एक मुख्य कारक रहेको प्रहरीको निष्कर्ष छ। प्रहरीले यस घटनालाई बालकभन्दा पनि अभिभावकको बेवास्ताका रूपमा लिएको जिल्ला प्रहरी सुनसरीका प्रवक्ता डीएसपी विनोद शर्माले बताए। सुनसरीको धरान उपमहानगरपालिका१३ स्थित सर्दु खोला तर्ने क्रममा ५५ वर्षीय रामबहादुर बस्नेतको शनिबार मृत्यु भयो। खोलाले बगाएर बेपत्ता बनाएका उनको शव घटनास्थलभन्दा लगभग ५ किलोमिटर तल आइतबार भेटियो। लापरवाही ढंगले खोला तर्न खोज्दा ज्यानै गयो। थोरै भए पनि घुमेर गएको भए गन्तव्यमा पुग्थे, जिल्ला प्रहरी प्रवक्ता शर्माले भने, बाढीले ज्यानै लग्यो। झापाको झापा५ का ३५ वर्षीय राजेश गणेशको बिरिङ खोलाले बगाएर शनिबार मृत्यु भयो। मलामी गएका उनी पौडी खेल्ने क्रममा खोलामा बेपत्ता भएका थिए। पाँच घण्टापछि तीन किलोमिटर तल उनको शव फेला पर्यो। मलामी गएका व्यक्ति काम सकेर घर फर्कनुपर्ने हो। बर्खे खोलामा पौडी खेल्नुपर्ने आवश्यकतै थिएन, झापा प्रहरी प्रमुख एसपी कृष्ण कोइरालाले भने। झापाको भद्रपुर३ स्थित मेची खोलामा नुहाउने क्रममा हिरण राईलाई खोलाले बगाएर बेपत्ता बनायो। उनको शव भेटिएको छैन। यी घटना भीषण वर्षा, बाढीपहिरो र डुबानका समयमा प्रदेश १ मा भएका केही मानवीय क्षतिसँग जोडिएका उदाहरण हुन्। यस समयमा मानवीय क्षति भएका घटनासँगै लापरवाही पनि जोडिने गरेको निष्कर्ष प्रहरीले निकालेको छ। बाढीपहिरोमा परेर मृत्यु र बेपत्ता भएको घटनासँगै लापरवाहीबाट जानाजान ज्यान गएका धेरै घटना भइरहेका छन्, प्रदेश १ प्रहरी कार्यालय विराटनगरका प्रवक्ता एसपी दीपक पोखरेलले भने। प्रदेश १ मा गत चैतयता मात्रै पानीमा डुबेर, खोलाले बगाएर र बाढीपहिरोमा परेर ५४ जनाको मृत्यु भइसकेको तथ्यांक प्रदेश प्र्रहरी कार्यालयसँग छ। असारयता मृत्यु हुनेको संख्या धेरै छ। बाढीपहिरोमा परेर तथा खोलाले बगाएर १६ जना बेपत्ता छन्। केही दिनयता प्रदेश १ मा बाढीपहिरो र डुबानको समस्या बढेको छ। मृतकमध्ये ४ प्रतिशतले मात्र प्राकृतिक प्रकोपबाट र ६ प्रतिशतले आफ्नै लापरवाहीले ज्यान गुमाएको प्रहरीको विश्लेषण छ। एसपी पोखरेलका अनुसार बाढी आइरहेको खोलामा गएर पौडी खेल्ने, माछा मार्ने, बगाएर ल्याएको दाउरा संकलन गर्ने, खोलाको छेउमा घाँस काट्न जाने र बाढी आइरहेको खोला जबरजस्ती तर्ने जस्ता लापरवाही गरेर धेरैले ज्यान गुमाएको देखिन्छ। पहिला आफू सुरक्षित हुनुपर्छ, उनले भने, अनि अरू कुरा सोच्ने हो। बर्खाका समयमा भइरहेका मानवीय क्षतिका घटनाक्रमले संरक्षणसँगै बालबालिकालाई अभिभावक र शिक्षकले थप सचेत गराउन आवश्यक देखिएको प्रहरीको निष्कर्ष छ। बालबालिकालाई कतिपय अभिभावकले रेखदेख र वास्ता नगर्ने गरेको पाइयो, पोखरेलले भने, त्यही भएर कतिपय बाढीका बेला नजानेर खोलाछेउ खेल्न जाने र पौडी खेल्न पस्ने, दाउरा बटुल्ने गर्दा दुःखद घटना भइरहेका छन्। सबै पक्ष गम्भीर भए मात्रै बाढी, पहिरो र डुबानलगायत समस्यामा मानवीय क्षति हुने क्रम रोक्न सकिने उनले बताए।"
