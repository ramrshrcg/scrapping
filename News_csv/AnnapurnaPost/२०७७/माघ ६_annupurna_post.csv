शीर्षक,विवरण
मधेस आन्दोलनको उपलब्धि,"दोस्रो जनआन्दोलनपछि अधिकार र पहिचानका मुद्दा उठाउँदै मधेसमा तीनवटा आन्दोलन भए, २०६३, २०६४ र २०७२ सालमा। आन्दोलन सफल पार्ने क्रममा दर्जनौंले ज्यान गुमाए। सयौंजना अंगभंग भए। थुप्रै नागरिकले विद्रोहमा उत्रेकै कारण अझै पनि जेल जीवन बिताइरहेका छन्। कतिपय आन्दोलनताका बारुदको छर्रा छिरेको शरीर लिएर गाँस, बास र कपासको खोजीमा भौंतारिरहेका छन्। तर हरेक वर्ष माघ ५ गतेलाई आधार मानेर बलिदानी दिवस मनाइरहँदा सर्वसाधारणदेखि बुद्धिजीवीलाई समेत एउटै प्रश्नले घोचिरहन्छ, आन्दोलनबाट मधेसी जनताले के पाए ? दलीय राजनीतिमा होमिएका सीमित नेतालाई सत्ता प्राप्ति र सत्ताबाट बहिर्गमन गराउने चालबाजीबाहेक अन्य के उपलब्धि रह्यो त मधेस आन्दोलनको ? लोकतान्त्रिक शासन प्रणालीमा अधिकार प्राप्तिका लागि जनता आन्दोलनमा होमिनु स्वाभाविक हो। यस अर्थमा मधेस आन्दोलनले लोकतन्त्रको जगलाई बलियो बनाएको सत्य हो। सँगसँगै मधेसलाई केन्द्रीय राजनीतिको मूल प्रवाहमा जोडेको छ। संघीयता, समानता, समावेशिता, राज्यका हरेक अंगमा आरक्षणलगायतका महत्त्वपूर्ण उपलब्धि आन्दोलनले मधेसी जनतालाई दिलायो। आन्दोलनबाट ऐतिहासिक नतिजा हात परे पनि कार्यान्वयनमा देखिएको सुस्तताले सहिदका सपना अधुरै बनाएको छ। अझै पनि ती क्षेत्रका थुप्रै जनताको शैक्षिक, आर्थिक तथा सामाजिक अवस्था टिठलाग्दो अवस्थाबाटै गुज्रिएको छ। जात, धर्म र लिंगका आधारमा हुने विभेद कायमै छ। सामाजिक अन्धविश्वास व्याप्त छ। दुःखको कुरा त राजनीतिक नेतृत्वमा रहेकाहरूले नै यस्ता विसंगतिलाई मलजल गरिरहेका छन्। संघीयताको कार्यान्वयनसँगै घरआँगनमा सिंहदरबार पुग्छ र कोही पनि भोकै मर्नु पर्दैन, नांगै बस्नु पर्दैन भन्दै भाषणबाजीमा प्रतिस्पर्धा गरेका नेताको आश्वासन फोस्रो सावित भएको छ। जनतालाई ढाल बनाएर आन्दोलनलाई सत्ता प्राप्तिको भर्याङ मात्रै बनाउन पल्केका राजनीतिक दलका नेताहरू अब भने चेतिन आवश्यक छ। सीमित वर्गलाई मात्रै काखी च्याप्ने र उनीहरूकै आडमा चुनावको समयमा भोट माग्न मात्रै गाउँ जाने नेतालाई जनताले चिन्न जरुरी छ। सहिद परिवारसँग बसेर भावनात्मक कुरा गरेर भुलाउन खोज्ने र पटकपटक उनीहरूलाई प्रयोग मात्रै गर्ने प्रवृत्ति सबै दलका नेताले सुधार्न जरुरी छ। पटकपटकको आन्दोलनले संस्थागत गरेकोे संघीयताको जगमा पहिलोपटक मधेसीले मधेसी अनुहारकै मुख्यमन्त्री पाएका छन्। त्यसअघिका सरकारमा पनि मधेसी नेताको सरकारमा बलियो उपस्थिति रह्यो। तर जनताले भने व्यवहारमा संघीयता र समावेशिताको अनुभव अझै गर्न पाएका छैनन्। सुशासन र सेवासुविधामा मधेसी जनताको पहुँच विस्तार हुन सकेको छैन। आन्दोलनमा शहादत दिएका सहिद परिवारको अवस्था जस्ताको तस्तै छ। सहिद परिवारले कसरी गुजारा चलाएका छन् ? बुवाआमाको अवस्था कस्तो छ ? कसैलाई मतलब छैन। सरकारको काम गर्ने पुरानै शैलीका कारण जनतामा असन्तुष्टि व्याप्त छ। आक्रोश चुलिँदो छ। जसका कारण राष्ट्रिय तथा अन्तर्राष्ट्रिय समुदायको समेत ध्यान खिच्ने गरी तीनपटकसम्म भएका आन्दोलन व्यर्थ पो रहेछ कि भन्ने भान मधेसी जनतालाई भएको छ। यसको मतलब आन्दोलनले जनतालाई धोका दिएको होइन, उनीहरूलाई जुन आश्वासन बाँडेर आन्दोलनमा लगाइएको थियो, उक्त आश्वासनअनुसार दलका नेताको साथ र सहयोग नपाएका मात्रै हुन्। अब पनि नेताले मधेसी जनताका पिर, व्यथा र मर्काका विषयलाई भाषणको बहाना मात्रै बनाउने होइन; व्यवहारमै कार्यान्वयन गरिनुपर्छ। राष्ट्र र राष्ट्रियताका विषयलाई सत्तारोहणको खुट्किलो मात्रै बनाउनु हुन्न। आन्दोलनको जगमा बनेको सरकारलाई कमाइखाने भाँडो मात्र बनाउनु हुन्न।"
"भुइँमा ठोकिए कुर्सी, ताकि संसद् चल्दा कसैले उठाउन नसकोस्","विराटनगर : प्रदेश १ को प्रदेशसभा बैठक बुधबार सुरु हुँदै छ। यसपटक बैठकस्थलको तयारी विगतभन्दा भिन्न रूपमा गरिएको छ। सांसद बस्ने कुर्सी फेर्नेदेखि कुर्सीका खुट्टालाई एकअर्कामा जोडेर फलामको पाताको बोल्डिङ नै गरिएको छ। कुर्सी उचाल्न र हल्लाउन नसक्ने बनाइएको छ। यसअघिका कुर्सी सार्न र उठाउन मिल्ने थिए। अबको बैठकमा मुख्यमन्त्री शेरधन राईविरुद्ध नेकपाको पुष्पकमल दाहालमाधवकुमार नेपाल समूहले दर्ता गरेको अविश्वास प्रस्तावका विषयमा छलफल गरिनेछ। छलफलका क्रममा विवाद र अवरोध हुन सक्ने अनुमान गर्दै यसपटक प्रदेशसभा सचिवालयले विशेष तयारी गरेको हो। सदन चल्ने कुरो हो, जे पनि हुन सक्छ। पहिलेका उदाहरणबाट पाठ सिकेको हो, सचिवालयका एक कर्मचारीले कुर्सी मिलाउँदै भने। पहिले प्रतिपक्षी दल नेपाली कांग्रेस अल्पमतमा हुँदा प्रदेशमा नेकपाको दुई तिहाइ बहुमतको सरकार थियो। बहुमतमा अधिकांश प्रस्ताव पारित हुँदै आए पनि अहिले बहुमतभित्रै दुई समूह भएकाले यसपटकको सदन अलि विशेष हुन सक्ने कुरालाई ध्यानमा राख्दै सुरक्षाको दृष्टिकोणमा पनि मजबुत बनाइएको प्रदेशसभाका सचिव गोपालप्रसाद पराजुलीले बताए। पहिले स्वास्थ्य मापदण्डलाई ख्याल गरिएकोमा अहिले सुरक्षा मापदण्डलाई पनि ख्याल गरेर बस्ने स्थानको व्यवस्था मजबुत बनाएका छौं, सचिव पराजुलीले भने। बर्खे अधिवेशन कोरोना भाइरस संक्रमणका कारण स्क्रिन सेयरिङमार्फत दुई हलमा सांसदलाई राखेर सम्पन्न गरिएको थियो। यसपटक भने कोरोना संक्रमण घटेकाले स्वास्थ्यसम्बन्धी मापदण्ड पालना गर्दै साविककै हलमा सबैलाई राखेर बैठक सञ्चालन गर्ने तयारी प्रदेशसभा सचिवालयले गरेको छ। प्रधानमन्त्री केपी शर्मा ओली समूहका मुख्यमन्त्री राईविरुद्ध अविश्वासको प्रस्ताव दर्तापछि एकले अर्को समूहका सांसदलाई कारबाही र निलम्बन गर्ने लहर चलेको छ। सांसद निलम्बन गर्दै प्रदेशसभामा उपस्थित नै नहुने र छेक्नेसम्मका योजना बन्न थालेको पाइएपछि तयारी मजबुत पारिएको सचिवालयले जनाएको छ। बैठकभित्र फरक समूह बस्ने स्थान बनाएको छैन। सत्तापक्ष र प्रतिपक्षका सांसद बस्ने फरक लहर हुन्छन्, सचिव पराजुलीले भने, पार्टी नफुटी बाहिरको प्रभाव प्रदेशसभा बैठकको बस्ने दृश्यमा देखिने छैन। हामीले यसरी बनायौँ। यसपटक सुरक्षाको विषयमा प्रदेशसभा सचिवालय सचेत बनेको देखिएको छ। कुर्सीमा फलामको पाता कस्नेसँगै प्रदेशसभा बैठकमा सुरक्षाका लागि खटिने मर्यादापालकको संख्या पनि थप गरिएको छ। पहिले ४७ जना मर्यादापालक खटिने गरेकोमा १० जना थप गर्दै ५७ पुयाइएको छ। यसअघि सुरक्षा निकाय र सचिवालयको टिमबीच भएको छलफल र निर्णयबमोजिम सुरक्षा मापदण्ड अपनाइएको सचिवालयले जनाएको छ। ५७ जना मर्यादापालकले ९३ जना सांसदको निगरानी गर्नेछन्। पछि हटे तीन सांसदअविश्वास प्रस्तावमा हस्ताक्षर गरेकामध्ये पूर्वराज्यमन्त्री जसमाया गजमेरसहित तीन सांसद पछि हटेका छन्। प्रदेशसभा सदस्य गजमेर, गोपाल बुढाथोकी र श्रीप्रसाद मैनालीले सोमबार प्रदेशसभा सचिवालयमा सामूहिक निवेदन दिँदै आफ्नो प्रस्ताव फिर्ता लिएका हुन्। उनीहरूले नेकपाको सरकारविरुद्ध नेकपाकै सांसदले अविश्वास प्रस्ताव दर्ता गर्नु उपयुक्त नभएको जनाएका छन्। नेकपाको दाहालनेपाल समूहका ३७ सांसदले पुस १२ गते अविश्वास प्रस्ताव दर्ता गरेका थिए। तीमध्ये पछि हट्नेको संख्या पाँच पुगेको छ।"
मधेश आन्दोलनका सहिद परिवारलाई अझै आश्वासन,"जनकपुरधाम : मधेसको अधिकार प्राप्ति आन्दोलनको सूत्रपात भएको मधेस आन्दोलनको १४ वर्ष पूरा भएको छ। प्रदेश सरकार गठन भएपछि प्रत्येक वर्ष माघ ५ लाई बलिदानी दिवसका रूपमा मनाउन थालिएको छ। प्रदेश नं २ सरकारले जनकपुरधामको एउटा कोठामा दिवस मनायो। यही समयमै आन्दोलनको अगुवाहरूले जनकपुरको जनकचोकमा दिवस मनाए। सरकारले आयोजना गरेको कार्यक्रममा सहिद परिवारका सदस्यहरू, जनता समाजवादी पार्टीका वरिष्ठ नेता राजेन्द्र महतो, अनिल झा, प्रदेश २ मुख्यमन्त्री लालबाबु राउत सहभागी भए। मन्त्रीहरू जितेन्द्र सोनल, नवलकिशोर साह, रामनरेश रायलगायत पनि कार्यक्रममा उपस्थित भए। कार्यक्रमको अध्यक्षता पहिलो मधेस आन्दोलनका प्रथम सहिद रमेश महतोकी आमाले गरिन्। कार्यक्रममा बोल्दै जसपाका वरिष्ठ नेता महतोले सहिदहरूकै बलमा जनताले संघीयता तथा प्रदेश सरकार पाएको तर सहिद परिवारसँग गरिएको प्रतिबद्धता पूरा गर्न ढिलो भइरहेको बारे सरकारको ध्यानाकर्षण गराए। आन्दोलन उत्कर्षमा पुगेका बेला हामीले सहिद परिवारलाई ५० लाख रुपैयाँ सहयोग गर्ने प्रतिबद्धता व्यक्त गरेका थियौं, त्यो अहिलेसम्म हुन सकेन। ५० लाख रुपैयाँ नभए पनि सो बराबरको सहयोग सहिद परिवारलाई प्रदेश सरकारले गर्नुपर्छ, उनले भने। सादा कागजमा सही प्रदेश सरकारको कार्यक्रममा प्रदेश २ का आठवटै जिल्लाका सहिद परिवारका सदस्य सहभागी भए। कार्यक्रममा उपस्थित ६० जना सहिद परिवार सदस्यहरूलाई दोसल्ला ओढाएर जनही २५ हजार नगदसहित सम्मान गरियो। आर्थिक सहयोग गरेपछि उनीहरूलाई हस्ताक्षरसमेत गराइएको छ। प्रदेश सरकार भ्रष्टाचारमा जोडिएको भनेर आलोचना भइरहेका बेला हस्ताक्षर गराइएको कागजमा भने रकम उल्लेख गरिएको छैन। सहिदहरूको नाउँमा यसरी रकम दुरुपयोग हुनु दुःखद् भएको कार्यक्रममा सहभागी सहिद परिवारका एक सदस्यले गुनासो गरे।"
बहस छोटो गर्न रुलिङ,"काठमाडौं : सर्वोच्च अदालतको संवैधानिक इजलासले प्रतिनिधिसभा विघटनविरुद्ध दायर रिटको सुनुवाइमा बहस लामो भएको भन्दै समयको ख्याल गर्न निवेदकतर्फका कानुन व्यवसायीलाई रुलिङ गरेको छ। रिट निवेदकका तर्फबाट अधिवक्ता डा दीनमणि पोखरेलले सोमबार एक्लै साढे तीन घण्टा बहस गरे। राष्ट्रियअन्तर्राष्ट्रिय अभ्यास, संवैधानिक प्रावधान र संसद् विघटन हुँदाको राजनीति घटनाक्रमसहित पोखरेलले यतिका लामो बहस गरेका हुन्। यसले फैसलाको समय घर्किन सक्ने भन्दै बहस छोटो गर्न इजलासबाट रुलिङ भएको हो। न्यायाधीश अनिलकुमार सिन्हाले मुद्दामा सहभागी हुने कानुन व्यवसायीको संख्या र समयलाई मध्यनजर गर्न ध्यानाकर्षण गराएका थिए। सिन्हाले रिटमा बहस गर्न ३ सय ६३ वटा वकालतनामा परेको जानकारी दिए। सुनुवाइ गर्दागर्दै चुनावको तयारी भइसकेको हुनाले र पब्लिक मतका लागि जागिसकेको हुनाले कतै चुनावलाई रोक्नु नपर्ने भन्ने अवस्था आइपर्ला। यहाँहरूले समयलाई म्यानेज गर्नुस्, इजलासबाट सिन्हाले भने। इजलासले रोक्न नमिल्ने तर कानुन व्यवसायीले आफैं व्यवस्थापन गर्नुपर्ने उनको भनाइ थियो। न्यायाधीश सपना मल्ल प्रधानले पनि बहस छोटो गर्न ध्यानाकर्षण गराएकी थिइन्। वरिष्ठ अधविक्तासहित रिट निवेदकका तर्फबाट मात्र अझै डेढ दर्जन कानुन व्यवसायीले बहस गर्न बाँकी छ। जसकारण प्रतिनिधिसभा विघटन विवादको बहस अझै दुई साता लम्बिने आकलन गरिएको छ। बहसकै क्रममा अर्का अधिवक्ता सरोजकृष्ण घिमिरेले तत्कालीन सभामुख सुवास नेम्बाङले प्रधानमन्त्रीले पाँच वर्ष संसद् विघटन गर्न नपाउने व्यवस्था गरिएको भन्दै दिएको अभिव्यक्ति सार्वजनिक भएको बताएका थिए। त्यो अभिव्यक्तिले संविधानमा किन यस्तो व्यवस्था गरियो भनेर कारण बुझिन्छ, घिमिरेले बहसमा भने। घिमिरेको जिकिरपछि प्रधानन्यायाधीश चोलेन्द्रशम्शेर राणाले नेम्बाङको उक्त अभिव्यक्ति संविधान बन्नुअगाडिको हो कि पछाडिको ? भन्दै प्रश्न गरेका थिए। राणाले ठट्टाको शैलीमा इजलासबाट सोधे, संविधान निर्माणका क्रममा भएको भए एउटा होला, बनिसकेपछि हो भने अर्को होला नि ! जवाफमा घिमिरेले उक्त भनाइ प्रतिनिधिसभा विघटनअघिकै रहेको जिकिर गर्दै भने, त्यो भनाइले संविधान बनाउनेको मनसाय बुझाउँछ। न्यायाधीश प्रधानले औपचारिक वा अनौपचारिक सन्दर्भमा आएका कुरालाई संविधानको मर्म र भावना भनेर मान्न सकिने वा नसकिने भनेर प्रश्न सोधेकी थिइन्। पुस ५ गते प्रतिनिधिसभा विघटनपछि सर्वोच्चमा भिन्नाभिन्नै १३ वटा रिट दायर भएका थिए। राष्ट्रपति कार्यालय, प्रधानमन्त्री कार्यालयलगायत सबै विपक्षी निकायले पुस १९ गते विघटनको कारण र औचित्यसहित लिखित जवाफ पठाएपछि २२ गतेदेखि रिट हेर्दाहेर्दै मा छन्। मंगलबार पनि निरन्तर सुनुवाइ हुनेछ।"
नेपालमा नयाँ कोरोना,"काठमाडौं : कोरोना भाइरसको नयाँ प्रजातिभेरियन्ट संक्रमण नेपालमा पनि देखिएको छ। आनुवंशिक गुण परिवर्तन गरेको नयाँ भाइरसबाट एक महिलासहित तीन जना संक्रमित भएका हुन्। उनीहरू केही समयअघि नयाँ भाइरसको उद्गमस्थल बेलायतबाट स्वदेश फर्किएका थिए। स्वास्थ्य तथा जनसंख्या मन्त्रालयका प्रवक्ता डा जागेश्वर गौतमले संक्रमितमध्ये २८ वर्षीया महिला र ३२ वर्षीय पुरुषमा आरटी पीसीआर नेगेटिभ भइसकेको जानकारी दिए। ६७ वर्षीय पुरुष पोजिटिभ नै रहे पनि लक्षण नदेखिएको प्रवक्ता डा गौतमको भनाइ छ। बेलायतबाट फर्किएका नेपालीलाई निगरानीमा राखी ६ वटा नमुनाको परीक्षण गरिएको थियो। तीमध्ये तीनवटा नमुनामा एस जिन टार्गेट नेगेटिभ देखिएको थियो। भाइरसको नयाँ प्रजाति होहोइन भन्ने पुष्टि गर्न विश्व स्वास्थ्य संगठनको सहयोगमा पुस २७ गते हङकङस्थित प्रयोगशालामा पठाइएको थियो। उक्त नमुनाको नतिजा राष्ट्रिय जनस्वास्थ्य प्रयोगशालालाई इमेलमार्फत २०७७ माघ ५ गते प्राप्त भएको र तीन जनामा (२८ वर्षीया महिला, ६७ वर्षीय पुरुष र ३२ वर्षीय पुरुष)मा नयाँ प्रजातिको भाइरसको संक्रमण भएको पुष्टि भएको छ, मन्त्रालयले सोमबार जारी गरेको प्रेस विज्ञप्तिमा लेखिएको छ। यीमध्ये दुई जना बेलायत नै फर्किसकेको पाइएको छ। लक्षणहरू थकाइ लाग्नेटाउकोघाँटीजिउ दुख्नेज्वरो आउनेखोकी लाग्नेनाक बन्द हुनेगन्ध थाहा नपाउनेनिमोनिया हुनेश्वास फेर्न गाह्रो हुने प्रवक्ता डा गौतमले बेलायतबाट फर्किएकामध्ये ६ जनामा कोरोना पोजिटिभ देखिएकामा तीन जनामा नयाँ भाइरस पाइएको खुलाए। कोरोना पोजिटिभ ६ जनामा देखिएको हो। जसमध्ये तीन जनामा नयाँ भेरियन्टको कोरोना भाइरस पुष्टि भएको हो, उनले अन्नपूर्ण पोस्ट्सँग भने, तीन जनामध्ये दुई जना (२८ वर्षीया महिला र ३२ वर्षीया पुरुष) हिजै बेलायत फर्किसकेका छन्। नयाँ प्रजातिको कोरोना संक्रमण पुष्टि भएका ६७ वर्षीय पुरुष घरमै आइसोलेसनमा छन्। शुक्रराज ट्रपिकल तथा सरुवा रोग अस्पतालका निर्देशक डा सागर राजभण्डारीले नयाँ प्रजातिको भाइरस संक्रमितको स्वास्थ्यमा जटिलता नदेखिएको बताए। पुरानो कोरोनाभन्दा नयाँ प्रजातिको कोरोना भाइरस छिटो सर्छ। घरपरिवारका सबै सदस्य एवं नजिक रहेका व्यक्तिमा सर्ने सम्भावना बढी हुन्छ, निर्देशक डा राजभण्डारीले भने, नयाँ भेरियन्टको कोरोनाको संक्रमणदर ७० गुणा बढी छ। नयाँ प्रजातिको कोरोना संक्रमितमा सुरुवातमा रुघाखोकी बढी लाग्ने देखिएको छ। ज्वरो आउने, थकाइ लाग्ने, टाउको दुख्ने, नाक बन्द हुने र गन्ध थाहा नपाउनेलगायत लक्षण देखिने डा राजभण्डारीले बताए। दीर्घरोगी र रोग प्रतिरोधात्मक क्षमता न्यून भएकाहरूलाई बढी असर गर्छ, उनले भने। नयाँ भाइरस संक्रमण देखिएसँगै बेलायतबाट हुने उडान र यात्रु आगमनलाई पुस पहिलो सातादेखि नेपालमा प्रतिबन्ध लगाइएको थियो। नेपाल नागरिक उड्डयन प्राधिकरणले बेलायत र बेलायत ट्रान्जिट भएर आउने यात्रुलाई नल्याउन विभिन्न हवाई सेवालाई सर्कुलर गरेको थियो। त्यसअघि नै बेलायतबाट नेपाल भित्रिएकामध्ये केही व्यक्तिको स्वाब संकलन गरिएको थियो। मन्त्रालयले पुस पहिलो साता बेलायतबाट आएका नागरिकले अनिवार्य होटल क्वारेन्टाइनमा बस्न र प्रयोगशालामा स्वाब परीक्षण गर्न आग्रह गरेको थियो। बेलायतमा असोजमा नयाँ भाइरस देखापरेको थियो। अहिले युरोप, अमेरिका र एसियाली मुलुकमा नयाँ भाइरस देखापरेको छ। यस भाइरसले संक्रमणको त्रास बढाएको छ। नेपाल स्वास्थ्य अनुसन्धान परिषद्ले यसअघि आनुवंशिक संरचना अध्ययन गर्दा नेपालमा भेटिएको भाइरस भारत, बंगलादेश र साउदी अरबको भाइरससँग मिल्दोजुल्दो पाइएको थियो। सरकारले बेलायतबाट एक महिनाअघि स्वदेश फर्किएका व्यक्तिमा निगरानी बढाएको थियो। मन्त्रालयका वरिष्ठ भाइरोलोजिस्ट डा वासुदेव पाण्डेले बेलायतबाट फर्किएका २ सय ३५ जनालाई निगरानीमा राखिएको जानकारी दिए। हामीले त्यति बेला निगरानी गरेका थियौं। तीमध्ये तीन जनामा संक्रमण पुष्टि भएको हो, डा पाण्डेले भने। मन्त्रालयले अझै सकेसम्म भीडभाडमा नजान, जानुपरे दुई मिटर दूरी कायम राख्न, बाहिर जाँदा अनिवार्य मास्क लगाउन, साबुनपानीले हात धुन र स्यानिटाइजर प्रयोग गर्न मन्त्रालयले आग्रह गरेको छ। जबसम्म यस रोगको नेपालमा भ्याक्सिन उपलब्ध हुँदैन त्यतिन्जेलसम्म हामीले सावधानी अपनाउनुपर्ने देखिन्छ, मन्त्रालयले भनेको छ।"
उखु किसानले अझै पाएनन् भुक्तानी,"काठमाडौं : सरकारले किसानसँग सम्झौता गर्दै २१ दिनभित्र उखु किसानका सबै भुक्तानी दिने प्रतिबद्धता गरे पनि पूर्णरूपमा भुक्तानी पाउन सकेका छैनन्। उखु किसान संघर्ष समितिका सचिव हरिश्याम रायले तोकिएको समयभित्र किसानले भुक्तानी पूर्णरूपमा नभएको बताए। पाउनुपर्ने ६५ करोडमध्ये ४३ करोड मात्रै भुक्तानी पाएका छन्। किसानले २२ करोड पाउन अझै बाँकी छ। संघर्ष समितिका सचिव रायले सरकारले दिएको समय माघ ४ गते सकिएकाले माघ ६ गते मंगलबार बैठक बसेर रणनीति तय गर्ने बताए। समय सकियो तर पूर्णरूपमा भुक्तानी पाएका छैनौं, उनले भने, तर, हामीलाई आन्दोलन गर्ने रहर छैन। केही दिनमा पैसा दिइहाले भने आन्दोलन नगर्ने उनले स्पष्ट पारे। पैसा पाए आन्दोलन किन गर्ने ?, उनले प्रश्न गरे, फेरि २२ करोड भुक्तानी राख्न खोजे आन्दोलन नगरी सुखै छैन। उद्योग, वाणिज्य तथा आपूर्ति मन्त्रालयले उखु किसानको ८० प्रतिशत भुक्तानी भइसकेको जनाएको छ। दुई हप्ताभन्दा बढी समय लगाएर माइतीघरमा आन्दोलन गरेका किसानको सरकारले ग्यारेन्टी गरेर पनि पूर्ण भुक्तानी नगर्दा चिन्तित भएका छन्। किसान संघर्ष समिति सर्लाहीका संरक्षक राकेश मिश्रले अघिल्लो हप्ता नै उद्योगले भुक्तानीको दायरा घटाउँदै लगेकोमा सबै भुक्तानी नपाउनेमा चिन्ता व्यक्त गर्दै आएका थिए। पछिल्लो समय थोरै मात्रै पैसा दिन थालिएको थियो, उनले भने, पूर्णरूपमा भुक्तानी नपाउँदा किसान चिन्तित भएका छन्। सरकारले किसान र उद्योगीबीच सम्झौता गरी २१ दिनभित्र सबै भुक्तानी दिलाउने प्रतिबद्धता जनाएको थियो। सम्झौता भएको २२औं दिन माघ ४ गते पुगिसकेको छ । तर, उक्त अवधिमा पनि सबै किसानले सबै भुक्तानी पाइसकेका छैनन्। समितिका संरक्षक मिश्रले कुन किसानले कति पायो भन्ने यकिन तथ्यांक नभएको बताए। कुन किसानले कति क्विन्टल, कतिको दरले खातामा गयो टुंगो छैन। सरकारले जिल्ला प्रशासन कार्यालयमार्फत उद्योगीसँग तथ्यांक मागेर किसानको खातामा पैसा हालिदिएको थियो। श्रीरामको ६ करोडमध्ये लगभग बक्यौता घटाइसकेको छ। पछिल्लो समय इन्दिराले एक रुपैयाँ पनि भुक्तानी गरेको छैन। उसले किसानलाई साढे ५ करोड भुक्तानी गर्न बाँकी छ। लुम्बिनी चिनी उद्योगले ७ करोडमध्ये डेढ करोड मात्रै भुक्तानी गरेको छ। अन्नपूर्ण सुगर मिल्सको १७ करोडमध्ये ११ करोड १४ लाख भुक्तानी गरिसकेको छ। उसले अझै ६ करोड भुक्तानी गर्न बाँकी छ। किसानले लामो समयसम्म भुक्तानी नपाएपछि उखु उत्पादनमा ह्रास आउन थालेको छ। ऋण खोजेर भए पनि उखु खेती गर्दै आएका किसान भुक्तानीको ग्यारेन्टी नभएकाले पलायन हुन थालेका छन्। मूल्य राम्रो नभएकाले किसानले उत्पादन घटाउँदै लगेका छन्। कुनै मिलले उखु हाल्दै अर्कोतिरबाट भुक्तानी दिन्छन्, केहीले आठ दिनभित्र दिन्छन्, उनले भने। उखु किसानले सधैैंका लागि आठ दिनभित्र भुक्तानी पाउनुपर्ने माग गरेका छन्। केही समयअघि भएको सहमतिमा उखु किसानका समस्या समाधान गर्न प्राविधिक कमिटी गठन भएको छ। उक्त कमिटीको बैठक बसी अध्ययन सुरु भइसकेको छ। समितिले १ सय २० दिनभित्र प्रतिवेदन सरकारलाई बुझाउनेछ। प्राविधिक समितिको बैठकले कार्यदिशा तय गरेको छ। सरकारले ६५ करोडको मात्र जिम्मा लिने जनाए पनि किसानले ९० करोड भुक्तानी नपाएको दाबी गर्दै आएका छन्। किसान र उद्योगीको डाटा फरक भएकोमा अध्ययन सुरु भइसकेको छ। उद्योगीले तोकिएको मूल्यभन्दा कममा दिँदा किसान मर्कामा परेका छन्। किसानको दाबीअनुसार अझै ४२ करोड भुक्तानी हुन बाँकी छ। तर, सरकारले साढे ३३ करोडको जिम्मेवारी लिन चाहेको छैन। मन्त्रालयका प्रवक्ता डानारायण रेग्मीले अध्ययन प्रतिवेदनपश्चात् मात्रै वास्तविक तथ्यांक आउने बताए।"
हटाइयो कोटा प्रणाली,"गोरखा : जिल्ला प्रशासन कार्यालयले आफ्नो सेवामा कोटा तोक्दा आइतबारसम्म सेवाग्राही मध्याह्न १२१ बजे नै रित्तो हात फर्किन बाध्य थिए। त्यसले सर्वसाधारणलाई पारेको असरबारे सोमबार अन्नपूर्ण पोस्ट्मा समाचार प्रकाशन भएसँगै कार्यालयले त्यसलाई सच्याएको छ। प्रमुख जिल्ला अधिकारी तीर्थराज भट्टराईले ७० जनाको कोटा पुगेपछि सेवाग्राहीलाई फर्काउने नियम परिमार्जन गरिएको जानकारी दिए। प्रजिअ भट्टराईका अनुसार विगतमा ७० जनाको कोटा तोकिएकामा सोमबार एकै दिन १ सय २७ जनाको नागरिकता बनाइएको छ। नयाँ नागरिकता ९१ र पुरानो नागरिकता ३६ वटा बनायौं, भट्टराईले भने। ० कागजात पुगे रित्तो हात फर्किनु नपर्ने उनले सेवाग्राहीका पिरमर्का बुझ्न भन्दै आँगनमा बसेर सेवासमेत दिएका छन्। सेवाग्राहीलाई के कस्तो समस्या भएको रहेछ भनेर प्रत्यक्ष रूपमा बुझ्न आँगनमा टेबलकुर्सी राखेर बसेको छु। कसैबाट केही गुनासो आउनेबित्तिकै समाधान गर्न म आफैं लागिपर्नेछु, उनले भने, न्यूनतम आधारभूत कागजात नपुगेको हकमा त हामीले सेवा दिन सक्दैनौं। तर, कागजात पुर्याएर आएका सेवाग्राहीले अब रित्तो हात फर्किनुपर्दैन। उनले अब माघ १६ गतेदेखि साँझ ५ बजेसम्मै बसेर सेवा दिने प्रतिबद्धता जनाए। हिउँदको दिन थियो, जतिसुकै खट्दा पनि कार्यालय समयभित्र करिब ७० जनाको मात्र नागरिकता बनाउन सकिने हुँदा हामीले कोटा निर्धारण गरेका थियौँ, उनले भने, तर, अब आउँदो १६ गतेदेखि ५ बजेसम्म काम गर्नुपर्नेछ। त्यसैले अब कोटा नतोक्ने, बरु आएका सेवाग्राही सबैको फाइल लिने र कार्यालय समयभित्र सक्नेजति सबैको काम गरेर पठाउने भएका छौं। अब कोटा नतोक्ने, बरु आएका सेवाग्राही सबैको फाइल लिने र कार्यालय समयभित्र सक्नेजति सबैको काम गरेर पठाउने भएका छौं।तीर्थराज भट्टराई, प्रमुख जिल्ला अधिकारी, गोरखा उनले सोमबार दिउँसो २ बजेसम्म आँगनमै बसेर सेवा दिएका थिए। अब सहायक प्रजिअसँग दुवै जना आँगनमै बसेर सेवा दिने उनले बताए। सहायक प्रमुख जिल्ला अधिकारी अहिले बिदामा हुनुहुन्छ। उहाँ आएपछि हामी दुवै जना आँगनमै रहेर सेवाग्राहीलाई सेवा दिनेछौँ, उनले भने, यसअघि पनि मैले जिल्ला प्रशासन कार्यालयसम्म आउन नसक्ने सेवाग्राहीलाई उहाँहरूको घरमै पुगेर नागरिकता दिने गरेको थिएँ। फिल्डमै खटिएर सेवा दिने कामलाई निरन्तरता दिनेछु। यसअघि कोटा पूरा भएको भन्दै कार्यालयका कर्मचारीले सेवाग्राहीलाई दिउँसै फर्काउने गरेका थिए। टाढाबाट आएका सेवाग्राही रित्तो हात फर्किनुपर्ने अथवा होटलमा बस्नुपर्ने बाध्यात्मक अवस्था थियो।"
प्रदेश सरकारले शिर ठाडो हुनेगरी काम गरिरहेको छ : मुख्यमन्त्री पौडेल,"वागमती : वाग्मती प्रदेशका मुख्यमन्त्री डोरमणि पौडेलले वाग्मती प्रदेश सरकारले शिर ठाडो हुनेगरी काम गरिरहेको बताएका छन्। 'वाग्मती प्रदेश विकास दर्पण'को विमोचन गर्दै मुख्यमन्त्री पौडेलले विकासका योजना निर्माण र कार्यान्वयन, सुशासन कायम, आर्थिक विकासलगायत सबै प्रकारका सूचकहरुमा वाग्मती प्रदेश अगाडि रहेको धारणा राखे। पौडेलले सडक, पुल, खानेपानी, सिंचाइ जस्ता विकासका आधारभूत आवश्यकता पुरा गर्नेदेखि लिएर सुरुङमार्ग निर्माणको योजनासमेत कार्यान्वयनको चरणमा रहेको बताए। मुख्यमन्त्री पौडेलले अन्तर्राष्ट्रिय बोलपत्र आह्वान गर्नुपर्ने तथा केन्द्र सरकारसँग समेत साझेदारी गर्नुपर्ने भएका कारण सुरुङमार्ग निर्माणमा केही ढिलाइ भएको भए पनि अब केही समयमै निर्माण प्रारम्भ हुने बताए। सरकारले विद्युतीय सवारीलाई प्राथमिकता दिन लागेको बताउँदै वाग्मती प्रदेशका हरेक योजना अन्य क्षेत्रका लागिसमेत अनुकरणीय हुने गरेको उनले बताए। पौडेलले सुसंस्कृत र सुखी जनता समाजवाद उन्मुख समृद्ध प्रदेश को दुरगामी सोचलाई पूरा गर्न प्रदेशको पहिलो आवधिक योजना २०७६७७, २०८०८१ कार्यान्वयनमा ल्याइएको, प्रदेश नीति तथा योजना आयोगबाट दिगो विकास लक्ष्यसहित अन्य दस्तावेज तयार भई कार्यान्वयनमा ल्याइएको, आफू र मन्त्रीहरूबीच, मन्त्री र सचिवबीच एवं सबै तहका कार्यालय प्रमुखसँग कार्य सम्पादन करार सम्झौता भएको र त्यसको परिणाम सकारात्मक आएको उल्लेख गरे। मुख्यमन्त्री पौडेलले सरकार गठनको तीन वर्ष नपुगिकनै सरकारले गरेका कामको परिणाम देखिन थालिसकेको बताए।"
"प्रधानमन्त्री ओलीको कदम केही पनि होइन, यसले घुँडा टेक्छ : योगेश भट्टराई","काठमाडौं : नेपाल कम्युनिस्ट पार्टी (नेकपा) का नेता योगेश भट्टराईले पछिल्लो समय प्रधानमन्त्री केपी ओलीले चालेको कदम केही पनि नभएको तर्क गरेका छन्। प्रेस संगठन नेपालको दोस्रो राष्ट्रिय भेलामा मंगलबार नेता भट्टराईले यस्तो बताएका हुन्। 'प्रधानमन्त्री केपी ओलीले चालेको कदम केही पनि होइन। एउटा उखान छ, अरिंगाल खायौं, बछ्युँ खायौं नाथे झुसे बारुलो,'उनले भने ,'यसले घुँडा टेक्छ। घुँडा टेक्नु बाहेक यसको नियतिमा अरु केही छैन।' संविधानको रक्षा हुन्छ कि हुँदैन भन्ने कुरामै आफूहरुको लडाइ रहेकोमा उनले जोड दिए। 'यो आन्दोलन ७ दशकदेखि लामो संघर्षबाट पाप्त भएको संविधानको रक्षा हुन्छ कि हुँदैन। पचासौं नेपालीको बलिदानबाट बनेको संविधानको रक्षा हुन्छ कि हुँदैन। संघीय लोकतान्त्रिक गणतन्त्रको रक्षा हुन्छ कि हुँदैन,' नेपालको आर्थिक र सामाजिक समृद्धिको दिशामा अघि बढ्छौं कि बढ्दैनौं भन्ने कुरासँग हाम्रो लडाइ हो,'उनले भने,' यो पार्टी कहाँ पुग्छ होला, पार्टीका सदस्यहरु कहाँ पुग्छन् होला, हाम्रा नेताहरु प्रधानमन्त्री हुन्छन कि हुँदैनन् होला, हाम्रो मन्त्री पद फेरि फर्किन्छ कि फर्किदैन होला भन्नका निम्ति यो आन्दोलन गरेका होइनौं।' नेकपा प्रचण्ड नेपाल पक्षको स्थायी समिति सदस्य भट्टराईले विचारको बहस भइरहेको बेला प्रधानमन्त्री ओलीले बहसको विषयलाई अन्यन्त्र मोडेर नौटंकी भाषण गर्दै हिँड्नुको कुनै अर्थ नरहेको जिकिर गरे । 'आज विचारको बहस भइरहेको छ। स्वच्छाचारी कि लोकतान्त्रिक प्रधानमन्त्री भन्ने विषयमा बहस भइरहेको छ। संविधानको रक्षा कि संविधानको हत्या भन्ने कुरामा बहस भइरहेको छ। प्रतिनिधिसभाको फाँसी दिन पाइन्छ कि पाइँदैन भन्ने कुरामा बहस भइरहेको छ। र यतिबेला बहसको विषयलाई अन्यन्त्र मोड्नका निम्ति नौटंकी भाषण गर्दै हिँड्नुको कुनै अर्थ छैन।' उनले आफूहरुको आन्दोलन रक्सी उत्पादन गर्ने नभइ मान्छेको हितका निम्ति दूध उत्पादन गर्नेका लागि भएको बताए। 'यो आन्दोलन रक्सी उत्पादन गर्ने आन्दोलन होइन। रक्सी भट्टी चलाउने आन्दोलन होइन। यसले मान्छेको हितका निम्ति दूध उत्पादन गर्दैछ। हामी दूध बिक्रेता हौं। दूध बिक्री गर्नु दु:ख हुन्छ। घरघरमा पुर्याउनुपर्छ। बिहानै जाडोमा साइकलमा मोटरसाइकलमा घरघरमा दूध पुर्याउनु जानुपर्छ। रक्सी पुर्याउन घर घरमा जानुपर्दैन,' उनले भने।"
चक्रपथ विस्तारमा अनुचित माग स्वीकार्य हुन्न,"काठमाडौं : काठमाडौं चक्रपथ विस्तार आयोजनाको समस्या समाधानका लागि अन्तर मन्त्रालय, प्रदेश, स्थानीय तहबीचको समन्वयात्मक बैठक मंगलबार सम्पन्न भएको छ । उपप्रधानमन्त्री ईश्वर पोखरेलको आयोजना सिंहदरवारस्थित प्रधानमन्त्री तथा मन्त्रिपरिषदको कार्यालयमा चक्रपथ सुधार आयोजनाको प्रगति र विस्तारकाक्रममा आइपरेका चुनौतीका विषयमा छलफल भएको हो । कलंकीदेखि धोबीखोला सम्मको कुल ११६ किलोमिटर सडकको निर्माणका क्रममा महाराजगन्ज र स्वयम्भू क्षेत्रमा समस्या देखापरेपछि उपप्रधानमन्त्री पोखरेलले भौतिक मन्त्रालय, भूमिसुधार मन्त्रालय, पुरातत्व विभाग, काठमाडौं महानगर, सड्क क्षेत्रमा पर्ने स्थानीय तहका जननिर्वाचित अधिकारीलगायतका पदाधिकारीसँग छलफल गरेका हुन् । सबैपक्षको कुरा सुनेपछि उपप्रधानमन्त्री पोखरेलले सड्क विस्तारका क्रममा अनुचित माग र अर्घल्याई स्वीकार्य नहुने बताए । अनुचित कुराको पछि नलाग्न निर्देशन दिदैं उपप्रधानमन्त्री पोखरेलले राज्यले लिएको नीति र योजनामा सबै निकायबीच समन्वय गरेर अघि बढ्न निर्देशन दिए । कार्यक्रममा भौतिक पूर्वाधार तथा यातायात मन्त्री वसन्त नेम्वाङले चक्रपथ विस्तार निर्माणका क्रममा देखापरेका समस्या सुल्झाउदैं लैजानुुपर्नेमा जोड दिए ।"
प्रतिनिधिसभा पुनर्स्थापना नभएसम्म संविधानवाद रक्षा हुन्न : वाग्ले,"काठमाडौं : पत्रकार नारायण वाग्लेले प्रतिनिधिसभा पुनस्र्थापना नभएसम्म संविधानवादको रक्षा नहुने बताएका छन् । मंगलबार काठमाडौंमा आयोजित प्रचण्डनेपाल पक्षको प्रेस संगठन, नेपालको राष्ट्रिय भेलालाई सम्बोधन गर्दै यस्तो बताएका हुन् । म त प्रष्ट छु, वाग्लेले भने, प्रतिनिधिसभा पुनस्र्थापना नभएसम्म संविधानवादको रक्षा हुन्न ।उता वाग्लेले कोरोना महामारी र आर्थिक संकट हुँदा एक दिन नबसेको संसद किन ब्युँताउने भन्दै जनताले प्रश्न गरेकोसमेत बताए । त्यो संसद महामारी हुँदा, आर्थिक संकट हुँदा एक दिन बसेन । किन ब्युँताउने भनेर जनताले भनिरहेका छन्, उनले थपे । पत्रकार वाग्लेले धरहरा बनाउनु र गाउँगाउँमा डोजर चलाउनु मात्रै विकास नभएको बताए । उनले सिमेन्टको धरहरा समृद्धि नभएको प्रष्ट पारे । प्रतिनिधिसभा विघटन हुनुलाई प्रधानमन्त्रीले संसदमा दिउँसै डोजर लगाएको संज्ञा उनले दिए । प्रधानमन्त्रीसँगै जनप्रतिनिधिसँग आक्रोश व्यक्त गरेका वाग्लेले भने, प्रधानमन्त्रीले दिउँसै संसदमा डोजर चलाए, तपाईंहरूकै मेयरले राति कमलपोखरीमा डोजर चलाए । वाग्लेले नेकपा अध्यक्ष पुष्पकमल दाहाल प्रचण्डलाई द्वन्द्वको घाउ बाँकी नै रहेकाले फेरि त्यो कुरा नगर्न आग्रह गरे । यस्तो आन्दोलन भए नागरिकले साथ नदिने उनको भनाइ छ । कमरेडहरूले भन्नुभयो, मांसाहारी आन्दोलन चाहियो, उनले भने, हिजोका द्वन्द्वको घाउ बाँकी नै छ। यसो गर्नुभयो भने नागरिकले साथ दिँदैनन् । वाग्लेले अहिले सबैभन्दा निरीह व्यक्ति संविधानसभाको दुई कार्यकाल अध्यक्ष भएको व्यक्ति भएको भन्दै सुवास नेम्वाङमाथि कटाक्ष गरे । आजको नेपालमा सबभन्दा निरीह हिजो दुई कार्यकाल संविधानसभा अध्यक्ष भएका व्यक्ति हुन्, वाग्लेले भने । प्रतिपक्षी दलको नेता प्रधानमन्त्रीको ढोकाढोकामा पुग्नुपर्ने बाध्यता के हो भन्दै उनले प्रश्न गरेका छन् ।"
अरिंगाल र झुसिल्किराले केही गर्न सक्दैनन् : माधव नेपाल,"काठमाडौं : नेपाल कम्युनिस्ट पार्टी (नेकपा) अध्यक्ष माधवकुमार नेपालले अरिंगाल र झुसिल्किराले केही गर्न नसक्ने बताएका छन् । सत्य र न्यायको पक्षमा आफूहरु रहेको भन्दै नेता नेपालले सरकारले साइबर सेना सक्रिय पारे पनि सत्य आफ्नै पक्षमा रहेको भन्दै यस्तो बताएका हुन् । मंगलबार नेकपाको प्रचण्डनेपाल समूह निकट पत्रकारको भेलालाई सम्बोधन गर्दै नेता नेपालले यस्तो बताएका हुन् । अरिंगालको गोला र झुसिल्किराले केही गर्न सक्दैनन्, नेपालले भने, सत्य र न्याय हाम्रो पक्षमा छ । संघीयता नै संकटमा पुगेको अवस्थामा सही र गलत छुट्याउनुपर्नेमा उनले जोड दिए । उनले सत्यको पक्षमा उभिने असल नेता हुने भन्दै परिवर्तनको रक्षा साझा दायित्व भएको बताए । उनले अहिलेको आन्दोलनले सुन्दर समाजको परिकल्पना गरेको भन्दै यसमा पत्रकारको सकारात्मक भूमिका आवश्यक भएको बताए । प्रेस संगठन, नेपालको राष्ट्रिय भेलालालाई सम्बोधन गर्दै नेपालले असली एमाले आफू भएको दाबीसमेत गरेका छन् । उनले नेकपा बनेपछि एमाले र माओवादी कोही नरहेकोसमेत प्रष्ट पारे । ओरिजिनल एमाले माधव नेपाल हो, केपी ओली होइन । तर अब एमाले र माओवादी कोही छैन । सबै नेकपा भैसकेको छ, उनले भने । पूर्वप्रधानमन्त्रीसमेत रहेका नेपालले ओली गणतन्त्र र संघीयता विरोधी भएको बताए । भ्रममा नपर्नुहोस् केपी ओली प्रतिगमनका प्रतिक हुन् । अग्रगमनका होइनन्, नेपालले भने, उनको एकलवाद, अहंकार, दम्भी र संवैधानिक कदमका विरुद्ध सिंगो देश आन्दोलित छ ।"
सर्वोच्चको निर्णय स्वीकार गर्नुपर्छ : डा लोहनी,"विराटनगर : राष्ट्रिय प्रजातन्त्र पार्टी (राप्रपा)का अध्यक्ष डा प्रकाशचन्द्र लोहनीले प्रतिनिधिसभा विघटनको विषयमा सर्वोच्च अदालतले दिने निर्णय स्वीकार गरेर निर्वाचनमा जाने बताएका छन् । प्रधानमन्त्री केपी ओली चालेको असंवैधानिक कदमको विषयमा संवैधानिका निकायको रुपमा रहेको सर्वोच्च अदालतले दिने निर्णय स्वीकार गरेर निर्वाचनमा जाने बताएका हुन् । विराटनगरमा पत्रकार संगको भेटघाटमा अध्यक्ष लोहनीले भने, संवैधानिक निकाय सर्वोच्च अलालत हो । हामी निर्णयलाई स्वीकार गछौं। सर्वोच्चको निर्णय आएपछि संवैधानिक राजतन्त्र र हिन्दुराष्ट्रको एजेन्डामा निर्वाचनमा जाने उनले सुनाए । उनले असवैधानिक कदमलाई संवैधानिक संरचनाले निरुपण गर्ने सर्वोच्च अदालतको निर्णय सबैले स्वीकार गर्नुपर्ने बताए । नेकपामा दुवै समूहको एउटै सिद्धान्त छ उनले भने, पैसा र सता । एकले अर्को लाई पैसा नदिँदाको उपज नै विघटन भएको उनको भनाइ छ । बहुमत हुँदा हुँदै व्यक्तिगत स्वार्थको लागि असंवैधानिक कदम चाल्दा जनता निरास भएको उनले बताए । प्रतिनिधिसभा विघटन भए पछि ओली नेतृत्वको सरकार कामचलाउ बनेको उनको भनाइ छ । निर्वाचन घोषण गरेर मन्त्री थप्नु अर्को संविधान विपरित कार्यको उदाहरण हो, उनले भने । संविधानको मूल्य र मान्यता विपरित गएर मन्त्रीको नियुक्ति र संवैधानिक अगंमा नियुक्त गर्नु सविधानको खिल्ली उडाउनु जस्तै भएको उनको भनाइ छ ।"
"रुकुम: विवाद मिलाउन प्रहरी चौकीमा जुटेका वडाध्यक्षहरुबीच कुटपिट, प्रहरीद्वारा हवाइ फायर","जाजरकोट: रुकुम पश्चिममा नेकपा (दाहालनेपाल समूह) र कांग्रेसका कार्यकर्ताबीचको विवाद समाधान गर्न प्रहरी कार्यालयमा भइरहेको छलफलका क्रममा वडाध्यक्षहरुबीच कुटपिट भएको छ । रुकुम पश्चिमको आठबीसकोट नगरपालिका ३, ८ र ९ का वडाध्यक्ष फरकफरक पार्टीका कार्यकर्ताबाट कुटिएको बताइएको छ । स्थिति नियन्त्रणमा लिन प्रहरीले २५ राउण्ड हवाइ फायर समेत गर्नुपरेको थियो । आठबीसकोट नगरपालिकामा नेकपा र कांग्रेसका कार्यकर्ताबीच भएको विवाद मिलाउन इलाका प्रहरी कर्यालयमा भइरहेको छलफलका क्रममा वडा नम्बर ९ का वडाध्यक्ष तारकबहादुर शाहीमाथि कुटपिट भएको हो । उनलाई वडा नम्बर ३ का अध्यक्ष केशरमान विक र वडा नम्बर ८ का अध्यक्ष मानबहादुर चनाराले प्रहरीकै अगाडि कुटेको छलफलमा सहभागी नेपाली कांग्रेसका नगर सभापति कमल शाहले बताए । शाही नेपाली कांग्रेस, केशरमान र मानबहादुर नेकपा निकट हुन् । वडाध्यक्ष शाहीमाथि आक्रमण भएपछि आक्रोशित नेपाली कांग्रेसका कार्यकर्ताले वडाध्यक्षद्वय केशरमान र मानबहादुरलाई समेत आक्रमण गरेका छन् । प्रहरी कार्यालयमै दुई राजनीतिक दलका कार्यकर्ताबीच झडप भएपछि प्रहरीले २५ राउण्ड हवाई फायर गर्नुपरेको जिल्ला प्रहरी कार्यालयका प्रमुख तथा प्रहरी नायब उपरीक्षक ध्रुवकुमार श्रेष्ठले बताए । जिल्लाबाट प्रहरी निरीक्षक कपिल शाहीको नेतृत्वमा थप प्रहरी पठाएपछि स्थित नियन्त्रणमा आएको उनले बताए । प्रहरीले वडाध्यक्षद्वय केशरमान र मानबहादुरलाई नियन्त्रणमा लिएको छ । आठबीसकोटमा खानेपानी, बस काउण्टर लगायत विषयमा नेकपा र कांग्रेस कार्यकर्ताबीच पटकपटक विवाद र झडप हुँदै आइरहेको छ ।"
सडकमै नमूना संसद् चलाएर प्रतिनिधिसभा विघटनको विरोध (फोटोफिचर),काठमाडौं : प्रतिनिधिसभाको विघटनको विरोधमा युवाहरुले सडकमा नमुना संसद् चलाएका छन्। बुधबार बिहान भृकुटीमण्डप नजिकै पद्मोदय मोडमा युवाहरुले नमुना संसदको रुपमा सडकमा राष्ट्रियसभाको बैठक राखेर सांकेतिक विरोध गरेका हुन्। ६ दशक लामो त्याग र बलिदानबाट प्राप्त संविधानसभाले बनाएको संविधानको मूल मर्म भनेकै सुधारिएको संसदिय व्यवस्था भएको उनीहरुको भनाई छ। युवाहरुले संविधान बचाउनु हामी सबैको कर्तव्य भएको धारणा राखेका थिए। प्रधानमन्त्री केपी ओलीको सिफारिशमा पुष ५ गते आइतबारबाट राष्ट्रपति विद्यादेवी भण्डारीले प्रतिनिधि सभा विघटन गरेकी थिइन्। ओलीले ताजा जनादेशको लागि वर्तमान प्रतिनिधि सभा विघटन गरी आगामी वैशाख १७ पहिलो चरणमा र २७ गते दोस्रो चरणमा प्रतिनिधि सभाको निर्वाचन गर्न गरेको सिफारिशलाई उनले सदर गरेकी छन्। अन्नपूर्णकर्मी सुनीता डंगोलको क्यामरामा कैद भएका तस्बिरहरु :
ओलीमा राजाको भाषा ह्वास्सै गन्हायो : प्रचण्ड,"काठमाडौं : नेपाल कम्युनिस्ट पार्टी (नेकपा) अध्यक्ष पुष्पकमल दाहाल प्रचण्डले प्रधानमन्त्री केपी ओलीले राजाकै भाषा प्रयोग गरेर प्रतिनिधिसभा विघटन गरेको आरोप लगाएका छन् । मंगलबार राजधानीमा आयोजित प्रेस संगठन, नेपालको राष्ट्रिय भेलालाई सम्बोधन गर्दै अध्यक्ष प्रचण्डले यस्तो बताएका हुन् । संविधानमै नभएको अधिकार प्रयोग गरेर प्रतिनिधिसभा विघटनको निर्णय गरेको भन्दै प्रचण्डले यस्तो बताएका हुन् । उनले ओलीले फेरि देशलाई निरंकुशतातिर धकेल्ने प्रक्रियाको सुरुवात गरेको आरोपसमेत लगाए । यो राजतन्त्र पुनर्स्थापित गर्ने, निरंकुशतातिर धकेल्ने प्रक्रियाको सुरुवात भएको छ । यसलाई हर मूल्यमा रोक्नु पर्छ, प्रचण्डले भने, प्रधानमन्त्री ओलीमा राजाकै भाषा ह्वास्स गन्हाएको छ । ओलीले प्रतिक्रान्तिको योजना अगाडि सारेको भन्दै उनले यसलाई जसरी भए पनि असफल पार्नुपर्नेमा जोड दिए । प्रधानमन्त्री ओलीले पुस ५ गते चालेको कदम प्रतिनिधिसभा विघटन मात्र नभएर संविधान, संघीय लोकतान्त्रिक गणतन्त्र र शान्ति प्रक्रियालाई भंग गर्दै देशलाई दुर्घटनातिर लाने प्रक्रियाका लागि भएको आरोप प्रचण्डको छ । प्रचण्डले आफैंले प्रधानमन्त्री बनाएको पार्टीकै मान्छेले आफैंले जन्माएको बच्चाको हत्या गर्न लागेकाले त्यसलाई रोक्न आन्दोलन गर्नु परेको बताए। बाघले पनि कसैले आफ्नो बच्चालाई आक्रमण गर्न लाग्दा गर्जिन्छ । नेपाली जनता पनि गर्जिनुपर्छ भनेको हुँ । मैले हिंसाको लागि गर्जिनुपर्छ भनेको होइन । हामीले शान्ति र लोकतन्त्रका लागि समझदारी गरिसकेका छौँ, प्रचण्डले भने, तर, निरंकुशतातर्फ देशलाई धकेल्ने दुष्कर्म कसैले गर्छ भने जुनसुकै मूल्य चुकाएर पनि पनि त्यसलाई रोक्ने दायित्व जनताको हो । प्रचण्डले अहिले आफूहरु युद्धमा नभएर शान्तिमा भएकाले बन्दुकको भाषा नभएर जनमतको भाषा बोल्ने बताए । उनले अहिलेको शक्तिशाली भाषा कलमकै भएकोमा जोड दिए । हामी युद्धमा छैनौँ शान्तिमा छौँ । हामी बन्दुकको भाषा होइन, जनमतको भाषा, मतपत्रको भाषा बोल्दै छौँ, उनले भने, सबैभन्दा शक्तिशाली भाषा भनेको कलमको हो । अहिलेको अग्रमोर्चामा रहेको भनेको पत्रकारिता हो । लेख रचना हो र अभिव्यक्ति हो । प्रचण्डले ओली पार्टी र देशको संविधानलाई कुल्चिएर निरंकुश शासक बन्ने प्रयासमा रहेको आरोप लगाए । ओलीकै दम्भका कारण अहिलेको अवस्था सिर्जना भएको उनको भनाइ छ । अहिले ओलीको हातमा केही नभएको भन्दै उनले चिजहरु अन्तै गएको बताए । अब केपीको हातमा केही पनि छैन । जुन दिन केपीले संसद विघटन गर्नुभयो त्यो दिनदेखि केपीको हात सकियो, प्रचण्डले भने, अन्तै छ चिजहरु ।"
पार्टी कमिटीहरु तत्काल पुनर्गठन गर्न प्रधानमन्त्री ओलीको निर्देशन,"काठमाडौं : नेपाल कम्युनिस्ट पार्टी (नेकपा) का अध्यक्ष एवं प्रधानमन्त्री केपी शर्मा ओलीले पार्टीका सबै जिल्ला, जनसङ्गठन र तहका कमिटीहरु तत्काल पुनर्गठन गर्न निर्देशन दिएका छन्। नेकपा नुवाकोटका काठमाडौँमा उपलब्ध अगुवा कार्यकर्ता भेलालाई मंगलबार सम्बोधन गर्दै उनले प्रतिनिधिसभा विघटन भइ निर्वाचनको मिति घोषणा भइसकेकाले जनस्तरमा पुगेर सक्रिय हुन आग्रह गरे। प्रधानमन्त्री ओलीले भने, 'प्रतिनिधिसभा पुनःस्थापना हुन्छ वा निर्वाचन हुँदैन भन्ने भ्रममा नपर्न म आग्रह गर्दछु। हामीले लिएको सही विचार र मुलुकको समृद्धिका लागि म सबैलाई एकताबद्ध भई पार्टीको शुद्धीकरण अभियानमा गतिशील हुन अनुरोध गर्दछु।' अध्यक्ष ओलीले पार्टीले जनताको बहुदलीय जनवादको मूलभूत विचारको मार्गदर्शनका आधारमा हाल जनताको जनवादको विचार लिएको र यसलाई क्रमशः परिमार्जन गर्न सकिने जनाउँदै पार्टी विभाजन गर्न खोज्नेहरुसँग कुनै विचार नभएको जिकिर गरे। कतिपय नेताले युवालाई भड्काउन खोजेको आरोप लगाउँदै प्रधानमन्त्री ओलीले सरकार र आफूहरु शान्तिपूर्ण गतिविधिका पक्षमा रहेको स्पष्ट गरे। उनले भने, 'हामी हिंसामा विश्वास गर्दनौं, जनतामा विश्वास गर्छौँ। विगतमा लडाकुका रकमका नाममा वा निर्वाचनका नाममा गरिएका जस्ता अनियमिततता अब हुँदैन।' कार्यक्रममा नेकपा नुवाकोटका नेता केशवराज पाण्डेले जिल्लामा यही माघ १९ गते जिल्लास्तरीय कार्यक्रम हुने जानकारी दिए।"
प्रतिनिधिसभा विघटन मुद्दामा बहस : तीन वर्षमै निर्वाचन गर्न मिल्दैन,"काठमाडौं : प्रतिनिधिसभा विघटनविरुद्ध परेको रिट निवेदनबमोजिम मंगलबार संवैधानिक इजलासमा भएको सुनुवाइमा रिट निवेदकका तर्फबाट अधिवक्ता शिवकुमार यादवले पाँच वर्षका लागि निर्वाचन भएकाले साढे तीन वर्षमै निर्वाचन गर्न नमिल्ने बताएका छन् । संवैधानिक इजलासमा सुनुवाइ भएको आज तेस्रो दिन उनले रिट निवेदक सन्तोष भण्डारीका तर्फबाट बहस गर्दै मन्त्रिपरिषद्ले सिफारिसमा गर्दैमा राष्ट्रपतिले प्रतिनिधिसभा विघटन गर्न नसक्ने तर्क गरे। रिट निवेदक भण्डारीकै तर्फबाट अधिवक्ता शेरबहादुर ढुङ्गानाले प्रतिनिधिसभा विघटन असंवैधानिक रहेको जनाउँदै कानुनविरूद्व भएको विघटन बदर गरी पुनःस्थापना हुनुपर्ने माग गरे । रिट निवेदकका तर्फबाट ३१० जनाले वकालतनामा हालेका छन् । अदालतले प्रतिनिधिसभा विघटनसम्बन्धी सिफारिश र निर्णयको सक्कलप्रति राष्ट्रपति एवं प्रधानमन्त्री तथा मन्त्रिपरिषद्को कार्यालयबाट झिकाउने तथा प्रतिनिधिसभामा अविश्वासको प्रस्ताव दर्ता भएको खुल्ने गरी सक्कल रजिष्ट्रारसमेतका कागजात सङ्घीय सचिवालयबाट झिकाउने आदेश जारी गरेको थियो । अदालतका सहयोगी (एमिकस क्युरी) मा वरिष्ठ अधिवक्ता बद्रीबहादुर कार्की, सतिशकृष्ण खरेल, विजयकान्त मैनाली, पूर्णमान शाक्य र गीता पाठक रहनुभएको छ । प्रधानमन्त्रीका सिफारिशमा राष्ट्रपतिले यही पुस ५ गते प्रतिनिधिसभा विघटन गरेको निर्णयविरुद्ध राष्ट्रपति एवं प्रधानमन्त्री तथा मन्त्रिपरिषद्को कार्यालय, सभामुखलगायतलाई विपक्षी बनाई विघटित प्रतिनिधिसभाका सदस्य देवप्रसाद गुरुङ, कृष्णभक्त पोखरेल, शशी श्रेष्ठ र रामकुमारी झाँक्रीका तर्फबाट अधिवक्ता प्रवेश केसीले निवेदन दायर गरेका थिए। रिट निवेदनमा निवर्तमान सांसदले प्रधानमन्त्रीका सिफारिशमा राष्ट्रपतिले प्रतिनिधिसभा विघटन गर्ने गरी गरेको निर्णयबाट प्रतिनिधिसभाको पाँच वर्षसम्म प्रतिनिधित्व गर्न पाउने हकबाट वञ्चित भएको जनाउँदै सो निर्णय बदर गर्न माग गरिएको छ । त्यस्तै वरिष्ठ अधिवक्ता दिनेश त्रिपाठी तथा अधिवक्ता शालिकराम सापकोटा, ज्ञानेन्द्रराज आरण, समृत खरेल, कञ्चनकृष्ण न्यौपाने, भण्डारी, दीपक राई, अमिता गौतम, लोकेन्द्रबहादुर ओली, कमलबहादुर खत्री, मनिराम उपाध्याय, तुलसी सिंखडा र अच्युतप्रसाद खरेलले निवेदन दायर गरेका थिए। कानुन व्यवसायीले दायर गरेको रिट निवेदनमा प्रधानमन्त्रीले गरेको सिफारिस र सो सिफारिसका आधारमा राष्ट्रपतिद्वारा प्रतिनिधिसभा विघटनसम्बन्धी सम्पूर्ण कामकारवाही र सो सिफारिसका आधारमा भएगरेका सम्पूर्ण कार्य नेपालको संविधानको धारा, १३३ को उपधारा, २ र ३ बमोजिम उत्प्रेषणका आदेशबाट बदर गरी प्रतिनिधिसभाले गर्नुपर्ने काम सम्पन्न गर्न उपयुक्त आदेश गर्न माग गरिएको छ । रासस"
प्रतिनिधिसभा विघटन मुद्दा : तेस्रो दिनको बहस जारी,"काठमाडौं : प्रतिनिधिसभा विघटनका सम्बन्धमा परेका रिटमाथि मंगलबार बहस सुरु भएको छ। सोमबार बहस नसकेपछि हेर्दाहर्दैमा राखिएको प्रतिनिधिसभा विघटनका सम्बन्धमा परेका रिटमाथि मंगलबार पुन: सुनुवाइ सुरु भएको हो। आइतबारदेखि सर्वोच्च अदालतको संवैधानिक इजलासमा रिटमाथि निरन्तर बहस सुरु भएको हो। यसअघि सोमबार रिट निवेदककातर्फबाट अधिवक्ता डादीनमणि पोखरेलले तीनघन्टा बहस गरेका थिए। उनले संसद विघटन राजनीतिक विषय भनेर अदालत उम्किन नमिल्ने बताएका थिए। अधिवक्ता पोखरेलले लामो बहस गरेपछि फैसलाको समय घर्किन सक्ने भन्दै बहस छोटो गर्न इजलासबाट 'रुलिङ' भएको थियो। आइतबार रिट निवेदक सन्तोष भण्डारी,संविधानविद् भीमार्जुन आचार्य,अधिवक्ता सुनील पोखरेल र अधिवक्ता गिरिराज भट्टले बहस गरेका थिए। गत पुस ५ गते प्रधानमन्त्री केपी ओलीको सिफारिसमा राष्ट्रपति विद्यादेवी भण्डारीले प्रतिनिधिसभा विघटन गरेकी थिइन् । संसद विघटन असंवैधानिक भन्दै सर्वोच्च अदालतमा एक दर्जन बढी रिट दायर भएका छन् । संसद विघटनविरुद्ध वरिष्ठ अधिवक्ता दिनेश त्रिपाठी तथा अधिवक्ता शालिकराम सापकोटा, ज्ञानेन्द्रराज आरण, समृत खरेल, कञ्चनकृष्ण न्यौपाने, सन्तोष भण्डारी, दीपक राई, अमिता गौतम, लोकेन्द्रबहादुर ओली, कमलबहादुर खत्री, मनिराम उपाध्याय, तुलसी सिंखडा र अच्युतप्रसाद खरेलले निवेदन दायर गरेका थिए। प्रधानन्यायाधीश चोलेन्द्रशमशेर जबरा, विश्वम्भरप्रसाद श्रेष्ठ अनिलकुमार सिन्हा सपनामल्ल प्रधान र तेलबहादुर केसी सम्मिलित संवैधानिक इजलासमा रिटमाथि सुनुवाइ भइरहेको छ।"
दाहालनेपालले सोधे ओलीलाई स्पष्टीकरण,"काठमाडौं : नेकपाको दाहालनेपाल समूहले प्रधानमन्त्री केपी शर्मा ओलीलाई सोधेको स्पष्टीकरणपत्र प्रधानमन्त्री निवासको ३ नम्बर गेटमा लगेर बुझाएको छ। उक्त समूहले ओलीलाई पार्टीको साधारण सदस्यबाट समेत निष्कासन किन नगर्ने भन्ने प्रश्न सोध्दै तीन दिनभित्र स्पष्टीकरण दिन भनेको हो। स्थायी समिति सदस्य सुरेन्द्र पाण्डे, मुकुन्द न्यौपाने र केन्द्रीय कार्यालयका सचिव श्रीराम ढकाल (प्रशान्त) पत्र बुझाउन बालुवाटार पुगेका थिए। प्रधानमन्त्री ओलीलाई पार्टी स्थायी समिति बैठकले गरेको निर्णयका आधारमा सोधिएको स्पष्टीकरणपत्र लिएर सुरेन्द्र पाण्डे, मुकुन्द न्यौपाने र म बालुवाटारस्थित प्रधानमन्त्री निवास पुगेका थियौं। तर, त्यहाँ हामीलाई प्रधानमन्त्रीसँग भेट गर्न दिइएन। हामीले स्पष्टीकरणपत्र लिएर आएको जानकारी गराएका थियौं, केन्द्रीय कार्यालयका सचिव ढकालले भने, गेटका सुरक्षाकर्मीले भित्र सोध्नुभयो। अनि हामीले लगेको पत्र त्यहीँ बुझेर राख्नुभयो। उक्त समूहको माघ २ गते बसेको स्थायी समिति बैठकले ओलीलाई स्पष्टीकरण सोध्ने निर्णय गरेको थियो। केन्द्रीय कमिटीले पदबाट हटाए पनि ओलीले अध्यक्षकै रूपमा सार्वजनिक रूपमा पार्टीविरोधी गतिविधि जारी राखेकाले विधानको धारा ५६ (ख) को उपधारा १० बमोजिम स्पष्टीकरण सोधिएको पत्रमा उल्लेख छ। पत्रमा भनिएको छ, तपाईंलाई पार्टी अध्यक्षबाट हटाइसकेपछि पनि पार्टी निर्णयको उल्लंघन गर्दै आफूलाई पार्टी अध्यक्षकै रूपमा सार्वजनिक रूपमा प्रस्तुत गर्ने र पार्टीविरोधी गतिविधि गर्ने कार्य जारी राख्नु भएको छ। पार्टीको सिद्धान्त, विचार, नीति, विधि, हितविपरीत र पार्टीविरोधी गतिविधि गरिरहनुभएकाले तपाईंलाई पार्टीको साधारण सदस्यबाट समेत निष्कासन किन नगर्ने ? पत्रमा भनिएको छ। पार्टी स्थायी कमिटीको माघ २ गतेको बैठकले स्पष्टीकरण सोध्ने निर्णय गरेअनुरूप पार्टी विधानको धारा ५६ (ख) को उपधारा १० बमोजिम यो पत्र लेखिएको बताइएको छ। माघ ५ को मितिमा पत्र संख्या ०७७०७८ र चलानी नम्बर ०२६ रहेको र ओलीलाई केन्द्रीय सदस्य सम्बोधन गर्दै स्पष्टीकरण पत्र पठाइएको हो। पार्टीविरोधी गतिविधि गरिरहनुभएका तपार्इंलाई पार्टीको सदस्यबाट निष्कासन किन नगर्ने ? यो पत्र प्राप्त गरेको वा तपाईंको निवासमा टाँस गरिएको मितिले ३ दिनभित्र स्पष्टीकरण दिनुहोला, ओलीलाई पठाइएको पत्रमा भनिएको छ, यदि ३ दिनभित्र चितबुझ्दो स्पष्टीकरण नदिएमा तपार्इंलाई थप कारबाही गरिने व्यहोरा पनि सूचित गरिन्छ। दाहालनेपाल खेमाले ओलीलाई यसअगाडि अध्यक्ष पदबाट हटाउने निर्णय लिएको थियो। ओलीलाई अध्यक्षबाट हटाएपछि यो समूहले अध्यक्षमा माधवकुमार नेपाललाई अध्यक्ष चयन गरेको थियो।"
हात्तीको आक्रमणबाट घाँस काट्दै गरेकी महिलाको मृत्यु,"विराटनगर : हात्तीको आक्रमणबाट मंगलबार दिउँसो एक महिलाको मृत्यु भएको छ । जंगलमा घाँस काटिरहेका बेला मोरङको सुन्दरहरैँचा नगरपालिका१० की सीता पराजुलीलाई जंगली हात्तीले हमला गरेको थियो । खोर्साने सयपत्री टोलकी २८ वर्षीया पराजुलीको हात्तीले ज्यान लिएको इलाका प्रहरी कार्यालय बेलबारीका इन्स्पेक्टर ऋषिराज ढकालले जानकारी दिए । उनका अनुसार लोहोन्द्रा साझेदारी वनमा पराजुलीलाई बिहान ९ बजेतिर आक्रमण गरेर घाइते बनाएको थियो । भुइँमा लडिरहेकी उनलाई उपचारका लागि विराटनगरको कोसी अस्पतालमा उनको दिउँसो डेढ बजेतिर मृत्यु भएको हो । स्थानीय चूडामणि नेपालका अनुसार हरेक मंगलबार उपभोक्ताका लागि घाँस र दाउरा संकलन गर्न पाउँछन् । छरछिमेकी र गाउँलेसँगै सीता पनि घाँस काट्न साइकल लिएर जंगल गएकी थिइन् । नेपालका अनुसार जंगल गएकामध्ये सीता र उनकी छिमेकी मीरा बोगटी केराबारीखोर्साने सडकखण्डबाट पूर्व दक्षिणतर्फ घाँस काटिरहेका बेला एक्कासी हात्तीले आक्रमण गरेको थियो । सीता चिच्याएको सुनेपछि मीराले भागेर ज्यान बचाएकी थिइन् । मीराका अनुसार हात्तीले सुँडले उठाएर भुइँमा बजारेपछि सीता चिच्याएकी थिइन् । उनले चिच्याएको वनपालेले पनि सुनेका थिए । त्यसपछि हात्ती २३ पटक कराएर पश्चिमतर्फ लागेको नेपालले बताए । घटनाका बेला बाक्लो हुस्सु लागेकाले हात्ती नजिकै आउँदा पनि सीताले नदेख्दा भाग्न नसक्दा गरेको मीराको ठम्याइ छ । घटनास्थल वरपर धेरै पाइला रहेकाले हात्तीको ठूलै समूह रहेको प्रहरीको अनुमान छ । हात्तीको त्रास बढ्दै वडाध्यक्ष राजेन्द्रबहादुर थापा राजेशका अनुसार दुई साताअघि नै जंगलमा हात्तीका गतिविधि बढिरहेको थियो । धेरै जनाको घर जंगलनजिक छ । केही दिनदेखि हात्तीको गतिविधि बढेको पाएपछि सबैलाई सावधान हुन र सुरक्षित रहन आग्रह गरिएको थियो, उनले भने, समूहमा रहेका हात्ती दिनभरि जंगलभित्र बस्ने र रात परेपछि गाउँतिर छिर्ने गरिरहेका छन् । जंगलमा अभाव भएकाले खानेकुरा खोज्दै गाउँतिर छिर्ने गरेको हुनसक्छ । सुन्दरहरैँचा नगरपालिकाको कार्यापालिका सदस्य भक्तकिरण राईले जंगली हात्तीको समस्या वर्षौदेखिको पुरानै भएको बताए । हात्तीले गाउँ पसेपछि एउटा न एउटा उपद्रो गरेकै हुन्छ, उनले भने, वर्षैपिच्छे गाउँ छिर्दै हात्तीले बालीनाली नष्ट गरेर र घर भत्काइदिएर बितण्डा मच्चाइरहेको छ । सुकुम्बासी बस्ती सबैभन्दा बढी पीडित बनेको छ । राईका अनुसार हात्ती आउने क्रम बढेपछि जंगल छेउमा रातको समयमा वत्तीको व्यवस्था गर्ने र सर्वसाधारणमा सावधानी अपाउन आग्रह गर्नेबाहेक केही पनि गर्न सकिएको छैन ।"
विदेश छाडेर ढुंगाखानीमा भविष्य खोज्दै युवा,"बागलुङ : गल्कोटका नगरपालिका६ भुजुङका ४० बर्से खगेन्द्र श्रीस ८ वर्ष साउदी अरबमा काम गरेर फर्किए । गाउँ फर्किए पनि केही समय विदेश मोहले उनको मन फेरि तान्यो । २ वर्षअघि जापान जान भिसा अप्लाइ पनि गरे । तर, अधिकांश गलकोटे युवाको गन्तव्य बनेको जापान जाने उनको प्रयास असफल भयो । ८ वर्ष साउदीमा काम गरेर स्वदेश फर्किएँ तर फेरि विदेश नै जान मन लाग्यो, उनले भने, भिसा लागेन। उनी केही समय निराश पनि भए । अहिले भने उनी ढुंगाखानीमा व्यस्त मात्र छैनन्, गाउँलेलाई रोजगारीसमेत दिन सफल भएका छन् । निराश भएर गुनासो गर्दै बस्ने कि नयाँ विकल्प र व्यवसाय रोज्ने भन्नेमा धेरै सोचें, उनले भने, अन्ततः आफ्नै बाउबाजेको गर्दै आएको पुर्ख्यौली काम ढुंगा खानीलाई व्यवस्थित र व्यावसायिक बनाउने निर्णय गरें । त्यही निर्णयले आफ्नो जीवनमा सफलता र सन्तुष्टीको बाटोमा अघि बढाएको अनुभूति भएको उनी प्रसन्नतापूर्वक बताउँछन् । उनले नै पहिलो पटक ०५७ सालमा भुजुङमा स्लेट काट्ने उपकरण र सीप भित्र्याएर ढुंगाखानी सञ्चालनमा ल्याएका थिए । खानीबाट मासिक ५० हजारदेखि एक लाख रुपैयाँसम्म कमाइ हुने गरेको उनी बताउँछन् । उनले ढुंगाखानीमा १० जना गाउँलेले रोजगारी पाएका छन् । गाउँमै स्लेटको व्यापार राम्रो भएकाले बाहिर बजार खोज्नु नपरेको बताए । साउदीमै ८ वर्ष काम गरेर घर फर्किएका तुलबहादुर परियारले पनि परिवारसँगै बसेर गर्ने ढुंगाखानीको कामले पारिवारिक सन्तुष्टी दिएको बताए । आफ्नै देशमा, आफ्नै गाउँमा काम गर्न पाउँदा खुसी छु, उनले भने। बाउबाजेले गर्दै आएको कामलाई नै निरन्तरता दिँदै आफ्नै गाउँठाउँमा जीवनयापन गर्न पाउँदा आनन्दको अनुभूति भएको उनको भनाइ छ । मजदुरले स्लेटको एउटा कटपिस टायल काटेको ३ रुपैयाँ पाउँछन् । एक जनाले दिनमा ४५ सयसम्म स्लेटको टायल काट्छन् । धेरै ढुंगा उत्खनन् हुँदा महिनाकै ३५४० हजारसम्म कमाउँछन् । घर छाउन, जमिनमा बिछ्याउन, घरको भित्तामा प्रयोग हुने स्लेट टायलको अहिले नेपालभरि नै माग धेरै छ । तर, कालोपत्रे सडक नबन्दा र उद्योगसम्बन्धी कानुनी जटिलताका कारण बाहिर पठाउन नपाएको गुनासो श्रीसको छ । स्लेटका टायलकै कारण यतिबेला 'स्टोन भिलेज'का रूपमा समेत भुजुङ चिनिन थालेको छ । स्टोन भिलेजकै नामबाट यहाँको होमस्टेको पनि नामकरण गरिएको छ । अब ढुंगाखानी दर्ता गर्ने तयारीमा छौं, हामीले नगरपालिकासँग सडकको सहज पहुँच, उद्योगका लागि बिजुली उपलब्ध गराइदिनुस् भनेर अनुरोध गरेका छौं, श्रीसले भने, यति भएपछि खानी दर्ता गरेर कर तिर्छौं भनेर भनेका छौं । महिलाले खानीबाट स्लेट गाउँसम्म बोकेर ल्याउँछन् । ३६ बर्सकी कुमारी श्रीसले घरको काम सकेर फूर्सदका बेला स्लेट बोक्दा पनि परिवारको जीविकोपार्जनमा धेरै भरथेग भएको बताइन् । एउटा कटपिस ढुंगाको २ रुपैयाँ पाइन्छ । एक खेपमा १ सय ५० वटासम्म बोक्न सक्छौं, उनले मुहार उज्यालो पार्दै भनिन्, गाउँमा ढुंगाखानी भएकाले फूर्सदमा ढुंगा बोकेर घरखर्च चलाउन पाउँदा खुसी छु । पुरुषले ढुंगा निकाल्छन्, स्लेट काट्छन्, तर महिलाले ढुंगा बोकेर सडकसम्म ल्याउँछन् र स्लेट ओसार्छन् । एक दिनमै ५ सय वटासम्म स्लेट तयार गरेको खानीमा कार्यरत भविन्द्र श्रीस बताउँछन् । ढुंगा पर्याप्त परिमाणमा निस्किए महिनाको ३०४० हजार कमाइ हुने उनको भनाइ छ । हाम्रा बाउबाजेले नेपालमा सम्पत्ति चिन्यो या जान्यो भने जेबाट पनि पैसा कमाउन सकिन्छ, ढुङ्गा, माटो, पानी जे बेचे पनि पैसा आउँछ भन्थे, उनले भने, त्यो साँचो रहेछ भन्ने अहिले प्रमाणित भएको छ । व्यावसायिक रूपमा स्लेट उत्खनन् हुन थालेको भने केही वर्ष मात्र भएको छ । अहिले 'स्टोन भिलेज'को रुपमा चिनिन थालेको भुजुङको परम्परागत पेशा र आम्दानी नै ढुंगाखानीमा जोडिएको थियो । पहिले पनि ढुंगा बेचेरै गाउँलेले जीविका चलाउँथे । पहिले छाना छाउने ढुंगा मात्र निकाल्ने गरिएको थियो । प्रविधिको विकाससँगै पछिल्लो समय टायलको विकल्पमा स्लेट उपयोग हुन थालेपछि व्यावसायिक तवरमै यहाँ तयार पारिने स्लेट टायलको व्यापारिक सम्भावना धेरै छ । तर, तीन तहका सरकारले ढुंगाखानी व्यवस्थित गर्नुपर्ने माग स्थानीयको छ । गलकोट नगरपालिकाका प्रवक्ता हेमन्त भण्डारीले नगरपालिकाभित्रका सबै ढुंगाखानी व्यवस्थित गर्न पहल भइरहेको जानकारी दिए । यहाँ ढुंगाखानीको राम्रो सम्भावना र अवसर रहेको हामीलाई जानकारी छ, तर कानुनी दायरामा ल्याउन सकेका छैनौं । यसबाट नगरपालिकाले कर पनि संकलन गर्न सकिरहेको छैन, भण्डारीले भने, ऐन, नियम र मापदण्डभित्र रहेर ढुंगाखानी सञ्चालन गर्ने र व्यवस्थित गर्न सके स्थानीय व्यवसायीलाई सहज र सरकारलाई कर आउने भएकाले हामी त्यस्तो वातावरण बनाउन लागिपरेका छौं ।"
विद्यार्थी बोकेको बस दुर्घटना हुँदा पाँच जना घाइते,"विराटनगर : मोरङको सुनवर्षीमा विद्यार्थी बोकेको बस दुर्घटना हुँदा पाँच जना विद्यार्थी घाइते भएका छन् । मंगलबार बिहान डाइनियाबाट विद्यार्थी लिएर विराटनगर आउँदै गरेको बस दुर्घटना भएको हो । विराटनगरको मेरिल्याण्ड कलेजमा अध्ययनरत विद्यार्थी बोकेको बा २ ख ४५८ नम्बरको बस सुनवर्सी नगरपालिका ९ स्थित भेडुवाथानमा दुर्घटनामा परेको हो । घाइते हुनेहरुमा रतुवामाई नगरपालिका ३ की १७ वर्षीया रेजिना घिमिरे, १६ वर्षीया श्रद्धा भट्टराई, मनिषा राजवंशी, निशा ताजपुरीया र विशालकुमार मण्डल रहेको इलाका प्रहरी कार्यालय रंगेलीका प्रहरी निरीक्षक अनमोल खड्काले बताए । घाइते विद्यार्थीलाई उपचारका लागि विराटनगर ल्याइएको छ । बाक्लो हुस्सुका कारण अगाडि राम्ररी देख्न नसकिरहेको अवस्थामा अचनाक आएको मोटरसाइकल बचाउने क्रममा गाडी पल्टिएको प्रहरीले बताएको छ । बस र चालकलाई नियन्त्रणमा लिएर घटनाको अनुसन्धान सुरु गरिएको प्रहरी निरीक्षक खड्काले बताए । उनकाअनुसार दुर्घटनामा परेर घाइते भएका विद्यार्थीको अवस्था सामान्य छ ।"
ट्रेड युनियन दर्ता विवादमा श्रम कार्यालय तोडफोड,"विराटनगर : ट्रेड युनियन दर्ता तथा नवीकरण प्रक्रियाका विषयमा विवाद हुँदा विराटनगरस्थित श्रम तथा रोजगार कार्यालयमा मंगलबार दिउँसो तोडफोड गरिएको छ । नेपालकै उद्योग तथा कलकारखानामा कार्यरत भारतीय मजदुरलाई पनि ट्रेड युनियनमा आवद्ध हुन दिनुपर्ने माग गर्दै कार्यालयमा तोडफोड गरिएको हो । घटनामा संलग्न विराटनगरस्थित हुलास मोटर्समा कार्यरत दुईजना मजदुरलाई प्रहरीले नियन्त्रणमा लिएको छ । मोरङ प्रहरीका प्रवक्ता डीएसपी मानबहादुर राईकाअनुसार पक्राउ पर्नेमा विराटनगर महानगरपालिका१३ का ६६ वर्षीय जोगीलाल यादव र विराटनगर१६ का ४७ वर्षीय अर्जुनप्रसाद यादव रहेका छन् । विद्युतीय रिक्सा बनाएर बजारमा ल्याउने काम गरिरहेको हुलास मोटर्समा उनीहरु कार्यरत थिए । मोटर्सले यसअघि मुस्ताङ गाडी पनि बनाउँथ्यो । तोडफोडमा संलग्न रहेको पाइएपछि दुवै जनालाई नियन्त्रणमा लिएर घटनाको अनुसन्धान सुरु गरिएको डीएसपी राईले बताए । श्रम तथा रोजगार कार्यालयका शाखा अधिकृत रामप्रसाद तिमल्सिनाका अनुसार तोडफोडबाट कार्यालयको उत्तरतर्फको झ्यालको सिसा फुटेको छ । उद्योग तथा कलकारखानामा कार्यरत मजदुर आवद्ध रहने ट्रेड युनियन दर्ता र नवीकरण प्रक्रियाका विषयमा विवाद हुँदा मजदुरहरु तोडफोडमा उत्रिएको जानकारी उनले दिए । मजदुरले ट्रेड युनियन दर्ताका लागि कार्यालयमा निवेदन दिएका थिए, तिमल्सिनाले भने, त्यसकै प्रक्रिया अघि बढाउने क्रममा सनाखतका लागि बोलाइएका मजदुरहरु नियमविपरीतको माग गर्दै तोडफोडमा उत्रिएका हुन् । नेपालमा मजदुरी गर्दै आएका भारतीय नागरिकले पनि युनियनमा प्रवेश पाउनुपर्ने माग गरेपछि अस्वीकार गरिएको थियो । नेपाली मजदुर आवद्ध युनियनमा भारतीय नागरिक रहन मिल्दैन भन्नसाथ उनीहरुले तोडफोड गर्न थालेको जानकारी उनले दिए । श्रमिकको हकअधिकार र श्रम ऐन कार्यान्वयनका लागि कुनै पनि स्थानमा कार्यरत मजदुरमध्ये कम्तीमा २५ प्रतिशतले ट्रेड युनियन दर्ता गर्न पाउने नियम रहेको शाखा अधिकृत तिमल्सिनाले बताए । युनियन प्रत्येक दुईदुई वर्षमा दर्ता र नवीकरण गर्नुपर्ने प्रावधान रहेको उनको भनाइ छ । तोडफोडका क्रममा मजदुरहरुले कार्यालयका कर्मचारीमाथि पनि हातपातको प्रयास गरेको प्रहरीले जनाएको छ । यसअघि पनि पुस १९ गते कार्यालयमा मजदुर संगठनमा आवद्ध दुई जना मजदुरहरुले तोडफोड गरेका थिए । तोडफोडमा संलग्न सुनसरीको दुहवी८ स्थित अरिहन्त मल्टिफाइबर प्रालिमा कार्यरत रमेश थापा र सुशील गच्छदार फरार छन् । पक्राउका लागि खोजी गरिरहे पनि फेला पार्न नसकिएको प्रहरीले जनाएको छ । तोडफोड गर्नेमध्ये थापा नेपाल कारखाना श्रमिक संघका प्रदेश १ अध्यक्ष र गच्छदार सुनसरी जिल्ला अध्यक्ष रहेको कार्यालयका प्रमुख वरिष्ठ श्रम अधिकृत प्रेमप्रसाद सञ्जेलले बताए । उनकाअनुसार कर्मचारीमाथि अश्लिल गाली गर्दै कार्यालय तोडफोड गर्ने दुवै जनालाई पक्राउ गर्न प्रहरीलाई पत्राचार गरिसकिएको छ । तर अझैसम्म उनीहरु पक्राउ परेका छैनन् । कार्यालयको सुरक्षार्थ हतियारसहितका प्रहरी कर्मचारी परिचालन गरिदिन आग्रह गरिए पनि अहिलेसम्म सुनुवाई नभएको सञ्जेलले बताए । उनकाअनुसार कार्यालयको मागको सुनुवाइ नहुँदा फेरि तोडफोडको अर्को घटना हुन पुगेको हो ।"
धम्पुस पिकको सफल आरोहरण,"जोमसोम: विश्वव्यापी महामारीको रुपमा फैलिएको कोरोना भाइरस ( कोभिड१९ ) ले सुस्ताएको पर्यटन व्यवसायलाई गति दिन गण्डकी प्रदेशका पर्यटनकर्मीले पहल सुरु गरेका छन् । नेपाल पर्यटन बोर्ड गण्डकी र नेपाल पर्वतारोहण संघ गण्डकीको संयुक्त पहलमा मुस्ताङमा अवस्थित ( ६०१२) मिटर अग्लो धम्पुस पिकको माघ ३ गते सफल आरोहरण गरे । आरोहरण टोलीले पर्यटन विभागको अनुमती प्राप्त गरी पुस २७ गते पोखराबाट पिक चढ्न मुस्ताङ प्रस्थान गरेका थिए ।उनीहरुले गण्डकी प्रदेशका मुख्यमन्त्री पृथ्वीसुब्बा गुरुङले आरोहरण सफलताको कामनासहित बिदाइ गरेका थिए ।नेपाल पर्वतारोहण संघको प्राविधिक सहयोगमा माघ ३ गते ४ पुरुष र २ महिलाले धम्पुस पिकको सफल आरोहरण गरेको आरोहरण दलका संयोजक जिवनराज सापकोटाले जानकारी दिए।उनका अनुसार पुसको २८ गते मुस्ताङको मार्फा देखि याकखार्क र धम्पुस आधारशिविर हुदै आरोहरण दलका जना टोलीले धम्पुस पिकको सफल आरोहरण गरेका हुन् । पिक आरोहरण गर्नेमा मुस्ताङका टासी पासाङ गुरुङसहित मनु गुरुङ मनाङ),दिपेशबाबु सुबेदी कास्की ),सनकुमार जुग्जाली म्याग्दी ),सुदिप गौतम कास्की ) र हिराकुमारी मल्ल (स्याङ्जा) रहेका छन् । नेपाल पर्यटन बोर्ड र नेपाल पर्वतारोहण संघका प्रतिनिधि,पर्यटन व्यवसायी र सञ्चारकर्मीसहितको २६ जनाको टोली टोली धम्पुस पिक आरोहरणका लागि मुस्ताङ आएको नेपाल पर्वतारोहरण संघ गण्डकीका अध्यक्ष शेषकान्त शर्माले बताए । उनका अनुसार आरोहरण दलका लागि कुल १० सदस्य मध्ये ६ जनाले आरोहरण गरेका हुन् भने अन्य ४ जना सदस्य भने मौसम प्रतिकुलता र तिब्र गतिको हावाको कारण शिखर नजिकै पुगेर फर्किन बाध्य परेको जानकारी दिए । आरोहरण दल मध्येका कान्तिपुर दैनिकका पत्रकार दिपक परियार आधार शिविर पुग्दा लेक लागेर फर्किएका थिए । संघका अध्यक्ष शर्माले कोभिड १९ को माहामारीले थला परेको पर्यटनक्षेत्र पञ्चात नेपालको पर्वतीय पर्यटनक्षेत्र चलायमान गर्न र आरोहीहरु त्था व्यवसायीहरु पनि व्यवसाय संञ्चालन गर्न उत्सुक रहेको सन्देश दिन कार्यक्रम आयोजना भएको बताए । उनले मुस्ताङ सम्मको यातायातको सहजता र पिक आरोहरण गन्तब्य पनि छोटो भएकाले मुस्ताङको धम्पुस पिकलाई आरोहणका लागि चयन गरिएको र यसले आन्तरिक पर्यटनमा सघाउ पुर्याउने उल्लेख गरे ।उनले गण्डकी प्रदेशको पर्यटन पुनरुत्थान गर्दै यसको प्रर्वद्धन गर्न गण्डकी प्रदेशका पर्यटनकर्मीले कार्यक्रम आयोजना गरेको संघका अध्यक्ष शर्माले जानकारी दिए । पर्वतारोहण र पर्वतीय पर्यटनका लागि नेपाल विश्वमै अग्रणी रहेता पनि आन्तरिक पर्यटन प्रवर्धनको उद्देश्य राखेर नेपालीहरुलाई पनि तुलनात्मक रुपमा कम खर्च र प्राविधिक तयारीमा नै धम्पुस पिक जस्ता धेरै हिम शिखरहरुको अरोहण गराउन सकिन्छ भन्ने संदेश दिन यो अभियानको शुरुवात भएको छ । हाल आन्तरिक पर्यटकहरु दृश्यावलोकन पदयात्रा, प्याराग्लाइडिङ, राफ्टिङ, जंगल सफारी जस्ता पर्यटकीय गतिविधिहरुमा अत्याधिक रमाउने गरेका छन भने धम्पुस पिकको सफल आरोहणले अब उप्रान्त आन्तरिक पर्यटकहरुका लागि पर्वतारोहण पनि आर्कषक पर्यटकीय उपजको रुपमा स्थापीत हुने विश्वास लिइएको छ । साथै आरोहण टोलीमा पदयात्रा पर्यटन व्यवसायीहरु समेत रहको र उनीहरुले प्रशिक्षकहरुबाट तालिम समेत लिएकाले आन्तरिक पर्यटकहरुका लागि उपयुक्त पर्वतारोहणको प्याकेज तयार गर्न समेत मद्दत पुग्ने छ । फ्रेन्च नागरिक मौरिस हसजोगले सन् १९५० को जुनमा गण्डकी प्रदेशमा अवस्थित अन्नपूर्ण प्रथम (८०९१मी) चढेर विश्वमा पर्वतारोहणको इतिहास रचेको भएतापनि हाल धेरै कम पर्वतारोहीले मात्र अन्नपूर्ण र धवलागिरि हिम श्रृंखलामा रहेका शिखरहरुको आरोहण गर्ने गरेका छन् । अन्र्तराष्ट्रिय पर्वतारोहीहरुको रोजाईमा ८००० मिटर भन्दा अग्ला हिमालका अलावा नेपाल पर्वतारोहण संघले आरोहण अनुमति दिने आमादब्लम, मीरा पिक, आइल्याण्ड पिक, पिसाङ पिकहरु पर्दछन । यीमध्ये मनाङ जिल्लाको पिसाङ पिक अन्नपुर्ण श्रृंखलामा पर्दछ भने अन्य पिकहरु सगरमाथा क्षेत्रमा पर्दछन् ।"
"डडेल्धुरा सदरमुकाम नजिकै ट्याक्टर दुर्घटना : एकको मृत्यू, पाँच घाइते",डडेल्धुरा : मंगलबार डडेल्धुरा सदरमुकाम नजिकै ट्याक्टर दुर्घटना हुँदा एक जनाको मृत्यु भएको छ। से १ त ३८१३ नम्बरको ट्याक्टर कच्ची सडकबाट केही तल खस्दा एकजनाको घट्नास्स्थल मै मृत्यु भएको हो। जिल्लाको अमरगढी नगरपालिका२ मा उक्त ट्याक्टर दुर्घटना हुँदा सोही वडाको कुस्माली गाउँका गणेशबहादुर ऐरको मृत्यु भएको जनाइएको छ। दुर्घटनामा परी ५ जना घाइते भएको जिल्ला प्रहरी कार्यालय डडेल्धुराका प्रहरी नायव उपरीक्षक महेन्द्र नेपालले बताए। घाइतेको उद्धार गरी डडेल्धुरा अस्पताल पुर्याइएको प्रहरी नायव उपरीक्षक नेपालले बताए। घाइतेहरुको परिचय खुलेको छैन। ट्याक्टर दुर्घटनाको बारेमा थप अनुसन्धान भइरहेको जिल्ला प्रहरी कार्यालय डडेल्धुराले जनायो।
उपत्यकामा थप २१८ जनामा कोरोना भाइरस पुष्टि,काठमाडौं : पछिल्लो २४ घन्टामा काठमाडौं उपत्यकामा थप २१८ जनामा कोरोना भाइरस (कोभिड१९) संक्रमण पुष्टि भएको छ। ८८ महिला र १३० पुरुषमा संक्रमण देखिएको स्वास्थ्य तथा जनसंख्या मन्त्रालयले जनाएको छ। यस्तै पछिल्लो २४ घण्टामा नेपालमा थप ३४८ जनामा कोरोना भाइरस (कोभिड१९) संक्रमण पुष्टि भएको छ । १२९ महिला र २१९ पुरुषमा संक्रमण देखिएको स्वास्थ्य तथा जनसंख्या मन्त्रालयले जनाएको छ। यो सहित कोरोना संक्रमितको संख्या २ लाख ६७ हजार ९९२ पुगेको छ । जसमध्ये २ लाख ६२ हजार २५९ जनाले कोरोना जितेका छन् । मंगलबार थप ४४१ जना डिस्चार्ज भएका छन्। यो ९७९ प्रतिशत हो। नेपालमा अहिलेसम्म २० लाख २१ हजार ७१४ जनाको आरटी पीसीआर परीक्षण भएको छ। मन्त्रालयका अनुसार हालसम्म कोरोनाबाट मृत्यु हुनेको संख्या १९ सय ६९ पुगेको छ । मंगलबार थप ४ जनाको मृत्यु मन्त्रालयले पुष्टि गरेको छ। अहिले सक्रिय संक्रमितको संख्या ३ हजार ७६४ छ । यस्तै १९० जना क्वारेन्टिनमा छन् भने ३ हजार ७६४ जना आइसोलेसनमा छन्। यस्तै मन्त्रालयका अनुसार कोरोनाका गम्भीर १६१ जना आइसीयूमा र ३५ जनाको भेन्टिलेटरमा उपचार भइरहेको छ।
"कुहिंदै करोडौंका काठ, आवश्यकता परिपूर्ति विदेशबाट","विराटनगर : मोरङ र सुनसरीका वन क्षेत्रमा कटान, छपान र ढलान गरेर छाडिएका करोडौं मूल्य बराबरका काठ घाटगद्दीमै कुहिने अवस्थामा पुगेको छ। सरकारले काठ कटान, ओसारपसार र बिक्रीवितरणमा रोक लगाएपछि गत वर्ष नै काटेर छोडिएका बहुमूल्य काठहरु सडेर खेर जाने अवस्थामा पुगेका हुन्। मन्त्रिपरिषद्को २०७७ जेठ १५ गतेको बैठकले वन क्षेत्रबाट साल प्राजतिको काठ कटान गर्न, ओसारपसार र बिक्रीवितरण गर्नमा प्रतिबन्ध लगाएको थियो। सरकारले हचुवाको भरमा गरेको निर्णायबाट वनमा कटान भइसकेका साललगायतका अन्य प्रजातिका काठहरु कुहिन थालेको वैज्ञानिक वन व्यवस्थापन सञ्जाल मोरङका संयोजक दिलराम राईले जानकारी दिए। कटान, छपान र ढलान गरिएको काठहरू बिक्री वितरण गर्न अनुमति नपाउँदा राज्यलाई करोडौँ मूल्य नोक्सानी हुने अवस्था आइसकेको उनको भनाइ छ। मोरङमा ३८ वटा वनमा वैज्ञानिक वन व्यवस्थापन लागू भएको छ। जसमध्ये ३४ वटा सामुदायिक र चार वटा साझेदारी वन छन्। मोरङका वनहरूमा हजारौं क्यूफिट काठहरू अहिले घाटगद्दीमा रहेको छ, उनले भने, राज्यले बिक्री वितरण गर्ने अनुमति नदिँदा करडौँ मूल्य पर्ने काठ त्यतिकै पोचिएर खेर जाने अवस्था छ। उनका अनुसार कटान गरी घाटगद्दीमा राखिएका काठहरू सड्न र कुहिन थालेको हो। मोरङको केराबारी गाउँपालिकास्थित एकता सामुदायिक वनभित्र कटान भएर घाटगद्दीमा पाँच हजार क्यूफिट बहुमूल्य सखुवालगायत अन्य प्रजातिका काठहरू थन्किएर बसेको वन उपभोक्ता समितिका अध्यक्ष घनश्याम पौडेलले जानकारी दिए। गत वर्ष डिभिजन वन कार्यालदेखि कटान गर्ने अनुमति पाएपछि पाँच हजार क्यूफिट काठ कटान गरेर घाटगद्दीमा राखिएको थियो, उनले भने, बिक्रीवितरणका लागि तयारी अवस्थामा रहेका बेला राज्यले रोक लगाइदिँदा वन कार्यालयमा थन्किएका काठहरू कुहिन थालेको छ। यस्तै केराबारी गाउँपालिका३ स्थित हिमचुली सामुदायिक वनभित्र कटान गरिएको दुई हजार क्यूफिट साललगायतका अन्य प्रजातिका काठहरू बिक्री वितरण गर्न नपाइएको अध्यक्ष रामचन्द्र शाहीले जानकारी दिए। कुहिन नदिन राज्यले तत्काल कटान गरिएको काठहरू बिक्री वितरण गर्न दिनुपर्ने उनको माग छ। राज्यले काठहरू बिक्री वितरणमा रोक लगाउँदा चोरी तस्करी पनि बढेर जाने खतरा बढेको सामुदायिक वनका पदाधिकारीहरूको भनाइ छ। सरकारको निर्णयले करोडौँ मूल्य बराबरको काठ विदेशबाट आयात भइरहेको छ, संयोजक राईले भने, अहिले मूल्यसमेत अत्याधिक वृद्धि भएको छ। जंगलबाट काठ निकाल्न नपाउने निर्णयसँगै ६ महिना अगाडि चार हजार आठ सयका दरले पाउने प्रति क्यूफिट सालको काठको मूल्य पाँच हजार पाँच सय पुगेको उनको भनाइ छ। डिभिजन वन मोरङका प्रमुख वन अधिकृत अनिरुद्रकुमार साहका अनुसार मोरङमा मात्रै ढलान गरिसकिएको ८० हजार क्यूफिट सालका काठ संकलन गर्नु पर्नेछ। चालु आर्थिक वर्षको सात महिनामा विराटनगर भन्सार कार्यालयबाट मात्रै ४० करोड मूल्य बराबरको काठ भारत, मलेसिया र थाइल्याण्डबाट आयात भएको भन्सार प्रवक्ता सुनिता पौडेलले जानकारी दिइन्। जंगल विनास नहुने गरी काठ निकाल्न सकिने अवस्था रहे पनि सालका काठ निकाल्न नपाउने गरी गरिएको निर्णयले अन्य काठसमेत जंगलमै कुहिने अवस्थामा पुगेको सञ्जालअन्तर्गत झापाका संयोजक हीरा पोखरेलको भनाइ छ। नेपालमा सरकारको निर्णयका कारण काठदाउरा घाटगद्दीमै कुहिन थालेको छ, पोखरेलको भनाइ छ, तर यहाँको आवश्यकता परिपूर्ति भने विदेशबाट आयात गरेर गर्नुपर्ने अवस्था आउनु दुःखद् हो। नेपालमै उत्पादित काठको उचित सदुपयोग नहुँदा र कुहिएर खेर जाँदा काठका नाममा करोडौँ रुपैयाँ विदेशतिर पुगिरहेको उनको भनाइ छ। सरकारले जंगलभित्रका सालका काठ संकलन र घाटगद्दी गर्न रोक लगाएका कारण काठहरू जंगलमै रहेको पथरीशनिश्चरे साझेदारी वनका अध्यक्ष प्रकाश पौडेलले बताए। मोरङमा वैज्ञानिक वन व्यवस्थापन कार्यक्रम कार्यन्वयनमा आएका ३४ सामुदायिक र चारवटा साझेदारी वनसँग सम्बन्धित एक लाख ५० हजार घरधुरी परिवार लाभान्वित भएको पौडेलको भनाइ छ। सरकारले सालको काठवाहेक अन्य कुकाठको संकलन र घाटगद्दी गर्नका लागि जेठ ३२ गते नै फुकुवा गरिसकेको छ। तर, वर्षातका कारण कात्तिक यता मात्रै कुकाठको घाटगद्दी गर्ने काम सुरु गरिएको छ। डिभिजन वन कार्यालय मोरङका अनुसार कात्तिक यता ३५ हजार क्यूफिट कुकाठका काठदाउरा घाटगद्दी गरिएको छ। वैज्ञानिक वन व्यवस्थापन नरोक्न माग वैज्ञानिक वन व्यवस्थापन लागू भएपछि वन क्षेत्रको विकास र संरक्षण प्रभावकारी देखिएकोले यसलाई रोक्न नहुने आवाज उठन् थालेको छ। बरु प्रभावकारी कार्यन्वयनमा धयान दिनुपर्ने माग राख्दै वनकर्मीहरुले सरकारलाई ज्ञापनपत्र बुझाका छन्। झापा र मोरङमा वैज्ञानिक वन व्यवस्थापन कार्यक्रम कार्यान्वयनमा ल्याएका सामुदायिक वनका पदाधिकारीहरूले वैज्ञानिक वन व्यवस्थापनन कार्यक्रम कार्यविधि २०७१ लाई सक्रिय गरिदिन माग राख्दै सोमबार ज्ञापनपत्र बुझाएका हुन्। उनीहरूले प्रदेश १ को उद्योग, पर्यटन, वन तथा वातावरण मन्त्रालयमार्फत संघीय सरकारलाई ज्ञापनपत्र पठाएका हुन्। संसदीय उपसमितिमार्फत वन विनास भएका जिल्लाको अध्ययन गरेर बुझाएको प्रतिवेदनमा वैज्ञानिक वन व्यवस्थापन कार्यक्रम कार्यविधि २०७१ लाई खारेजी गर्न सिफारिस गरिएको थियो। सामुदायिक वनहरुले भने चालु आर्थिक वर्षको सरकारको नीति तथा कार्यक्रम विपरित यस्तो सिफारिस गरिएको भन्दै कार्यविधिलाई सक्रिय बनाउन माग राखेर मोरङ र झापाका ४० वटा वन समूहले प्रदेशको उद्योग पर्यटन, वन तथा वातवरणमन्त्री जगदिशप्रसाद कुसियतलाई भेटेका छन्। सरकारको चालु आर्थिक वर्ष २०७७२०७८ को नीति तथा कार्यक्रममा वैज्ञानिक वन व्यवस्थापनमार्फत वनको विकास संरक्षण र उपभोग गर्दै राष्ट्रिय अर्थतन्त्रमा वन क्षेत्रको भूमिका बढाउने लक्ष्य राखिएको छ।"
इन्जा पत्रकारिता पुरस्कारका लागि निवेदन आह्वान,काठमाडौँ : नेपाली पत्रकारहरुको अन्तर्राष्ट्रिय सञ्जाल (इञ्जा)ले इञ्जा इन्भेष्टिगेटिभ जर्नालिज्म अवार्ड र इञ्जा कम्युनिटी जर्नालिज्म अवार्डका लागि निवेदन आह्वान गरेको छ। नेपालमा कार्यरत पत्रकारलाई प्रदान गर्ने यी अवार्ड ११ लाख राशीका हुन्। यसैगरी एक लाख रुपैयाँ राशीकै उत्कृष्ट साहित्यिक पुरस्कारका लागि पनि आह्वान गरेको छ। पत्रकारिता सम्वद्ध दुवै पुरस्कारका लागि निवेदन दिने पत्रकारहरुले सन् २०२० मा प्रकाशित वा प्रसारित आफ्नो समाचारको कपि वा लिंक समेत निवेदन साथ जनवरी ३० भित्र पेश गर्नुपर्ने इञ्जाका अध्यक्ष गुणराज लुइटेलले जानकारी दिए। पत्रकारहरुबाट प्राप्त निवेदनहरुलाई इञ्जाद्वारा गठित निर्णायक समितिले अध्ययन गरी फेब्रअरी १५ मा पुरस्कार प्राप्त गर्ने पत्रकार तथा समाचार माध्यमको नाम सार्वजनिक गर्नेछ भने इञ्जाले मार्च १ मा आफ्नो स्थापना दिवसको उपलक्ष्यमा आयोजना गर्दै आएको इञ्जा डे को अवसरमा काठमाडौंमा एक समारोह आयोजना गरी सो पुरस्कार हस्तान्तरण गर्ने अध्यक्ष लुइटेलले बताए। अध्यक्ष लुइटेलका अनुसार पुरस्कारका लागि निवेदन दिने पत्रकारहरुले आफूलाई उत्कृष्ट लागेका तीनवटा समाचारलाई प्रतिस्पर्धाका लागि पठाउनु पर्ने छ। गतवर्ष इञ्जा इन्भेष्टिगेटिभ जर्नालिज्म अवार्ड पत्रकार अजयवावु सिवाकोटी र इञ्जा कम्युनिटी जर्नालिज्म अवार्ड अछामकी मेनुका ढुंगाना र बाजुराका प्रकाश सिंहले प्राप्त गरेका थिए। उत्कृष्ट साहित्यिक पुरस्कार पनि इञ्जा डेको अवसरमा वितरण गरिने छ। उत्कृष्ट साहित्यिक पुरस्कारका लागि सर्जकबाट आवेदन नलिई पाठकहरुलाई आफूलाई उत्कृष्ट लागेको कृति सिफारिस गर्न इञ्जाले आह्वान गरेको छ। सिफारिस गरेका उत्कृष्ट दश कृतिहरुलाई इञ्जाद्वारा गठित निर्णायक समितिले अध्ययन गरी एक कृतिका सर्जकलाई सो पुरस्कार प्रदान गरिने इञ्जा अध्यक्ष लुइटेलले जानकारी दिए।
८० वर्षमा नेपाली नागरिक !,"सन्धिखर्क : अर्घाखाँचीको मालारानी गाउँपालिका ३ की एक वृद्ध महिलाले ८० वर्षको उमेरमा नेपाली नागरिकताका प्राप्त गरेकी छन् । १६ वर्षमा नेपाली नागरिकता प्राप्त गर्ने कानुनी प्रावधान रहेपनि ती महिलाले ८० वर्षमा बल्ल नागरिकता पाएकी हुन्। मालारानी गाउँपालिका ३ खनार घर भइ विगत ४० वर्षदेखि छोरीको घर सन्धिखर्क नगरपालिका २ कुरमा बस्दै आएकी पोमकला खनालले ८० वर्षको उमेरमा नेपाली नागरिकता प्राप्त गरेकी हुन् । मानसिक सन्तुलन गुमाएकी महिलालाई मालारानी ३ का वडा अध्यक्ष शोभाखर खनालको पहलमा उनी बसेको छोरीकै घर सन्धिखर्क नगरपालिका २ कुरमा पुगेर प्रमुख जिल्ला अधिकारी विष्णु पौडेलको नेतृत्वमा गएको जिल्ला प्रशासनको टोलीलले नागरिकता प्रदान गरेको हो । ८० वर्षको उमेरमा घरमै पुगेर नागरिकता दिएपछि उनका आफन्तहरु खुशी भएका छन् । नागरिकता बनाउन आफन्तहरुले पहल गरेपनि वडा कार्यालय तथा जिल्ला प्रशासन कार्यलयमा लैजान नसक्ने भएपछि ती महिला नेपाली नागरिकतबाट बञ्चित भएकी थिइन् । महिलाका आफन्तले नागरिकता नपाएको र हाल सन्धिखर्क छोरीको घरमा बस्दै आएको बारे प्रमुख जिल्ला अधिकारीसँग समन्वय गरेर उनी बसेको स्थानमै पुगेर नागरिकता प्रदान गरिएको वडा अध्यक्ष शोभाखर खनालले बताए । मानसिक सन्तुलन समेत गुमाएकी महिलालाई वडा कार्यालय तथा जिल्ला प्रशासन कार्यलयमा समेत ल्याउन असजिलो हुने भएपछि घरमै गएर सबै कागजी प्रक्रिया पुरा गरी नागरिकता प्रदान गरिएको प्रमुख जिल्ला अधिकारी विष्णु पौडेलले बताए । नागरिकता नहुँदा वृद्ध भत्ता समेत पाउनबाट बञ्चित भएकी महिलालाई अबदेखि नागरिकताको आधारमा वृद्ध भत्ता समेत प्रदान गरिने वडा अध्यक्ष शोभाखर खनालले बताए। आफ्नो वडाको मानिस खोजी गरी अर्को नगरपालिकामा समेत आएर नागरिकता दिलाउन पहल गरेकोमा वडा अध्यक्षको सबैले खुलेरै प्रशंसा गरेका थिए ।सन्धिखर्क नगरपालिकाका नगर उपप्रमुख ठाकुर कुमार बिक, प्रमुख जिल्ला अधिकारी विष्णु पौडेल,प्रहरी नायव उपरिक्षक माधब बुढाथोकी, सशस्त्र प्रहरीका डीएसपी रामकृष्ण महर्जन, मालारानी ३ का वडा अध्यक्ष शोभाखर खनाललगायतको टोली घरमै पुगेर नागरिकता प्रदान गरेको हो ।"
