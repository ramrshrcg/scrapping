शीर्षक,विवरण
मेलम्चीले जगाएकाे आशा,"राजनीतिक अन्यौल र अस्थिरताबाट निराश बनेका जनतालाई विकास निर्माणको क्षेत्रमा पछिल्ला दिनमा देखिएको प्रगतिले थोरै भए पनि आशा जगाएको छ। घोषणा भएको तीन दशकपछि मेलम्चीको पानी राजधानी आउने करिबकरिब पक्का भएको छ। लामो समयदेखि अलपत्र औद्योगिक क्षेत्र स्थापना प्रक्रिया पनि सुरु भएको छ। सबै प्रदेशमा एकैपटक यो कार्यक्रम अभियानका रूपमा चलेको छ। विकास निर्माणको क्रममा देखिने भ्रष्टाचार, अनियमितता तथा कछुवा शैलीबाट दिक्क भएका नागरिकलाई यस्ता गतिविधिले खुसी बनाउनु स्वाभाविक हो। यही शैलीमा विकास निर्माणको काम अघि बढ्यो भने सरकारले भन्दै आएको समृद्ध नेपाल सुखी नेपालीको नाराले समेत मूर्तरूप पाउनेछ। यतिखेर सबैभन्दा बढी चर्चामा रहेको मेलम्ची खानेपानी आयोजनाको काम अन्तिम चरणमा पुगेको खबरले विशेषगरी राजधानीवासीलाई हर्षित तुल्याएको छ। पटकपटक भाका सार्दै अहिलेको अवस्थामा ल्याइएको आयोजनाको बाँधबाट सुरुङ मार्गमा पानी छिराइएको छ। परीक्षणका लागि गरिएको भए पनि यो काम सफल भएकाले पिउने पानी अभावमा काकाकुल बनेका राजधानीवासीलाई हर्षित बनाएको हो। संघीय राजधानी रहेको सहरमा खानेपानीको अभावमा कष्टकर जीवन बिताउनुपर्ने अवस्थाको ढिलै भए पनि अन्त्य हुने प्रक्रियामा जानु सुखद हो। कुनै प्राविधिक अवरोध नआएमा अबको तीन महिनाभित्रमा उपत्यकावासीले मेलम्चीको पानी पिउन पाउनेछन्। मेलम्ची आयोजना सफल हुनु भनेको विकासको दृष्टिले मुलुकले ठूलो फट्को मार्नु हो। उपत्यकामा दैनिक ३७ करोड लिटर खानेपानीको माग छ। मेलम्चीबाट मात्रै १७ करोड लिटर पानी दैनिक उपत्यका भित्रिनेछ। अन्य स्रोतबाट पनि दैनिक ८ करोड लिटरजति पानी संकलन हुने गरेको छ। हाल आपूर्ति भइरहेको भन्दा दोब्बर परिणाममा पानी भित्रिएपछि उपत्यकावासीमा खानेपानीको समस्या टर्नेछ। तर जनसंख्या वृद्धिदर उच्च रहेकाले खानेपानीको माग अझै बढ्न सक्ने भएकाले त्यसतर्फ सरोकारवालाले अध्ययन थालिहाल्नुपर्छ। मेलम्चीको पानीको पहुँच नपुग्ने राजधानीकै अन्य वस्तीहरूमा देखिएको पिउने पानीको समस्या समाधानका लागि पनि छलफल हुनुपर्छ। मेलम्ची आयोजना सफल भएपछि सरकारले घोषणा गरेको राष्ट्रिय गौरवका अन्य आयोजनालाई पनि तोकिएको समयमै सम्पन्न गर्नुपर्ने दबाब पुग्छ। आयोजनाका ठेकेदार तथा यसमा संलग्न अन्य पक्षलाई पनि यसले तातो लगाउनेछ। यसले अन्ततः मुलुक र जनतालाई नै लाभ पुग्नेछ। सोमबार मात्रै शिलान्यास भएको मुलुकका विभिन्न भेगमा औद्योगिक क्षेत्र स्थापनाका प्रक्रियालाई ढिलासुस्ती नगरि सञ्चालन गरिनुपर्छ। यसअघि नै निर्माण सुरु भइसकेको अन्तर्राष्ट्रिय विमानास्थल, हुलाकी राजमार्ग, पुष्पलाल लोकमार्ग, दु्रतमार्गलगायतका आयोजनाको कामलाई पनि तीव्रता दिनुपर्छ। कुनै पनि आयोजनाको शिलान्यास गर्दैमा सफल भइहाल्छ भन्ने होइन। ढिलै भए पनि पानी आउने पक्कापक्की भएकाले मेलम्चीले तत्कालका लागि खुसीयाली छाएको छ। तर एउटै आयोजना तीन दशकसम्म रुमल्लिएर रहनुको कारणबारे पनि खोजी गरिनुपर्छ। यस्ता आयोजनामा भएका गल्तीबाट सिकेर रुग्ण अवस्थामा रहेका अन्य आयोजना निर्माण कामलाई अघि बढाउनुपर्छ। राजनीतिक गन्जागोलको असर अब विकासका काममा पार्नु हुँदैन। राजनीति जुन दिशातिर गए पनि विकास निर्माणको काममा भने पद्धतिको विकास गर्नुपर्छ। विकासका काममा यस्तो पद्धतिको विकास गरौं, कुनै प्राकृतिक तथा दैवी प्रकोप र महामारी आएको अवस्थामा बाहेक जस्तो परिस्थितिमा पनि कामलाई अघि बढाउन सकौं।"
नेकपाका दुवै पक्ष आआफ्नै रणनीतिमा,"काठमाडौं : नेकपाका दुवै खेमा प्रतिनिधिसभा पुन:स्थापना गर्ने सर्वोच्च अदालतको फैसलापछि आआफ्नो रणनीति तय गर्न छलफलमा जुटेका छन्। प्रधानमन्त्री केपी शर्मा ओली अदालतको फैसलापछि निर्धारित अवधिभित्रै संसद् अधिवेशन बोलाउन तयार देखिएका छन्। तर, तत्काल राजीनामा दिनेतर्फ भने सकारात्मक देखिएका छैनन्। ओली आफूमाथि आइपर्ने संकट संसद्बाटै सामना गर्ने गरी अगाडि जान खोजेका छन्। दाहालनेपाल पक्ष तत्काल ओलीलाई राजीनामा दिन बाध्य पार्ने, त्यसो हुन नसके संसद् अधिवेशन सुरु भएलगत्तै अविश्वास प्रस्ताव प्रक्रिया अगाडि बढाएर जाने निष्कर्षमा देखिएको छ। दुवै पक्षले बुधबार आआफ्नो समूहको स्थायी समितिमा छलफल गरे। ओली पक्षको बैठक बालुवाटार र दाहालनेपाल पक्षको बैठक पेरिसडाँडास्थित पार्टी कार्यलयमा बसेको थियो। बैठकमा नेताहरूले पछिल्लो घटनाक्रमबारे सुझाव राख्ने क्रम सुरु भएको ओली पक्षका स्थायी समिति सदस्य सत्यनारायण मण्डलले बताए। अदालतको फैसला स्वीकार गर्ने, अदालतले तोकेकै १३ दिनभित्रै संसद् अधिवेशन बोलाउने निर्णय बैठकले गरेको छ। ओली पक्षका प्रवक्तासमेत रहेका परराष्ट्रमन्त्री प्रदीप ज्ञवालीले प्रतिनिधिसभा विघटन बदर गर्ने फैसलालाई सम्मान गर्ने बताए। कतिपय फैसला अपेक्षित हुँदैनन्। तिनका परिणाम पनि राम्रा हुँदैनन्, परराष्ट्रमन्त्री ज्ञवालीले भने, सर्वोच्चको फैसलाबारे पनि हाम्रा केही गम्भीर प्रश्न छन्। तर, सर्वोच्चको फैसलालाई हामी सम्मान गर्छौं। निर्धारित मितिमै संसद्को बैठक बोलाउने निर्णयमा हामी छौं। नयाँ सरकार गठनको अवस्था स्पष्ट नहुँदासम्म ओलीले राजीनामा नदिने निष्कर्षमा ओली पक्ष देखिएको छ। परराष्ट्रमन्त्री ज्ञवालीले राजीनामा दिने मात्र भन्दा पनि राजीनामा दिइसकेपछिको अवस्था मूल्यांकन गरेर मात्र आवश्यक निर्णय लिइने जानकारी दिए। प्रधानमन्त्री र हाम्रा लागि यी पद अस्थायी हुन्। तर, देशलाई अन्योलमा छोडेर अब के हुन्छ भन्ने प्रस्ट नपारी जिम्मेवार व्यक्तिले छोड्न मिल्दैन, ज्ञवालीले भने, २०६७ साल असारमा माधवकुमार नेपालले राजीनामा दिनुभयो प्रधानमन्त्रीबाट। १७ पटकसम्म प्रधानमन्त्रीका लागि प्रयास पनि भए, त्यसवेला। तर १७ पटकसम्म अनिर्णीत भए। महिनौंसम्म सरकार बन्न नसकेको दृष्टान्त छ। त्यस्तो नहोस् भन्नेमा पनि हामीले सोचेर उपयुक्त निर्णय गर्छौं। पछाडिका परिदृश्यलाई नहेरी जिम्मेवारी छोड्न सकिँदैन। ओली पक्षले बिहीबार सम्भवत: केन्द्रीय समिति र संसदीय दलको बैठक बोलाउनेछ। आफ्ना तय भएका कार्यक्रम परिमार्जन गरी जाने नीति ओली पक्षले लिएको छ। बुधबारको बैठकमा प्रधानमन्त्री ओलीले आन्दोलनको स्वरूप फेरिएको र त्यसका लागि संसद्भित्रको लडाइँ प्रमुख भएर आएको बताएको स्थायी समिति सदस्य मण्डलले बताए। अब संसद्भित्रको लडाइँ प्रमुख भएर आएको छ। विपक्षीहरू कसरी आउँछन्, त्यहीअनुसार हामीले पनि आफ्नो रणनीति बनाउने कुरा हुन्छ। हरेक परिस्थितिको सामना गरेरै अगाडि जानुपर्छ, प्रधानमन्त्रीको भनाइ उद्धृत गर्दै नेता मण्डलले अन्नपूर्ण पोस्ट्सँग भने। दाहालनेपाल पक्षले भने अदालतको फैसलालाई ऐतिहासिक भन्दै उच्च मूल्यांकन गर्ने निर्णय गरेको छ। अदालतको फैसलापछि नैतिकताका आधारमा ओलीले राजीनामा दिनुपर्ने यो पक्षले बताएको छ। राजीनामा दिन आनाकानी गरे संसद् बैठक बसेलगत्तै संविधानअनुसार प्रक्रियामा लगेरै भए पनि ओलीलाई हटाइने दाहालनेपाल पक्षका प्रवक्ता नारायणकाजी श्रेष्ठले बताए। केपी ओलीले तत्कालै नैतिकताका आधारमा राजीनामा दिनुपथ्र्याे। अहिलेसम्म दिनुभएको छैन। त्यसो नभएको अवस्थामा पनि अदालतकै फैसलाअनुसार छिट्टै प्रतिनिधिसभा बैठक बस्दै छ। त्यसपछि संविधानअनुसार अरू प्रक्रिया अगाडि बढ्छ, प्रवक्ता श्रेष्ठले भने। यो पक्षका अध्यक्षद्वय पुष्पकमल दाहाल र माधवकुमार नेपालले बुधबार कांग्रेस सभापति शेरबहादुर देउवासँग गरेको छलफलबारे पनि बैठकमा ब्रिफिङ भएको थियो। दाहाल र नेपालले देउवासँग प्रधानमन्त्री कसलाई दिने भन्ने विषयमा कुरा नगरेको, सहकार्य गर्ने विषयमा कुराकानी गरेको ब्रिफिङ भएको थियो। प्रतिनिधिसभा विघटन निर्णयको विपक्षमा रहेका शक्तिसँग सहकार्य गर्दै वैकल्पिक सत्ता समीकरणका विषयमा छलफल गरेर पहलकदमी लिनुपर्ने निष्कर्ष बैठकले निकालेको छ। आगामी दिनमा लोकतान्त्रिक शक्तिसँग हातेमालो गरेर जानेबारे छलफल भएको प्रवक्ता श्रेष्ठले बताए। उनले बैठकपछि सञ्चारकर्मीसँग भने, संविधानको प्रभावकारी कार्यान्वयन, लोकतान्त्रिक अभ्यासको उन्नत र सुदृढीकरणलाई ध्यान दिँदै सामाजिक न्यायसहितको समृद्धिलाई केन्द्रबिन्दुमा राखेर आफ्नो पनि गम्भीर आत्मसमीक्षा गर्दै सबै लोकतान्त्रिक शक्तिसँग हातेमाले गरेर जाने भन्ने पार्टीको कुरा छ। दाहाल र नेपाल बुधबार बिहान चितवनबाट काठमाडौं आएलगत्तै दाहाल र नेपालले पेरिसडाँडास्थित केन्द्रीय कार्यालयमा नेताहरूसँग सामान्य परामर्श गरी बूढानीलकण्ठ पुगेर कांग्रेस सभापति देउवासँग छलफल गरेका थिए। त्यसपछि दाहालले पेरिसडाँडामै पुगेर जनता समाजवादी पार्टीका नेता राजेन्द्र श्रेष्ठसँग छलफल गरेका थिए। त्यसपछि दाहालनेपाल पक्षको स्थायी समिति बैठक बसेको थियो। त्यसपछि भने बानेश्वरस्थित संसद् भवनमा यो पक्षको दलको अनौपचारिक बैठक बसेको थियो। उक्त बैठकले पनि ओलीको राजीनामा माग गरेको छ। दाहालनेपाल पक्षले प्रधानमन्त्री ओलीसँग तत्काल एकता हुन नसक्ने निष्कर्ष निकालेको छ। अहिले पनि हामी पार्टी एकताको पक्षमा छौं, प्रवक्ता श्रेष्ठले भने, तर, पार्टी एकतालाई प्रहार गर्ने, संविधान र लोकतन्त्रमाथि पनि आक्रमण गर्ने प्रवृत्तिले आफूलाई आत्मालोचक ढंगले र नयाँ रूपमा प्रस्तुत नगरेसम्म त्यो एजेन्डा खाली कुराका लागि कुरा मात्र हुन सक्छ, अरू केही हुँदैन। एकता जोगाउने अवसर : गौतमनेकपाका दुवै खेमामा नलागेका नेता वामदेव गौतमले पार्टी एकता जोगाउने अवसर आएको बताएका छन्। गौतमले राष्ट्रपतिलाई अदालतको निर्णयको स्वागत गर्दै प्रतिनिधिसभा अधिवेशन आह्वान गर्न, प्रधानमन्त्री केपी शर्मा ओलीलाई तुरुन्त राजीनामा दिन, ओली र पुष्पकमल दाहाललाई धुम्बाराहीस्थित पार्टी कार्यालयमा सचिवालय बैठक बोलाउन आग्रह गरेका छन्।"
सजिलो छैन सरकार गठन,"काठमाडौं : नेकपाको दाहालनेपाल पक्षले आफ्ना सांसदलाई बिहीबारदेखि राजधानी नछाड्न निर्देशन दियो। तर, प्रधानमन्त्री परिवर्तन र नयाँ सरकार गठन प्रक्रियामा कसरी अघि बढ्ने भन्ने स्पष्ट मार्गचित्र बताउन सकेन। प्रधानमन्त्रीले राजीनामा नदिएको, पार्टीको आधिकारिकता विवाद निर्वाचन आयोगले नटुंग्याएका कारण दाहालनेपाल पक्ष अलमलमा देखिन्छ। यस्तोमा नेकपाका दुवै पक्षबीचको द्वन्द्व वा सहमतिले नयाँ सरकार गठन र परिवर्तनको संसदीय प्रक्रिया अघि बढ्नेछ। प्रधानमन्त्रीले राजीनामा दिए सहज र अविश्वास प्रस्तावको सामना गर्न तयार भए अर्को प्रक्रियाअनुसार सरकार परिवर्तन र गठन प्रक्रिया प्रतिनिधिसभामा सुरु हुनेछ। सर्वोच्च अदालतले प्रतिनिधिसभा पुनःस्थापनाको फैसला गर्दै १३ दिनभित्र अधिवेशन बोलाउन भनेको छ। सभामुख अग्नि सापकोटाले बैठकको तयारी भइरहेको जनाएका छन्। प्रधानमन्त्री केपी शर्मा ओलीले राजीनामा दिए नयाँ सरकार गठन प्रक्रिया सहज रूपमा अघि बढ्ने देखिन्छ। त्यस्तो अवस्थामा दाहालनेपाल पक्षले कांग्रेस वा अरू दलको समर्थनमा बहुमत सदस्यको हस्ताक्षरसहित प्रधानमन्त्रीको नाम राष्ट्रपतिसमक्ष पेस गरे नयाँ प्रधानमन्त्री चयन हुनेछ। त्यस्तो प्रधानमन्त्रीले ३० दिनभित्र प्रतिनिधिसभाबाट विश्वासको मत हासिल गर्नुपर्छ। संविधानको धारा ७६ (२) अनुसार यो प्रक्रियाबाट दुई वा दुईभन्दा बढी दलको समर्थनमा जोकोही सांसद पनि प्रधानमन्त्री बन्न सक्छ। प्रतिनिधिसभामा कुनै पनि दलको स्पष्ट बहुमत नरहेको अवस्थामा प्रतिनिधिसभामा प्रतिनिधित्व गर्ने दुई वा दुईभन्दा बढी दलको समर्थनमा बहुमत प्राप्त गर्न सक्ने प्रतिनिधिसभाको सदस्यलाई राष्ट्रपतिले प्रधानमन्त्री नियुक्त गर्नेछ, संविधानको धारा ७६ (२) मा छ। यो व्यवस्थाअन्तर्गत प्रधानमन्त्री बन्न संसदीय दलका नेता हुनु पर्दैन। २ सय ७५ सदस्यीय प्रतिनिधिसभामा प्रधानमन्त्री बन्न १ सय ३८ सांसदको समर्थन चाहिन्छ। प्रधानमन्त्री ओलीले राजीनामा नदिए नयाँ सरकार गठन प्रक्रिया लम्बिने देखिन्छ। त्यस्तो अवस्थामा प्रधानमन्त्रीविरुद्ध अविश्वासको प्रस्ताव पेस गर्नुपर्छ। त्यससँगै भावी प्रधानमन्त्रीको नाम पनि प्रस्ताव गर्नुपर्ने व्यवस्था संविधानको धारा १०० (५) मा छ। संसद्का एक चौथाइ सांसदले अविश्वासको प्रस्ताव दर्ता गर्न पाउँछन्। नेकपाका दुवै पक्षको दाबी मान्ने हो भने अविश्वास प्रस्ताव पारित गर्न दाहालनेपाल पक्षलाई कांग्रेसको समर्थन चाहिन्छ। दुवै पक्षले अविश्वास वा विश्वास प्रस्तावमा आफूभित्रबाट बहुमत जुटाउन कठिन देखिन्छ। अविश्वास प्रस्ताव पारित भए जुन सांसदलाई नयाँ प्रधानमन्त्रीमा प्रस्ताव गरिएको हो राष्ट्रपतिबाट उसलाई नै प्रधानमन्त्री नियुक्त गर्नुपर्छ। तर, नेकपाको कुनै एक पक्षले बहुमत जुटाए संसदीय दलका नेता चयन गरेर मात्र प्रधानमन्त्री निर्वाचित गर्नुपर्ने हुन्छ। संसद्मा बहुमतप्राप्त दलको सरकार गठन गर्नुपरे प्रधानमन्त्री बन्न संसदीय दलका नेता हुनै पर्छ। दाहालनेपाल पक्षले ओलीलाई बहुमतका आधारमा दलका नेताबाट हटाएर दाहाललाई चयन गरेको दाबी गरेको छ। तर, उक्त पक्षले केकति बहुमतका आधारमा दलका नेता परिवर्तन गरेको भन्ने संख्या खुलाएको छैन। उक्त निर्णयले औपचारिक र कानुनी रूपमा मान्यता पाउनुपर्ने हुन्छ। नेकपा संसदीय दलको विधानले प्रतिनिधिसभा र राष्ट्रियसभा दुवै सदनका सांसदबाट दलका नेता चयन हुने व्यवस्था गरेको छ। २ सय ७५ सदस्यीय प्रतिनिधिसभामा नेकपाका १ सय ७३ जना छन्। सानु सिवाको निधनपछि नयाँ नियुक्ति नहुँदा एक पद रिक्त छ। ५९ सदस्यीय राष्ट्रियसभामा नेकपाका ४९ सांसद छन्। वामदेव गौतमले पार्टी एकता अभियान भन्दै अलग्गै मोर्चा खडा गरेका छन्। समानुपातिकमाथि तरबार !कानुनी रूपमा पार्टी विभाजनको मान्यता नपाए नेकपाका समानुपातिक सांसदको पद धरापमा पर्ने देखिन्छ। दाहालनेपाल पक्षले मान्यता पाए उनीहरूले आफ्नो पक्षमा नउभिने ओली पक्षका समानुपातिक सांसदलाई हटाएर नयाँ ल्याउन सक्छन्। ओली पक्षले मान्यता पाए दाहालनेपाल पक्षका समानुपातिक सांसद हटाउन सक्छन्। तर, पार्टी विभाजनले कानुनी मान्यता पाए समानुपातिक सांसदको पद जोगिन्छ। दुवै पक्षले अहिले नै त्यसबारे सोच नबनाएको बताएका छन्। हाम्रो प्रयास भनेको अहिले हाम्रो पक्षमा सांसदहरूलाई उभ्याउनेमा हुन्छ, दाहालनेपाल पक्षका नेता बेदुराम भुसालले भने, पार्टी एकता भएन भने त अरू सबै प्रक्रिया खुला हुन्छन्। तत्कालीन एमालेबाट ४१ र तत्कालीन माओवादीबाट १७ जना सांसद समानुपातिक कोटाबाट निर्वाचित छन्।"
कोरोनाकालमै भ्रमण भत्ता,"काठमाडौं : बाराको सुवर्ण गाउँपालिकाका जनप्रतिनिधि र कर्मचारी मिलेर कोरोनाकालमा ७९ वटा शीर्षकमा बजेट दुरुपयोग गरेको पाइएको छ। राष्ट्रिय सतर्कता केन्द्रले सार्वजनिक गरेको छानबिन प्रतिवेदनले गाउँपालिका अध्यक्ष, उपाध्यक्ष, प्रमुख प्रशासकीय अधिकृत, वडाध्यक्षलगायत पदाधिकारी र कर्मचारीले भ्रमण प्रतिवेदन नबनाई भ्रमण भत्ता बुझेको देखाएको छ। उनीहरूले आफ्नै गाउँपालिका र जिल्ला जाँदा पनि दैनिक भत्ता लिने गरेको छानबिनमा भेटिएको छ। गाउँपालिका अध्यक्ष महेन्द्रप्रसाद यादव, उपाध्यक्ष बबिता यादव, प्रमुख प्रशासकीय अधिकृत (साविक प्रमुख कार्यकारी अधिकृत) नवीनकुमार श्रीवास्तवसहित वडाध्यक्षले मिलीजुली बजेट हिनामिना गरेको प्रतिवेदनमा औंल्याइएको छ। उनीहरूले लाखौं रकम निकासा लिई गाडी सुविधासमेत लिएका छन्। गाउँपालिकाभन्दा १० किलोमिटर दूरीमा रहेको जिल्ला सदरमुकाम कलैयामा आवास सुविधा लिएको भेटिएको छ। प्रमुख प्रशासकीय अधिकृत श्रीवास्तव र लेखापाल प्रिन्सकुमार साहलाई गाउँपालिकाको निर्णयबिनै सदरमुकाममै घर र कोठा भाडामा लिएर राखिएको छानबिनमा देखिएको छ। ०७६७७ को गाउँसभा सञ्चालन गर्न विशेष निर्णयको ४ नम्बरमा गाउँपालिकाको कार्यालय प्रयोजनका लागि १ थान चारपांग्रे सवारी साधन लिने निर्णय गरेको देखिए पनि प्रमुख कार्यकारी अधिकृतलाई गाडी सुविधा दिने निर्णय भएको नदेखिएको प्रतिवेदनमा उल्लेख छ। अध्यक्ष यादवले भ्रमण प्रतिवेदन नबनाई १० हजार ६ सय, प्रमुख प्रशासकीय अधिकृत श्रीवास्तवले ४५ हजार भ्रमण भत्ता लिएको प्रतिवेदनमा देखिएको छ। श्रीवास्तवले त मेला व्यवस्थापनका नाममा पनि भत्ता बुझेका छन्। वडाध्यक्ष रञ्जितप्रसाद यादवले काठमाडौं आएको भन्दै २६ हजार ५, चितवन आएको भन्दै ९ हजार भ्रमण भत्ता बुझेको जनाइएको छ। अर्का वडाध्यक्ष राम एकवाल साहले १० हजार, महेन्द्र राउतले ९ हजार ७ सय, विजयकुमार सिंहले १४ हजार, शिवधारीदास तत्माले १० हजार १ सय, दोलेन्द्रप्रसाद यादवले ४ हजार, रोजगार संयोजक सुदीप मण्डलले १० हजार ७ सय भ्रमण भत्ता लिएका हुन्। गाउँपालिकाले राहत कोषमा ७२ लाख रकमान्तर गरेको पाइएको छ। उक्त रकम आगामी गाउँसभाबाट अनुमोदन गराउने गरी कोराना रोकथाम तथा नियन्त्रणमा खटिएका कर्मचारी, स्वास्थ्यकर्मी वा पदाधिकारीको कोरोना भाइरसबाट हुने क्षतिको पूर्ति तथा सम्पूर्ण खर्च गाउँपालिकाले व्यहोर्ने निर्णय गरेको पाइएको छ। यस्तै, कोराना भाइरस संक्रमणबाट कार्यसञ्चालनका क्रममा मृत्यु भएका कर्मचारी, स्वास्थ्यकर्मी वा पदाधिकारीको क्षतिपूर्तिबापत २५ लाख गाउँपालिकाको कोषबाट व्यहोर्ने निर्णय भएको देखिएको छ। छोटो समयका लागि कार्यालयबाट सवारी साधन भाडामा लिँदा औचित्य पुष्टि हुने गरी मितव्ययी तरिकाले कानुनी प्रक्रिया पूरा गरेर मात्र भाडामा लिने तथा दीर्घकालीन रूपमा सवारी साधन आवश्यक पर्ने भए बजेट व्यवस्था गरी आवश्यक पर्ने सवारी साधन कार्यालयले खरिद गरी प्रयोग गर्ने व्यवस्था मिलाउन निर्देशन दिई सोको जानकारी महालेखा परीक्षकको कार्यालयसमेतलाई दिनुपर्ने निर्णय केन्द्रले गरेको छ। आवश्यकताका आधारमा गरिने भ्रमणपश्चात् दैनिक तथा भ्रमण खर्च लेख्दा भ्रमण प्रतिवेदन प्राप्त भएपछि भ्रमण खर्च नियमावली, २०६४ र त्यसपछि पटकपटक भएका परिपत्रलाई पूर्णरूपमा पालना गर्ने व्यवस्था मिलाउन उक्त गाउँपालिकाको कार्यालयलाई निर्देशन दिने निर्णय केन्द्रले गरेको छ।"
नेकपा विवादमा कांग्रेस बोल्दैन,"काठमाडौं : कांग्रेस सभापति शेरबहादुर देउवाले नेकपाको विवादले आगामी राजनीति तय गर्ने बताएका छन्। प्रतिनिधिसभा पुनःस्थापना भइसकेपछि उहाँहरू (नेकपाका दुवै समूह) कसरी अगाडि बढ्नुहुन्छ। प्रचण्डनेपाल कसरी अगाडि बढ्नुहुन्छ ?, सभापति देउवाले बुधबार काठमाडौंमा कांग्रेस नेता महेन्द्रनारायण निधिको ९९औं जन्मजयन्तीका अवसरमा आयोजित कार्यक्रममा भने, अविश्वासको प्रस्ताव अगाडि बढ्छ कि ओलीले छाड्नुहुन्छ ? ओलीले के गर्नुहुन्छ ? कि ओलीले बहुमत पुष्टि गर्न सक्नुपर्यो नत्र छाड्दा नै राम्रो। देउवाले नेकपा दुई समूहमा विभाजन भए पनि कानुनी रूपमा एउटै दल भएको उल्लेख गर्दै नेकपा विवादबारे कांग्रेसले केही नबोल्ने बताए। यसबारे हामीले भन्ने कुरा पनि भएन। यो अर्काे पार्टीको कुरा हो, उनले भने। उनले संसदीय दलको बैठक बोलाएर कांग्रेसले आवश्यक निर्णय गर्ने बताए। पार्टीको निर्णयअनुसार कांग्रेस अगाडि बढ्ने उनले स्पष्ट पारे। संसद्मा अविश्वासको प्रस्ताव दर्ता गर्न पनि कांग्रेससँग आवश्यक मत नहुँदा भूमिका खुम्चिन पुगेको उनको भनाइ थियो। हामीसँग यति कम सिट छ कि पक्ष पनि हुन सक्दैन, विपक्षी पनि, उनले भने, अब नेकपा विभाजन भइहाल्यो भने त प्रमुख विपक्षी दल पनि हुँदैन। त्यति बेला कांग्रेसले केही गरेन नभन्नुहोला। विघटनसम्बन्धी मुद्दामा सर्वाेच्च अदालतले अन्तरिम आदेश जारी नगरी सुनुवाइ सुरु गरेपछि आफूलाई शंका लागेको उनको भनाइ थियो। अदालतले स्टे अर्डर दिन्छ होला भन्ने मैले सोचेको थिएँ। स्टेअर्डर गरेको भए संसद् रहिरहन्थ्यो, उनले भने, स्टेअर्डर नदिएर सुनुवाइ सुरु गरेपछि मलाई पनि अदालतले के गर्छ भने शंका भएको हो। त्यसैले पुनःस्थापना वा निर्वाचन, दुबै स्वीकार गर्छु भनेको हुँ। अदालतको फैसलाले संसदीय व्यवस्थालाई थप मजबुत बनाएको उनको भनाइ थियो। अदालतले राम्रो निर्णय गरेको छ। प्रजातन्त्रको जित भएको छ। न्यायको जित भएको छ, उनले भने, संसदीय व्यवस्थालाई सुदृढ गर्ने निर्णय गरेको छ। कांग्रेसका लागि खुसीको कुरा हो।"
के हुन्छ संवैधानिक नियुक्ति ?,"काठमाडौं : प्रतिनिधिसभा पुनःस्थापनाको फैसलासँगै एउटा प्रश्न उब्जिएको छ संवैधानिक निकायका प्रमुख तथा पदाधिकारीको नियुक्ति के होला ? प्रतिनिधिसभा विघटनका कारण संसदीय सुनुवाइबिनै ती पदाधिकारीको नियुक्ति भई उनीहरूले शपथ लिएर पदबहाली गरेका थिए। संवैधानिक परिषद्को मंसिर ३० गते बसेको निर्णयअनुरूप अख्तियार दुरुपयोग अनुसन्धान आयोगलगायत संवैधानिक निकायमा पदाधिकारी सिफारिस भएपछि सर्वोच्च अदालतमा रिट दायर गरिएको थियो। अध्यादेशमार्फत ३२ जना पदाधिकारी सिफारिस भएपछि वरिष्ठ अधिवक्ता दिनेश त्रिपाठी, अधिवक्ता ओमप्रकाश अर्याल, वीरभद्र जोशीलगायतले दायर गरेका भिन्नाभिन्नै रिट संवैधानिक इजलासमा सुनुवाइका क्रममा छन्। महान्यायाधिवक्ता कार्यालयका प्रवक्ता सञ्जीवराज रेग्मीले यो विवाद सर्वोच्चको संवैधानिक इजलासमा विचाराधीन रहेकाले निर्णय पर्खनुपर्ने बताए। यो विषय विचाराधीन छ। लिखित जवाफ माग भई अग्राधिकार प्रदान गरिएको छ। संसद् आइसकेको अवस्था पनि छ। समग्र विषयमा अब संवैधानिक इजलासले टुंगो लगाउनेछ, प्रवक्ता रेग्मीले अन्नपूर्ण पोस्ट्सँग भने। रेग्मीले अहिल्यै यही हुन्छ भनेर ठ्याक्कै भन्न सक्ने स्थिति नरहेको बताए। संसदीय सुनुवाइ गर्ने समय सीमा सकिएको अवस्थामा नियुक्ति भएको पनि उनले बताए। रिट निवेदकको पक्षमा बहस गर्ने एक अधिवक्ताले प्रतिनिधिसभा पुनःस्थापना भइसकेको अवस्थामा पुस ५ गतेदेखि नै निरन्तर मानिनुपर्ने बताउँदै सुनुवाइ बाध्यकारी हुने बताए। संसद निरन्तर चालु छ। सर्वोच्चले १३ दिनभित्रै अधिवेशन बोलाउन परमादेश दिइसकेको छ। अब कि संसदीय सुनुवाइ प्रक्रियामा या नयाँ प्रधानमन्त्री अध्यक्ष रहने पूर्ण पदाधिकारीसहितको संवैधानिक परिषद्ले नै सिफारिस स्थगन गर्ने अवस्था आउन सक्छ, ती कानुन व्यवसायीले भने, यसमा सभामुखको भूमिकाले पनि फरक पार्छ। तर, विघटन बदर भइसकेको अवस्थामा संसदीय सुनुवाइसँग जोडिएको यो विवादमा के गर्ने भनेर सर्वोच्चले मार्गनिर्देश गर्नेछ। यी विवादलाई चाँडो निष्कर्षमा पुर्याउन संवैधानिक इजलासले रिटलाई प्राथमिकता प्रदान गरेको छ। संवैधानिक परिषद्सम्बन्धी अध्यादेश र तीन जना मात्र पदाधिकारीको उपस्थितिमा भएको सिफारिस संविधानविपरीत रहेको दाबीसहित संवैधानिक अंगका नियुक्ति बदर हुनुपर्ने माग रिट निवेदकको छ। अध्यादेश संविधानको धारा २८३, २८४ र २९२ को बर्खिलाप भएको दाबी रिटमा छ। परिषद्का ६ पदाधिकारीमध्ये प्रधानमन्त्री, प्रधानन्यायाधीश र राष्ट्रिय सभाका अध्यक्षको उपस्थितिमा निर्णय भएको थियो। मन्त्रिपरिषद्को सिफारिसमा राष्ट्रपतिले संवैधानिक परिषद् (काम कर्तव्य, अधिकार र कार्यविधि ) सम्बन्धी ऐन, २०६६ संशोधनका लागि अध्यादेश जारी गरेलगत्तै संवैधानिक परिषद्को बैठकले विभिन्न संवैधानिक अंगमा नियुक्ति सिफारिसको निर्णय गरेको थियो।"
घाटामै उड्डयन क्षेत्र,"काठमाडौं : कोभिड१९ का कारण उत्पन्न महामारीले थलिएको उड्डयन क्षेत्रमा अझै सुधार आएको छैन। पछिल्लो समय आन्तरिक उडानतर्फ ट्रंक रुट (तराई जिल्लाका उडान) मा उल्लेख्य सुधार आए पनि स्टल रुट (पहाडी तथा हिमाली जिल्लाका उडान) र हेलिकप्टर उडानमा सुधार नआउँदा उड्डयन क्षेत्रले अझै व्यावसायिक लय समातेको छैन। यसका साथै अन्तर्राष्ट्रिय उडान भर्ने नेपाली वायुसेवा कम्पनीको पनि व्यवसायले गति लिन सकेको छैन। त्रिभुवन अन्तर्राष्ट्रिय विमानस्थल तथ्यांकअनुसार कोभिड१९ को महामारीपछि हाल आन्तरिकतर्फको ट्रंक रुट र स्टल रुटतर्फ आउने जाने गरी दैनिक करिब दुई सय उडान भइरहेको छ। कोभिड१९ महामारी अघिसम्म ती दुवै रुटमा दैनिक औसत तीन सय उडान हुन्थ्यो। अहिले ट्रंक रुटमा सबै वायुसेवा कम्पनीले करिब ८० प्रतिशत अकुपेन्सीमा जहाज उडाइरहेका छन्। तर, स्टल रुटका उडान नगन्य संख्यामा भइरहँदा ५० प्रतिशतभन्दा पनि कम अकुपेन्सी छ। फाट्टफुट्ट हुने स्टल रुटको उडानमा कार्गोको हिस्सा बढी हुने गरेको आन्तरिक वायुसेवा सञ्चालक संघले जानकारी दिएको छ। आन्तरिक उडान पुरानै लयमा फर्किंदै गएको तथ्यांकले देखाए पनि सबै आन्तरिक उडानका जहाज भने उड्न सकेका छैनन्। ट्रंक रुट भएको घाटालाई नाफामा परिणत गर्न व्यवसायी सफल भए पनि स्टल रुट र हेलिकप्टर कम्पनी भने घाटा खाएर थन्किने अवस्थामा पुगेका छन्। यस्तै अन्तर्राष्ट्रिय उडानतर्फ हाल आउने जाने गरी ३० देखि ३६ उडान हुँदै छ। कोभिडअघि भने अन्तर्राष्ट्रियतर्फ करिब ६५ उडान हुन्थ्यो। आन्तरिकतर्फ यात्रुको दैनिक चाप करिब १० हजारको हाराहारीमा पुगेको छ। आन्तरिक उडानको संख्या पहिलाको तुलनामा केही कम भए पनि अकुपेन्सीको आधारमा पुरानै लयमा फर्किएको विमानस्थलका महाप्रबन्धक प्रतापबाबु तिवारीले जानकारी दिए। अन्तर्राष्ट्रियतर्फ भने उडान र यात्रु संख्यामा खासै प्रगति नभएको उनले बताए। नेपाल वायुसेवा निगमका प्रवक्ता करिश्मा श्रेष्ठका अनुसार अन्तर्राष्ट्रिय तथा आन्तरिक उडान भर्दै आएको निगमले भने हाल करिब ८० प्रतिशत अकुपेन्सीमा उडान भर्दै आएको छ। ८० प्रतिशत अकुपेन्सीमा उडान भरेको निगमले हङकङ उडानबाहेक अन्य गन्तव्यको उडानमा सञ्चालन खर्च उठाउन समस्या भएको स्रोतले जनाएको छ। निगमले अन्तर्राष्ट्रियतर्फ ६ गन्तव्यमा उडान भर्दै आएको छ भने आन्तरिकतर्फ काठमाडौंबाट ७ गन्तव्यमा र नेपालगन्जबाट ७ गन्तव्यमा उडान गर्दै आएको छ। सरकारको तथ्यांकअनुसार सन् २०२० को नोभेम्बरसम्म समग्र उड्डयन क्षेत्रतर्फ अन्तर्राष्ट्रिय हवाई उडानमा करिब ८६ प्रतिशत र अन्तर्राष्ट्रिय हवाई यात्रुको संख्यामा करिब ७२ प्रतिशतले कमी आएको छ। यस्तै आन्तरिकतर्फको उडानमा करिब ६५ प्रतिशत र यात्रुको संख्यामा करिब ७३ प्रतिशतले कमी आएको छ। अन्तर्राष्ट्रिय उडान भर्ने निजी क्षेत्रको वायुसेवा कम्पनी हिमालय एयरलाइन्स पनि कोभिडका कारण मासिक २५ करोड रुपैयाँभन्दा बढी घाटामा सञ्चालन भइरहेको छ। एयरलाइन्सको अहिले चार वटा न्यारोबडी सञ्चालनमा छन्। कम्पनीका उपाध्यक्ष विजय श्रेष्ठका अनुसार सात गन्तव्यमा उडान भर्दै आएको हिमालयले नेपालबाहिर उडान भर्दा यात्रुको संख्यामा कमी आए पनि बाहिरबाट भित्रिँदा ७० देखि ८० प्रतिशत अकुपेन्सी हुने गरेको छ। व्यावसायिक उडानबाहेक अन्य आम्दानीको स्रोत नभएकाले निजी विमान कम्पनीलाई कर्मचारी व्यवस्थापन तथा सञ्चालन खर्च धान्न अप्ठ्यारो भएको श्रेष्ठले बताए। हिमालय एयरलाइन्स सेल्फ ग्राउन्ड ह्यान्डलिङका लागि प्रमाणपत्र पाइसक्दा पनि उक्त सुविधा उपभोग गर्न नसकेको उनको गुनासो छ। सरकारको वैदेशिक नीतिले पनि विदेशी लगानीमा सञ्चालित उद्योगलाई कुनै भेदभाव नगर्ने भनिए पनि आफ्नो कम्पनीसँग भेदभाव भएको श्रेष्ठले बताए। सेल्फ ग्राउन्ड ह्यान्डलिङ गर्न पाए प्रतिउडान करिब तीन हजार डलर जोगाउन सकिने उनको तर्क छ। उपयुक्त निर्णय गर्न नसक्दा पर्यटन तथा उड्डयन क्षेत्र धराशायी बन्दै गएको पर्यटन मन्त्रालयले स्वीकार गरेको छ। अन्तर्राष्ट्रिय पर्यटकलाई लक्ष्य कार्यक्रम समयमा आउन नसक्दा नेपाल आउने पर्यटक अन्त मुलुकतर्फ मोडिएको मन्त्रालयले जनाएको छ। नेपाल आउन बुकिङ गरेका पर्यटक पनि डाइभर्ट भएर पाकिस्तान, श्रीलंकालगायत मुलुक गएका छन्, पर्यटन मन्त्रालयका सहसचिव बुद्धिसागर लामिछानेले जानकारी दिए। कोभिड१९ सम्बन्धी झन्झटिलो सुरक्षा मापदण्ड परिमार्जन गर्न पर्यटन मन्त्रालयले सुझाव दिए पनि सरोकारवाला मन्त्रालयले हालसम्म चासो नदिएका कारण यसले पर्यटक आवागमनमा दीर्घकालीन असर पार्न सक्ने लामिछानेको भनाइ छ। सरकारको पछिल्लो निर्णयअनुसार अनिवार्य रूपमा पाँच दिन होटेल क्वारेन्टनमा बस्नुपर्ने र ७२ घण्टाअघिको कोभिड जाँचको रिपोर्ट अनिवार्य गरिएको छ भने टेकिङ र पर्वतारोहणबाहेक घुम्न आउने विदेशी पर्यटकलाई अनअराइभल भिसा दिइएको छैन। पर्यटन क्षेत्रमा आबद्ध व्यवसायीले होटल क्वारेन्टिनको व्यवस्था हटाउन, अनअराइभल भिसा खुलाउने विषयमा सरकारलाई दबाब दिँदै आएका छन्। निगमको ग्राउन्ड ह्यान्डलिङ राजस्व पनि घट्यो उडानबाहेक निगमको प्रमुख आम्दानीको स्रोत अन्तर्राष्ट्रिय जहाजको ग्राउन्ड ह्यान्डलिङ हो। निगमले २८ अन्तर्राष्ट्रिय वायुसेवाको ग्राउन्ड ह्यान्डलिङ गर्दै आएपछि कोभिड समस्यापछि उडान संख्या घटेपछि ग्राउन्ड ह्यान्डलिङबाट आउने आम्दानी पनि घटेको छ। तर, ग्राउन्ड ह्यान्डलिङबाट आउने राजस्वमा कति गिरावट आएको छ, त्यो विषयमा भने निगमले बताउन चाहेन। निगमले ग्राउन्ड ह्यान्डलिङबापत एक जहाजसँग एक पटकमा करिब तीन हजार डलर चार्ज गर्छ। कोभिड१९ अघिको समयमा ग्राउन्ड ह्यान्डलिङबापत मासिक करिब ३५ करोड रुपैयाँ आम्दानी हुने गरेको थियो। २० करोडसम्म मासिक घाटाराजस्वबाहेक कम जहाज भएको कम्पनीलाई मासिक करिब सात करोड र बढी जहाज संख्या भएको कम्पनीलाई २० करोड रुपैयाँसम्म मासिक घाटा भइरहेको आन्तरिक वायुसेवा सञ्चालक संघको दाबी छ। सन् २०२० मा आन्तरिक उड्डयन क्षेत्रले करिब १० अर्ब ६२ करोड रुपैयाँ आम्दानी गुमाएको थियो। ट्रंक रुटमा भाडा घटेका कारण नयाँ यात्रु थपिएका छन्। यसले फाइदा नै भएको छ। तर, स्टल रुट र हेलिकप्टर कम्पनीको अवस्था भने बेहाल भएको छ, संघका प्रवक्ता योगराज कँडेल शर्माले भने, पहाडी जिल्लामा हुने उडानका लागि यात्रु नै छैनन्। पर्यटकीय उडानसमेत नहुँदा यस्ता क्षेत्रमा हुने उडान सबैभन्दा बढी प्रभावित भएको छ।"
पशुपतिमा १०८ किलो सुनको जलहरी,"काठमाडौं : पशुपति क्षेत्र विकास कोषले पशुपतिनाथ मन्दिरमा १०८ किलो सुनको जलहरी राखेको छ। राष्ट्रपति विद्यादेवी भण्डारीको उपस्थितिमा बुधबार सुनको जलहरी (सुवर्ण पीठिका) अनावरण गरिएको हो। कोषका कोषाध्यक्ष डा मिलनकुमार थापाले ८५ करोड रुपैयाँ खर्चिएर पशुपतिनाथ मन्दिरको गर्भगृहमा रहेको शिवलिंगको तल्लो भागमा जलहरी राखिएको बताए। प्रधानमन्त्री केपी शर्मा ओलीले माघ १२ गते पूजा गर्न आएका बेला उक्त कार्यका लागि सरकारका तर्फबाट ३० करोड रुपैयाँ दिने घोषणा गरेका थिए। एक दाताले २ करोड नगद, अर्काले एक किलो सुन, अर्काले १० किलो चाँदी दिएका थिए। कोषले आह्वान गरेपछि सर्वसाधारणले कोषको बैंक खातामा ४० लाख प्रदान गरेका थिए। यस्तो स्वर्ण सौभाग्य विरलै पाइन्छ। सम्पूर्ण नेपालीले त्यो अहोभाग्य पाएका छन्, श्रीपशुपतिनाथ मन्दिरको सुनको जलहरी निर्माण एवं व्यवस्थापन समितिका संयोजकसमेत रहेका डा थापाले भने। तत्कालीन राजा रणबहादुर शाहले पहिलो पटक १८३८ सालको श्रीपञ्चमीमा तामाको जलहरी स्थापना गरेका थिए। उक्त जलहरी जीर्ण भएपछि तत्कालीन राजा महेन्द्र शाहले २०२४ माघ २० गते चाँदीको जलहरी फेरेका थिए। सुनको जलहरी राख्ने कामको मूलकर्ताका रूपमा प्रधानमन्त्री ओली रही राष्ट्रपति भण्डारी मन्दिर पुगी जलहरी राख्ने काम भएको हो। राष्ट्रपति भण्डारीले जलहरीको शिलालेख अनावरण गरी प्राणप्रतिष्ठा गरिन्। राष्ट्रपतिले सोही क्रममा महाकुम्भ रुद्राभिषेक, सवा लाख दीप प्रज्वलन र हवनसमेत गरिन्। कर्ता र साक्षीका रूपमा संस्कृति, पर्यटन तथा नागरिक उड्डयनमन्त्री भानुभक्त ढकाल, मूलभट्ट गणेश भट्ट, संस्कृति मन्त्रालयका सचिव यादव कोइराला, कोषका सदस्यसचिव डा प्रदीप ढकाल, कोषाध्यक्ष डा थापा र पुरातत्व विभागका महानिर्देशक दामोदर गौतम छन्। कोषका सदस्यसचिव डा ढकालले राष्ट्र बैंकबाट सुन ल्याएर १३ जना कालिगढमार्फत १० दिन लगाएर सुनको जलहरी निर्माण गरिएको बताए। सुनको जलहरी राख्ने भएपछि विरोध आएको छ तर कोषले पुरातत्व विभागको मापदण्डअनुरुप नै काम गरेको हो, सदस्यसचिव डा ढकालले भने। उनका अनुसार कोषले यो काम तीन वर्षअघि अगाडि बढाएको हो। तर, हल्ला चलाइएजस्तो इतिहास बिगार्ने काम नभएको उनको तर्क छ। मूलभट्ट, भट्ट, भण्डारी, विज्ञ र सरोकारवाला सबैसँग सल्लाह गरेर जलहरी राखेका हौं, उनले भने, सर्वोच्च अदालतमा रिट हालेको भन्ने कुरा कोषलाई लिखित रूपमा आएको छैन। कोषले यसअघि मूलभट्टको संयोजकत्वमा समिति बनाए पनि काम अघि बढेन। त्यसपछि कार्यसम्पादन समितिले कोषाध्यक्ष डा थापाको संयोजकत्वमा समिति बनाएको हो। कोषले शिवरात्रिका दिन जलहरी राख्ने लक्ष्यसाथ काम अघि बढाएकामा प्रधानमन्त्रीको निर्देशनपछि महिना दिनमै राखेको हो। कोषका कार्यकारी निर्देशक डा घनश्याम खतिवडाले मूलभट्ट र भट्टलगायतले तीन दिनसम्म क्षमापूजा गर्ने जानकारी दिए। जलहरी राख्न भारतको कर्णाटकका ३३ पुजारी ल्याइएको थियो। ३३ मध्ये चार जनाले चार वेद, दुई जनाले शिवमहापुराण र लिंग महापुराण वाचन गरे, जुन नेपालमै पहिलोपटक हो, जलहरी निर्माण समितिका सदस्य राजु खत्रीले भने, यस्तै एक पुजारीले आगम (वास्तु) र एकले तान्त्रिक पूजा गरेका थिए। पशुपतिसमेतका गरी १ सय २१ ब्राह्मणले पूर्ण विधिविधानसाथ सुनको जलहरी स्थापना गर्ने काम भएको उनले सुनाए। पशुपतिनाथ मन्दिरमा सुनको जलहरी राखेकै दिन सर्वोच्च अदालतले उक्त जलहरी मन्दिरमा नराख्न सरकारका नाममा अन्तरिम आदेश जारी गरेको छ। सर्वोच्चका न्यायाधीश पुरुषोत्तम भण्डारीको एकल इजलासले मन्दिरमा जलहरी राख्ने काम नगर्नू भनी अन्तरिम आदेश जारी गरेका हुन्। सर्वोच्चले जलहरी राख्नुको लिखित कारण पनि सरकारसँग मागेको छ। प्रदेश सांसद नरोत्तम वैद्य र अधिवक्ता निकिता ढुंगानाले सोमबार छुट्टाछुट्टै रिट दायर गरेका थिए।"
सर्वोच्चको फैसला सामान्य,"काठमाडौं : प्रधानमन्त्री केपी शर्मा ओलीले सर्वोच्च अदालतको फैसला सामान्य कुरा मात्र भएको टिप्पणी गरेका छन्। प्रधानमन्त्री ओलीले बुधबार सर्वोच्चले प्रतिनिधिसभा विघटनको निर्णय बदर गरेपछि पहिलो पटक सार्वजनिक अभिव्यक्ति दिँदै सरकार रहिरहने बताएका हुन्। हुन त मान्छे सधैँभरि मन्त्री पदमा रहँदैन। रहिन्जेल राम्रो काम गर्ने हो। म प्रधानमन्त्रीमा रहुन्जेल राम्रो काम गर्छु। तर, हिजोको अदालतको फैसलाले प्रभाव त पार्या होइन ? यो सामान्य कुरा हो, प्रधानमन्त्री ओलीले कृषि मन्त्रालयले आयोजना गरेको माटोको डिजिटल नक्सा उद्घाटन कार्यक्रममा भने, हामी दृढतासाथ देश बनाइछोड्ने संकल्पमा अगाडि बढ्छौं। यो देश समृद्ध बनाइछाड्छौं। जनतालाई सुखी बनाइछाड्छौं। कृषि क्षेत्रमा उलटफेर ल्याउँछौं। हामी हाम्रो कर्तव्यमा जुट्छौं र देश बनाउँछौं। यो संकल्पमा निरन्तर अगाडि बढ्छौं। अहिले धेरै कुरा भनेर मान्छे तर्साउनु पनि ठीक छैन। सरकार छ, सरकार रहन्छ। विकासको क्रम अगाडि बढ्छ। निश्चिन्त निष्फिक्री अगाडि बढ्नुस्। अदालतको फैसलापछि नेकपाको अर्को खेमाका अध्यक्षद्वय पुष्पकमल दाहाल र माधवकुमार नेपालले एकआपसमा लड्डु खुवाएर खुसीयाली मनाएकोप्रति लक्ष्य गर्दै प्रधानमन्त्री ओलीले टिप्पणी गरे। मेरा केही भाइहरूले लड्डु ख्वाइख्वाइ गर्या रे ! लडड् ख्वाएछन् खुसी भएर। जित्यौं हामीले भनेर। के जिते मलाई थाहा छैन। के पाउँछन् त्योचाहिँ मैले हेर्नु छ, ओलीले भने, मेरो विचारमा भोलिपर्सिदेखि फेरि राजीनामा माग्नुहुन्छ कि जस्तो लाग्छ। राजीनामा देऊ राजीनामा देऊ भनेर। खैर यतापट्टि चिन्ता गर्नु पर्दैन। उनले इमानदार भएर जिम्मेवारी निर्वाह गर्नुपर्ने बताए। कोही मान्छे हार्ट अट्याक भएर मर्छ, कोही ब्रेन ह्यामरेज भएर मर्छ, कोही प्लेन एक्सिडेन्टमा मर्छ। जिन्दगीको ठेगान छैन, उनले भने, बाँचुन्जेल राम्रो गर्ने हो। मरेपछि न मान्छे बेइमान, न इमान्दार हुन सक्छ। बाँचुन्जेल इमान्दार हुने हो गतिशील हुने हो। जिम्मेवारी निभाउने हो। उनले आफू नेतृत्वको सरकारले धेरै काम गरेको बताए। तीन वर्षमा सरकारले गरेको विकास र आर्थिक क्षेत्रमा गरेको प्रगतिले विश्व नै चकित परेको उनको भनाइ थियो। भन्यो भने मान्छेहरू आत्तिन्छन् तर विश्व चकित छ। आर्थिक विकासको क्षेत्रमा नेपाल राइजिङ स्टार हो। यो मेरो भनाइ होइन, विश्व बैंकको हो। विश्व बैंकले हामीलाई यत्तिकै राइजिङ स्टार भनेको होइन। भर्खरै हामीले यूएसएडको भर्सन सुन्यौं। कति मुक्तकण्ठले प्रशंसा गरेको छ। साउथ एसियामा पहिलो देश भनेर खुसी व्यक्त गरेको छ, उनले भने, उद्घाटन भइरहेका छन्, शिलान्यास भइरहेका छन्। निर्माण सम्पन्न भइरहेका छन्। अनि, यस्तोमा पनि एकथरी मान्छे केही भएन भनेर कराएका छन्। मान्छेहरूको मनोवृत्ति देख्दा पनि अचम्म लाग्छ।"
सर्वोच्च अदालतले धर्म निर्वाह गरेको छ : पूर्वराष्ट्रपति डा यादव,"काठमाडौं : पूर्वराष्ट्रपति डा रामवरण यादवले संविधान र लोकतन्त्र रक्षाका लागि सर्वोच्च अदालतले आफ्नो धर्म निर्वाह गरेको बताएका छन् । उनले लोकतन्त्र रक्षा गरी संविधान कार्यान्वयनका लागि अदालत र निर्वाचन आयोग निष्पक्ष हुनुपर्ने बताए । नेपाली कांग्रेस जिल्ला कार्यसमिति धनुषाले जनकपुरमा बिहीबार आयोजना गरेको महेन्द्रनारायण निधिको ९९औँ जन्मजयन्ती समारोहलाई सम्बोधन गर्दै पूर्वराष्ट्रपति डा यादवले यस्तो बताएका हुन् । संसद् विघटन बदर गर्ने सर्वोच्च अदालतको फैसलाले संविधान मजबुत बनाएको छ । अब लोकतन्त्र रहेसम्म कसैले पनि पाँच वर्षसम्म संसद् भङ्ग गर्न सक्दैन, उनले भने, म संविधानलाई बचाउने अदालतलाई धन्यवाद तथा फैसलाको लागि सम्मान गर्न चाहन्छु । डा यादवले अदालतको फैसलाले लोकतन्त्रमा विश्वास गर्नेलाई खुसी दिएको बताउँदै उनले भने, लोकतन्त्र, गणतन्त्र, सङ्घीयतामा विश्वास गर्ने, समावेशितामा विश्वास गर्ने खुसी भएका छन् । उनले संविधान जारी गर्दाको समयको स्मरण गर्दै भने, मैले संविधान जारी गर्दा देशका सबै नागरिक खुसी होउन् भन्ने चाहेको थिएँ तर त्यतिबेला मधेसवादी दल छाडेर तत्कालीन नेकपा (एमाले), कांग्रेस, माओवादी सबै गरी ९० प्रतिशतको सहभागिता थियो र त्यसैलाई शिरोधार्य गर्दै अगाडि बढ्दै संविधान जारी गरेँ । त्यसबेला मधेसी दलले संविधानप्रति आपति जनाए पनि यही संविधानअनुसार भएको निर्वाचनमा मधेसी दललेसमेत सहभागिता जनाएर भाग लिएपछि आफूले ठिकै गरेको अनुभूति भएको डा यादवले बताए । उनले भने, मधेसी दल पनि सरकारमा गयो । चुनाव भयो र अगाडि बढिरहेको छ । पूर्वराष्ट्रपति डा यादवले भारतमा संविधान घोषणा हुन लाग्दा भीमराव अम्बेडकरले संविधान राम्रो र खराब नहुने तथा अगुवा ठिक रहे संविधान राम्रै बाटोबाट जाने भनी दिएको अभिव्यक्तिको स्मरण गर्दै भारतको संविधान १२२ पटक संशोधन भएको र अमेरिकामा २२ पटक संशोधन भइसकेको उदाहरणसमेत दिए । पूर्वराष्ट्रपति डा यादवले राजनीति दल विधि र प्रक्रियाअनुसार नलेको हुँदा चिरा परेकाले मुलुकमा समस्या आएको बताए । उनले आर्थिक अनुशासन कुनै पनि दलमा नभएको बताउँदै विधानअनुसार पार्टी नचले, नेता, कार्यकर्ताको आचरण ठिक नभए लोकतन्त्र खतरामा पर्ने बताए । डा यादवले भने, अहिले सबै पार्टीको यही हालत छ । लोकतन्त्रका बारेमा पढ्नुस् । बुझ्नुस् र आफूलाई लोकतान्त्रिक आचरणमा ढाल्नुस् । डा यादवले नेपालको राजनीति दलमा आर्थिक अनुशासनसमेत नभएको आरोप लगाए । रासस"
कोभिड१९ नियन्त्रणमा वैज्ञानिकको महत्वपूर्ण भूमिका: शिक्षामन्त्री,"काठमाडौं: शिक्षा विज्ञान तथा प्रविधि मन्त्री कृष्ण गोपाल श्रेष्ठले कोभिड १९ को नियन्त्रण गर्न वैज्ञानिकको भूमिका महत्वपूर्ण रहेको बताएका छन् । विज्ञान प्रविधि तथा नवप्रवर्तन नीति२०७६ को कार्ययोजना तयारी गोष्ठीको उद्घाटन गर्दै बिहीबार उनले यस्तो बताएका हुन् । कोभिड१९ महामारीमा नेपाली वैज्ञानिकले गरेको योगदानलाई सरकारले कहिल्यै नबिर्सने पनि उनले बताए । शिक्षा, विज्ञान तथा प्रविधि मन्त्रालयले नाष्टका १८ वैज्ञानिकको प्रस्ताव छनौट गरी प्रविधि विकास गर्न दिएको अनुदान र ती प्रस्ताव अनुसार प्रविधि विकास गरी सोही प्रविधिको माध्यमबाट कोभिड१९ नियन्त्रण गर्न महत्वपुर्ण भूमिका खेलेको उनले बताए । उदीयमान प्रविधिको रुपमा विकास भैरहेको स्याटेलाईट, आइसिटी, रोबोटिक्स, आर्टिफिसियल इन्टलिजेन्स, न्युक्लियर टक्नोलोजी जस्ता प्रविधिको उपयोग गरी उत्पादन र उत्पादकत्व वृद्धि गर्दै सम्मृद्धिको दिशामा अघि बढ्नु अपरिहार्य रहेको उनको भनाइ थियो । शिक्षा सचिव रमप्रसाद थपलियाले हजार भन्दा बढी सरोकारवाला निकाय, वैज्ञानिक लगायतसँग छलफल गरी कार्यान्वयन योजना तयार भएको बताए । गत वर्ष जारी भएको विज्ञान, प्रविधि नवप्रवर्तक नीतिलाई कार्यान्वयन गर्न मन्त्रालय प्रतिवद्ध रहेको उनले बताए । विज्ञान सचिव डा सञ्जय शर्माले वर्तमान समयमा विकासको परिभाषा विज्ञान बाहेक अरु हुन नसक्ने बताए । मुलुकमा पटक पटक विज्ञान नीति आए पनि कार्यान्वयनमा समस्या आएको उनले बताए । कार्यशाला गोष्ठी शुक्रबारसम्म चल्नेछ ।"
"नेकपा कसको ? सुनुवाइ सकियो, फागुन २० गते निर्णय",काठमाडौं : सर्वोच्च अदालतले नेपाल कम्युनिस्ट पार्टी (नेकपा) विवादको निर्णय फागुन २० गते सुनाउने भएको छ । नेकपा नाम जुधाएको भन्दै ऋषिराम कट्टेलले सर्वोच्चमा दायर गरेको रिटमाथि सुनुवाइ गर्दै सर्वोच्च अदालतले २० गते निर्णय सुनाउने भएको छ । कट्टेलले नेकपा नाममा दाबी गर्दै सर्वोच्चमा दायर गरेको रिटमाथि न्यायाधीशद्वय वमकुमार श्रेष्ठ र कुमार रेग्मीको इजलासमा बिहीबार सुनुवाइ भएको हो । सुनुवाइ सकिएपछि २० गते निर्णय सुनाउने तय भएको सर्वोच्चका सञ्चार विज्ञ किशोर पौडेलले जानकारी दिए । सत्तारुढ नेकपाभित्र पार्टीको आधिकारिकता विषयमा विवाद चर्किएका बेला कट्टेलले २०७५ मंसिर २१ गते दायर गरेको रिटमाथि सुनुवाइ भएको हो । यसअघि यो रिटमाथि पेसी चढे पनि सर्दै आएको थियो । पुस ५ गते प्रधानमन्त्री केपी ओलीले प्रतिनिधिसभा विघटन गरेपछि पुष्पकमल दाहाल प्रचण्ड र माधवकुमार नेपालले नेकपामा आफूहरु आधिकारिक भएको दाबी गर्दै आएका छन्। प्रधानमन्त्री ओलीलाई पार्टी अध्यक्षबाट कारबाही गरेको यो समूहले आधिकारिकता दाबी गर्दै निर्वाचन आयोगमा निवेदनसमेत दिएको छ। यता ओलीले भने नक्कलीहरुले मात्र आधिकारिकता दाबी गर्ने भन्दै आफ्नो समूह नै आधिकारिक भएको बताउँदै आएका छन्।
नेकपा विवादको टुंगो लागेपछि मात्र कांग्रेसले निर्णय लिने,काठमाडौं : नेपाली कांग्रेसले सत्तारुढ नेकपा विभाजनको कानुनी टुंगो लागेपछि मात्र सहकार्यबारे ठोस् निर्णय गर्ने भएको छ। बिहीबार अपरान्ह सभापति शेरबहादुर देउवाको निवास बुढानीलकण्ठमा बसेको कांग्रेस पदाधिकारी तथा नेताहरूको बैठकले यस्तो निश्कर्ष निकालेको हो। बैठकमा आगामी महाधिवेशनको तयारी तथा संसद पुनर्स्थापनापछि नयाँ राजनीतिक घटनाक्रमबारे छलफल भएको थियो। बैठकमा नेताहरूले सरकार समिकरणका संभावना र सहकार्यका विकल्पबारे छलफल गर्न नहुनेमा जोड दिएका थिए। बैठकपछि सहमहामन्त्री डा प्रकाशसरण महतले बैठकमा नयाँ राजनीतिक घटनाक्रमबारे छलफल भएको र अहिले नै नयाँ सरकारका लागि कसरी सहकार्य गर्ने भन्नेबारेमा केही निर्णय नभएको बताए। वरिष्ठ नेता रामचन्द्र पौडेलले अहिले कांग्रेस सरकारमा जानु ठूलो गल्ती हुने र यसले पार्टीलाई दीर्घकालीन रुपमा हानी हुने बताएका थिए। उनले महाधिवेशनमै केन्द्रित हुनुपर्नेमा जोड दिएका थिए। सर्वोच्च अदालतले संसद पुनर्स्थापना गरेपछि नेकपाको ओली पक्ष र प्रचण्ड नेपाल दुवै पक्षले अब सत्ता समीकरणका लागि कांग्रेससँग सहकार्य गर्न प्रस्ताव राखेका छन्। अहिलेसम्म कांग्रेसले सरकारमा जाने नजाने स्पस्ट गरेको छैन। कानुनी रुपमा अझै पनि नेकपा विभाजित भइनसकेकोले यसको आधिकारिकताको टुंगो लागेपछि मात्र कांग्रेसले आफ्नो रणनीति र प्राथमिकता तय गर्ने बताइएको छ। ओलीले राजीनामा दिएमा वा उनलाई अविश्वास प्रस्तावबाट हटाइएमा नयाँ सरकार निर्माणमा कांग्रेसको भूमिका महत्वपूर्ण हुने देखिएको छ। २ सय ७५ सदस्यीय प्रतिनिधिसभामा प्रधानमन्त्री बन्न १ सय ३८ सांसदको समर्थन चाहिन्छ। नेकपाका १ सय ७३ जना छन्। एउटा पद रिक्त छ। कांग्रेसका ६३ र जसपाका ३४ सांसद छन्। नेकपाका विभाजित समूह र जसपा मात्रै मिलेर सरकार बनाउने संभावन सहज नभएकोले कांग्रेसको भूमिका महत्वपूर्ण देखिएको हो। यस्तो बेला सरकारमा जानुभन्दा महाधिवेशनको तयारीमा केन्द्रित भएर आगामी चुनावका लागि पार्टीलाई सुदृढ बनाएर लैजानुपर्ने पक्षमा पार्टीका नेता कार्यकर्ता देखिएका छन्।
ओलीजीले या त नयाँ पार्टी खोल्नुपर्यो नत्र राजनीतिबाट संन्यास लिनुपर्यो: राजेन्द्र श्रेष्ठ,"काठमाडौं: जनता समाजवादी पार्टी, नेपालका कार्यकारिणी समिति सदस्य राजेन्द्र श्रेष्ठले वर्तमान प्रधानमन्त्री केपी शर्मा ओलीको राजनीतिक भविष्य अँध्यारो सुरूङमा पसिसकेको टिप्पणी गरेका छन् । ओली आफूले खनेको खाल्डोमा आफैँ फसेको उनको टिप्पणी थियो । 'उहाँले आफ्नो खुट्टा आफैँ काट्नुभएको छ । कालिदासले हाँगाँमा बसेर रुख काटेजस्तै, केपी ओली भनेको वर्तमान युगको कालिदास सावित भएको छ । अब मेरो विचारमा केपी ओलीजीको पार्टीको मान्यता समाप्त हुन्छ । उहाँले या त नयाँ राजनीतिक पार्टी गठन गर्नुपर्यो, या त राजनीतिबाट संन्यास लिनुपर्ने अवस्था छ । अलिकति पनि ईज्जत जोगाउने हो भने नैतिकताको आधारमा राजीनामा दिँदा राम्रो हुन्छ । बिहीबार रिपोर्टर्स क्लब नेपालले आयोजना गरेको साक्षात्कारमा बोल्दै नेता श्रेष्ठले राष्ट्रपति विद्यादेवी भण्डारीको भूमिका पनि सन्तोषजनक नभएको टिप्पणी गरे । राष्ट्रपतिले संविधानको रक्षा नगरेको उनको गुनासो छ । राष्ट्रपति अब आलंकारिक हुँ भन्दैमा प्रधानमन्त्रीले यो अमृत हो भनेर घाँस वा विष दिएपनि खाने हो त ? संविधानको धारा हेर्नुपर्छ कि पर्दैन ?श्रेष्ठको प्रश्न थियो ।"
"छलछाम गरेर हुँदैन, ओलीले बाटो खोलिदिनुपर्छ : मोहनविक्रम सिंह","बुटवल : नेकपा मसालका महामन्त्री मोहनविक्रम सिंहले अब छलछाम नगरी प्रधानमन्त्री ओलीले राजीनामा दिएर बाटो खोलिदिनुपर्ने बताएका छन्। बिहीबार प्रगतिशील पत्रकार संघले बुटवलमा गरेको पत्रकार सम्मेलनमा बोल्दै नेता सिंहले यस्तो बताएका हुन्। बहुमतको सरकारलाई अंगभंग बनाउने काम ओलीले नै गरेको भन्दै सिंहले भने, बहुमतको सरकारलाई अंगभग गरेर अस्थिरता ओली आफैले पैदा गरेका हुन्। अब उनले निर्विकल्प बाटो खोलिदिनुपर्छ। सिंहले प्रतिनिधिसभा पुनस्र्थापनाका लागि कानुनविद्ले खेलेको भूमिकाप्रति खुसी व्यक्त गरे। कानुनविद्ले प्रतिनिधिसभा विघटनविरुद्ध गरेको जोडदार वकालतप्रति धन्यावद दिन चाहन्छु, उनले भने। प्रतिनिधिसभा विघटन गर्ने निर्णयविरूद्ध आएको सर्वोच्च अदालतको फैसलाले संविधानलाई बलियो बनाएको उनको भनाइ छ। प्रतिनिधिसभा पुनस्र्थापनाले संविधान झनै बलियो, विश्वसनीय र सुदृढ बनेको सिंहले दाबीसमेत गरे। सर्वोच्चको फैसलापछि पनि मुलुक अस्थित बन्ने आशंका भने उनले गरेका छन्। ओलीको अध्यारो यात्रामा अंकुश लागे पनि अब नयाँनयाँ जटिलताहरू थपिँदै जानेछन्, सिंहले भने। नेकपा कानुनी रुपमा विभाजन भइनसकेको भन्दै उनले अझै देशमा चलखेल बढ्ने बताएका हुन्। संसदीय चलखेलले अस्थिरता बढ्ने उनको भनाइ छ। तराईमा विखण्डकारी शक्तिहरुको चलखेल बढ्ने, एमसीसी पारित गराउन चाहने शक्ति लाग्ने र राजावाादीको मुलुकमा खतरा देखिएको उनको भनाइ छ। सिंहले ओलीले तत्काल कांग्रेससँग गठबन्धन गरेर सरकार बनाउने सम्भावनासमेत बाँकी नै रहेकोसमेत बताएका छन्।"
सर्वोच्चको फैसला सामान्य,"काठमाडौं : प्रधानमन्त्री केपी शर्मा ओलीले सर्वोच्च अदालतको फैसला सामान्य कुरा मात्र भएको टिप्पणी गरेका छन्। प्रधानमन्त्री ओलीले बुधबार सर्वोच्चले प्रतिनिधिसभा विघटनको निर्णय बदर गरेपछि पहिलो पटक सार्वजनिक अभिव्यक्ति दिँदै सरकार रहिरहने बताएका हुन्। हुन त मान्छे सधैँभरि मन्त्री पदमा रहँदैन। रहिन्जेल राम्रो काम गर्ने हो। म प्रधानमन्त्रीमा रहुन्जेल राम्रो काम गर्छु। तर, हिजोको अदालतको फैसलाले प्रभाव त पार्या होइन ? यो सामान्य कुरा हो, प्रधानमन्त्री ओलीले कृषि मन्त्रालयले आयोजना गरेको माटोको डिजिटल नक्सा उद्घाटन कार्यक्रममा भने, हामी दृढतासाथ देश बनाइछोड्ने संकल्पमा अगाडि बढ्छौं। यो देश समृद्ध बनाइछाड्छौं। जनतालाई सुखी बनाइछाड्छौं। कृषि क्षेत्रमा उलटफेर ल्याउँछौं। हामी हाम्रो कर्तव्यमा जुट्छौं र देश बनाउँछौं। यो संकल्पमा निरन्तर अगाडि बढ्छौं। अहिले धेरै कुरा भनेर मान्छे तर्साउनु पनि ठीक छैन। सरकार छ, सरकार रहन्छ। विकासको क्रम अगाडि बढ्छ। निश्चिन्त निष्फिक्री अगाडि बढ्नुस्। अदालतको फैसलापछि नेकपाको अर्को खेमाका अध्यक्षद्वय पुष्पकमल दाहाल र माधवकुमार नेपालले एकआपसमा लड्डु खुवाएर खुसीयाली मनाएकोप्रति लक्ष्य गर्दै प्रधानमन्त्री ओलीले टिप्पणी गरे। मेरा केही भाइहरूले लड्डु ख्वाइख्वाइ गर्या रे ! लडड् ख्वाएछन् खुसी भएर। जित्यौं हामीले भनेर। के जिते मलाई थाहा छैन। के पाउँछन् त्योचाहिँ मैले हेर्नु छ, ओलीले भने, मेरो विचारमा भोलिपर्सिदेखि फेरि राजीनामा माग्नुहुन्छ कि जस्तो लाग्छ। राजीनामा देऊ राजीनामा देऊ भनेर। खैर यतापट्टि चिन्ता गर्नु पर्दैन। उनले इमानदार भएर जिम्मेवारी निर्वाह गर्नुपर्ने बताए। कोही मान्छे हार्ट अट्याक भएर मर्छ, कोही ब्रेन ह्यामरेज भएर मर्छ, कोही प्लेन एक्सिडेन्टमा मर्छ। जिन्दगीको ठेगान छैन, उनले भने, बाँचुन्जेल राम्रो गर्ने हो। मरेपछि न मान्छे बेइमान, न इमान्दार हुन सक्छ। बाँचुन्जेल इमान्दार हुने हो गतिशील हुने हो। जिम्मेवारी निभाउने हो। उनले आफू नेतृत्वको सरकारले धेरै काम गरेको बताए। तीन वर्षमा सरकारले गरेको विकास र आर्थिक क्षेत्रमा गरेको प्रगतिले विश्व नै चकित परेको उनको भनाइ थियो। भन्यो भने मान्छेहरू आत्तिन्छन् तर विश्व चकित छ। आर्थिक विकासको क्षेत्रमा नेपाल राइजिङ स्टार हो। यो मेरो भनाइ होइन, विश्व बैंकको हो। विश्व बैंकले हामीलाई यत्तिकै राइजिङ स्टार भनेको होइन। भर्खरै हामीले यूएसएडको भर्सन सुन्यौं। कति मुक्तकण्ठले प्रशंसा गरेको छ। साउथ एसियामा पहिलो देश भनेर खुसी व्यक्त गरेको छ, उनले भने, उद्घाटन भइरहेका छन्, शिलान्यास भइरहेका छन्। निर्माण सम्पन्न भइरहेका छन्। अनि, यस्तोमा पनि एकथरी मान्छे केही भएन भनेर कराएका छन्। मान्छेहरूको मनोवृत्ति देख्दा पनि अचम्म लाग्छ।"
नेकपा विवादमा कांग्रेस बोल्दैन,"काठमाडौं : कांग्रेस सभापति शेरबहादुर देउवाले नेकपाको विवादले आगामी राजनीति तय गर्ने बताएका छन्। प्रतिनिधिसभा पुनःस्थापना भइसकेपछि उहाँहरू (नेकपाका दुवै समूह) कसरी अगाडि बढ्नुहुन्छ। प्रचण्डनेपाल कसरी अगाडि बढ्नुहुन्छ ?, सभापति देउवाले बुधबार काठमाडौंमा कांग्रेस नेता महेन्द्रनारायण निधिको ९९औं जन्मजयन्तीका अवसरमा आयोजित कार्यक्रममा भने, अविश्वासको प्रस्ताव अगाडि बढ्छ कि ओलीले छाड्नुहुन्छ ? ओलीले के गर्नुहुन्छ ? कि ओलीले बहुमत पुष्टि गर्न सक्नुपर्यो नत्र छाड्दा नै राम्रो। देउवाले नेकपा दुई समूहमा विभाजन भए पनि कानुनी रूपमा एउटै दल भएको उल्लेख गर्दै नेकपा विवादबारे कांग्रेसले केही नबोल्ने बताए। यसबारे हामीले भन्ने कुरा पनि भएन। यो अर्काे पार्टीको कुरा हो, उनले भने। उनले संसदीय दलको बैठक बोलाएर कांग्रेसले आवश्यक निर्णय गर्ने बताए। पार्टीको निर्णयअनुसार कांग्रेस अगाडि बढ्ने उनले स्पष्ट पारे। संसद्मा अविश्वासको प्रस्ताव दर्ता गर्न पनि कांग्रेससँग आवश्यक मत नहुँदा भूमिका खुम्चिन पुगेको उनको भनाइ थियो। हामीसँग यति कम सिट छ कि पक्ष पनि हुन सक्दैन, विपक्षी पनि, उनले भने, अब नेकपा विभाजन भइहाल्यो भने त प्रमुख विपक्षी दल पनि हुँदैन। त्यति बेला कांग्रेसले केही गरेन नभन्नुहोला। विघटनसम्बन्धी मुद्दामा सर्वाेच्च अदालतले अन्तरिम आदेश जारी नगरी सुनुवाइ सुरु गरेपछि आफूलाई शंका लागेको उनको भनाइ थियो। अदालतले स्टे अर्डर दिन्छ होला भन्ने मैले सोचेको थिएँ। स्टेअर्डर गरेको भए संसद् रहिरहन्थ्यो, उनले भने, स्टेअर्डर नदिएर सुनुवाइ सुरु गरेपछि मलाई पनि अदालतले के गर्छ भने शंका भएको हो। त्यसैले पुनःस्थापना वा निर्वाचन, दुबै स्वीकार गर्छु भनेको हुँ। अदालतको फैसलाले संसदीय व्यवस्थालाई थप मजबुत बनाएको उनको भनाइ थियो। अदालतले राम्रो निर्णय गरेको छ। प्रजातन्त्रको जित भएको छ। न्यायको जित भएको छ, उनले भने, संसदीय व्यवस्थालाई सुदृढ गर्ने निर्णय गरेको छ। कांग्रेसका लागि खुसीको कुरा हो।"
"गौतमको सक्रियता तीव्र, बिहानै प्रचण्डलाई भेट्न पुगे खुमलटारमा",काठमाडौं : नेपाल कम्युनिस्ट पार्टी (नेकपा) का नेता वामदेव गौतम प्रतिनिधिसभा पुनर्स्थापनापछि सक्रियता बढाएका छन् । उनी बिहीबार बिहानै अध्यक्ष पुष्पकमल दाहाल प्रचण्ड लाई भेट्न खुमलटार पुगे । उनले त्यहाँ अध्यक्ष प्रचण्डसँग करिब एक घण्टा छलफल गरेको बताइएको छ । पार्टी एकता अभियान सञ्चालन गरिरहेका उनले प्रधानमन्त्री केपी शर्मा ओलीको बहिर्गमनपछि पनि नेकपाकै नेतृत्वमा सरकार गठन गर्नुपर्ने लगायतका विषयमा कुराकानी गरेका थिए । गौतम प्रधानमन्त्री ओलीले गत पुस ५ गते प्रतिनिधिसभा विघटनको सिफारिस गरेपछि दुई खेमामा विभाजित नेकपाको कुनै पनि पक्षमा उभिएका छैनन् । तर सर्वोच्चको फैसलापछि भने प्रधानमन्त्रीले राजीनामा दिनुपर्ने बताउँदै आएका छन् ।
"सत्ता समीकरणका लागि प्रचण्डनेपालको दौडधुप : जसपा नेताले सोधे, को आधिकारिक ?","काठमाडौं : सर्वोच्च अदालतले मंगलबार (फागुन ११) प्रतिनिधिसभा पुनस्र्थापना गरेपछि नेपाल कम्युनिस्ट पार्टी (नेकपा) अध्यक्ष पुष्पकमल दाहाल प्रचण्ड र माधवकुमार नेपाल सत्ता समीकरणका लागि दौडधुपमा छन्। बुधबार बिहानै चितवनबाट काठमाडौं आएपछि प्रचण्ड र नेपालले दौडधुप सुरु गरेका हुन्। बुधबार बिहान चितवनबाट काठमाडौं आएलगत्तै प्रचण्ड र नेपालले पेरिसडाँडास्थित केन्द्रीय कार्यालयमा नेताहरूसँग सामान्य परामर्श गरी बूढानीलकण्ठ पुगेर कांग्रेस सभापति शेरबहादुर देउवासँग छलफल गरेका थिए। त्यसपछि प्रचण्डले पेरिसडाँडामै पुगेर जनता समाजवादी पार्टी (जसपा)का नेता राजेन्द्र श्रेष्ठसँग छलफल गरेका थिए। त्यसपछि दाहालनेपाल पक्षको स्थायी समिति बैठक बसेको थियो। त्यसपछि भने संसद् भवनमा यो पक्षको दलको अनौपचारिक बैठक बसेको थियो। उक्त बैठकले पनि ओलीको राजीनामा माग गरेको थियो। यही शृङ्खला बिहीबारसमेत निरन्तर चल्यो। बिहानै नेकपा उपाध्यक्ष वामदेव गौतमसँग प्रचण्डले लामो छलफल गरे। त्यसपछि पार्टी कार्यालय पेरिसडाँडामा जसपाका नेता श्रेष्ठकै पहलमा महन्थ ठाकुर र राजेनद्र महतोसँग प्रचण्ड र माधवकुमार नेपालसँग् भेट गराए। डेढ घण्टा लामो भेटमा सत्ता समीकरणकै विषयमा छलफल केन्द्रित भएको छ। पेरिसडाँडामा भएको छलफलमा नेकपाका अध्यक्षद्वय प्रचण्ड र नेपालले सत्ता समीकरणमा साथ दिन सजपा नेतालाई आग्रह गरे। प्रचण्ड र नेपालले यस्तो आग्रह गरेपछि जसपा नेताहरुले भने नेकपा आधिकारिकताको प्रश्न गरेका छन्। नेता महन्थ ठाकुरले छलफलका क्रममा नेकपाको आधिकारिकताबारे प्रश्न गरेका हुन्। उनले आधिकारिकताको विषय टुंगो नलाग्दासम्म सहकार्य गर्न सक्ने अवस्था नहरेकोसमेत प्रष्ट पारेका छन्। तपाईंहरुको पार्टी कुन हो ? पहिला तपाईंहरु पार्टीको टुंगो लगाउनुहोस्, छलफलमा सहभागी राजेन्द्र महतोले महन्थ ठाकुरको भनाइ उद्धृत गर्दै भने, नेकपाको आधिकारिताको विषय टुंगो नलाग्दासम्म सहकार्य हुन सक्ने अवस्था हुँदैन। प्रचण्ड र नेपालले सत्ता समीकरणमा साथ दिन आग्रह गरेपछि जसपाका नेताहरुले पार्टी नभएसम्म सरकार बनाउन नसकिने भन्दै यस्तो प्रश्न गरेका हुन्। नेता महतोले सत्ता समीकरणको विषयमा पार्टीमा छलफल गरेर निर्णयमा पुग्ने तर त्यसअघि पार्टीको आधिकारिताको विषय टुंगो लाग्नुपर्नेमा जोड दिएको बताए। छलफलपछि पत्रकारसँग कुरा गर्दै महतोले भने, पहिला पार्टी चाहियो। यो विषय राखेका छौँ। उहाँहरुको कुरा सुनेपछि हाम्रो पार्टीको बैठकमा छलफल गरेर जानकारी दिने बताएका छौँ। छलफलमा प्रचण्ड र नेपालले भने आधिकारिक नेकपा आफूहरु नै भएको दाबी गरेका छन्। आफूहरु बहुमत भएको भन्दै प्रचण्ड र नेपालले आधिकारिक आफूहरु नै भएको तर्क अघि सारेका हुन्। जसपाका नेताहरुले ओलीको प्रतिगमन सच्चिए पनि संविधान संशोधनको विषय अझै ओझेलमा परेको विषयसमेत उठाएका छन्। जसपा नेताले नेकपा आधिकारिकताको विषयमा प्रश्न उठाउँदै गर्दा बिहीबार नै सर्वोच्च अदालतमा नेकपा पार्टी नाम विवादमाथि परेको रिटको सुनुवाइ हुँदैछ। ऋषि कट्टेलको समेत नेकपामा आफ्नो दाबी छ। नेकपा एमाले र माओवादी केन्द्रबीच एकता भएर नेकपा बन्नु अगाडि नै आफ्नो नेतृत्वमा नेकपा रहेको भन्दै कट्टेलले दाबी प्रस्तुत गरेका हुन्। नेकपामाथि चौतर्फी रुपमा वैधानिकताको प्रश्न उठेपछि सर्वोच्च अदालतमा परेको रिट निवेदनमा बिहीबार सुनुवाइ भइराखेको छ। ऋषि कट्टेलले नै नेकपा नाममा दाबी गर्दै सर्वोच्चमा दायर गरेको रिटमाथि न्यायाधीशद्वय वमकुमार श्रेष्ठ र कुमार रेग्मीको इजलासमा बहस जारी छ।"
सजिलो छैन सरकार गठन,"काठमाडौं : नेकपाको दाहालनेपाल पक्षले आफ्ना सांसदलाई बिहीबारदेखि राजधानी नछाड्न निर्देशन दियो। तर, प्रधानमन्त्री परिवर्तन र नयाँ सरकार गठन प्रक्रियामा कसरी अघि बढ्ने भन्ने स्पष्ट मार्गचित्र बताउन सकेन। प्रधानमन्त्रीले राजीनामा नदिएको, पार्टीको आधिकारिकता विवाद निर्वाचन आयोगले नटुंग्याएका कारण दाहालनेपाल पक्ष अलमलमा देखिन्छ। यस्तोमा नेकपाका दुवै पक्षबीचको द्वन्द्व वा सहमतिले नयाँ सरकार गठन र परिवर्तनको संसदीय प्रक्रिया अघि बढ्नेछ। प्रधानमन्त्रीले राजीनामा दिए सहज र अविश्वास प्रस्तावको सामना गर्न तयार भए अर्को प्रक्रियाअनुसार सरकार परिवर्तन र गठन प्रक्रिया प्रतिनिधिसभामा सुरु हुनेछ। सर्वोच्च अदालतले प्रतिनिधिसभा पुनःस्थापनाको फैसला गर्दै १३ दिनभित्र अधिवेशन बोलाउन भनेको छ। सभामुख अग्नि सापकोटाले बैठकको तयारी भइरहेको जनाएका छन्। प्रधानमन्त्री केपी शर्मा ओलीले राजीनामा दिए नयाँ सरकार गठन प्रक्रिया सहज रूपमा अघि बढ्ने देखिन्छ। त्यस्तो अवस्थामा दाहालनेपाल पक्षले कांग्रेस वा अरू दलको समर्थनमा बहुमत सदस्यको हस्ताक्षरसहित प्रधानमन्त्रीको नाम राष्ट्रपतिसमक्ष पेस गरे नयाँ प्रधानमन्त्री चयन हुनेछ। त्यस्तो प्रधानमन्त्रीले ३० दिनभित्र प्रतिनिधिसभाबाट विश्वासको मत हासिल गर्नुपर्छ। संविधानको धारा ७६ (२) अनुसार यो प्रक्रियाबाट दुई वा दुईभन्दा बढी दलको समर्थनमा जोकोही सांसद पनि प्रधानमन्त्री बन्न सक्छ। प्रतिनिधिसभामा कुनै पनि दलको स्पष्ट बहुमत नरहेको अवस्थामा प्रतिनिधिसभामा प्रतिनिधित्व गर्ने दुई वा दुईभन्दा बढी दलको समर्थनमा बहुमत प्राप्त गर्न सक्ने प्रतिनिधिसभाको सदस्यलाई राष्ट्रपतिले प्रधानमन्त्री नियुक्त गर्नेछ, संविधानको धारा ७६ (२) मा छ। यो व्यवस्थाअन्तर्गत प्रधानमन्त्री बन्न संसदीय दलका नेता हुनु पर्दैन। २ सय ७५ सदस्यीय प्रतिनिधिसभामा प्रधानमन्त्री बन्न १ सय ३८ सांसदको समर्थन चाहिन्छ। प्रधानमन्त्री ओलीले राजीनामा नदिए नयाँ सरकार गठन प्रक्रिया लम्बिने देखिन्छ। त्यस्तो अवस्थामा प्रधानमन्त्रीविरुद्ध अविश्वासको प्रस्ताव पेस गर्नुपर्छ। त्यससँगै भावी प्रधानमन्त्रीको नाम पनि प्रस्ताव गर्नुपर्ने व्यवस्था संविधानको धारा १०० (५) मा छ। संसद्का एक चौथाइ सांसदले अविश्वासको प्रस्ताव दर्ता गर्न पाउँछन्। नेकपाका दुवै पक्षको दाबी मान्ने हो भने अविश्वास प्रस्ताव पारित गर्न दाहालनेपाल पक्षलाई कांग्रेसको समर्थन चाहिन्छ। दुवै पक्षले अविश्वास वा विश्वास प्रस्तावमा आफूभित्रबाट बहुमत जुटाउन कठिन देखिन्छ। अविश्वास प्रस्ताव पारित भए जुन सांसदलाई नयाँ प्रधानमन्त्रीमा प्रस्ताव गरिएको हो राष्ट्रपतिबाट उसलाई नै प्रधानमन्त्री नियुक्त गर्नुपर्छ। तर, नेकपाको कुनै एक पक्षले बहुमत जुटाए संसदीय दलका नेता चयन गरेर मात्र प्रधानमन्त्री निर्वाचित गर्नुपर्ने हुन्छ। संसद्मा बहुमतप्राप्त दलको सरकार गठन गर्नुपरे प्रधानमन्त्री बन्न संसदीय दलका नेता हुनै पर्छ। दाहालनेपाल पक्षले ओलीलाई बहुमतका आधारमा दलका नेताबाट हटाएर दाहाललाई चयन गरेको दाबी गरेको छ। तर, उक्त पक्षले केकति बहुमतका आधारमा दलका नेता परिवर्तन गरेको भन्ने संख्या खुलाएको छैन। उक्त निर्णयले औपचारिक र कानुनी रूपमा मान्यता पाउनुपर्ने हुन्छ। नेकपा संसदीय दलको विधानले प्रतिनिधिसभा र राष्ट्रियसभा दुवै सदनका सांसदबाट दलका नेता चयन हुने व्यवस्था गरेको छ। २ सय ७५ सदस्यीय प्रतिनिधिसभामा नेकपाका १ सय ७३ जना छन्। सानु सिवाको निधनपछि नयाँ नियुक्ति नहुँदा एक पद रिक्त छ। ५९ सदस्यीय राष्ट्रियसभामा नेकपाका ४९ सांसद छन्। वामदेव गौतमले पार्टी एकता अभियान भन्दै अलग्गै मोर्चा खडा गरेका छन्। समानुपातिकमाथि तरबार !कानुनी रूपमा पार्टी विभाजनको मान्यता नपाए नेकपाका समानुपातिक सांसदको पद धरापमा पर्ने देखिन्छ। दाहालनेपाल पक्षले मान्यता पाए उनीहरूले आफ्नो पक्षमा नउभिने ओली पक्षका समानुपातिक सांसदलाई हटाएर नयाँ ल्याउन सक्छन्। ओली पक्षले मान्यता पाए दाहालनेपाल पक्षका समानुपातिक सांसद हटाउन सक्छन्। तर, पार्टी विभाजनले कानुनी मान्यता पाए समानुपातिक सांसदको पद जोगिन्छ। दुवै पक्षले अहिले नै त्यसबारे सोच नबनाएको बताएका छन्। हाम्रो प्रयास भनेको अहिले हाम्रो पक्षमा सांसदहरूलाई उभ्याउनेमा हुन्छ, दाहालनेपाल पक्षका नेता बेदुराम भुसालले भने, पार्टी एकता भएन भने त अरू सबै प्रक्रिया खुला हुन्छन्। तत्कालीन एमालेबाट ४१ र तत्कालीन माओवादीबाट १७ जना सांसद समानुपातिक कोटाबाट निर्वाचित छन्।"
के हुन्छ संवैधानिक नियुक्ति ?,"काठमाडौं : प्रतिनिधिसभा पुनःस्थापनाको फैसलासँगै एउटा प्रश्न उब्जिएको छ संवैधानिक निकायका प्रमुख तथा पदाधिकारीको नियुक्ति के होला ? प्रतिनिधिसभा विघटनका कारण संसदीय सुनुवाइबिनै ती पदाधिकारीको नियुक्ति भई उनीहरूले शपथ लिएर पदबहाली गरेका थिए। संवैधानिक परिषद्को मंसिर ३० गते बसेको निर्णयअनुरूप अख्तियार दुरुपयोग अनुसन्धान आयोगलगायत संवैधानिक निकायमा पदाधिकारी सिफारिस भएपछि सर्वोच्च अदालतमा रिट दायर गरिएको थियो। अध्यादेशमार्फत ३२ जना पदाधिकारी सिफारिस भएपछि वरिष्ठ अधिवक्ता दिनेश त्रिपाठी, अधिवक्ता ओमप्रकाश अर्याल, वीरभद्र जोशीलगायतले दायर गरेका भिन्नाभिन्नै रिट संवैधानिक इजलासमा सुनुवाइका क्रममा छन्। महान्यायाधिवक्ता कार्यालयका प्रवक्ता सञ्जीवराज रेग्मीले यो विवाद सर्वोच्चको संवैधानिक इजलासमा विचाराधीन रहेकाले निर्णय पर्खनुपर्ने बताए। यो विषय विचाराधीन छ। लिखित जवाफ माग भई अग्राधिकार प्रदान गरिएको छ। संसद् आइसकेको अवस्था पनि छ। समग्र विषयमा अब संवैधानिक इजलासले टुंगो लगाउनेछ, प्रवक्ता रेग्मीले अन्नपूर्ण पोस्ट्सँग भने। रेग्मीले अहिल्यै यही हुन्छ भनेर ठ्याक्कै भन्न सक्ने स्थिति नरहेको बताए। संसदीय सुनुवाइ गर्ने समय सीमा सकिएको अवस्थामा नियुक्ति भएको पनि उनले बताए। रिट निवेदकको पक्षमा बहस गर्ने एक अधिवक्ताले प्रतिनिधिसभा पुनःस्थापना भइसकेको अवस्थामा पुस ५ गतेदेखि नै निरन्तर मानिनुपर्ने बताउँदै सुनुवाइ बाध्यकारी हुने बताए। संसद निरन्तर चालु छ। सर्वोच्चले १३ दिनभित्रै अधिवेशन बोलाउन परमादेश दिइसकेको छ। अब कि संसदीय सुनुवाइ प्रक्रियामा या नयाँ प्रधानमन्त्री अध्यक्ष रहने पूर्ण पदाधिकारीसहितको संवैधानिक परिषद्ले नै सिफारिस स्थगन गर्ने अवस्था आउन सक्छ, ती कानुन व्यवसायीले भने, यसमा सभामुखको भूमिकाले पनि फरक पार्छ। तर, विघटन बदर भइसकेको अवस्थामा संसदीय सुनुवाइसँग जोडिएको यो विवादमा के गर्ने भनेर सर्वोच्चले मार्गनिर्देश गर्नेछ। यी विवादलाई चाँडो निष्कर्षमा पुर्याउन संवैधानिक इजलासले रिटलाई प्राथमिकता प्रदान गरेको छ। संवैधानिक परिषद्सम्बन्धी अध्यादेश र तीन जना मात्र पदाधिकारीको उपस्थितिमा भएको सिफारिस संविधानविपरीत रहेको दाबीसहित संवैधानिक अंगका नियुक्ति बदर हुनुपर्ने माग रिट निवेदकको छ। अध्यादेश संविधानको धारा २८३, २८४ र २९२ को बर्खिलाप भएको दाबी रिटमा छ। परिषद्का ६ पदाधिकारीमध्ये प्रधानमन्त्री, प्रधानन्यायाधीश र राष्ट्रिय सभाका अध्यक्षको उपस्थितिमा निर्णय भएको थियो। मन्त्रिपरिषद्को सिफारिसमा राष्ट्रपतिले संवैधानिक परिषद् (काम कर्तव्य, अधिकार र कार्यविधि ) सम्बन्धी ऐन, २०६६ संशोधनका लागि अध्यादेश जारी गरेलगत्तै संवैधानिक परिषद्को बैठकले विभिन्न संवैधानिक अंगमा नियुक्ति सिफारिसको निर्णय गरेको थियो।"
नेकपाका दुवै पक्ष आआफ्नै रणनीतिमा,"काठमाडौं : नेकपाका दुवै खेमा प्रतिनिधिसभा पुन:स्थापना गर्ने सर्वोच्च अदालतको फैसलापछि आआफ्नो रणनीति तय गर्न छलफलमा जुटेका छन्। प्रधानमन्त्री केपी शर्मा ओली अदालतको फैसलापछि निर्धारित अवधिभित्रै संसद् अधिवेशन बोलाउन तयार देखिएका छन्। तर, तत्काल राजीनामा दिनेतर्फ भने सकारात्मक देखिएका छैनन्। ओली आफूमाथि आइपर्ने संकट संसद्बाटै सामना गर्ने गरी अगाडि जान खोजेका छन्। दाहालनेपाल पक्ष तत्काल ओलीलाई राजीनामा दिन बाध्य पार्ने, त्यसो हुन नसके संसद् अधिवेशन सुरु भएलगत्तै अविश्वास प्रस्ताव प्रक्रिया अगाडि बढाएर जाने निष्कर्षमा देखिएको छ। दुवै पक्षले बुधबार आआफ्नो समूहको स्थायी समितिमा छलफल गरे। ओली पक्षको बैठक बालुवाटार र दाहालनेपाल पक्षको बैठक पेरिसडाँडास्थित पार्टी कार्यलयमा बसेको थियो। बैठकमा नेताहरूले पछिल्लो घटनाक्रमबारे सुझाव राख्ने क्रम सुरु भएको ओली पक्षका स्थायी समिति सदस्य सत्यनारायण मण्डलले बताए। अदालतको फैसला स्वीकार गर्ने, अदालतले तोकेकै १३ दिनभित्रै संसद् अधिवेशन बोलाउने निर्णय बैठकले गरेको छ। ओली पक्षका प्रवक्तासमेत रहेका परराष्ट्रमन्त्री प्रदीप ज्ञवालीले प्रतिनिधिसभा विघटन बदर गर्ने फैसलालाई सम्मान गर्ने बताए। कतिपय फैसला अपेक्षित हुँदैनन्। तिनका परिणाम पनि राम्रा हुँदैनन्, परराष्ट्रमन्त्री ज्ञवालीले भने, सर्वोच्चको फैसलाबारे पनि हाम्रा केही गम्भीर प्रश्न छन्। तर, सर्वोच्चको फैसलालाई हामी सम्मान गर्छौं। निर्धारित मितिमै संसद्को बैठक बोलाउने निर्णयमा हामी छौं। नयाँ सरकार गठनको अवस्था स्पष्ट नहुँदासम्म ओलीले राजीनामा नदिने निष्कर्षमा ओली पक्ष देखिएको छ। परराष्ट्रमन्त्री ज्ञवालीले राजीनामा दिने मात्र भन्दा पनि राजीनामा दिइसकेपछिको अवस्था मूल्यांकन गरेर मात्र आवश्यक निर्णय लिइने जानकारी दिए। प्रधानमन्त्री र हाम्रा लागि यी पद अस्थायी हुन्। तर, देशलाई अन्योलमा छोडेर अब के हुन्छ भन्ने प्रस्ट नपारी जिम्मेवार व्यक्तिले छोड्न मिल्दैन, ज्ञवालीले भने, २०६७ साल असारमा माधवकुमार नेपालले राजीनामा दिनुभयो प्रधानमन्त्रीबाट। १७ पटकसम्म प्रधानमन्त्रीका लागि प्रयास पनि भए, त्यसवेला। तर १७ पटकसम्म अनिर्णीत भए। महिनौंसम्म सरकार बन्न नसकेको दृष्टान्त छ। त्यस्तो नहोस् भन्नेमा पनि हामीले सोचेर उपयुक्त निर्णय गर्छौं। पछाडिका परिदृश्यलाई नहेरी जिम्मेवारी छोड्न सकिँदैन। ओली पक्षले बिहीबार सम्भवत: केन्द्रीय समिति र संसदीय दलको बैठक बोलाउनेछ। आफ्ना तय भएका कार्यक्रम परिमार्जन गरी जाने नीति ओली पक्षले लिएको छ। बुधबारको बैठकमा प्रधानमन्त्री ओलीले आन्दोलनको स्वरूप फेरिएको र त्यसका लागि संसद्भित्रको लडाइँ प्रमुख भएर आएको बताएको स्थायी समिति सदस्य मण्डलले बताए। अब संसद्भित्रको लडाइँ प्रमुख भएर आएको छ। विपक्षीहरू कसरी आउँछन्, त्यहीअनुसार हामीले पनि आफ्नो रणनीति बनाउने कुरा हुन्छ। हरेक परिस्थितिको सामना गरेरै अगाडि जानुपर्छ, प्रधानमन्त्रीको भनाइ उद्धृत गर्दै नेता मण्डलले अन्नपूर्ण पोस्ट्सँग भने। दाहालनेपाल पक्षले भने अदालतको फैसलालाई ऐतिहासिक भन्दै उच्च मूल्यांकन गर्ने निर्णय गरेको छ। अदालतको फैसलापछि नैतिकताका आधारमा ओलीले राजीनामा दिनुपर्ने यो पक्षले बताएको छ। राजीनामा दिन आनाकानी गरे संसद् बैठक बसेलगत्तै संविधानअनुसार प्रक्रियामा लगेरै भए पनि ओलीलाई हटाइने दाहालनेपाल पक्षका प्रवक्ता नारायणकाजी श्रेष्ठले बताए। केपी ओलीले तत्कालै नैतिकताका आधारमा राजीनामा दिनुपथ्र्याे। अहिलेसम्म दिनुभएको छैन। त्यसो नभएको अवस्थामा पनि अदालतकै फैसलाअनुसार छिट्टै प्रतिनिधिसभा बैठक बस्दै छ। त्यसपछि संविधानअनुसार अरू प्रक्रिया अगाडि बढ्छ, प्रवक्ता श्रेष्ठले भने। यो पक्षका अध्यक्षद्वय पुष्पकमल दाहाल र माधवकुमार नेपालले बुधबार कांग्रेस सभापति शेरबहादुर देउवासँग गरेको छलफलबारे पनि बैठकमा ब्रिफिङ भएको थियो। दाहाल र नेपालले देउवासँग प्रधानमन्त्री कसलाई दिने भन्ने विषयमा कुरा नगरेको, सहकार्य गर्ने विषयमा कुराकानी गरेको ब्रिफिङ भएको थियो। प्रतिनिधिसभा विघटन निर्णयको विपक्षमा रहेका शक्तिसँग सहकार्य गर्दै वैकल्पिक सत्ता समीकरणका विषयमा छलफल गरेर पहलकदमी लिनुपर्ने निष्कर्ष बैठकले निकालेको छ। आगामी दिनमा लोकतान्त्रिक शक्तिसँग हातेमालो गरेर जानेबारे छलफल भएको प्रवक्ता श्रेष्ठले बताए। उनले बैठकपछि सञ्चारकर्मीसँग भने, संविधानको प्रभावकारी कार्यान्वयन, लोकतान्त्रिक अभ्यासको उन्नत र सुदृढीकरणलाई ध्यान दिँदै सामाजिक न्यायसहितको समृद्धिलाई केन्द्रबिन्दुमा राखेर आफ्नो पनि गम्भीर आत्मसमीक्षा गर्दै सबै लोकतान्त्रिक शक्तिसँग हातेमाले गरेर जाने भन्ने पार्टीको कुरा छ। दाहाल र नेपाल बुधबार बिहान चितवनबाट काठमाडौं आएलगत्तै दाहाल र नेपालले पेरिसडाँडास्थित केन्द्रीय कार्यालयमा नेताहरूसँग सामान्य परामर्श गरी बूढानीलकण्ठ पुगेर कांग्रेस सभापति देउवासँग छलफल गरेका थिए। त्यसपछि दाहालले पेरिसडाँडामै पुगेर जनता समाजवादी पार्टीका नेता राजेन्द्र श्रेष्ठसँग छलफल गरेका थिए। त्यसपछि दाहालनेपाल पक्षको स्थायी समिति बैठक बसेको थियो। त्यसपछि भने बानेश्वरस्थित संसद् भवनमा यो पक्षको दलको अनौपचारिक बैठक बसेको थियो। उक्त बैठकले पनि ओलीको राजीनामा माग गरेको छ। दाहालनेपाल पक्षले प्रधानमन्त्री ओलीसँग तत्काल एकता हुन नसक्ने निष्कर्ष निकालेको छ। अहिले पनि हामी पार्टी एकताको पक्षमा छौं, प्रवक्ता श्रेष्ठले भने, तर, पार्टी एकतालाई प्रहार गर्ने, संविधान र लोकतन्त्रमाथि पनि आक्रमण गर्ने प्रवृत्तिले आफूलाई आत्मालोचक ढंगले र नयाँ रूपमा प्रस्तुत नगरेसम्म त्यो एजेन्डा खाली कुराका लागि कुरा मात्र हुन सक्छ, अरू केही हुँदैन। एकता जोगाउने अवसर : गौतमनेकपाका दुवै खेमामा नलागेका नेता वामदेव गौतमले पार्टी एकता जोगाउने अवसर आएको बताएका छन्। गौतमले राष्ट्रपतिलाई अदालतको निर्णयको स्वागत गर्दै प्रतिनिधिसभा अधिवेशन आह्वान गर्न, प्रधानमन्त्री केपी शर्मा ओलीलाई तुरुन्त राजीनामा दिन, ओली र पुष्पकमल दाहाललाई धुम्बाराहीस्थित पार्टी कार्यालयमा सचिवालय बैठक बोलाउन आग्रह गरेका छन्।"
नेकपा विवादमा वैधानिकताको प्रश्न : सर्वोच्चमा बहस,काठमाडौं : सत्तारुढ नेपाल कम्युनिस्ट पार्टी (नेकपा) भित्र पार्टी कस्को भन्ने विवाद चर्किदै गएको छ। पुस ५ गते प्रधानमन्त्री केपी ओलीले प्रतिनिधिसभा विघटन गरेपछि पुष्पकमल दाहाल प्रचण्ड र माधवकुमार नेपालले नेकपामा आफूहरु आधिकारिक भएको दाबी गर्दै आएका छन्। प्रधानमन्त्री ओलीलाई पार्टी अध्यक्षबाट कारबाही गरेको यो समूहले आधिकारिकता दाबी गर्दै निर्वाचन आयोगमा निवेदनसमेत दिएको छ। यता ओलीले भने नक्कलीहरुले मात्र आधिकारिकता दाबी गर्ने भन्दै आफ्नो समूह नै आधिकारिक भएको बताउँदै आएका छन्। उता ऋषि कट्टेलको समेत नेकपामा आफ्नो दाबी छ। नेकपा एमाले र माओवादी केन्द्रबीच एकता भएर नेकपा बन्नु अगाडि नै आफ्नो नेतृत्वमा नेकपा रहेको भन्दै कट्टेलले दाबी प्रस्तुत गरेका हुन्। नेकपामाथि चौतर्फी रुपमा वैधानिकताको प्रश्न उठेपछि सर्वोच्च अदालतमा परेको रिट निवेदनमा बिहीबार सुनुवाइ भइराखेको छ। ऋषि कट्टेलले नेकपा नाममा दाबी गर्दै सर्वोच्चमा दायर गरेको रिटमाथि न्यायाधीशद्वय वमकुमार श्रेष्ठ र कुमार रेग्मीको इजलासमा बहस सुरु भएको हो। यो मुद्दाको फैसला आजै आउने अनुमान गरिएको छ। नाम बिवाद किनारा लागे सत्तारुढ नेकपाको विवादसमेत किनारा लाग्ने बताइएको छ।
बुढानीलकण्ठमा कांग्रेसको हाइकमान्ड बस्दै : नयाँ सत्ता समीकरणबारे के निर्णय होला ?,काठमाडौं : नेपाली कांग्रेसका पदाधिकारी तथा नेताहरूको बैठक बिहीबार बसेको छ। सभापति शेरबहादुर देउवाको निवास बुढानीलकण्ठमा बस्ने बैठकमा आगामी महाधिवेशनको तयारी तथा संसद पुनर्स्थापनापछि नयाँ राजनीतिक घटनाक्रमबारे छलफल हुनेछ। बैठकमा सरकार समिकरणका संभावना र सहकार्यका विकल्पबारे छलफल गरेर कांग्रेसले आफ्नो पोजिसन स्पस्ट गर्नेछ। बैठकमा पछिल्लो राजनीतिक अवस्था र महाधिवेशनबारे छलफल हुने जानकारी पार्टी कांग्रेस पार्टी कार्यलयका मुख्यसचिव कृष्णप्रसाद पौडेलले जानकारी दिए ।यसअघिको बैठकले यही फागुनमा हुनुपर्ने महाधिवेशनलाई आगामी भदौंमा गर्ने गरी सारेको छ। बैठकमा वरिष्ठ नेता रामचन्द्र पौडेलगायतका अन्य वरिष्ठ नेताहरू तथा पार्टीका पूर्वपदाधिकारीहरु समेत सहभागी हुने छन् । सर्वोच्च अदालतले संसद पुनर्स्थापना गरेपछि नेकपाको ओली पक्ष र प्रचण्ड नेपाल दुवै पक्षले अब सत्ता समीकरणका लागि कांग्रेससँग सहकार्य गर्न प्रस्ताव राखेका छन्। अहिलेसम्म कांग्रेसले सरकारमा जाने नजाने स्पस्ट गरेको छैन। कानुनी रुपमा अझै पनि नेकपा विभाजित भइनसकेकोले यसको आधिकारिकताको टुंगो लागेपछि मात्र कांग्रेसले आफ्नो रणनीति र प्राथमिकता तय गर्ने बताइएको छ। ओलीले राजीनामा दिएमा वा उनलाई अविश्वास प्रस्तावबाट हटाइएमा नयाँ सरकार निर्माणमा कांग्रेसको भूमिका महत्वपूर्ण हुने देखिएको छ। २ सय ७५ सदस्यीय प्रतिनिधिसभामा प्रधानमन्त्री बन्न १ सय ३८ सांसदको समर्थन चाहिन्छ। नेकपाका १ सय ७३ जना छन्। एउटा पद रिक्त छ। कांग्रेसका ६३ र जसपाका ३४ सांसद छन्। नेकपाका विभाजित समूह र जसपा मात्रै मिलेर सरकार बनाउने संभावन सहज नभएकोले कांग्रेसको भूमिका महत्वपूर्ण देखिएको हो। यस्तो बेला सरकारमा जानुभन्दा महाधिवेशनको तयारीमा केन्द्रित भएर आगामी चुनावका लागि पार्टीलाई सुदृढ बनाएर लैजानुपर्ने पक्षमा पार्टीका नेता कार्यकर्ता देखिएका छन्।
अदालतबाट भागेका लागूऔषधका थुनुवा पक्राउ,विराटनगर: प्रहरीको आँखा छलेर जिल्ला अदालत मोरङ परिषरबाट भागेकामध्ये लागूऔषध मुद्दाका एक थुनुवा पक्राउ परेका छन् । प्रदेश १ प्रहरी कार्यालय विराटनगर र जिल्ला प्रहरी कार्यालय मोरङबाट खटिएको विशेष टोली मोरङको कटहरी गाउँपालिका४ का ३७ वर्षीय मुराज भनिने मनराज शेखलाई नियन्त्रणमा लिएको हो । मोरङ प्रहरीका प्रवक्ता डीएसपी मानबहादुर राईका अनुसार भारततिर जान खोज्दै गर्दा बुधबार शेख पक्राउ परेका हुन् । उनलाई नेपालभारत सीमा क्षेत्र अन्तर्गत मोरङको जहदा गाउँपालिका५ डुमरीयाबाट नियन्त्रणमा लिएर जिल्ला प्रहरी कार्यालयको हिरासतमा राखिएको राईले बताए । लागूऔषध ऐन अन्तर्गत मुद्दामा अनुसन्धान अघि बढाउन म्याद थप गर्न एउटै हतकडी लगाएर लगिएका दुई थुनुवा सोमबार दिउँसो ३:३० बजेतिर खाजा खाने बहानामा अदालतको क्यान्टिनबाट प्रहरीलाई छलेर फरार भएका थिए । फरार हुनेमध्ये एक जना झापाको बिर्तामोड नगरपालिका५ का २० वर्षीय प्रकाश चौधरी हुन् । चौधरी भने अझै फरार रहेको र खोजी जारी राखिएको डीएसपी राईले बताए । चौधरी हातमा रहेको हतकडीसहित भागेका थिए । शेख र चौधरीलाई एउटै हतकडीमा लगिएको भए पनि प्रहरीले खाजा खानलाई खोलिदिएर चौधरीको हातमा मात्रै छाडिदिएको थियो । हतकडी पनि फेला परेको छैन । अदालतले पाँचपाँच दिनको म्याद थप गर्दै अनुसन्धानका लागि अनुमति दिइसकेपछि फर्काएर प्रहरी कार्यालय ल्याउने तयारी हुँदै गर्दा झुक्याएर दुवै जना फरार बनेको जानकारी राईले दिए । उनका अनुसार शेख ब्राउन सुगर (खैरो हेरोइन)सहित मोरङको कटहरी र चौधरी अन्य प्रकृतिका लागूऔषधसहित विराटनगरको बरगाछीबाट आइतबार पक्राउ परेका थिए । अन्तर्राष्ट्रिय बजारमा महँगो र उच्च गुणस्तरमध्येको मानिने ब्राउन सुगरसहित शेख दुई महिनाअघि पनि पक्राउ परेको प्रहरीले जनाएको छ । त्यति बेला पनि उनीविरुद्ध लागुऔषध मुद्दा प्रहरीले चलाएको थियो । अदालतले मागेको धरौटी रकम बुझाएर छुटेका उनी पुनः ब्राउन सुगर कारोबारको धन्दामा सक्रिय भएको खुलेको जानकारी प्रहरीले दिएको छ । फरार रहेकामध्ये चौधरी कतातिर र कसरी भागे भन्ने यकिन हुन नसक्दा उनलाई नियन्त्रणमा लिन कठिन भइरहेको प्रहरी स्रोतले बतायो । गम्भीर प्रकृतिको घटनाका थुनुवा भाग्नुलाई लापरबाहीका रुपमा लिएर म्याद थप गर्न लिएर गएका १५ प्रहरीमाथि कारबाही अघि बढाउन घटनाको छानबिन र अनुसन्धान थालिएको जानकारी डीएसपी राईले दिए ।
५० हजार घुससहित सशस्त्रका दुई अधिकृत पक्राउ,भैरहवा : अख्तियार दुरुपयोग अनुसन्धान आयोगको कार्यालय बुटवलको टोलीले सशस्त्र प्रहरी बल नेपाल रुपन्देहीका दुई जना अधिकृतलाई ५० हजार रुपैयाँ घुस सहित पक्राउ गरेको छ। सशस्त्र प्रहरी बल नेपाल सुरक्षा बेस क्याम्प गैडहवा ३ लोण्डिहवा रुपन्देहीका प्रमुख सशस्त्र प्रहरी निरीक्षक दधिराम पौडेल र सोही कार्यालयका सशस्त्र प्रहरी नायब निरीक्षक राजेश पासीलाई घुससहित पक्राउ गरिएको अख्तियारको बुटवल कार्यालय सूचना अधिकारी सुरेश भुसालले जानकारी दिए। उनले सेवाग्राहीको काष्ठ फर्निचर उद्योग संचालनमा सहजीकरण गरिदिने भन्दै दुवै अधिकृतले सेवाग्राहीसँग ५० हजार घुस लिइसकेको अवस्थामा गैडहवा ३ बाट नियन्त्रणमा लिई घटनाको थप अनुसन्धान भइरहेको बताए।
पूर्वप्रधानाध्यापमाथि विद्यालयमै आक्रमण !,"बर्दिबास : जनता माध्यमिक विद्यालय गौरीडाँडा बर्दिबास महोत्तरीका पूर्वप्रधानाध्यापक एवं हालका शिक्षक नेत्रबहादुर रम्तेलमाथि विद्यालयमै आक्रमण भएको छ। विद्यालय परिषरमा स्थानीय मनिष अर्यालले शिक्षण क्रियाकलापमा खटिएका शिक्षक रम्तेलमाथि कुटपिट गरेका हुन्। शिक्षक कुट्ने आरोपी अर्याललाई पक्राउ गरिएको इलाका प्रहरी कार्यालय बर्दिबास डीएसपी वीरेन्द्र थापाले बताए। आरोपीलाई नियन्त्रणमा लिएर कारवाही प्रक्रिया सुरु गरेका छौं, डीएसपी थापाले भने, पीडितको उजुरीका आधारमा कारवाही हुन्छ। शिक्षक रम्तेलमाथि जातिय लान्छना लगाउँदै कुटपिट भएको हो। तँ मुला दलितले हेडमास्टर भन्दै आक्रमण गरे, पीडित शिक्षकले भने। शिक्षक रम्तेलमाथि टाउकोमा मुक्का प्रहार गर्दै शरीरमा लगाएको गन्जी, सर्ट र कोर्ट च्यातिदिएका छन्। शिक्षकमाथि भइरहेको आक्रमण रोक्न खोज्दा आरोपीले फेरि ढुङ्गा प्रहार गरेका थिए। अराजक गतिविधिमा सक्रिय रहेका आरोपी अर्यालले यस अघि होटल व्यवसायीमाथि आक्रमण गरेको बर्दिबास ३ का वडा अध्यक्ष राजन ढुङ्गानाले बताए। उनलाई विद्यालयबाटै नियन्त्रणमा लिएर स्थानीयले प्रहरीलाई बुझाएका थिए। बाटोमा प्रहरीलाई झुक्याएर भागेका थिए। आरोपीलाई पक्राउ गरेर कारवाही गर्नु पर्ने माग गर्दै गाउँलेहरु इलाका प्रहरी कार्यालयमा गएर चर्को नाराबाजी गरेका थिए। त्यसपछि प्रहरी टोलीले पक्राउ गरेका छ। विद्यालय व्यवस्थापन समितिका अध्यक्ष नरबहादुर खनालले आरोपीमाथि हदैसम्मको कारवाही गर्नु माग गरेका छन्। शिक्षक उपर भएको कुटपिटको शिक्षक संगठनले कडा विरोध र घोरनिन्दा गरेको छ। घटनाको छानविन गरेर दोषीलाई कडाकारवाही गरिनु पर्ने माग एकीकृत अखिल नेपाल शिक्षक संगठन प्रदेश २ ले गरेको छ। अराजक व्यक्तिले गुण्डागर्दी शैलीमा हाम्रा शिक्षकमाथि अभद्र व्यवहारका साथै हातपात भएको घटनाले हामी दुःखी भएका छौं, संगठनका महासचिव राजवीर महतोले भने,दोषीलाई कानुनी रुपमा हदैसम्मको कारवाही गर्न हामी प्रशासन समक्ष आग्रह गर्दछौँ। दोषीमाथि कारवाही नभए जस्तोसुकै आन्दोलनमा उत्रिन बाध्य हुन्छौं। आक्रमणमा परेका पूर्वप्रधानाध्यापक तथा शिक्षक नेत्र बहादुर रम्तेल। तस्बिर : राजकरण महतो"
छ वर्षअघि नै म्याद सकिएको दाल नयाँ लेबल लगाएर बिक्री,"विराटनगर : छ वर्षअघि नै उपभोग्य म्याद सकिए पनि विराटनगरमा नयाँ लेबल लगाएर रहरको दाल बिक्री गरिरहेको फेला परेको छ। म्याद सकिएर खानका लागि अयोग्य भइसकेको दाल पुरानो लेबल हटाउँदै नयाँ लगाएर बजारमा बिक्री गर्दै उद्योगी, व्यवसायीले बद्मासी गरिरहेको पुष्टि भएको हो। वाणिज्य कार्यालय, प्रहरीसहितको अनुगमन टोलीले बुधबार लेबल परिवर्तन गरी बिक्रीका लागि राखिएको अवस्थामा ठूलो परिमाणको रहरको दाल विराटनगरबाट बरामद गरेको छ। विराटनगरका प्रतिष्ठित उद्योगी अविनाष बोहराको घरबाट सञ्चालित गोदामदेखि खानलाई अयोग्य भइसकेको दाल भेटिएको हो। म्याद सकिएर प्रयोग गर्न नमिल्ने अवस्थाको दाललाई लेबल परिवर्तन गर्दै बिक्री गरिरहेको पाइएपछि नियन्त्रणमा लिइएको वाणिज्य कार्यालय विराटनगरका निमित्त प्रमुख सन्तोष पोखरेलले बताए। बरामद दाल करिब चार टन (३९ हजार छ सय किलो) छ। विराटनगर९ मा रहेको जैसानी ट्रेड कन्सन्सले दुबईको कम्पनीबाट सो दाल आयात गरेको हो। लेबल परिवर्तन गरी बिक्री गरेको पाइएपछि अनुगमन टोलीले बिक्रेतालाई तीन लाख रुपैयाँ जरिवाना पनि गरेको छ। अफ्रिकी मुलुकबाट आयात गरिएको दालको खान मिल्ने म्याद भने सन् २०१५ मात्रै रहेको पाइएको छ। तर पुरानो म्याद हटाउँदै माथिबाट स्टिकर टाँसेर नयाँ म्यादसहितको लेबल लगाइएको पाइएको पोखरेलले बताए। स्टिकरमा सन् २०२० मा बनेको र उपभोग मिति सन् २०२२ सम्म रहेको उल्लेख गरिएको छ। ट्रेड कन्सन्सका सञ्चालक निखिल बोहोराले बिक्रेताले पुरानो बोरा स्टक रहेकाले स्टिकर टाँस गरी नयाँ दाल नै पठाएका कारण बिक्री गर्न आफू बाध्य भएको दाबी गरे। निखिल विराटनगरका प्रतिष्ठित उद्योगी एवं व्यापारी अविनाषका आफन्त हुन्। भन्सारबाट जाँचपास भएर आएकाले आफूले पनि दाल बिक्रीका लागि बजारमा पठाएको निखिलको भनाइ छ। वाणिज्य कार्यालय विराटनगरका निमित्त प्रमुख पोखरेलले एउटा लेबलमाथि अर्को लेबल लगाएर बिक्री गरेको पाइएकाले उपभोक्ता संरक्षण ऐन २०७५ को व्यवस्थाअनुसार तीन लाख रुपैयाँ जरिवाना गर्दै गोदाम सिल गरिएको जानकारी दिए। गोदामलाई सिल गरेर परीक्षणका लागि दालको नमुना संकलन गरिएको उनको भनाइ छ। वाणिज्य कार्यालयको टोली बुधबार दिउँसो बजार अनुगमनका क्रममा विराटनगर११ मा रहेको नयाँ गुद्री बजार पुगेको थियो। बजारमा रहेको ओम शान्ति किराना पसलमा लेभल परिवर्तन गरी बिक्रीका लागि राखिएको तोर दाल लेखिएको १५ किलोको बोरा भेटेको थियो। खुद्रा बिक्रेताले आफूले थोक बिक्रेता पसलबाट खरिद गरेको बताएपछि अनुगमन टोली थोक बिक्रेता अनौखी ट्रेड एण्ड सप्लायर्समा पुगेको हो। सो सप्लासर्यले बोहराले सञ्चालन गरेको जैसनी ट्रेड एण्ड कन्सन्सबाट ल्याएको बताएपछि अगुमन टोली गोदामसम्म पुगेको हो। गोदाममा आउँदै गरेको टोलीले पिकअप भ्यानमा बजार लैजाँदै गर्दा सोही दाल भेटेपछि रोकेको थियो। हाम्रो टोली आउँदै गर्दा गोदामबाट एउटा गाडी निस्कँदै थियो, अनुगमन टोलीमा रहेका उपभोक्तावादी संस्था पब्लिक फोरम अध्यक्ष उत्तम ढुंगेलले भने गाडीमा हेर्दा लेबल परिवर्तन गरिएको दाल नै भेटिएपछि टोलीले गाडी फिर्ता गराइयो। निमित्त प्रमुख पोखरेलका अनुसार ओम शान्ति किराना पसललाई पाँच हजार र अनौखी ट्रेड एण्ड सप्लायर्सलाई पनि २० हजार रुपैयाँ जरिवाना गरिएको छ। उपभोग्य वस्तुमा लेबल परिवर्तन गर्न नेपालको कानुनले बर्जित गरेकाले कानुनले तोकेअनुसार तत्काल जरिवाना गरी सो सामग्री खान मिल्ने या नमिल्ने भनी जाँच गर्न नमुना संकलन गरिएको उनले बताए।"
दुई लाख घुससहित औषधि विभागका अधिकृत पक्राउ,विराटनगर : औषधि व्यवस्था विभाग विराटनगरका फार्मेसी अधिकृत सरोज सुवेदी घुसवापत लिएको दुई लाख रुपैयाँसहित बिहीबार पक्राउ परेका छन् । अख्तियार दुरुपयोग अनुसन्धान आयोग इटहरीको टोलीले विराटनगर महानगरपालिका३ स्थित दूध फारम अगाडि रहेको भट्टराई होटलबाट सुवेदीलाई पक्राउ गरेको हो । अख्तियार इटहरीका प्रवक्ता पुरुषोत्तम ढकालले सुवेदीलाई घुसवापत रकम लिँदै गर्दा दिउँसो ४ बजेतिर रंगेहात पक्राउ गरिएको जानकारी दिए । मोरङको उर्लाबारी नगरपालिका५ घर भएका २४ वर्षीय सुवेदी विभागको करारमा कार्यरत थिए । तेह्रथुमको मेन्छ्याम गाउँपालिका५ मोराहाङमा समृद्धि फर्मा नामक औषधि पसल सञ्चालन गरेर बसेका औषधि व्यवसायीसँग दुई लाख रुपैयाँ घुस लिएका हुन् । औषधि पसलमा उपचार गराएका एक पुरुषको गत वैशाख ५ गते मृत्यु भएको थियो । त्यसपछि विभागको निर्देशनमा प्रहरीले पक्राउ गर्दै उनीविरुद्ध उपचारको कसूरमा कारबाही अघि बढाएको थियो । औषधि सञ्चालकले अनुसन्धानका क्रममा २६ दिन प्रहरी हिरासतमा बस्नु परेको थियो । उनीविरुद्ध चलाइएको मुद्दामा जिल्ला सरकारी वकिल कार्यालय तेह्रथुमले औषधि व्यवस्था विभागसँग राय मागेपछि विभागका कर्मचारीले घुस माग्न थालेको अख्तियारले जनाएको छ । विभागको निर्देशनमा गत भदौ ५ गते औषधि पसल पनि सिल गरिएको थियो । मुद्दा विचाराधिन अवस्थामै छ भने सिल गरिएको पसल पनि बन्द नै छ । पसलको चाबी राखेर विभागले सञ्चालकलाई तारेखमा राखेको थियो । चाबी फिर्ता गर्दै सिल रहेको औषधि पसल खुला गरिदिने र वकिलले माग गरेको राय पनि जेल नपर्ने हिसाबले दिने भन्दै आफूसँग विभागका कर्मचारीले घुसको बार्गेनिङ थालेको सञ्चालकको भनाइ छ ।
बास्तोला मृत्यु प्रकरण : छ जनाविरुद्ध कर्तव्य ज्यान मुद्दा,"विराटनगर : केही दिनयता सामाजिक सञ्जालमा भाइरल बनेको मोरङको उर्लाबारी नगरपालिका५ का ३१ वर्षीय प्रवीण बास्तोलाको मृत्यु प्रकरण घटनामा छ जनाविरुद्ध कर्तव्य ज्यान मुद्दा दर्ता भएको छ। प्रहरीले अनुसन्धानको अन्तिम प्रतिवेदन बुझाएपछि जिल्ला सरकारी वकिल कार्यालयले छ जनाविरुद्ध अभियोगपत्र तयार पार्दै जिल्ला अदालत मोरङमा मुद्दा दायर गरेको हो। अभियुक्तमध्ये दुई जना पक्राउ परेका छन्। चार जना फरार छन्। मुद्दामा उर्लाबारी६ का राजेश रणपहेली, सुदीप परियार, दिपेश पौडेल, मेहरमान दर्जी, कुमार राई र रमेश गिरीलाई प्रतिवादी बनाइएको छ। उनीहरुमध्ये मेहरमान र कुमार पक्राउ परेका छन्। मुद्दा दर्ता भएपछि न्यायाधीश सुदर्शन लाछिमानेको इजलासमा पक्राउ परेकासँग बयान लिने काम बुधबार अवेरसम्ममा सकिएको अदालतका स्रेस्तेदार राजकुमार दाहालले जानकारी दिए। वादी नेपाल सरकार र प्रतिवादीका कानुन व्यवसायीबीच थुनछेक बहस सकिएपछि आजै (बिहीबार) मुद्दामा अदालतबाट आदेश आउने सम्भावना रहेको उनको भनाइ छ। दाहालका अनुसार अदालतले प्रतिवादीलाई पूर्पक्षका लागि थुनामा पठाउने अर्थात धरौटी माग गर्ने वा साधारण तारेखमा छाड्नेमध्ये एउटा आदेश दिने छ। फरार रहेका चारसहित छ जना यही घटनामा यसअघि पक्राउ परेका थिए। प्रहरीले कर्तव्य ज्यान मुद्दा चलाउनुपर्ने निस्कर्ष निकालेर अनुसन्धानको मिसिलसहित बुझाए पनि आवश्यक प्रमाण नपुगेको भन्दै वकिल कार्यालयले माघ २ गते हाजिर जमानीमा उनीहरुलाई छाडिदिएको थियो। आफन्तको जिम्मा लगाएर छाडिएकामध्ये चार जना अहिले फरार रहेको र उनीहरुको खोजी तीव्र पारिएको मोरङ प्रहरी प्रमुख एसपी सन्तोष खड्काले जानकारी दिए। घटनाका आरोपीविरुद्ध यसअघिदेखि नै कर्तव्य ज्यान मुद्दामा अनुसन्धान गरिएको थियो। मिसिलसहित बुझाए पनि प्रमाण नपुग्ने भन्दै थप अनुसन्धानका लागि वकिल कार्यालयबाट निर्देशन भएपछि उनीहरुलाई हाजिर जमानीमा छाडिएको हो, उनले भने, मृतकको पोस्टमार्टम र भिसेरा परीक्षणको रिपोर्ट ढिलो आउँदा पक्राउ परेकाहरु हाजिर जमानीमा छुट्ने अवस्था बन्यो। अहिले सबै रिपोर्ट प्राप्त भइसकेका कारण अनुसन्धानको अन्तिम प्रतिवेदन र प्रहरीको रायसहित वकिल कार्यालयमा बुझाइयो। नियम अनुसार अनुसन्धानका लागि पक्राउ गरिएको २५ दिनभन्दा बढी हिरासतमा राख्न कानुनले नमिल्ने भएकाले अभियुक्तलाई छाड्नुपर्ने अवस्था आएको जानकारी खड्काले दिए। लामो समयदेखि यो घटनामा प्रहरीले कर्तव्य ज्यान मुद्दामै अनुसन्धान गरिरहेको थियो। अहिले आएर पोस्टमार्टम र भिसेरा परीक्षण रिपोर्टले हत्या भएको भन्ने देखाएको खड्काको भनाइ छ। ढिलो गरेर प्राप्त रिपोर्टले भ्वाइलेन्ट एपेक्सिया भनेको छ। रिपोर्ट अनुसार श्वास फेर्न नसकेर वा निसास्सिएर मृत्यु भएको भन्ने बुझिन्छ, उनले भने, त्यही भएर हत्या भएको दाबीसहित मुद्दा अघि बढाइएको हो। गम्भीर ढंगले अनुसन्धान अघि बढाइएका कारण घटनाका सवालमा प्रहरीको कुनै कमजोरी छैन। प्रवीणको गत पुस ५ गते शंकास्पद मृत्यु भएको थियो। मिसिलमा प्रहरीले मृतकको फोटो नै परिवर्तन गरेको भन्दै आफन्त र परिवारका सदस्यसहित स्थानीय बासिन्दा आन्दोलित बनेपछि घटना थप पेचिलो बनेर बन्न पुग्यो। प्रहरीका अनुसार आफन्तले गत आइतबारबाट आन्दोलन थालेपछि चार जना फरार भएका हुन्। प्रतिवादीमध्ये गिरीको घरमा डेरा गरेर बसेका साथीको कोठामा बस्नलाई माघ ४ गते प्रवीण पुगेका थिए। त्यसअघि राईले चलाएको स्थानीय शौरभ होटलमा सबै मिलेर खानपिन गरेको खुलेको छ। त्यस क्रममा होटल मालिक राईसँग प्रवीणको विवाद भएको पाइएको एसपी खड्काले बताए। उनका अनुसार मध्यरातमा प्रवीणको मोबाइलबाट ब्यालेन्ससमेत ट्रान्फर भएको लगायतका केही घटना र परीक्षण रिपोर्टको विश्लेषण गर्दा उनको हत्या नै भएको निस्कर्षमा प्रहरी पुगेको हो। सुतेकै ठाउँमा बेहोस भएको भन्दै उपचारका लागि गोदावरी अस्पताल पुर्याएपछि उनको मृत्यु भएको भनिए पनि श्वासप्रश्वास अवरुद्ध बनाएर उनको हत्या गरिएको हुनसक्ने प्रहरीको भनाइ छ। प्रहरीले मिसिलमा फोटो परिवर्तन गरेको भनेर आफन्तले आन्दोलन गर्नु भएको छ। तर सक्कली मिसिल वकिल कार्यालयमार्फत अदालतमा पुगिसकेकाले त्यसमा मृतककै फोटो छ, एसपी खड्काले भने, प्रहरीसँग रहेको नक्कल प्रतिमा अर्कै फोटो च्यापिएर बसेछ। समिति गठन गरेर छानबिन गर्दा पनि अनुसन्धानमा कुनै लापरबाही देखिएन। उनले पीडित परिवारलाई न्याय दिने हिसाबमै प्रहरी अघि बढेको जानकारी दिए। मृतककी बहिनी सदीक्षाले प्रहरीमा रहेको मिसिल हेर्दा फोटो नै परिवर्तन भएको भेटेपछि आन्दोलन गर्नु परेको बताइन्। अपराधीलाई संरक्षण गरेको लगायतका आरोप लगाएर प्रहरीविरुद्ध चर्को आवाज उठाउँदै उनले सामाजिक सञ्जालमार्फत आन्दोलनको लाइभ गरेकी थिइन्। उनी लगायत सामाजिक सञ्जाल प्रयोगकर्ताले प्रहरीको भूमिकाप्रति आक्रोस पोखेको विषय भाइरल बनेको थियो। मृतकका आफन्तले दोषीलाई उन्मुक्ती दिइएको भनेर न्याय माग्दै मंगलबार विराटनगरमा प्रदर्शन पनि गरेका थिए। नियोजित तवरबाट योजनाबद्ध रुपमा सामाजिक सञ्जालमा प्रहरीविरुद्ध अनर्गल प्रचार र गालीगलौज गर्ने काम भयो। यसले सिंगो संगठनको बद्नाम मात्रै भएन, घटनाको मिहीन ढंगले अनुसन्धान गर्ने प्रहरीको मनोवल नै खस्किने अवस्था बन्यो, विराटनगरस्थित जिल्ला प्रहरी कार्यालयमा बुधबार पत्रकार सम्मेलन गर्दै एसपी खड्काले भने, कसैको निहित स्वार्थका लागि जनमानसमा प्रहरीविरुद्ध भ्रम छर्ने काम भएको हो। तर कति पनि विचलित नभइकन आवश्यक प्रमाण जुटाएर घटनाको गम्भीर ढंगले अनुसन्धान गरिएको छ। पत्रकार सम्मेलनमार्फत उनले गलत हल्लाका पछि नलाग्न र वास्तविकता बुझ्न तथा प्रहरीलाई विश्वास गर्न आफन्तलाई आग्रह गरेका छन्।"
पशुपतिमा १०८ किलो सुनको जलहरी,"काठमाडौं : पशुपति क्षेत्र विकास कोषले पशुपतिनाथ मन्दिरमा १०८ किलो सुनको जलहरी राखेको छ। राष्ट्रपति विद्यादेवी भण्डारीको उपस्थितिमा बुधबार सुनको जलहरी (सुवर्ण पीठिका) अनावरण गरिएको हो। कोषका कोषाध्यक्ष डा मिलनकुमार थापाले ८५ करोड रुपैयाँ खर्चिएर पशुपतिनाथ मन्दिरको गर्भगृहमा रहेको शिवलिंगको तल्लो भागमा जलहरी राखिएको बताए। प्रधानमन्त्री केपी शर्मा ओलीले माघ १२ गते पूजा गर्न आएका बेला उक्त कार्यका लागि सरकारका तर्फबाट ३० करोड रुपैयाँ दिने घोषणा गरेका थिए। एक दाताले २ करोड नगद, अर्काले एक किलो सुन, अर्काले १० किलो चाँदी दिएका थिए। कोषले आह्वान गरेपछि सर्वसाधारणले कोषको बैंक खातामा ४० लाख प्रदान गरेका थिए। यस्तो स्वर्ण सौभाग्य विरलै पाइन्छ। सम्पूर्ण नेपालीले त्यो अहोभाग्य पाएका छन्, श्रीपशुपतिनाथ मन्दिरको सुनको जलहरी निर्माण एवं व्यवस्थापन समितिका संयोजकसमेत रहेका डा थापाले भने। तत्कालीन राजा रणबहादुर शाहले पहिलो पटक १८३८ सालको श्रीपञ्चमीमा तामाको जलहरी स्थापना गरेका थिए। उक्त जलहरी जीर्ण भएपछि तत्कालीन राजा महेन्द्र शाहले २०२४ माघ २० गते चाँदीको जलहरी फेरेका थिए। सुनको जलहरी राख्ने कामको मूलकर्ताका रूपमा प्रधानमन्त्री ओली रही राष्ट्रपति भण्डारी मन्दिर पुगी जलहरी राख्ने काम भएको हो। राष्ट्रपति भण्डारीले जलहरीको शिलालेख अनावरण गरी प्राणप्रतिष्ठा गरिन्। राष्ट्रपतिले सोही क्रममा महाकुम्भ रुद्राभिषेक, सवा लाख दीप प्रज्वलन र हवनसमेत गरिन्। कर्ता र साक्षीका रूपमा संस्कृति, पर्यटन तथा नागरिक उड्डयनमन्त्री भानुभक्त ढकाल, मूलभट्ट गणेश भट्ट, संस्कृति मन्त्रालयका सचिव यादव कोइराला, कोषका सदस्यसचिव डा प्रदीप ढकाल, कोषाध्यक्ष डा थापा र पुरातत्व विभागका महानिर्देशक दामोदर गौतम छन्। कोषका सदस्यसचिव डा ढकालले राष्ट्र बैंकबाट सुन ल्याएर १३ जना कालिगढमार्फत १० दिन लगाएर सुनको जलहरी निर्माण गरिएको बताए। सुनको जलहरी राख्ने भएपछि विरोध आएको छ तर कोषले पुरातत्व विभागको मापदण्डअनुरुप नै काम गरेको हो, सदस्यसचिव डा ढकालले भने। उनका अनुसार कोषले यो काम तीन वर्षअघि अगाडि बढाएको हो। तर, हल्ला चलाइएजस्तो इतिहास बिगार्ने काम नभएको उनको तर्क छ। मूलभट्ट, भट्ट, भण्डारी, विज्ञ र सरोकारवाला सबैसँग सल्लाह गरेर जलहरी राखेका हौं, उनले भने, सर्वोच्च अदालतमा रिट हालेको भन्ने कुरा कोषलाई लिखित रूपमा आएको छैन। कोषले यसअघि मूलभट्टको संयोजकत्वमा समिति बनाए पनि काम अघि बढेन। त्यसपछि कार्यसम्पादन समितिले कोषाध्यक्ष डा थापाको संयोजकत्वमा समिति बनाएको हो। कोषले शिवरात्रिका दिन जलहरी राख्ने लक्ष्यसाथ काम अघि बढाएकामा प्रधानमन्त्रीको निर्देशनपछि महिना दिनमै राखेको हो। कोषका कार्यकारी निर्देशक डा घनश्याम खतिवडाले मूलभट्ट र भट्टलगायतले तीन दिनसम्म क्षमापूजा गर्ने जानकारी दिए। जलहरी राख्न भारतको कर्णाटकका ३३ पुजारी ल्याइएको थियो। ३३ मध्ये चार जनाले चार वेद, दुई जनाले शिवमहापुराण र लिंग महापुराण वाचन गरे, जुन नेपालमै पहिलोपटक हो, जलहरी निर्माण समितिका सदस्य राजु खत्रीले भने, यस्तै एक पुजारीले आगम (वास्तु) र एकले तान्त्रिक पूजा गरेका थिए। पशुपतिसमेतका गरी १ सय २१ ब्राह्मणले पूर्ण विधिविधानसाथ सुनको जलहरी स्थापना गर्ने काम भएको उनले सुनाए। पशुपतिनाथ मन्दिरमा सुनको जलहरी राखेकै दिन सर्वोच्च अदालतले उक्त जलहरी मन्दिरमा नराख्न सरकारका नाममा अन्तरिम आदेश जारी गरेको छ। सर्वोच्चका न्यायाधीश पुरुषोत्तम भण्डारीको एकल इजलासले मन्दिरमा जलहरी राख्ने काम नगर्नू भनी अन्तरिम आदेश जारी गरेका हुन्। सर्वोच्चले जलहरी राख्नुको लिखित कारण पनि सरकारसँग मागेको छ। प्रदेश सांसद नरोत्तम वैद्य र अधिवक्ता निकिता ढुंगानाले सोमबार छुट्टाछुट्टै रिट दायर गरेका थिए।"
शिक्षकले तलब नपाउँदा विद्यार्थीले गरे विद्यालयमा तालाबन्दी,लहान : शिक्षकलाई तलब उपलब्ध गराउन माग गर्दै विद्यार्थीले सिरहाको लक्ष्मीपुर पतारी गाउँपालिका५ खरुक्याहीस्थित जनता माध्यमिक विद्यालयमा तालाबन्दी गरेका छन्। तालाबन्दीका कारण पठनपाठन प्रभावित भएको छ। विगत एक वर्षदेखि आफ्ना शिक्षकले तलब नपाउँदा समस्यामा परेको भन्दै विद्यार्थीले आफ्नै विद्यालय र वडा कार्यालयमा तालाबन्दी गरेका हुन्। निजी स्रोतमा कार्यरत विद्यालयका चार शिक्षकले गत चैत महिनादेखि तलब सुविधा नपाएको भन्दै शिक्षकले पठनपाठन बन्द गरेपछि विद्यार्थीले पनि शिक्षकको समर्थनमा तालाबन्दी गरेको कक्षा १० मा अध्ययनरत अन्सु यादवले जानकारी दिए। कोभिड१९ का कारण गरिएको लकडाउनपछि विद्यालय खुले पनि तलब नपाएको भन्दै शिक्षकले पठनपाठन नगराउँदा आफूहरुको पठनपाठन प्रभावित भएको विद्यार्थीले बताएका छन्। विद्यार्थीले आफ्ना शिक्षकलाई तत्काल तलब उपलब्ध नगराए गाउँपालिका कार्यालयमै तालाबन्दी गर्ने चेतावनीसमेत दिएका छन्। तालाबन्दीका कारण विगत तीन दिनदेखि विद्यालयको पठनपाठन अवरुद्ध भएको छ। विद्यालयले लामो समयसम्म तलब नखुवाउँदा घरखर्चसमेत चलाउनै समस्या भएको विद्यालयमा निजी स्रोतबाट कार्यरत शिक्षक शिवनारायण यादवले बताउए। यता विद्यालयका निमित्त प्रधानाध्यापक अरुणकुमार यादवले शिक्षकको तलबका विषयमा गाउँपालिकालाई पटकपटक लिखित अनुरोध गर्दा पनि कुनै सम्बोधन नभएका गुनासो गरे। लक्ष्मीपुर पतारी५ का वडाध्यक्ष महेन्द्र साहले शिक्षकलाई तलब खुवाउने विषयमा गाउँपालिकासँग समन्वय भइरहेको र चाँडै शिक्षकलाई तलब खुवाउने बताए। कक्षा १ देखि १० सम्म पठनपाठन हुने सो विद्यालयमा ८०० भन्दा बढी विद्यार्थी अध्ययनरत छन्।
सरकारी विद्यालयमा दिवा खाजा,"काठमाडौं : सरकारले दिवा खाजा कार्यक्रम सुरु गरेका सामुदायिक विद्यालयहरूमा विद्यार्थीको आकर्षण बढेको छ। यसैको उदाहरण बन्न पुगेको छ, काठमाडौंको न्युरोडमा रहेको हिमालय माध्यमिक विद्यालय। विद्यालयमा मंसिरदेखि नै आंशिक रूपमा विद्यालय सञ्चालन गरिएको थियो। माघ १ गतेदेखि विद्यालय पूर्ण सञ्चालनमा आएसँगै प्रारम्भिक बाल विकास कक्षादेखि ५ कक्षासम्मका विद्यार्थीलाई दिवा खाजा खुवाउन थालिएको छ। त्यसपछि विद्यार्थी भर्ना हुने क्रम झनै बढ्दै गएको विद्यालयका प्रधानाध्यापक हीरालक्ष्मी श्रेष्ठले बताइन्। महानगरपालिका भित्रका सामुदायिक विद्यालयहरूको अनुगमन गर्ने क्रममा महानगरपालिका शिक्षा विभागको टोली हिमालय मावि पुग्दा १ सय ९६ जना विद्यार्थी दिवा खाजामा सहभागी रहेका पाइयो। महानगरपालिकाका शिक्षा अधिकृत मोतीप्रसाद भट्टले दिवा खाजा खुवाउने कार्यमा शिक्षक तथा कर्मचारीहरूको सहभागिता उत्साहजनक रहेको बताए। खाजा कार्यक्रमले विपन्न परिवारका बालबालिकालाई विद्यालयप्रति आकर्षण पैदा गर्नुका साथै कम्तीमा प्राथमिक तहको शिक्षा पूरा गर्न प्रेरित गर्ने उनको विश्वास छ। विद्यार्थीलाई विद्यालय आउन प्रोत्साहित गर्न मंसिरदेखि आफ्नै खर्चमा खाजा खुवाउन थालिएको थियो। यसका लागि माघदेखि महानगरपालिकाले बजेट उपलब्ध गराएकोमा विद्यालय सञ्चालन समितिका अध्यक्ष दिल्लीरत्न शाक्यले खुसी व्यक्त गरे। दिवा खाजा कार्यक्रम निरीक्षणका क्रममा महानगरका अर्का शिक्षा अधिकृत तारापति खरेलले काठमाडौं महानगरमा करिब १७ हजार विद्यार्थीले दिवा खाजाको लाभ पाइरहेको बताए। दिवा खाजाका लागि सामुदायिक विद्यालयलाई प्रतिविद्यार्थी प्रतिदिन १५ रुपैयाँ खाजा खर्च उपलब्ध गराइएको छ।"
विद्यार्थी र शिक्षक एकाएक बिरामी पर्न थालेपछि विद्यालय बन्द,"बझाङ : विद्यार्थी र शिक्षक एकाएक बिरामी पर्न थालेपछि बझाङको साइपाल गाउँपालिका४ मा रहेको धुली माध्यमिक विद्यालय केही दिनका लागि बन्द गरिएको छ। करिब एक हप्तादेखि विद्यार्थी र शिक्षक एकाएक कोरोनाको जस्तै लक्षणसहित बिरामी पर्न थालेपछि विद्यालय बन्द गरिएको हो। बिरामी विद्यार्थी र शिक्षकमा खोकी लाग्ने, ज्वरो आउने, घाँटी दुख्ने, वाकवाकी लाग्ने र घोरिरहनेजस्ता लक्षण देखिएको धुली माविका सहायक प्रधानाध्यापक धनबहादुर विष्ट भोटेले बताए। विद्यालयमा कक्षा ६ देखि ९ सम्मका विद्यार्थी र केही शिक्षकमा यस्ता लक्षण देखिएका छन्। एक हप्तासम्म औषधोपचार गर्दा पनि बिरामी विद्यार्थी र शिक्षकलाई ठीक नभएपछि बुधबार बसेको विद्यालय व्यवस्थापन समितिको बैठकले विद्यालय बन्द गरेको हो। दुई सय ४५ विद्यार्थी र ११ शिक्षक रहेको धुली माविले नजिकै रहेको धुली सामुदायिक स्वास्थ्य केन्द्रबाट उपचार गर्न खोजे पनि बिरामीमा कुनै परिवर्तन नआएको समेत प्रधानाध्यापक विष्ट भोटेले बताए। साथै केही दिन अगाडि मात्र धलौनमा रहेको धलौन माविका विद्यार्थी र शिक्षकमा पनि यस्तो लक्षण देखा परेको र शिक्षक र विद्यार्थीलाई उक्त लक्षण सरेकाले चार दिनसम्म बन्द गरिएको थियो। उपचार गरी ठीक भएपछि अहिले विद्यालय सञ्चालनमा आएको स्थानीय वसन्त बोहोराले बताए।"
