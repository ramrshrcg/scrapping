शीर्षक,विवरण
वाम रमिता,"कोरोना महाव्याधिका कारण मुलुक अस्तव्यस्त छ। अर्थतन्त्र जर्जर छ। बाढी पहिरोले देश आक्रान्त छ। सत्ताको साँचो हातमा लिएको दल नेकपा भने मुलुकका जल्दाबल्दा समस्याबाट बेखबरजस्तै छ। जनताका पिरमर्काभन्दा कुर्सी कसरी हत्याउने र सत्ता कसरी जोगाउने आन्तरिक झैझगडामा यसका नेता अलमलिएका छन्। समृद्ध नेपाल सुखी नेपाली को दिन हेरेर बसेका सर्वसाधारण त्यसका कार्यान्वयनकर्ताको किचलोको सिकार भएका छन्। सत्तारूढ दलको आन्तरिक विवाद हेर्न सिंगो मुलुक बाध्य छ। आज यता बैठक बस्यो, भोलि उता बस्ने, फलानो गुटमा बहुमत पुग्यो वा फलानो नेताको भाग्य चम्किने भयो भन्नेजस्ता बेमौसमी समाचारले जनता वाक्कदिक्क भइसकेका छन्। चुनावमा जनतामाझ गरेका बाचा र प्रतिबद्धता बिर्सेर नेताहरू संकीर्ण, स्वार्थी र कुर्सीकेन्द्रित गन्धाखेलमा व्यस्त भएका छन्। जनता मरून्, बाँचून् वा भोकैतिर्खै होऊन्सँग तिनलाई यादवास्ता छैन। छछ महिनामा सरकार ढाल्ने, बनाउने, कुर्सीका लागि सांसदै खरिदबिक्री गर्नेजस्ता विकृति र विसंगतिबाट नेपाली जनता दिक्क भएका बेला तत्कालीन एमाले र माओवादी केन्द्रले चुनावी गठबन्धन गरेका थिए। उनीहरूले जनतामा दुइटा बाचा गरेका थिए, पहिलो राजनीतिक स्थायित्व, दोस्रो मुलुकको सम्बृद्धि र विकास। राजनीतिक अस्थिरता र विकृतिबाट आक्रान्त जनताले कम्युनिस्ट गठबन्धनलाई सामान्य बहुमत मात्र होइन, झन्डै दुईतिहाइ मत दिए। केन्द्रदेखि ६ प्रदेश र बहुसंख्यक स्थानीय सरकारको चावी उनीहरूलाई सुम्पे। गठबन्धन गरेर चुनावमा गएका दुई ठूला कम्युनिस्ट पार्टीबीच एकता भएसँगै सर्वसाधारणमा स्थायी सरकार र राजनीतिक स्थायित्वको आशा पलायो। विकास र सम्बृद्धिको यात्रा अघि बढ्ने विश्वास जाग्यो। मुर्छित सपना ब्युँताएर जनतामा आशाको सञ्चार प्रवाह गरेको नेकपा भने आन्तरिक किचलो र सत्ता नेतृत्वको दलदलमा फसेको छ। सैद्धान्तिक, वैचारिक र राजनीतिकभन्दा सत्ताकेन्द्रित लडाइँले नेकपाको भविष्यमाथि नै कालो बादल मडारिन थालेको छ। यससँगै सिंगो कम्युनिस्ट आन्दोलनको लोकतन्त्रीकरण, मुलुकको संविधान र लोकतान्त्रिक प्रक्रिया छायामा परेको छ। तीन करोड नेपालीको विश्वास, भरोसा, विकासप्रतिको चाहना एवं आकांक्षामा ठेस लागेको छ। राष्ट्रियता र सार्वभौमसत्ताको सुदृढ एकतासँग जोडिएको विषयलाई नेताहरूले चटक्कै बिर्सेका छन्। जनताको मत, भावना र विश्वासलाई कुल्चँदै नेकपा नेताहरू सत्ताको छिनाझपटीमा अल्झिएका छन्। मुलुकका जल्दाबल्दा समस्याभन्दा को शक्तिमा पुग्ने, कसलाई विमुख गराउने र कसरी आफ्नाहरूलाई हालीमुहाली गराउने भन्ने ध्याउन्नमा छन्। अब त्यसरी हुँदैन। मुलुक र जनताको भविष्यका लागि नेकपाले आन्तरिक एकता सुदृढ र बलियो बनाएर अघि बढ्न ढिला भइसक्यो। दक्षिण एसियाकै ठूलो कम्युनिस्ट पार्टी लडाइँझगडा र सम्भावित टुटफुटको समाचार बनिरहनु हुँदैन। जनताको अत्यधिक मत आर्जन गरेर शासनसत्ता हाँकिरहेको दल भएका नाताले मुलुकको जर्जर अर्थतन्त्र उकास्ने, आर्थिक अवस्था सुदृढ बनाउने एवं विकास निर्माण अघि बढाउने काममा तल्लिन हुनुपर्छ। अहिलेको परिस्थितिमा त कोभिड रोकथाम र व्यवस्थापनमा सक्रिय हुनुपर्छ। बाढीपहिरो रोकथाम, नियन्त्रण र राहत वितरणमा लागिपर्नुपर्छ। सरकार मात्र होइन, नेताकार्यकर्ता यसमा परिचालित हुनुपर्छ। चुनावमा जनताबीच गरेका बाचा र प्रतिवद्धता केकति पूरा भए, बाँकी काम कसरी सम्पन्न गर्ने ध्याउन्न हुनुपर्छ। जनताको विकास र सम्बृद्धिको इच्छा कसरी पूरा गर्ने भन्नेमा दत्तचित्त हुनुपर्छ। नत्र जनताको मतमहत्व खेर जानेछ। पाँच वर्षको अमूल्य समय दुरुपयोग हुनेछ। त्यसले आगामी चुनावमा क्षति गराउनेछ। यसतर्फ बेलैमा ध्यान जानु आवश्यक छ। समाजवाद, आर्थिक विकास, समानता र न्यायको वकालत गर्ने कम्युनिस्ट पार्टीका नेताहरूले मुलुक र जनताप्रति सोच्ने बेला टर्न लागिसकेको छ। आन्तरिक झैझगडालाई चाँडो समाधान गरेर जनतामा सकारात्मक सन्देश दिन ढिला भइसकेको छ। कोरा सपना बाँड्ने र सत्तामा गइसकेपछि मतदातालाई बिर्सनेहरूको हविगत विगतदेखि देखिँदै आएकै छ। बालुवाटार, खुमलटार, कोटेश्वर र भैंसेपाटीका बैठकहरू अबको साढे दुई वर्षपछि जनतामा के एजेन्डा र कुन मुख लिएर जाने भन्नेमा केन्द्रित नहुने हो भने कम्युनिस्ट आन्दोलनै इतिहासका पानामा सीमित नहोला भन्न सकिन्न। र, पाँच वर्षको स्थायी शासनको अख्तियारी पाएको दलप्रति जनताको विश्वास र भरोसा टुटेको दिन मुलुकको लोकतान्त्रिक व्यवस्था नै धरापमा नपर्ला भन्न सकिन्न। सोचौं बेलैमा।"
"विभाग भर्दै देउवा, पौडेल असन्तुष्ट","काठमाडौं : पार्टीको महाधिवेशन प्रक्रिया सुरु भएसँगै कांग्रेस सभापति शेरबहादुर देउवाले केन्द्रीय विभागलाई क्रियाशील बनाउन थालेका छन्। सभापति देउवाले असन्तुष्ट पक्षको विरोधका बाबजुद विभागलाई पूर्णता दिने काम सुरु गरेका हुन्। १४ औं महाधिवेशनको कार्यतालिका सार्वजनिक भइसकेपछि कुनै पनि नियुक्ती वा मनोनयन गर्न नपाइने बरिष्ठ नेता रामचन्द्र पौडेल पक्षको माग छ। चार वर्षे कार्यकाल सकिन दुई दिन अघि मात्रै देउवाले ४८ मध्ये २० विभाग गठन गरेका थिए। त्यतिबेला विभागको संयोजक मात्रै तोकेका उनले अहिले विभागलाई पूर्णता दिन सदस्य मनोनयनको कामलाई तीब्रता दिएका छन्। सभापति देउवाले सोमबार केन्द्रीय महिला विभागमा सचिवसहित ३८ सदस्य मनोनित गरेका छन्। उनले सचिवमा पार्टीको महासमिति सदस्य एवं नेपाल तरुण दल नेतृ लक्ष्मी खतिवडालाई मनोनित गरेका छन्। विभाग संयोजकमा भने ईश्वरी न्यौपानेलाई अघिल्लो वर्ष १९ फागुनमा मनोनयन गरेका थिए। पछिल्लो एक सातामा मात्रै देउवाले तरुण विभाग र खेलकुद विभागमा पनि दुई दर्जन बढी सदस्य मनोनित गरेका छन्। महाधिवेशनको मिति तोकिसकेपछि सभापति देउवाले विभाग गठन, विभिन्न समिति र विभागलाई पूर्णता दिने काम गरेको भन्दै बिहीबार बरिष्ठ नेता पौडेल, महामन्त्री डा शशांक कोइराला र कोषाध्यक्ष सीतादेवी यादवले पार्टीको केन्द्रीय निर्वाचन समितिमा उजुरी दिएका थिए। उनीहरुले ६ महिनाभित्र विभाग गठन गरिसक्नुपर्ने विधानको व्यवस्था विपरीत सभापति देउवाले विभाग गठन गरेको आरोप लगाउँदै आएका छन्। वरिष्ठ नेता पौडेलले महाधिवेशनलाई प्रभावित पार्ने गरी सभापतिले विभागमा सदस्य मनोनित गरेको आरोप लगाए। यो तदर्थ समिति भइसक्यो। सभापतिज्यूलाई अब कार्यकारी अधिकार प्रयोग गर्ने अधिकार विधानले दिएको छैन। त्यसकारण जथाभावी काम गर्न पाउनुहुन्न भन्ने हाम्रो भनाई हो, पौडेलले अन्नपूर्णसँग भने। तर देउवाले भने विभागमा असन्तुष्ट समूहका नेता कार्यकर्ताहरुलाई पनि जिम्मेवारी दिएर उल्टै दवाव दिएका छन्। महिला विभागको सचिवमा मनोनित खतिवडा महामन्त्री कोइराला निकट मानिन्छन्। सदस्यमा पनि असन्तुष्ट समूहलाई समेटिएको संस्थापनपक्षको भनाई छ। यसैबीच विभागहरु पनि सक्रिय हुन थालेका छन्। तरुण विभाग र खेलकुद विभागले आफ्नो छुट्टै कार्यालय खोलेर काम सुरु गरिसकेका छन्। तरुण विभागले काठमाडौंको पानीपोखरीमा सम्पर्क कार्यालय स्थापना गरेको छ भने खेलकुद विभागले नयाँ बानेश्वर कार्यालय खोलेको छ। कांग्रेसलाई सांगठानिक रुपमा बलियो बनाउन देशभरका युवाहरुलाई परिचालन गर्ने उद्धेश्य यो विभागको हो। चाँडै विभागलाई पूर्णता दिने काम हुन्छ, तरुण विभाग प्रमुख शंकर भण्डारीले भने, तरुण दललाई सक्रिय बनाउने र पार्टीभन्दा बाहिर रहेका युवाहरुलाई पनि पार्टीमा ल्याउन काम विभागले गर्छ। उनले तरुण विभागको एक साताभित्रै बस्ने बैठकले आगामी कार्यक्रम तय गर्ने बताए। सहमतिमै विभाग गठन गर्न खोज्दा समय लागेको दावी गर्दै केन्द्रीय सदस्य एवं तरुण विभाग प्रमुख भण्डारीले भने, ढिलै भएपनि विभाग गठन भएका छन्, यसले पार्टी संगठनलाई नै फाइदा गरेको छ। धेरै साथीहरुले भूमिका पाएका छन्।' गठन भएका विभागमध्ये सक्रिय विभाग खेलकुद विभाग पनि एक हो। खेलकुद विभागको सोमबार बसेको बैठकले खेलकुद क्षेत्रमा गर्नुपर्ने कामबारे योजना तयार गरेको छ। खेलकुद परिषद् ऐन संशोधन भएको छ, यसबारे हामीले छलफल गरेका छौं, खेलकुद मन्त्रालय अन्तर्गत १३ देखि २५ वर्षसम्म काम गरेका धेरै कर्मचारीको प्रमोसन भएको छैन, खेलकुदमा लागेर जीवन समर्पण गरेका खेलाडीहरुको भविष्य कसरी सुनिश्चित गर्न सकिन्छ भन्ने विषयमा हामीले एउटा निर्णय गरेका छौं। समग्र खेलकुद र खेडालीको जीवनलाई सम्मानित बनाउनेबारे हामी छलफल गरिरहेका छौं, विभाग प्रमुख मोहन बस्नेतले भने। त्यस्तै खेलकुद विभागले पार्टीका दिवंगत भएका नेताहरुको नाममा खेलकुद कार्यक्रम आयोजना गर्ने तयारीसमेत गरेको छ भने सार्कमा मेडल जित्ने खेलाडीलाई पार्टीका तर्फबाट नगदसहित सम्मान गरिने संयोजक बस्नेतले जानकारी दिए। नेपालमा कोरोना भाइरस संक्रमण सुरु भएको समयमा विभाग गठन गरिएकाले अपेक्षाकृत काम गर्न नसकेको संयोजकहरुको भनाई छ। कोभिड १९ को महामारी सुरु हुने बेला विभाग गठन भयो। त्यसले गर्दा विभाग पूर्णता हुन पाएन। अब चाँडै विभागले पूर्णता पाउँछ, श्रमिक तथा ट्रेड युनियनमा शिवप्रसाद हुमागाईंले भने, तर पनि यो बीचमा कोरोनाका कारण समस्यामा परेका श्रमिकहरुको उद्धार र राहतमा हामी सक्रिय भयौं। औपचारिक र अनौपचारिक क्षेत्रमा कार्यरत मजदूरलाई राहत दिन विभागले आफ्नो स्रोत साधनले भ्याएसम्म काम गरेको छ। पार्टी प्रवक्ता विश्वप्रकाश शर्मा संयोजक रहेको सूचना, सञ्चार तथा प्रचार विभागले कोरोना महामारी सुरु भएदेखि नै निरन्तर सचेतनामूलक श्रव्यदृश्य सामग्रीको व्यापक प्रचार गरेको थियो भने नेपाली जनसम्पर्क समिति समन्वय विभागका संयोजक गोविन्द भट्टराईले विदेशमा अलपत्र नेपाली नागरिकको उद्धारका लागि सरकारलाई दवाव दिनुका साथै छुट्टै एपसमेत निर्माण गरेका थिए। केन्द्रीय सदस्य बीरबहादुर बलायर संयोजक रहेको निर्माण व्यवसायी समन्वय विभागले असारे विकासका बारेमा निर्माण व्यवसायी र सरोकारवाला पक्षसँग छलफल गरेको थियो। कांग्रेस विधानमा एउटा विभागमा संयोजकसहित ५१ सदस्य रहने व्यवस्था छ। सबै विभाग गठन भए करिव २५ सय कांग्रेस नेता कार्यकर्ताले भूमिका पाउँछन् तर पार्टीभित्र भागबण्डा नमिल्दा चार वर्षसम्म विभाग गठन हुन सकेनन्। देउवाले फागुन दोस्रो साता २० विभाग गठन गरेपनि तिनिहरुले पूर्णता पाएका छैनन्। २० वटै विभागलाई चाँडै पूर्णता दिने गरी नाम संकलनको कार्य भइरहेको संस्थापननिकट एक केन्द्रीय पदाधिकारीले बताए।"
ओलीनेपाल कटुता,"काठमाडौं : प्रधानमन्त्री केपी शर्मा ओलीले पुष्पकमल दाहालसँगको पछिल्लो छलफलमा पार्टीका वरिष्ठ नेता माधवकुमार नेपालबारे दुई तिखो टिप्पणी गरे। पहिलो : तपाईं मेरो टिममा बस्ने कि माधव नेपालको टिममा, फैसला गर्नुहोस्। दोस्रो : तपाईं र म मिलौं। भैंसी तान्दा जुम्राहरू आफैं तानिएर आउँछन्। वरिष्ठ नेता नेपालप्रति ओलीको आवेगात्मक असन्तुष्टि थियो यो। त्यसले नेकपामा ओलीको सम्बन्ध दाहालभन्दा नेपालसँग बढी तिक्ततापूर्ण देखाउँछ। ओलीनेपाल कटुता तत्कालीन एमालेको नवौं महाधिवेशनपछि उत्कर्षमा पुगेको हो। ओली र नेपाल २०७१ को नवौं महाधिवेशनमा छुट्टाछुट्टै प्यानल बनाएर भिडे। वामदेव गौतम खुलेरै ओलीका पक्षमा लागे। झलनाथ खनालले भने भित्रभित्रै नेपाललाई साथ दिए। महाधिवेशनको नतिजा ओलीले ४९ मतान्तरले आफ्नो पोल्टामा पारे। त्यसयता ओलीनेपाल सम्बन्ध सुमधुर बन्न सकेको छैन। त्यसअघि पनि यी दुई नेताबीच खटपट नभएको होइन। ६ वर्षयता भने यी दुई नेताको सम्बन्ध कहिले निकै पेचिलो अवस्थामा रह्यो त कहिले पानीको फोकामा परिणत हुँदै आयो। प्रधानमन्त्री ओलीले नेपालसँगको सम्बन्धलाई पुरेत र जजमानको सम्बन्धका रूपमा अथ्र्याउने गरेका छन्। पुरेत र जजमानको सम्बन्ध भनेको जजमानले जहिले पनि पुरेतलाई मानसम्मान, दानदक्षिणा दिन्छ। पुरेतले भने जजमानलाई कहिल्यै केही दिँदैन, ओलीले भन्ने गरेका छन्, मेरो र माधव नेपालको सम्बन्ध पुरेत र जजमानको जस्तो भयो। म जजमानजस्तो भएँ, उहाँचाहिँ पुरेतजस्तो हुनुभयो। मलाई उहाँले दिनुपर्छ भन्ने ठान्दिनँ। जुन दिन मान, सम्मान, सेवा नपुगेजस्तो हुन्छ त्यो दिन उहाँ आग्रह, रिसमा आइहाल्नुहुन्छ। ओली आफू पार्टी नेतृत्वमा आएदेखि नेपालले कहिल्यै साथ नदिएको महसुस गर्छन्। ओलीले संयमित भएर विधि र पद्धतिमा रही पार्टी चलाउनेभन्दा आफ्नो समूहको हित मात्र हेर्ने गरी काम गरेको भन्ने नेपाललाई लाग्छ। यही अविश्वास र असमझदारी बढ्दै जाँदा ओलीनेपाल सम्बन्ध दिनदिनै टाढिँदो छ। एमालेमाओवादी एकतापछि नेकपामा त्रिपक्षीय शक्तिसंघर्ष छ। ओली, दाहाल र नेपालका आआफ्ना बलिया समूह छन्। दुई नेता मिल्दा अर्का किनारामा पर्छन्। अहिले ओली एकातिर र दाहालनेपाल अर्काेतिर देखिँदा पार्टी र सरकार सञ्चालनमा ओली अप्ठ्यारोमा परेका छन्। यही अप्ठ्यारो अवस्थामा ओलीले नेपालसँग सम्बन्ध बढाउन चाहे। तर, ओली र दाहाल मिल्दा आफूलाई पेलेको भन्दै ओलीभन्दा दाहालसँग नजिकिन पुगे नेपाल। पातलो संवाद प्रधानमन्त्री ओलीको अर्का अध्यक्ष दाहालसँग महिनामै झन्डै १५ २० पटक भेट हुन्छ। कहिले दाहाल ओली भेट्न बालुवाटार पुग्छन् त कहिले ओलीले नै बोलाएर छलफल गर्छन्। पछिल्लो पार्टी विवादमा पनि ओली र दाहालले १५ दिनमा झन्डै ११ पटक बालुवाटारमा घण्टौं छलफल गरेका छन्। तर, नेपालसँग ओलीको यस्तो भेट ठप्पप्राय : छ। नेपालनिकट एक स्थायी समिति सदस्य भन्छन्, प्रधानमन्त्रीले एक त भेट्नै बोलाउनुहुन्न, उहाँ (माधव नेपाल) पनि नबोलाइकन किन जाने भन्नेमा हुनुहुन्छ। भेटघाट नगन्य अवस्थामै छ। औपचारिक पार्टी काम, मिटिङहरूबाहेक मुस्किलले वर्षमा ५ पटक भेट हुन पनि गाह्रो छ। ओली उपचारका लागि ५ भदौ २०७६ मा सिंगापुर जाँदै थिए। त्यही बिहान बालुवाटारमा नेकपा सचिवालय बैठक बस्यो। स्वास्थ्यलाभका विषयमा ओली र नेपालबीच चर्काचर्की पर्यो। तपाईंले मेरो स्वास्थ्यबारेमा के सोच्नुहुन्छ ? तपाईंको चाहना मैले बुझेकै छु। कहाँकहाँ के भन्दै हिँड्नुभएको छ। लौ भैगो, तपाईंको शुभकामना चाहिएन मलाई, उक्त दिनको चर्काचर्कीमा ओलीले नेपालको स्वास्थ्यलाभको शुभकामनासमेत लिन अस्वीकार गरे। त्यसयता दुई नेताको सम्बन्ध औपचारिकतामा मात्रै सीमित हुन थाल्यो। पार्टी एकताका काममा प्रदेश पदाधिकारी चयन गर्दा असहमति राखेपछि नेपाललाई बालुवाटार बन्दजस्तै हुन पुग्यो। त्यसअघि नेपालले संसद्मा दिएको एउटा अभिव्यक्तिले पनि ओलीको मन कुँडिएको थियो। त्यसबेला ओली भर्खरै मात्र दोस्रो पटक सरकारको नेतृत्वमा आएका थिए। नेपालले संसद्लाई सम्बोधन गर्दै भने, देशमा दण्डहीनता र अराजकता बढिरहेको छ। अझै पनि देश डुब्न दिने हो भने हामी सबै डुब्छौं। कोही पनि बच्दैनौ। त्यसैले पनि देशले एउटा गीतमा भनेजस्तै म देशमा एउटा मानिस खोजिरहेछु भन्ने अवस्था आइरहेको छ। आफ्नै पार्टीका नेता नेपालले संसद्मा गरेको यस्तो टिप्पणीले ओलीलाई नमीठो लाग्यो। त्यसमाथि नेपालले एकताका काममा प्रदेश पदाधिकारी, जिल्ला अध्यक्ष चयनमा मापदण्ड लागू गर्नुपर्ने, कार्यदल गठनदेखि एक व्यक्ति एक मुख्य जिम्मेवारीका विषय पार्टीभित्र उठाउन थाले। ओलीले कतिपय अवस्थामा ओली र दाहालले गरेका निर्णयमा फरक मतसमेत राखे। त्यसपछि भने ओलीले एकताका क्रममा नेपाललाई अर्का नेता झलनाथ खनालभन्दा वरीयतामा माथि ल्याइएको पुरानो निर्णय उल्टाइदिए। त्यसपछि त न ओलीले नेपाललाई बालुवाटार बोलाएर छलफल गर्न थाले न त नेपाल नै बालुवाटार पुगे। त्यसयता हिसाबै गर्दा पनि झन्डै अहिलेसम्म एक वर्षको बीचमा आधा दर्जन जति मात्र एक्लाएक्लै छलफल भएको होला। नत्र त्यसरी छलफल हुनै पाएको छैन, नेपालनिकट ती स्थायी समिति सदस्य भन्छन्। ५ भदौको चर्काचर्कीपछि त ओलीनेपाल संवाद एकैचोटि साढे तीन महिनापछि २०७६ कात्तिक २६ मा भएको थियो। ओलीले त्यसबेला पनि नेपाललाई बारम्बार फोन गरेर बोलाएपछि मात्र भेट सम्भव भएको थियो। ओलीले बोलाउँदासम्म पनि नेपाल गएका थिएनन्। प्रधानमन्त्रीले बोलाइसकेपछि भेटघाटमा जान आफूनिकट नेताले आग्रह गरेपछि भने नेपाल बालुवाटार गएका थिए। त्यसबेला ओलीले बढ्दो तिक्तता हटाउने र हार्दिकता बढाउने, पार्टी कार्यालय पुनर्निर्माणको जिम्मा दिने, कालापानी, लिपुलेक र लिम्पियाधुराको सीमामा देखिएको समस्या समाधान गर्न विशेष दूतका रूपमा भारत पठाउनेजस्ता प्रस्ताव नेपालसामु राखेका थिए। लन्चसहित चार घण्टा छलफल गरेका नेपाल भोलिपल्टै फेरि बालुवाटार पुगेर ओलीको प्रस्तावमा काम गर्न आफू तयार रहेको जवाफ दिएर फर्केका थिए। प्रधानमन्त्रीकै प्रस्तावमा विशेष दूत बनेर भारत जाने भएपछि उनले केही तयारी पनि गरे। विज्ञहरूसँग छलफल, प्रमाण तथ्य संकलनसम्मका काम गरे। तर त्यो फेरि त्यत्तिकै सेलायो। त्यसपछि फेरि ओलीनेपाल भेटघाट पातलियो। ओलीले मुलुक लकडाउनमा रहेका बेला दल विभाजनसम्बन्धी अध्यादेश र संवैधानिक परिषद्को काम, कर्तव्य र अधिकार संशोधन गर्न अध्यादेश वैशाख ८ मा ल्याए। पार्टीभित्र त्यसप्रति चर्काे असन्तुष्टि देखियो। नेपाल र दाहाल पक्षका २० स्थायी समिति सदस्यले पार्टी बैठक बोलाउन माग गर्दै दुवै अध्यक्षलाई निवेदन दिए। नेपालको ओलीसँगको टाढिँदो सम्बन्धसँगै दाहालतर्फ हिमचिम बाक्लिँदो थियो। नेताहरूले १७ वैशाखमा सचिवालय बैठकमा ओलीको राजीनामा माग गरे। त्यसपछि भने फेरि नेपालको खोजी भयो बालुवाटारबाट। त्यसको भोलिपल्ट नेपाललाई ओलीले बालुवाटार बोलाए। १८ वैशाखमा ओलीसँगको संवादमा रहेका नेपाल त्यसबेला कहिले खुमलटार कहिले बालुवाटार ओहोरदोहोरमा रहे। वैशाख २० गतेको सचिवालय बैठकमा ओलीदाहाल कमजोरी स्वीकार गर्ने प्रस्तावसहित जब बैठकमा आए, नेपालले दुई नेताको चोचोमोचो मिलाएर मात्र नहुने भन्दै पार्टीभित्रको विधि पद्धति र एक व्यक्ति एक मुख्य जिम्मेवारीको प्रश्न उठाइरहे। ओलीदाहाल जस्तो विवाद देखिए पनि नेकपाभित्रको विवाद फेरि पछि सर्यो। स्थायी समिति बैठक बोलाउनेनबोलाउनेमै रस्साकस्सी चल्न थाल्यो। फेरि नेपालओली संवाद टुट्यो। १० असारमा स्थायी समिति बैठक सुरु हुनुअघि बालुवाटारमै ओली, दाहाल र नेपालबीच संक्षिप्त कुराकानीबाहेक बीचमा फेरि संवाद थिएन। नेकपाभित्र ओलीलाई प्रधानमन्त्री र पार्टी अध्यक्ष दुवै चलाउन असफल भएको भन्दै राजीनामा मागियो। १८ असारदेखि ओली दाहाल निरन्तर सहमति जुटाउने कोसिसमा वार्तामा बसे। दाहालले नेपाललाई पनि सहमतिमा ल्याउन र वार्तामा राख्न ओलीसँग आग्रह गरिरहे। तर, ओलीले अनिच्छा देखाइरहे। अन्तत : दाहालकै जोडबलमा साउन १ गते भने दाहालको प्रस्तावमा तीन नेताबीच बालुवाटारमा छलफल भयो। त्यसयता भने फेरि ओलीनेपाल संवादहीनता छ। ओलीनिकट नेता ओलीनेपाल मिल्नुपर्ने प्रस्ताव लिएर नेपाल निवास कोटेश्वर कयौंपटक पुगेका छन्। तर दुई नेताकै बीचमा भने मन माझामाझ भएर छलफल हुन नसकेको नेपालको सचिवालयले बताएको छ। पुरानो ईख ओली र नेपालको सम्बन्ध पुरानो छ। २०२९ सालदेखि नै नेपाल र ओली एकअर्कासँग चिनापर्चीमा थिए। त्यसयता उनीहरू एकै पार्टीमा रहेर उतारचढावको राजनीति गर्दै आइरहेका छन्। बेलाबेला हुने ठाकठुकलाई एक प्रसंगमा नेपालले श्रीमान् श्रीमतीको झगडाका रूपमा लिनुपर्ने बताएका थिए। तर यो झगडा बल्झाउन कतिपय इगो र पुरानो ईखले पनि मलजल गरेको नेताहरूको टिप्पणी छ। ओली पहिलो पटक प्रधानमन्त्री हुँदा २०७३ मा नेपालले संसद्मा गरेको सम्बोधनको ईख ओलीमा अझै पनि देखिन्छ। त्यतिबेला गठबन्धनका साथीहरूले धोका दिए। धोकाधडीको समझदारी हुँदै अगाडि बढेको छ नि राजनीति। त्यतिबेला अविश्वासको प्रस्ताव राख्ने कांग्रेसका नेताहरूले त्यति विधि भनेनन् होला। तर आफ्नै अध्यक्षले नेतृत्वको गरेको सरकारविरुद्ध पार्टीका वरिष्ठ नेताहरूले धुवाँदार विरोध गर्नुभयो। त्यसबेला माधव कमरेडले के बोल्नुभयो ? झलनाथ कमरेडले के भन्नुभयो ? यो पृष्ठभूमिमा मन संग्लो पारेर ओलीले उहाहरूसँग सहमति गर्ने ठाउ नै राखिदिनु भएन, ओली निकट स्थायी समिति सदस्य तथा गण्डकी प्रदेशका मुख्यमन्त्री पृथ्वीसुब्बा गुरुङले अन्नपूर्णसँग भने, त्यसपछि चुनाव भयो। फेरि ओली प्रधानमन्त्री बन्ने स्थिति आयो। अहिले फेरि पार्टीका नेताहरूको गतिविधि हेरौं न हामीले नाटक हेर्न अन्त जानै पर्दैन। संसद्मा हेरे पुग्छ। प्रमुख विपक्षी कांग्रेस एजेन्डाविहीन छ। सरकारको विरोध गर्ने वैचारिक र राजनीतिक मुद्दा कांग्रेसले पाएको छैन। तर सरकारको धुवाँदार विरोध गर्ने को छ ? पार्टीकै ओलीइतर गुटका नेताहरू होइनन् ? सरकारलाई पार्टीबाट सहयोग नभएको बुझाइ ओलीमा देखिन्छ। तर, फेरि नेपालदाहाललगायत नेता ओलीले पार्टी र सरकार स्वेच्छाचारी ढंगले चलाएको, सर्वसत्तावाद लागू गर्न खोजेका कारण समस्या आएको बताउँदै आइरहेका छन्। ओलीनेपाल सम्बन्ध खटपटमा यति मात्र कारण छैन। २०५६ को संसदीय चुनाव र तत्कालीन एमालेभित्रको सातौं महाधिवेशनका बेलादेखिको सम्बन्ध केलाउनुपर्ने कतिपय नेकपा नेताको मत देखिन्छ। त्यही बेलादेखि दुई नेताबीच अन्तरविरोध देखा परेको थियो। त्यसबेला ओली पार्टी महासचिव नेपाल भएकाले दलको नेता आफू बन्न खोजेका थिए। तर, नेपालले दिएनन्। त्यसपछि नै ओलीले पार्टीभित्र गुट बनाउँदै आफूलाई शक्तिमा ल्याउने प्रयास थालेको नेताहरूको बुझाइ छ। नेपालनिकट केन्द्रीय सदस्य जगन्नाथ खतिवडा भने आठौं महाधिवेशनमा ओली झलनाथ खनालसँग चुनावमा पराजित भएपछि नेपालसँग सम्बन्ध बिग्रन थालेको बताउँछन्। अरू सम्बन्धमा केही समस्या थिएन। केपी र झलनाथ जब महाधिवेशनमा चुनाव लडे, झलनाथ चुनाव जिते, केपी हारे। त्यो बेला केपीको पक्षमा माधव नेपाल थिए। तर उहाँ (ओली) को आरोप छ माधव नेपालले मेरो पक्षमा राम्रोसँग भूमिका खेलिदिएनन्। त्यस बेलादेखि अलि देखिने गरी सम्बन्ध खटपट सुरु भएको देखिन्छ, खतिवडा भन्छन्। ओली अन्य नेताका तुलनामा अलिक ईखालु स्वभावका पनि छन्। जसले गर्दा विगतमा भएका सानातिना खटपटका कारण पनि बेलाबेला अहिले पनि विवाद बल्झिने गरेको अनुभव पनि नेकपा नेतासँग देखिन्छ। स्वभाव नै फरक ओली र नेपालको स्वभाव, आनीबानी र शैली फरक छ। विपन्न पृष्ठभूमिबाट राज्यको कार्यकारी निकायको सर्वाेच्च पदमा पुगेका व्यक्ति हुन् ओली। तर ओलीभन्दा अलिक फरक पृष्ठभूमि छ नेपालको। ओली २०२८ को वर्ग शत्रु सफाया क्रान्तिका नामले चिनिएको झापा आन्दोलनका प्रमुखमध्ये एक नेता थिए। त्यही वर्ष उनी जेल परे र २०२८ देखि २०४४ सालसम्म १४ वर्ष जेलमा बिताए। नेपाल सुरुमा माले मोरङमा आबद्धता जनाउँदै झापा आन्दोलन समूहसँग मिसिएर पार्टीमा स्थापित हुन पुगेका थिए। ओलीको जस्तो लामो जेल अनुभव त नेपालसँग छैन। तर उनले पनि २०३२ मा राजकाज मुद्दामा दुई वर्ष जेलमा बिताएका थिए। ओलीमा वाकपटुता छ। उनी आफ्नो विचार र अडानमा स्पष्ट छन्। तर नेपालमा ओलीजस्तो वाकपटुताको खुबी छैन। एकै रस र लयका भाषण मात्र गर्छन् नेपाल। नेपालले आफूलाई समन्वयकारी नेताको रूपमा चिनाएका छन्। सबैसँग मिलेर जान सक्ने क्षमता राख्छन्। तर, ओली अन्तरमुखी स्वभावका छन्। त्यही कारण ओलीमा मनोगतवादी प्रवृत्ति देखिन्छ। लचकताभन्दा ढृढतामा जोड दिन्छन्। त्यही कारण पार्टीका बहुमत नेताहरूले राजीनामा माग गर्दा पनि उनी टसमस भएका छैनन्। स्वभावमै भिन्नता भएपछि मान्छेले गरेको कुरा मिल्दैन। वस्तुवादी भए विधिले मिलाउँछ। हिजो विधि कार्यान्वयन गर्ने माधव नेपालको हातमा थियो। केपी ओली माग गर्नेमा थिए। टसल हुँदाहुँदै पनि सन्तुलन नै थियो, नेपालनिकट नेता खतिवडा भन्छन्, अहिले विधि पनि ओलीकै हातमा, निर्णयकर्ता पनि ओली, माधव नेपालको हातमा केही पनि भएन। जसले पनि अन्तरविरोध चुलिएको छ। नेकपाभित्रको वैचारिक राजनीतिक विषयका मुद्दामा भने यी दुवै नेता एकै ठाउँमा देखिन्छन्। संगठनात्मक र कार्यशैलीगत विषयमा परेको अन्तरसंघर्षले वल्लो र पल्लो छेउमा ओली र नेपाललाई पुर्याए पनि जनताको बहुदलीय जनवाद (जबज)को विषयमा उनीहरूको समान धारणा देखिन्छ। यही समानताका बीचबाट ओली र नेपालको मिलनबिन्दुको खोजीमा पनि ओली र नेपालनिकट केही नेता प्रयासरत देखिन्छन्।"
विकल्प खोज्दै त्रिवि,"काठमाडौं : कोभिड १९ को त्रासका कारण समयमै हुन नसकेका परीक्षा सञ्चालन गर्न त्रिभुवन विश्वविद्यालयले चार वटा विकल्प तयार गरेको छ। चैत ११ गतेदेखि गरिएको लकडाउनका कारण त्रिवि सहित अन्य विश्वविद्यालयमा स्नातक र स्नातकोत्तर तहको थुपैं परीक्षा स्थगित छ। तर अवस्था सहज भइनसकेकोले परीक्षा र पढाई कहिलेदेखि सुचार गर्ने भन्नेबारे कुनै पनि विश्वविद्यालयले यकिन गर्न सकेका छैनन्। त्रिविले परीक्षा सञ्चालनका लागि के कस्ता विधिहरु अपनाउन सकिन्छ भन्ने विषयमा अध्ययन गर्न शिक्षाध्यक्षको कार्यालयले कार्यदल बनाएको थियो। कार्यदलले दिएको सिफारिसमा पढाई अनुसार परीक्षाको तरिका पनि बदल्नुपर्ने सुझाव उपकुलपति कार्यालयलाई दिएको छ। परीक्षा पुरानै शैलीमा सञ्चालन गर्न सकिने, छुट्टै एप निर्माण गरेर विद्यार्थीलाई पनि त्यसैमा जोड्ने र त्यहीबाट परीक्षा चलाउने, सामाजिक दुरी कायम गरेर विद्यार्थीलाई नै उपस्थित गराएर परीक्षा चलाउने तथा क्याम्पसको आन्तरिक मूल्याङकनमा आधारित रहेर विद्यार्थीलाई नम्बर दिन सकिने विकल्प कार्यदलले दिएको छ। तर आन्तरिक मूल्याङकन भने वार्षिक परीक्षा प्रणाली अन्तर्गतका परीक्षार्थीलाई मात्र लागु गरिने त्रिविले जनाएको छ। कार्यदलका सदस्यसचिव तथा त्रिवि परीक्षा नियन्त्रक पुष्पराज जोशीले भने, सेमेष्टर वाहेकका परीषार्थीले आन्तरिक मूल्यांकनमा नजाने, बरु ढिलै भएपनि परीषामै सहभागी हुने इच्छा व्यक्त गरे। त्यसैले उनीहरुको लागि आन्तरिक मूल्याङन लागु हुँदैन। आन्तरिक मूल्याङकन गरेर नम्बर दिंदा कोरोना ब्याजको ट्याग लाग्ने भन्दै विद्यार्थीले चिन्ता व्यक्त गरेको पनि जोशीले बताए। परीषाका यि चारै विकल्पबारे आइतबार त्रिविका पदाधिकारीको वैठकमा छलफल भएको थियो। तर सरकारले साउन सात गतेसम्मको लागि लकडाउन जारी राखेकोले अहिले नै कुन विकल्प अपनाउने भन्नेबारे निर्णय भएको छैन। विद्यार्थीका लागि चारै विकल्प तयार छन्। तर अवस्था हेरेर कुन विकल्पमा जाने भन्ने निर्णय केहि दिनपछि गर्छौ जोशीले भने। सरकारले लकडाउनलाई सात गतेपछि पनि निरन्तरता दिन्छ कि दिंदैन भन्ने एकिन नभएकोले परीक्षाका बारेमा पनि निर्णय नभएको हो। तर अवस्थाा जस्तो रहेपनि दशैंअघि पनि परीक्षा सम्पन्न गर्ने तयारीमा त्रिवि छ। अवस्था सहज भएमा विद्यार्थीलाई नै उपस्थित गराएर र अवस्था कठिन भएमा एपमार्फत भएपनि परीक्षा चलाउने योजना उसको छ। त्रिवि शिक्षाध्यक्ष प्राध्यापक डा शिवलाल भुषालले रोकिएका परीक्षा र पढाई दुवैका विषयमा एक दुई दिनमै निर्णय गरिने बताए। लकडाउनका कारण त्रिविको स्नातक र स्नातकोत्तर तहका समेत गरेर आधा दर्जनजति परीक्षा स्थगित छन्। परीक्षाको नयाँ मिति तोकिएपछि परीक्षार्थीलाई कम्तिमा पनि तीन साताको समय दिने त्रिविको तयारी छ। भदौ दोस्रो सातादेखि परीक्षा सञ्चालन हुनसक्ने त्रिविका एक अधिकारीले बताए। परीक्षार्थी थोरै भएका नेपाल आर्मीको खरिपाटी केन्द्रको परीक्षा भने त्रिविले लकडाउनकै समयमा सम्पन्न गरिसकेको छ।"
जबजले झस्किए दाहाल,"काठमाडौं : नेकपा अध्यक्ष पुष्पकमल दाहालले सोमबार पार्टीभित्रका पूर्वमाओवादी धारका नेतालाई खुमलटार बोलाएर छलफल चलाएका छन् । अर्का अध्यक्ष केपी शर्मा ओली र वरिष्ठ नेता माधवकुमार नेपाल दुवै पक्षबाट जनताको बहुदलीय जनवाद (जबज)को कुरा उठेपछि दाहालले आफू निकट नेताको धारणा बुझेका हुन् । दाहालले शनिबारको सचिवालय बैठकलगत्तै राष्ट्रपति निवासमा आफूलाई बोलाएर महाधिवेशनपछि एकल अध्यक्षमा सहयोग गर्ने तर त्यसका लागि जबज स्वीकार गर्नुपर्ने प्रस्ताव ओली पक्षबाट आएको सुनाएका थिए । तर, त्यस्तो प्रस्ताव आफूले अस्वीकार गरेको उनको भनाइ थियो । राष्ट्रपतिजीसँग भएको छलफलमा मलाई महाधिवेशनपछि पार्टीको एकल अध्यक्ष बन्ने प्रस्ताव आएको थियो । तर, त्यसका लागि जबजलाई स्वीकार गर्नुपर्ने प्रस्ताव आयो । मैले त्यस्तो हुन्न भनेको छु, दाहालको भनाइ उद्धृत गर्दै एक नेताले अन्नपूर्णसँग भने, मंसिरमा महाधिवेशन सम्भव पनि छैन । जबजलाई पनि मान्ने कुरालाई स्वीकार गरेको छैन । नेपालले पनि आइतबार दाहाल निवासमै भएको छलफलमा आफू जबजको पक्षपाती भएकाले अब जबजको बहस खुला गर्नुपर्ने, आगामी महाधिवेशनबाट यसलाई कार्यदिशा बनाएर जानुपर्ने धारणा राखेका थिए । यसबाट झस्किएका दाहालले स्थायी गुटबन्दीभन्दा पनि मुद्दाका आधारमा सहकार्य गरेर जाने नीति अवलम्बन गर्नुपर्ने बताएका हुन् । नेकपाभित्र तीन धार (ओली, दाहाल र नेपाल)मध्ये ओली र नेपालका आफ्नो धार संगठित देखिए पनि पूर्वमाओवादी धारमा भने एकता देखिएको थिएन । केही नेता दाहाललाई ओलीतिर र केही नेपालसँगको समीकरणमा तान्ने प्रयासमा थिए । यसले पूर्वमाओवादी धारभित्र देखा परेको दुई धारलाई एकताबद्ध बनाउने प्रयासस्वरूप दाहालले नेताहरूलाई बोलाएका थिए । सुरुमै दाहालले पूर्वमाओवादीको बैठक बोलाउनु उपयुक्त नभए पनि परिस्थिति अलिक जटिल भएकाले आफूले सुझाव लिन बोलाएको बताएका थिए । उनले विचार राजनीतिका विषयमा एकताबद्ध हुन अपिल गरे । पूर्वमाओवादीहरू एक ठाउँमा आउन दाहालले आग्रह गरे पनि सुझाव दिने क्रममा नेताहरूमा दुई धार देखा परेको थियो । पूर्वएमालेभित्रका दुई धार ओली या नेपालमध्ये कोसँग मिल्नेनमिल्ने भन्नेमा नेताहरूका आआफ्नै सुझाव थिए । नेताहरू नारायणकाजी श्रेष्ठ, देव गुरुङ, मातृका यादवलगायतले अहिले चलिरहेको संघर्षलाई निष्कर्षमा पुर्याउन पनि उठेका एजेन्डालाई अगाडि बढाएर जानुपर्ने मत राखेका थिए । तर, हरिबोल गजुरेल, टोपबहादुर रायमाझी, मणि थापा, देवेन्द्र पौडेललगायतले पार्टी एकता ओलीसँग भएकाले एकता प्रक्रियालाई टुंगोमा नपुर्याउँदासम्म ओलीसँगै मिलेर जानुपर्ने धारणा राखेका थिए । वैचारिक राजनीतिक प्रश्न बहसमा आउँदा तत्कालीन एमालेभित्रका नेता एकै केन्द्रमा आउन सक्ने भएकाले माओवादी धारले मुद्दाका आधारमा सहकार्य गरेर जानुपर्ने भन्दै नेताहरूले एकतालाई टुंगोमा पुर्याउन ओलीसँग नजिक हुनुपर्ने धारणा राखेका थिए । तपाईं (अध्यक्ष)ले स्वतन्त्र रूपमा निर्णय गर्ने काम गर्नुहोस्, ओलीले स्वतन्त्र निर्णय गरेको छ भने तपाईंले पनि आफैं स्वतन्त्र निर्णय गरेर जान हामीले सुझाव दिएका छौं, स्थायी समिति सदस्य मणि थापाले अन्नपूर्णसँग भने, पार्टी एकताको प्राधिकार हस्ताक्षरकर्ता भएकाले पार्टी एकता सम्पन्न गर्नुपर्यो पहिले । त्यसपछि अरू विषय आउलान् भन्ने गरी अध्यक्षलाई सुझाव दिएका छौं । मन्त्री रहेका वर्षमान पुन, शक्ति बस्नेत, गिरिराजमणि पोखरेललगायत भने बीचमा रहेर बोलेका थिए । बैठकमा गृहमन्त्रीसमेत रहेका सचिवालय सदस्य रामबहादुर थापा, जनार्दन शर्मा र लेखराज भट्ट भने अनुपस्थित रहे । भट्ट ओलीतिर ढल्किसकेका आधारमा निम्त्याइएका थिएनन् । थापाले आफू पूर्वनिर्धारित कार्यक्रममा रहेको जनाएका थिए । शर्माले भने ढाडको समस्याका कारण बैठकमा आउन नसकेको जनाए पनि महासचिव विष्णु पौडेल, शंकर पोखरेललगायत नेतासँगको छलफलमा रहेको एक नेताले बताए । स्थायी समितिमा पूर्वमाओवादी धारका दाहालसहित १८ नेता छन् । पार्टी एकताका क्रममा भागबन्डामा १९ जना रहे पनि एक जना अग्नि सापकोटा सभामुख भएपछि त्यो स्थान रिक्त छ । नेपालसँग समीकरण गर्न जोड दिने नेताले भने मुद्दा र विधिविधानका विषयमा नेपालसँग सहकार्यमा जोड गर्नुपर्ने बताएका थिए । नेताहरूको सुझाव सुनेपछि दाहालले भनेका थिए, पूर्वएमालेका साथीहरूको वैचारिक कुरा एक ठाउँ छ । कतिपय मुद्दामा कहिले कोसँग सहकार्य हुन्छ त कहिले कोसँग हुन्छ । हिजो केपीसँग मिलेर पार्टी एकता गरियो, उहाँसँग स्थायी विरोध हैन । अहिले पार्टीभित्रका समस्या हल गर्दा माधव नेपालहरूसँग कुरा मिल्यो । उहाँहरूसँग पनि स्थायी गुटबन्दी, स्थायी समीकरण होइन । मुद्दामा छलफल हुन्छ, सहकार्य हुन्छ र हुनु पनि पर्छ । दाहालले अब स्थायी समिति बैठक नियमितताका साथ अघि बढाउने, त्यसमा आफ्ना विषयमा प्रस्ट भएर धारणा राख्न भनेका थिए । एक स्थायी समिति सदस्यले भने, अध्यक्षले घटनाक्रमको ब्रिफिङ गर्नुभएको थियो, किन हामीले संघर्ष गर्नुपर्यो, त्यसलाई निष्कर्षमा पुर्याउनुपर्छ र त्यो कसरी भन्ने विषयमा केन्द्रित रहेर ब्रिफिङ गर्नुभएको हो । दाहालले प्रधानमन्त्री ओलीकै कारण पार्टीमा समस्या देखा परेको भन्दै अब समस्या समाधानको जिम्मा पनि ओलीले नै लिनुपर्ने धारणा राखेको सहभागी एक नेताले बताए । प्रधानमन्त्रीजीसँग मेरो सम्बन्ध एकता, संघर्ष र एकता नै हो । उहाँमा अहंकार देखियो । यसले पार्टीमा समस्या ल्यायो । मैले नै उहाँलाई पाँच वर्ष प्रधानमन्त्री बनाउन विगतको सहमति तोडेर निर्णय गरेको हो । तर, उहाँले विगतका कुनै पनि सहमति पालना गर्नु भएन । जसले पार्टीमा समस्या देखापर्यो, दाहालको भनाइ थियो, तर, फेरि पार्टी एकता टुंगोमा नपुगेका कारण पनि उहाँसँग नै मुख्य रूपमा एकता, संघर्ष र एकता गर्नुपर्ने अवस्था छ । मंसिरमा महाधिवेशन गर्ने प्रस्ताव प्रधानमन्त्रीले झारा टार्न, अहिलेको विषयलाई विषयान्तर गर्न ल्याएको उनको भनाइ थियो, उहाँले महाधिवेशन गर्ने गरी प्रस्ताव ल्याएको होइन । यो उहाँकै पुरानै तुरूप हो । पहिले पनि एकपछि अर्को गर्दै विषय ल्याउने र भुलाउने गर्नुभएको छ । अहिले पनि महाधिवेशन प्रस्ताव ल्याएर भुलाउन खोज्नु भएको हो । पार्टी एकता नै पूरा भएको छैन । अनि महाधिवेशन हुन्छ भनेर कसरी विश्वास गर्ने ? , उनले प्रश्न गरे । उनले प्रधानमन्त्रीले परिस्थिति बुझेर एउटा पद छाडिदिनु उपयुक्त हुने धारणा राखेका थिए । अब नियमित पार्टी बैठकको एजेन्डामा हामी छलफलमा सहभागी होऔं । अब त्यसरी जानुको विकल्प छैन । तपाईंहरूले एजेन्डामा राम्रोसँग छलफल गर्नुहोस् । प्रधानमन्त्रीले एउटा पदबाट राजीनामा दिए निकास निस्किन्छ । अब त्यो उहाँकै कोर्टमा बल छ, दाहालले भने, स्थायी समितिमा छलफलपछि कसरी जाने भन्नेमा हामी एउटा निष्कर्षमा पुग्नै पर्छ । स्थायी समितिमा निर्णय गर्ने कि स्थायी समितिले विकल्प दिएर केन्द्रीय समितिमा जाने निष्कर्ष निकाल्नै पर्छ ।मंगलबार बोलाइएको स्थायी समिति बैठक भने अनिश्चित छ । दाहाल र नेपाल पक्षले अब बैठक एजेन्डा केन्द्रित बनाएर सुरु गर्नुपर्ने बताइरहे पनि ओली पक्षले यसमा ठोस प्रतिक्रिया दिएको छैन । उनीहरूले अझै संवाद र सहमतिमा दुई अध्यक्षबीच कुरा मिले मात्र बैठक बस्न नसक्ने प्रतिक्रिया दिएका छन् । दुई अध्यक्षबीच सहमति भए बैठक बस्न सक्छ, नत्र फेरि बैठक सर्न सक्छ, नेकपा संसदीय दलका उपनेता सुवास नेम्बाङले भने । प्रवक्ता नारायणकाजी श्रेष्ठले भने अब बैठक नियमिततामा अगाडि बढ्ने बताए । बैठक अब रोकिँदैन होला । नियमित बैठक हुन्छ, उनले भने, स्थायी समितिमा पेस भएका एजेन्डामा केन्द्रित रहेर छलफल सुरु हुन्छ । १० असारमा सुरु भएको बैठक १८ असारयता स्थगन हुँदै आएको छ । दुई अध्यक्षबीच हुने छलफलले बैठकको टुंगो लाग्ने बताइएको छ । स्थायी समिति सदस्य छविलाल विश्वकर्माले दुई अध्यक्ष सहमतिनजिक पुगेको भए बैठक बस्ने र अझै केही छलफलका विषय बाँकी रहेका भए फेरि रोकिन सक्ने बताए । अनिश्चित नै छ भन्नुपर्ला, हेरौं अब बस्न पनि सक्छ, फेरि सर्न पनि सक्छ, नेता विश्वकर्माले भने । विकल्प के ? नेकपा बैठकमा अब १६ असारमा जस्तो सिधै प्रधानमन्त्रीको राजीनामाका विषयमा भने छलफल हुने देखिँदैन । ओली, नेपाल र दाहाल तीनै पक्षको सोमबार बसेको आआफ्ना समूहका छलफलका आधारमा अब राजीनामामा प्रवेश गर्ने नदेखिएको हो । बैठकका एजेन्डामा छलफल हुने र त्यहाँ उठेका मतका आधारमा पार्टी एउटा निष्कर्षमा पुग्ने नेताहरूले बताएका छन् । नेकपाभित्र कोभिड रोकथाम र नियन्त्रण, पार्टी र सरकारको कामको समीक्षा, एमसीसीलगायत विषय छलफलका क्रममा छन् । सीमा समस्या र समाधानका विषयमा भने नेताहरूले आफ्ना धारणा करिब राखिसकेका छन् । पुरानै कुरा छन्, एजेन्डा र अडान कायमै छ । स्टेप कसरी मिलाउने भन्नेमा विभिन्न विकल्प छन् । एकैपटक स्थायी समितिले निर्णय लिएर केन्द्रीय समितिमा जाने कि स्थायी समितिले विकल्प दिएर केन्द्रीय समितिमा जाने भन्नेमा अझै छलफल बाकी छ, प्रवक्ता श्रेष्ठले भने । स्रोतका अनुसार खुमलटार छलफलमा दाहालले पनि अब स्थायी समितिमा एजेन्डा केन्द्रित छलफल गरेपछि प्रधानमन्त्रीलाई नै निकास दिन आग्रह गरिने बताएका थिए । विभिन्न विषयहरू उठेका छन् । अब उठेका विषयमा के गर्ने भन्ने बल प्रधानमन्त्रीकै कोर्टमा छोड्ने कुरा हुन्छ । उहाँले नै निकास दिनुपर्छ, दाहालको भनाइ उद्धृत गर्दै अर्का एक स्थायी समिति सदस्यले भने ।"
नेकपा स्थायी कमिटी बैठक साउन १३ गतेसम्म स्थगित,"काठमाडौं : नेपाल कम्युनिस्ट पार्टी (नेकपा) स्थायी समिति बैठक बाढी र पहिरोमा परेकाको राहत र उद्धारमा जुट्ने प्रस्ताव पारित गर्दै स्थगित भएको छ। मंगलबार प्रधानमन्त्रीको सरकारी निवास बालुवाटारमा बसेको स्थायी कमिटी बैठक राहत र उद्धारमा जुट्ने प्रस्ताव पारित गर्दै स्थगित भएको प्रवक्ता नारायणकाजी श्रेष्ठले जानकारी दिए। नेकपाले बाढी र पहिरोमा परेकाको राहत र उद्धारमा जुट्न सबै नेता तथा कार्यकर्तालाई निर्देशनसमेत दिएको छ। नेकपाले सरकारलाईसमेत राहत र उद्धारमा जुट्न आग्रह गरेको छ। अर्को बैठक असार १३ गते बिहान ११ बजे बस्नेगरी स्थगित भएको प्रवक्ता श्रेष्ठले जानकारी दिए। मंगलबारको बैठकमा पार्टी अध्यक्षसमेत रहेका प्रधानमन्त्री केपी ओली भने उपस्थित थिएनन्। बैठकको अध्यक्षता अर्का अध्यक्ष पुष्पकमल दाहाल प्रचण्डले गरेका थिए। नेकपा स्थायी कमिटी बैठक १७ दिनमा पटकपटक गरेर ९ पटक स्थगित भएको छ । दुई दिन भने बैठक दुईदुई पटक स्थगित भएको छ । पटकपटक स्थगित हुँदै आजका लागि तोकिएको बैठक बाढी र पहिरो पीडितको राहत र उद्धारका लागि जुट्ने प्रस्ताव पारित गर्दै साउन १३ सम्म स्थगित भएको हो । मंगलबार ११ बजेका लागि तय भएको नेकपा स्थायी समित बैठक २ घण्टा सारिएको थियो। १ बजेका लागि बोलाइएको बैठक राहत र उद्धारमा जुट्ने प्रस्ताव पारित गर्दै स्थगित भएको हो । मंगलबार बिहानैदेखि विभिन्न समूहमा नेताहरु भेटघाटमा व्यस्त थिए । पार्टी भित्रको विवाद मिलाउन महासचिव विष्णु पौडेल, नेता जनार्दन शर्मा र शंकर पोखरेल लागि परेका छन् । सोमबार पनि यी तीन नेता बसेर पार्टीको विवाद समाधानका उपायबारे छलफल गरेका थिए। प्रचण्डले सोमबार पूर्वमाओावदीका नेताहरुलाई छलफलका लागि निवासमा बोलाउँदा नेता शर्माले अस्वस्थ भएर आउन नसकेको जानकारी दिएका थिए। प्रचण्डले निम्तो गर्दा नेता शर्मा विष्णु पौडेल र शंकर पोखरलसँग छलफलमा व्यस्त रहेको स्रोतले जानकारी दिएको थियो। पौडेल, शर्मा र पोखरेल मंगलबार बिहानै ६ बजे प्रचण्ड निवास खुमलटार पुगेका थिए। ३ नेताले २ घण्टासम्म कुराकानी गरेर बाहिरिएका थिए । मंगलबार बिहान त्यसपपछि प्रचण्डलाई भेट्न वामदेव गौतम खुमलटार पुगेका थिए। उनीहरुपछि प्रचण्ड निवास पुगेका वरिष्ठ नेताद्वय माधव नेपाल, झलनाथबीच छलफल भएको थियो। प्रचण्ड निवासमा छलफल चलिरहँदा बालुटारमा प्रधानमन्त्री ओली, ईश्वर पोखरेल र विष्णु पौडेलबीच पनि भेटवार्ता भएको थियो। मंगलबारको बैठकले पारित गरेको प्रस्ताव जस्तकाे तस्तै गत २०७७ साल जेठ ३० गते मनसुन सुरु भए यता भएको लगातारको बर्षाका कारण देशमा विभिन्न भूभाग बाढी, पहिरो र डुबानबाट आक्रान्त भएका छन् । बाढी, पहिरो, डुबान लगायतका प्राकृतिक विपत्तिको कारण साउन ६ गतेसम्म २३३ जनाको ज्यान गएको छ, ९८ जना बेपत्ता भएका छन् भने ९९ जना घाइते भएका छन् । २८२ भन्दा बढी घरहरू पूर्ण रुपले क्षतिग्रस्त भएका छन् । सयौँ परिवार घरबारब्हिीन र ब्स्थिापित भएका छन् । तराईका विभिन्न भूभागहरू डुबानमा परेका छन् । राजमार्ग र अन्य सडक तथा पुलहरु क्षतिग्रस्त हुँदा आवागमन अवरुद्ध भएको छ । स्थायी कमिटीको यो बैठक प्राकृतिक विपत्तिमा परी ज्यान गुमाउनेहरूप्रति श्रद्धाञ्जली अर्पण गर्दछ, शोकसन्तप्त परिवारजनमा समवेदना प्रकट गर्दछ र घाइतेहरूको शीघ्र स्वास्थ्यलाभको कामना गर्दछ । प्राकृतिक विपत्तिको यस अवस्थालाई ध्यानमा राख्दै उद्दार र राहतका कामलाई अझ प्रभावकारी बनाउन, घाइतेहरूको निःशुल्क र भरपर्दो उपचारको प्रब्न्ध गर्न, घरबारविहीन भएकाहरूलाई अस्थायी आवासको प्रबन्ध गर्न र अभिभावक गुमाएका बालबालिकाहरूको संरक्षणका लागि विशेष प्रबन्ध गर्न सरकारको गंभीर ध्यानाकर्षण गर्दछ । क्षतिग्रस्त सडक तथा पुलहरु तत्काल मरम्मत गरी आवागमन चालु गर्न आग्रह गर्दछ । सम्पूर्ण जनप्रतिनिधि, पार्टी कार्यकर्ता एवं युवा विद्यार्थीहरूमा प्राकृतिक विपत्तिका बेला स्वयंसेवी भावनाका साथ उद्दार, राहत र पुनस्र्थापनाका काममा परिचालित हुन आह्वान गर्दछ ।"
शशांक कोइरालाको प्रश्न : विद्या भण्डारी नेपालको कि नेकपाको राष्ट्रपति ?,"काठमाडौं : नेपाली कांग्रेसका महामन्त्री डा शशांक कोइरालाले राष्ट्रपति विद्यादेवी भण्डारीका कारण गणतन्त्र भन्दा राजतन्त्र नै ठिक भन्ने जमात बढेको बताएका छन्। बीपी कोइराला युवा नेतृत्व विकास मञ्चले ३८ औं बीपी स्मृति दिवसका अवसरमा अयोजित अर्चुअल कार्यक्रममा बोल्दै कोइरालाले राष्ट्रपति भण्डारीको क्रियाकलापले उनी नेपालको राष्ट्रपति नभई नेकपाको मात्र राष्ट्रपति भएको सन्देश गएको बताए। उनले आम नागरिकमा कमसेकम राजा त तटस्थ हुन्थे भन्ने मानसिकता देखिएको समेत बताए। त्यस्तै कोइरालाले नेपाली कांग्रेसको आगामी महाधिवेशनमा पार्टी सभापति शेरबहादुर देउवा इतरको समुहबाट एक जना मात्र सभापतिको उमेदवार हुने बताए। उनले आफुहरुको समुहबाट को सभापतिको उम्मेदवार बन्ने भन्ने छलफल भइरहेको स्पष्ट पारे। कांग्रेसको नेतृत्व परिवर्तन गर्ने हो भने कसैले पनि म होइन हामी भनेर लाग्नुपर्ने बताए। कोइरालाले राजनीतिमा लागेपछि पार्टी सभापति हुने इच्छा सबैलाई हुने भन्दै अहिलेको अवस्थामा कांग्रेसमा नेतृत्व परिवर्तन आवश्यक रहेकाले सभापति देउवा इतरको पक्ष एक ठाँउ हुनुपर्ने बताए। उनले कांग्रेसको नेतृत्व परिवर्तनका लागि सवैले त्यागको भावना देखाउने बेला आएको पनि बताए। महाविधेशनको मिति तय भइसकेपछि महाधिवेशनलाई प्रभावित पार्नका लागि मात्र सभापति देउवाले विभाग बनाउन लागेको आरोप लगाए। कोइरालाले महाधिवेशन हुनका लागि मात्र ८ महिना बाँकी रहेको अवस्थामा विभागमा नियुक्त भएका साथीहरुले के काम गर्न सक्छन भन्दै प्रश्नसमेत गरे। कोइरालाले आफुले सभापति देउवालाई सधै सहयोग गरेको भन्दै तर सभापति पार्टीमा एकलौटी गर्न नछोडेकाले आफु पनि देउवाविरुद्धमा लाग्न बाध्य भएको स्पष्ट पारे। महामन्त्री कोइरालाले अहिले नेकपासंग प्रतिष्पर्धाका लागि कांग्रेस एकताबद्ध हुन आवश्यक रहेको बताए। उनले कांग्रेसलाई एकतावद्ध बनाउनका लागि अहिले नेतृत्व परिवर्तन आवश्यक रहेको बताए। कोइरालाले नेपाली कांग्रेस र मुलुक अब बीपी कोइरालाले देखाएको राजनीतिक आर्थिक तथा समाजिक परिवर्तनको बाटोमा हिड्न आवश्यक रहेको स्पष्ट पारे। कार्यक्रममा नेपाली कांग्रेसका केन्द्रीय सदस्य दीलबहादुर धर्ती, बद्रि पाण्डे र गगन थापाले बीपी कोइरालाको योगदानको चर्चा गरेका थिए।"
चार महिना लामो लकडाउन अन्त्य,काठमाडौं : विश्वव्यापी महामारीको रुपमा फैलिएको कोरोना भाइरस (कोभिड१९) संक्रमण रोकथाम र नियन्त्रणका लागि सरकारले गरेको लकडाउन अन्त्य भएको छ । मंगलबार आयोजित पत्रकार सम्मेलनमा बोल्दै सरकारका प्रवक्ता तथा अर्थ एवम् सञ्चार तथा सूचना प्रविधिमन्त्री डा युवराज खतिवडाले चार महिनापछि लकडाउन अन्त्य भएको जानकारी दिएका हुन् । कोरोना महामारी रोकथाम तथा नियन्त्रणका लागि चैत ११ गतेदेखि गरेको लकडाउन अन्त्य भएको उनको भनाइ छ । मन्त्री खतिवडाले मन्त्रिपरिषद् निर्णय सार्वजनिक गर्न आयोजित पत्रकार सम्मेलनमा बोल्दै यस्तो बताएका हुन् । सरकारले लकडाउनका कारण ठप्प रहेको होटल व्यवसाय खोल्ने निर्णयसमेत गरेको छ । साउन १५ गतेबाट होटल खुल्ने निर्णय गरेको सरकारले भोज र पार्टीमा भने प्रतिबन्ध जारी राखेको छ । सरकारको यो निर्णय अनुसार अब होटलमा भोज र पार्टी गर्न भने पाइने छैन । त्यसैगरी सरकारले भदौ १ गतेदेखि लामो दूरीको यातायात सञ्चालन गर्ने निर्णय गरेको छ । यसअघि सरकारले उपत्यका र अन्य जिल्लाको हकमा सार्वजनिक सवारी साधन खोल्ने निर्णय असार २६ गते नै गरेको थियो । सँगै सरकारले भदौ १ बाट विद्यार्थी भर्ना खोल्ने निर्णय गरेको छ । स्कुल खोल्ने निर्णय गरे पनि सरकारले कक्षा सञ्चालन गर्न भने नदिने भएको छ । त्यसैगरी सरकारले यसअघि सरकारी कार्यालय दुई सिफ्टमा सञ्चालन गर्ने निर्णय खारेज गर्दै बिहान १० बजेदेखि साँझ ५ बजेसम्म कार्यालय सञ्चालन गर्ने निर्णय गरेको छ । सँगै सरकारले निजी सवारी साधनमा लगाउँदै आएको जोरबिजोर प्रणालीसमेत हटाएको छ । यसअघि सरकारले असार १ गतेदेखि जोरबिजोर प्रणालीका आधारमा निजी सवारी साधन चल्ने निर्णय गरेको थियो । सँगै सरकारले भदौ १ गतेदेखि राष्ट्रिय तथा अन्तर्राष्ट्रिय खेलकुदका कार्यक्रम सञ्चालन गर्नेसमेत निर्णय गरेको छ । सरकारले स्वास्थ्य सुरक्षा अपनाएर आउदो हिउँदलाई ध्यानमा राखेर ट्रेकिङ बुकिङ खोल्ने निर्णयसमेत गरेको छ । पछिल्ला दिनमा घट्दै गएको कोरोना संक्रमण बढेमा फेरि लकडाउन हुने प्रवक्ता खतिवडाले जानकारी दिए । नेपालमा कोरोना भाइरसका कारण पाँच महिनाको अवधिमा ४० जनाले ज्यान गुमाएका छन् । संक्रमितको संख्या भने १७ हजार ९ सय ५४ पुगेको छ । संक्रमितमध्ये १२ हजार चार सय ७७ निको भएका छन् । मंगलबार मात्र १५० जनामा कोरोना संक्रमण पुष्टि भएको छ ।
"बिहानभर नेताहरूको दौडधुप, आज स्थायी समिति बैठक नरोकिने","काठमाडौं : पार्टीभित्रको आन्तरिक विवादका कारण ६ पटक सरेर मंगलबार ११ बजेका लागि तय भएको सत्तारुढ दल नेपाल कम्युनिस्ट पार्टी नेकपाको स्थायी समित बैठक २ घण्टा सारिएको छ। १ बजेपछि प्रधानमन्त्री निवास बालुवाटारमा स्थायी समिति बैठक सुरु हुने नेताहरुले बताएका छन्। मंगलबार बिहानैदेखि विभिन्न समूहमा नेताहरु भेटघाटमा व्यस्त भएकाले बैठक सारिएको स्रोतले जानकारी दिएको छ। पछिल्लो समय नेकपाभित्रको विवाद मिलाउन महासचिव विष्णु पौडेल, नेता जनार्दन शर्मा र शंकर पोखरेल सक्रिय भइ लागिपरिरहेका छन्। सोमबार पनि यी तीन नेता बसेर पार्टीको विवाद समाधानका उपायबारे छलफल गरेका थिए। प्रचण्डले सोमबार पूर्व माओावदीनिकट नेताहरुलाई छलफलका लागि निवासमा बोलाउँदा नेता शर्माले अस्वस्थ भएर आउन नसकेको जानकारी दिएका थिए। सो समय उनी विष्णु पौडेल र शंकर पोखरलसँग छलफलमा व्यस्त रहेको स्रोतले जानकारी दिएको थियो। पौडेल, शर्मा र पोखरेल मंगलबार बिहानै ६ बजे प्रचण्ड निवास खुमलटार पुगेका थिए। ३ नेताले २ घण्टासम्म कुराकानी गरी बाहिरिएको स्रोतले जानकारी दिएको छ । त्यसपपछि प्रचण्डलाई भेट्न वामदेव गौतम खुमलटार पुगेका थिए। उनीहरुपछि प्रचण्ड निवास पुगेका वरिष्ठ नेताद्वय माधव नेपाल, झलनाथ र अध्यक्ष प्रचण्डबीच छलफल भयो। सो छलफल गर्दा ढिला भएकाले स्थायी समिति बैठक २ घण्टा सारिएको नेकपाका एक स्थायी समिति सदस्यले जानकारी दिए। प्रचण्ड निवासमा छलफल चलिरहँदा बालुटारमा प्रधानमन्त्री ओली, ईश्वर पोखरेल र विष्णु पौडेलबीच पनि भेटवार्ता भएको बालुवाटार स्रोतले जानकारी दिएको छ। स्रोतका अनुसार आज जसरी पनि स्थायी समिति बैठक सञ्चालन गर्ने निष्कर्षमा नेताहरु पुगेका छन्। बैठक अन्य कुराका अलवा एजेण्डामा केन्द्रीत हुने जनाइएको छ। यसअघिको बैठकमा सीमा र राष्ट्रियताका विषयमा छलफल लगभग सकिएको छ। अब बाँकी एजेण्डा कोभिड रोकथाम नियन्त्रण, एमसीसी, सरकारका र पार्टीका काम कारबाहीका बारेमा छलफल केन्द्रीत हुने गरी बैठक अगाडी बढाउने तयारी भएको एक स्थायी समिति सदस्यले जानकारी बताए।"
फेरि सर्यो नेकपा स्थायी समिति बैठक,"काठमाडौं : सत्तारुढ दल नेपाल कम्युनिष्ट पार्टीको बैठक फेरि स्थगित भएको छ । प्रधानमन्त्रीका प्रेस सल्लाहकार सूर्य थापाले बिहान ११ बजेका लागि तोकिएको बैठक दिउँसो १ बजेका लागि सारिएको जानकारी दिएका छन् । आसार १० गतेबाट सुरु भएको नेकपा स्थायी समिति बैठक १८ गतेपछि बस्न सकेको छैन । २० गतेका लागि तोकिएको बैठक त्यसपछि २२, २४, २६, साउन २, ४ गते सार्दै आजका लागि तोकिएको थियो ।"
बिपीको समाजवादको बाटोमा कांग्रेस सदैव क्रियाशील रहने छ : सभापति देउवा,"काठमाडौं : नेपाली काँग्रेसका सभापति एवं पूर्वप्रधानमन्त्री शेरबहादुर देउवाले पार्टीका संस्थापक नेता विश्वेश्वरप्रसाद कोइरालाले देखाएको लोकतान्त्रिक समाजवादको बाटोमा काँग्रेस सदैव क्रियाशील रहने उल्लेख गरेका छन्। प्रथम जननिर्वाचित प्रधानमन्त्री एवं काँग्रेसका संस्थापक नेता बिपी कोइरालाको ३८ औँ स्मृति दिवसका अवसरमा मंगलबार उनले बिपीप्रति श्रद्धासुमन व्यक्त गर्दै लोकतान्त्रिक समावजादको बाटो अंगालेर विकास, न्याय र समानताको बाटोमा काँग्रेस अग्रसर रहने बताएका छन्। यसैगरी काँग्रेस महामन्त्री डा शशाङ्क कोइरालाले बिपीले नैतिकता बिनाको राजनीतिले कहीँकतै पुर्याउँदैन भन्ने गर्नुभएको स्मरण गर्दै राजनीतिमा पहिलो अनिवार्य योग्यता नै नैतिकता भएको उल्लेख गरे। उनले राष्ट्रियता र प्रजातन्त्र एक अर्काका पूरक भएको र राष्ट्र हित चाहने शक्ति एक भएर राष्ट्रियता र प्रजातन्त्रको संरक्षण गर्दै समाजवादमा बिपीको विचार अझ फैलाउन उच्च नैतिकता र गम्भीरताका साथ अघि बढ्नु आजको आवश्यकता बताए। बिपी राजनेता, कथाकार, उपन्यासकारका साथै कला साहित्य र सङ्गीतमा समेत लगाव भएको बहुआयामिक व्यक्तित्वका धनी थिए। उनले सदैव आफूभन्दा पार्टी, पार्टीभन्दा देशलाई महत्व दिने संस्कारको विकास गरेका थिए।"
"डोजरमाथि चढेर खोला वारपार, दूध तार्न डोरीको साहरा","बेनी : म्याग्दीका सर्वसाधारण डोजरमाथि चढेर खोला वारपार गर्न र कृषकले दूध ढूवानी गर्न रसीको साहरा लिनुपरेको छ। बेनीजोमसोम सडक अन्तरगत रघुगंगा गाउँपालिका१ बेगखोलामा बाढी आएपछि डोजरको बकेट र चालकको सिटमाथिको छतमा बसेर खोला तर्न बाध्य भएका हुन्। हिँडेर तर्न नसकेपछि डोजरको बकेटमा चढेर खोला पार गरेको अन्नपूर्ण१ दोवाका सिरबहादुर गर्बुजाले बताए। बेगखोला बढेपछि गाडी र मानिस आवत जावत गर्न सकेका छैनन, उनले भने त्यहाँ भएको डोजरले वारीका मानिसलाई पारी र पारिकालाई वारी गराउँछ। यसैगरी बेनीदरवाङ सडक अन्तरगत फापरखेतको पहिरोले सडक बगाएपछि सिमलचौरका कृषकले तातोपानीमा ढूध पुर्याउन डोरीको साहरा लिएका छन्। पहिरोको दुईतर्फ डोरी तानेर दूधको क्यान राखी तातोपानीतर्फ पठाएको सिमलचौरका पुनम खड्काले बताए। पैदल हिड्ने बाटो समेत पहिरोले बगाएपछि सर्वसाधारणलाई सास्ति भएको छ। बेगखोला र फापरखेतमा वारपार गर्न र दूध तार्न भएको सास्ती उदाहरण मात्र हो। म्याग्दीको लाइफलाइन मानिएको बेनीजोमसोम र बेनीदरवाङलगायत सबैजसो सडक अवरुद्ध भएका छन्। सडक अवरुद्ध हुँदा आवतजावत, बिरामीलाई अस्पताल पुर्याउन, खाद्यान्न ढुवानी र कृषि उपज निकासीमा समस्या भएको छ। असार २५ गतेको पहिरोबाट अति प्रभावित धवलागिरी गाउँपालिकाको मराङ र मालिका गाउँपालिकाको बिममा महँगो खर्च गरेर हेलिकप्टरबाट अति आवश्यक राहत सामग्री ढुवानी गर्नुपरेको छ। बेनीजोमसोम सडकका निर्माणाधिन र पुराना पाँच वटा मोटर चल्ने पुल बाढीले बगाएको छ। गलेश्वरस्थित बेलिब्रिज असार २५ गतेको बाढीले बगाएको थियो। सोमबार रुप्से खोलामा आएको बाढीले चालु अवस्थाको पुरानो र निर्माणाधिन मोटरेबल पुल बगाएको हो। घाँसाखोला र घैकुखोलाको पुल, कालीगण्डकी नदी माथिको सुकेबगर र घराप तथा दाना र गाडपार जोड्ने झोलुङ्गे पुल पनि बगाएको बेनीजोमसोम कोरला सडक आयोजनाका सुपरभाइजर इन्द्रसिंह शेरचनले बताए। पहिरोका कारण अवरुद्ध मालिका गाउँपालिकाको केन्द्र दरवाङदेखि धवलागिरीको धारापानी हुँदै ताकम जोड्ने सडक मर्मतपछि सञ्चालनमा आएको छ। फेदीस्थित दाङखोलामा पुरिएको मोटर चल्ने अस्थाई पुल समेत बाढी हटाएपछि आवत जावत गर्न मिल्ने भएको छ। दरवाङदेखि बिम र आरवाङ जोड्ने सडक मर्मतको काम जारी छ। सो सडक खुलाउन जिसस म्याग्दीले एक करोड रुपैयाँ बिनियोजन गरेको जिसस प्रमुख देवेन्द्र केसीले बताए। बेनीदरवाङ र बेनीजोमसोम सडक पनि मर्मतको काम भइरहेको छ, उनले भने निरन्तरको वर्षा र धेरै ठाउँमा पहिरो गएकाले मर्मतमा ढिलाई भएको हो। काभ्रेको भजेनी खोलामा आएको बाढीले सोमबार स्थानीय ६५ वर्षीय बलबहादुर गर्बुजालाई बेपत्ता बनाएको थियो। बाढीले घोप्टेभिर, घाँसाखोला, भुरुङ्गतातोपानी र रुप्से झरना आसपासका क्षेत्रमा सडक बगाएको छ। अन्नपूर्ण गाउँपालिका२ भुरुङ्ग तातोपानीमा कालीगण्डकीले बस्तीतर्फ कटान गर्न थालेपछि सीमा प्रहरी चौकी, रेडक्रसको भवन लगायत तीस भन्दा बढी घर जोखिममा परेका छन्। नदी किनारमा लगाइएको पर्खाल नाघेर बाढीले बस्तीतर्फ कटान गरेको वडा अध्यक्ष ओमप्रकाश फगामीले जानकारी दिए। जोखिममा रहेका घरका बासिन्दालाई सुरक्षित ठाउँमा सारिएको छ। कालीगण्डकी र रघुगंगा नदीको दोभान स्थित जलजला गाउँपालिका२ मा रहेको धार्मिकस्थल राममन्दिरको धर्मशाला बाढीले कटान गरेर बगाएको छ। म्याग्दीका प्रहरी नायव उपरीक्षक किरणजंग कुँवरले बाढीको जोखिममा रहेका बस्तीका बासिन्दालाई सामानसहित सुरक्षित ठाउँमा सारिएको बताए। कालीगण्डकी नदीको किनारमा रहेको भुरुङ्गतातोपानीको तल्लो बजार, तिप्ल्याङ र बेनीको कालीपुलका बासिन्दालाई रातमा सुरक्षित ठाउँमा गएर सुत्न तथा दिउँसो समेत उच्च सतर्कता अपनाउन अनुरोध गरिएको छ। बेनी नगरपालिका८ कालीपुल बसपार्क र बेनीको गणेशटोल पछाडि कालीगण्डकीले कटान गर्न थालेको छ। थप क्षति हुन नदिन कटान नियन्त्रण सुरु गरेको बेनी८का वडा अध्यक्ष रामकृष्ण बराइलीले बताए। बेनी हुदै पर्वतको जलजला२ र ३ बगरफाँट जोड्ने सडक पनि कालीगण्डकीले बगाएको छ। कालीपुलबगरफाँट जोड्ने झोलुङ्गे पुल समेत कटानको जोखिममा परेको जलजला३ का वडा अध्यक्ष रवी भण्डारीले बताए।"
मध्यरातमा घर बगाउँदा परिवारै सखाप,"आगिन्चोक (धादिङ) : त्रिपुरासुन्दरी गाउँपालिका६ आगिन्चोकस्थित देउराली काफलपानी गाउँका मिलन खाँड र उनको परिवार सोमबार बेलुकासँगै खाना खाएर सुतेका थिए। संगै खाना खाएका मिलनका बुवा कान्छाबहादुर खाँण पनि छोरा बुहारीसँगै खाना खाएर घर भन्दा १ सय मिटर परको गोठमा सुत्न गएका थिए। भोलि बिहानको कामधामको सरसल्लाह गरेर गोठमा सुत्न गएका कान्छा बहादुरको छोरा बुहारी र नातिनातिनासंगको त्यही भेट नै पहिरोले अन्तिम बनाइदियो। मध्य रातमा घरमाथिबाट आएको पहिरोले उनको घरसहित छोरा बुहारी र नातिनीलाई बगादियो। भूकम्पको राहतमा अलिअलि थपथाप गरेर कान्छा बहादुले बलियो ठाउँ छानेर घर बनाएका थिए। तर पनि दुई दिनदेखिको अविरल वर्षापछि आएको पहिरोको एकै झड्काले घरको निशाना नै मेटाइदियो। त्यत्तिमात्र होइन कान्छाबहादुरको वंश नै विनाश गरिदियो। भूकम्प पछि बनाएको राहतको घरमा छोराबुहारी बस्ने गरेका थिए भने कान्छा बहादुर खाना खाएर सधै गोठमै गएर सुत्ने गरेका थिए। अविरल वर्षापछि पहिरोले आफ्नै घर बगाउला भन्ने कान्छा बहादुरलाई अलिकति पनि लागेको भए सायद छोरा, बुहारी र नातिनिलाई पनि गोठमै लैैजान्थे होला। तर अफसोच सोच्दै नसोचेको पहिरो खसेर कान्छा बहादुरले छोरा बुहारी र अवोध नातिनी गुमाए। स्थानीय उद्धारकर्ता राजन बुर्लाकोटीले भने, सधै गोठमा सुत्न जाने गरेकोले उहाँ जोगिनुभयो तर आफ्नो परिवार भने सबै गुमाउनुभयो। छोरा बुहारीको परिवार नै सखाप भएपछि कान्छाबहादुर विक्षिप्त छन्। आफन्त र छरछिमेकीले सान्त्वना दिइरहे पनि अघिल्लो साँझ संगै काखमा राखेर खाना खाएकी नातिनी र छोरा बुहारी सम्झेर कान्छाबहादुर बेहोसी जस्ता भएका छन्। पहिरोमा परेर मृत्यु हुनेहरुमा २५ वर्षीय मिलन खाँण, २२ वर्षीय श्रीमती सम्झना खाँण र उनीहरुको दुई वर्षीया छोरी अन्जिता खाँण रहेको जिल्ला प्रहरी कार्यालय धादिङका प्रहरी नायव उपरीक्षक रुपक खड्काले जानकारी दिए। आइबार साँझदेखि परेको पानीका कारण घर भन्दा ४० मिटरमाथीबाट खसेको पहिरोले घर बगाउँदा उनीहरुको मृत्यु भएको हो। राति अन्दाजी ३ बजेको समयमा पहिरो खसेर घर बगाएको छिमेकीले बताएका छन्। पहिरोका कारण सँगै रहेका अन्य सात घर जोखिममा रहेकाले उनीहरुलाई तत्कालको लागि स्थानीय मन्दिरको पार्टीमा सारिएको वडा अध्यक्ष लेखबहादुर अधिकारीले जानकारी दिए। मृतकहरुको शव सल्यानटारस्थित प्राथमिक स्वास्थ्य केन्द्रमा पोष्टमार्टम पछि आफन्तलाई जिम्मा लगाइएको छ। सोमबार मात्रै गजुरी गाउँपालिकाकी १७ वर्षीया निरुता परियारको पहिरोमा मृत्यु भएको थियो। पहिरो झर्न थालेपछि सबै भागाभाग गरिरहे पनि घर भित्रको सामान निकाल्न जाँदा घरसहित परियारलाई पहिरोले पुरेको थियो। करिब तीन घण्टापछि परियारको शव निकालिएको थियो।"
३६ घण्टापछि एकतर्फी खुलेको नारायणगढ मुग्लिन सडक फेरि अवरुद्ध,"चितवन : पहिरोका कारण ३६ पछि एकतर्फी संचालनमा आएको नारायणगढ मुग्लिन सडकखण्ड फेरि अवरुद्ध भएको छ। मंगलबार साँझपख एकतर्फी सञ्चालनमा आएको सडकखण्ड चार घण्टापछि फेरि अर्को ठाँउमा पहिरो खसेपछि अवरुद्ध भएको हो। मंगलबार राति भरतपुर महानगरनगरपालिका२९ अन्र्तगत बतासे डाँडामा पहिरो खसेको हो। राति साढे आठ बजे ठूलो पहिरो खसेको जिल्ला ट्राफिक प्रमुख दयाकृष्ण भट्टले जानकारी दिए। सोमवार चारकिलोमा पहिरो खसेर मंगलवार अपरान्ह साढे चार बजे सडक एकतर्फी संचालन गरिएको थियो। तनहुँको आँबु खैरहनीमा पहिरो र धादिङको सिमानामा रहेको मौवा खोलामा सडक भाँसिएर सवारी रोकिएपछि नारायणगढ मुग्लिन क्षेत्रमा सवारी संचालन भएका थिएनन्। मुग्लिन र जुगेडीमा पहिल्यै सवारी रोकिएको थियो। लगातारको वर्षाको कारण यो सडकखण्डमा पटकपटक पहिरो खस्दै आएको छ। अन्यत्र सामान्य पहिरो भएपनि चारकिलोमा ठूलो पहिरो खसेको थियो। चितवनका प्रमुख जिल्ला अधिकारी नारायणप्रसाद भट्टराई, प्रहरी प्रमुख एसपी नान्तीराज गुरुङ, ट्राफिक प्रहरीका बागमती प्रदेश प्रमुख एसपी प्रकाश रानाभाट, सशस्त्र प्रहरी उपरीक्षक खेमबहादुर थापा मुग्लिनबाट मौवाखोलाको पहिरो निरीक्षण गरेर फर्किदै गर्दा बाटोमै रोकिएका छन् । अहिले पहिरो पन्छाउने काम भइरहेको छ । एसपी रानाभाटका अनुसार अहिले सुख्खा पहिरो झरेर बाटो अवरुद्ध भएको हो । यो पहिरो पन्छाएर एकतर्फी बाटो खुलाउन मात्र तीन घण्टा बढी लाग्ने एसपी रानाभाटको भनाइ छ ।"
रातु खोलाले बगाएका वीरेन्द्रको शव भेटियो,"महोत्तरी : रातु खोलाको बाढीमा बेपत्ता भएका महोत्तरी भंगहा६ सग्रामपुरका वीरेन्द्र कापरको शव भेटिएको छ। जिल्ला प्रहरी कार्यालय महोत्तरीका एसपी टीकाबहादुर केसीका अनुसार कापरको शव साँझ साँढे ६ बजेतिर बलवा नगरपालिका४ उत्तरबारी टोलस्थित रातु खोलाको किनारमा भेटिएको हो। बलवा नगरपालिका ११ भगबतिपुरस्थित खोला तर्ने क्रममा उनलाई बाढीले बिहान १० बजे बगाएको थियो। जनकपुरबाट घर फर्किदैं गर्दा उनी बाढीमा बगेका थिए। बाढीले बेपत्ता बनाएको खबर पाउना साथ इलाका प्रहरी कार्यालय लोहारपट्टी, बलवा, प्रहरी चौकी सितापुर, भ्रमरपुरा, मलिबाराबाट उद्धारका लागि प्रहरी टोली खटेको थियो। बाढीमा बगेको साढे ८ घण्टापछि उनको शव भेटिएको हो। जनकपुरमा उनी घर निर्माणमा ज्यालादारी काम गर्दै आएका थिए। पानी परेसंगै निर्माण कार्य रोकिएपछि उनी बिहानै साइकलमा घर फर्किदैं थिए। बिहान कमाए साँझबिहान हातमुख जोड्दैं आएका कापरको मृत्युले उनको परिवार शोकमा डुबेको छ। उनका ससाना तीन छोरी छन्। छोरीको पालन पोषण कसरी गर्ने भन्दै कापरको श्रीमति बिलोना गरिरहेकी छिन्।"
पृथ्वी राजमार्गको विभिन्न ठाउँमा पहिरो (फाेटाे फिचर),"धादिङ : बाढीले पुलछेउको राजमार्ग कटान गरेपछि सोमबार अपरान्हदेखि राजधानी भित्रिने नाका पूर्णरुपमा ठप्प भएको छ। राजधानी भित्रिने प्रमुख नाकाको रुपमा रहेको पृथ्वीराजमार्गको मौवाखोलामा अविरल वर्षापछि आएको बाढीले राजमार्गको करिव ५ मिटर जमिन कटान गरेको छ भने मौवाखोला पुलमा समेत क्षति पुर्याएको छ। बाढीले क्षति पुर्याएको सडक खण्ड मर्मत गर्न वर्षा नै बाधक भएको छ। लगातार पानी परिरहेको कारणले गर्दा मौवाखोलाको खहरे भेलमा पानीको बहाव कम नभएकाले थप क्षति हुन नदिनका लागि डाइभर्सन बनाउन पनि नसकिएको धादिङका प्रमुख जिल्ला अधिकारी अस्मान तामाङले बताए। लगातार वर्षा भइरहेकाले तत्काल राजमार्ग सुचारु गर्न सडक मर्मत गर्ने काम पनि सुरु गर्न नसकिएको प्रजिअ तामाङको भनाइ छ। मंगलबार सडक डिभिजन कार्यलय भरतपुर चितवनका प्रमुख कृष्ण अधिकारीसहित प्रमुख जिल्ला अधिकारी, सुरक्षा निकायका प्रमुख लगायतले पुलको अवस्थाको स्थलगत अवलोकन गरेका थिए। प्रजिअ तामाङले भने, धादिङको जोगीमारादेखि मौवा खोलासम्म पृथ्वीराजमार्गको ९ ठाउँमा ठुलाठुला चट्टान सहितको पहिरो थुप्रिएको छ। सबै ठाउँमा पहिरो पन्छाउने काम भइरहे पनि मौवाखोला पुलले गर्दा आवागमन ठप्प छ। डिभिजन सडक कार्यलय भरतपुरका प्रमुख इन्जिनियर कृष्ण अधिकारीका अनुसार मौवाखोलामा पानीको बहाव कम नभएकाले खोलामै पसेर पुलको प्राविधिक अध्ययन गर्नसमेत अप्ठ्यारो भएको बताए। उनका अनुसार बाढीले पुल र सडकबीचको एप्रोच खण्ड बगाएकाले पुलको संरचनामा भने कुनै क्षति देखिएको छैन। सडक सुचारु गराउनको लागि बेलिब्रिज हाल्ने, डाइभर्सन बनाएर खोलाबाटै सडक खन्ने जस्ता विकल्प रहे पनि चाँडै सडक सुचारु गराउनको लागि ग्याविन जाली लगाएर माटो भर्नु नै उपयुक्त विकल्प रहेको अधिकारीले बताए। सडक भत्किएर सवारी आवागमन ठप्प भएपछि राजधानीबाट पृथ्वीराजमार्ग हुँदै बाहिरिने सवारी साधनलाई सोमबार अपरान्हदेखि नै नागढुङगाबाटै फर्काइएको थियो। त्यस्तै चितवनतर्फ रोकिएका सवारी साधनलाई मुग्लिन र पोखरातर्फ पठाइएको छ। मौसम सुधार भएको खण्डमा राजमार्गका सबै ठाउँमा झरेको पहिरो पूर्ण रुपमा हटाइ दुइतर्फी नै सवारी आवागमन गराउन २ दिन लाग्ने ट्राफिक प्रहरीले जनाएको छ। सोमबार राजमार्गमा झरेको पहिरोले ४ वटा गाडी बगाएर बेपत्ता बनाएको थियो भने ४ वटा गाडी पहिरोले पुरेको थियो। पहिरोले पुरेका ४ वटै गाडीलाई निकाली सकिएको छ। सदरमुकाम भित्रिने सडक पनि भासियो धादिङको जिल्ला सदरमुकालाई पृथ्वीराजमार्गसँग जोड्ने एकमात्रै सडक धादिङ मलेखु सडक खण्डको फिसफिसेटारमा सडक भासिंदा ठुला सवारी साधन सदरमुकाम भित्रिन सकेका छैनन्। सडकको आधा भाग धस्सिएर पहिरो गएकाले दुई पाङग्रे र ४ पाङग्रे साना सवारी साधनमात्रै चलेको छ। सडक भासिएकाले अन्यत्र ठाउँबाट कालुपाण्डे मार्ग हुँदै जिल्ला सदरमुकाम आइरहेका मालवाहक ट्रक र बस बीच बाटोमै अलपत्र परेका छन्। त्यस्तै धादिङ सल्यानटार सडक खण्डको हुनमान डाँडामा सडक भासिंदा त्रिपुरासुन्दरी र गंगाजमुना गाउँपालिकाबाट सदरमुकाम भित्रिने सडक पनि अवरुद्ध बनेको छ।"
विनास निम्त्याउने डोजरे विकास : विकल्प हुन सक्छ 'हरित सडक',"पाल्पामा झण्डै तीन दशकअघि सुरु गरिएको वातावरण सुहाउँदो, रोजगारीमूलक, सस्तो र दिगो सडक निर्माण विधिलाई अदूरदर्शिता र पैसाको खेलले बगाइसकेको छ। अहिले जिल्लाभरि सडकै सडक छन् तर तीमध्ये धेरैमा गाडी चलेका छैनन्। बुटवलपाल्पा : वातावरण संरक्षण र दिगो विकासका अधिकतम उपाय अपनाउँदै पाल्पामा तीन दशकअघि हरित सडकनिर्माणको नयाँ र नमुना काम सुरु भएको थियो। युरोपको आल्प्स पर्वतीय क्षेत्रमा लोकप्रिय भएको दिगो पहाडी सडक निर्माण प्रविधिले नेपालका दुर्गम क्षेत्रमा पूर्वाधार विकासमा सहयोग गरिरहेका स्वीस एजेन्सी फर डेभलपमेन्ट एण्ड कोअपरेशन (एसडीसी) र जर्मन अन्तर्राष्ट्रिय विकास कोष (जीटिजेड)ले सन् १९८६ मा अध्ययन गरेका थिए। हरित सडक बनाउन अपनाइएको एउटा विधिलाई क्रमिक विस्तार भनिन्छ। जसमा बाटो बनाउन तीन वर्ष लाग्छ। त्यसमा पहिलो वर्ष गोरेटो बनाइन्छ र काटिएको ढुङ्गामाटोलाई बाटाको तल्लो भागमा मिलाएर राखिन्छ। थोरै भएका कारण त्यो ढुङ्गामाटोको व्यवस्थापन गर्न गाह्रो हुँदैन। त्यसमा झारपात पलाउँछन्। दोस्रो वर्ष पनि त्यसरी नै ढुङ्गामाटोको व्यवस्थापन गरिन्छ र धेरै ढुङ्गामाटो नफ्याँकिकनै तेस्रो वर्ष बाटो पूरा गरिन्छ। क्रमशः र सावधानीपूर्वक काटिने भएका माथिल्लो डिल लड्ने सम्भावना पनि एकदमै कम हुन्छ। हरित सडकको निर्माणमा बाटो खन्ने काम मानिसले गर्छन् र त्यसको हेरचाह गर्ने काम प्रकृतिलाई सुम्पिन्छन्। माटो जमाउने, झारपात उमार्ने जस्ता बायो इन्जिनियरिङका काम सित्तैमा वा अत्यन्त कम खर्चमा प्राकृतिक प्रक्रियाहरूबाट सम्पन्न हुन्छ। हरित सडकको अर्को विशेषता हो सहभागितात्मक निर्माण। बाटो खन्ने काममा रोजगारी पाएका स्थानीय कामदारहरू माटोको माया गरेर बाटो बनाउँछन् र एक चपरी पनि ढुङ्गामाटो बढी खनिंदैन भन्ने मान्यता हरित सडकमा सही सावित भएको थियो। यी सिद्धान्त अनुरूप पाल्पामा बनेका तीनवटा हरित सडकलाई दिगो विकास र वातावरण अनुकूल सडकको स्कूलको रूपमा लिन थालियो। यी सडकको अध्ययन भ्रमण गर्न देशका विभिन्न भागबाट सडक प्राविधिक र विकासे कार्यकर्ता आउन थाले। पछि गोरखा र धादिङमा पनि हरित सडकको निर्माण हुन थालेपछि त लाग्थ्यो चाँडै नै यी हरिया सडक नेपालका पहाडका भाग्यरेखा साबित हुनेछन्। तर ०६५ सालपछि हरित सडक निर्माणमा पूर्णविराम लाग्यो। हरित सडक आर्यभङ्ज्याङरामपुर, बासटारीझडेवा, हार्थोकछहरा नै सुरुमा भत्काउन थालियो। स्थानीय निकाय जनप्रतिनिधिविहीन बनेपछि सुरु भएको बेथितिले हरित सडकका सिकाइ स्कुल बनेका पूर्वाधार चिहानमा परिणत भइरहेका छन्। पैसा खर्च गर्न डोजर सजिलो उपाय बन्यो। डोजरबाट लाभ पनि मिल्ने भएपछि मजदुरका हातबाट कोदाला र सावेल खोसिए। ०६५ देखि ०७४ सम्म पाल्पामा सडक खन्ने लहड नै भयो। टोलटोलमा गाडी, घरघरमा मोटरसाइकलअभियान नै चल्यो। तत्कालीन गाविस र जिविसले डोजरले हरियै पहाडलाई राताम्यै पारे। यो सडक विस्तारले करोडौं रकम स्वाहा भयो तर जनताको जीविका फेरिएन। बरु घरबासविहीन भएर गाउँ छाड्नुपर्यो। रेकर्ड अनुसार ०६५७० का बीचमा जिल्लामा ५४ करोड ३५ लाख खर्च गरेर ९ सय १४ किलोमिटर लम्बाइका ४ सय १५ वटा ग्रामीण सडक खनिए। ती सबै सडक बुल्डोजरबाट खनिएका हुन्। ०७४ पछि स्थानीय तहमा जनप्रतिनिधि आए। जनप्रतिनिधिले नै आफ्नै डोजर लिएर पहाड भत्काउन थाले। पछिल्लो तीन वर्षमा सडककै कारण ज्यान र घरबास घुमाउने बढ्दै गएका छन्। तानसेनको सम्मोवारीमा असार ८ गते पहिरो खस्यो। सडकमा गुडिरेहका चार सवारी साधन पहिरोले पुर्यो, बगायो। त्यही पहिरोमा च्यापिएर चार जनाले ज्यान गुमाए। सडक विस्तारका नाममा मापदण्डबिना डोजर चलाउँदा पहिरो झरेको हो। तानसेन नगरपालिकाले सडक फराकिलो बनाउन प्रयोग गरेका डोजरकै कारण गुल्मी, अर्घाखाँची, पश्चिम पाल्पाकै विद्युत प्रशारण लाइन चुटियो। पाल्पाका स्थानीय सरकारले गरेको डोजरे विकासले पहिरो निम्त्याउँदा करिब ३० हजार घरपरिवार अँध्यारोमा बस्न बाध्य भए। पालिकाले सडक फराकिलो बनाउने नाममा मनपरी सडक खन्दा विद्युत प्रशारणमा ठूलो क्षति भएको हो। तानसेन नगरपालिकाले तानसेनतम्घास सडकको ढुङ्गाखानीदेखि भैरवस्थान बन्दीपोखराको हटियासम्म डोजर प्रयोग गरी सडक चौडा गर्दा ११ केबीको मुख्य प्रसारण लाइनमा क्षति पुगेको छ। पहिरो खस्दा प्रसारण लाइनका १० वटा पोल बगे भने तानसेनदेखि छहरासम्मको ११ केबी प्रसारण लाइनको ८० भन्दा बढी पोल पहिरोको जोखिममा छन्। नेपाल विद्युत् प्राधिकरणका इन्जिनियर विवेक अधिकारीले सडक बनाउँदा विद्युत प्रशारणमा ठूलो क्षति पुगेको बताउँछन्। रकमान्तर गरेर डोजर कोरोना महामारीका कारण स्थानीय तहले धेरै बजेट खर्च गर्न सकेनन्। तर जेठको अन्तिम साता खर्च हुन नसकेको पैसा रकमान्तर गरेर सडक विस्तार भन्दै डोजर चलाउन खर्च गरिएको छ। तानसेन नगरपालिकाले श्रीनगरमा बनाइने विग बुद्ध योजनाको रकम रकमान्तर गरेर ९९ लाख ५० हजार डोजरमा खर्च गरिरहेको छ। आसारमा भेल बग्ने गरी पानी परिरहँदासमेत डोजरमार्फत पहाड भत्काउने काम निरन्तर छ। तानसेनको नगर कार्यपालिका बैठकले जेठ १९ गते रकामान्तर गरी सडक चौडा गर्ने निर्णय गरेको हो। बर्खामा पानी पर्ने र काम हुन नसक्ने जान्दाजान्दै नगरपालिकाले यति धेरै रकम खर्च गरिरहँदा सरोकारवालासमेत आश्चर्यमा छन्। जथाभावी सडक खन्दा वस्ती जोखिममा परेको भन्दै तानसेन वर्तुङ क्षेत्रका बासिन्दाले विरोध जनाएका छन्। कोरोना जोखिमको कारण जेठ महिनाभरि योजनाका सम्झौता गरिएको असार महिनादेखि सम्झौता रोकिएको तानसेन नगरपालिकाका नगर प्रमुख अशोककुमार शाहीले बताउँछन्। तानसेनमा जेठ महिनामा करीव ९० भन्दा बढी योजना सम्झौता भएका छन्। अधिकांश बाटो, ढल, नाली निर्माण जस्ता काममा सम्झौता भएका हुन्। जुन काम बर्खामा गर्न सकिंदैन तीनै काम असार लाग्ने समयमा भएका छन्। श्रममा आधारित ५ वटा योजना असारमा सम्झौता भएको नगरपालिकाले जनाएको छ। २०७७ बैशाखसम्म नगरपालिकाले ३ सय २८ योजना सम्झौता गर्ने लक्ष्य लिए पनि २ सय ३० वटा मात्र सम्झौता भएकोमा ९५ वटा योजना सम्पन्न भएको नगरपालिकाले जनाएको छ। वर्षायाममा डोजर चलाएको भन्दै तानसेन नगरपालिका वडा नं ५, वडा नं ६, वडा नं ११, वडा नं १२ का वासिन्दा आक्रोशित भएका छन्। तानसेन ११ सम्मोवारी सडक चौडा गर्ने क्रममा पहिरो झरेर असार १३ गते ४ वटा सवारी साधन पुरिंदा ४ जनाको मृत्यु भएपछि स्थानीयवासी आक्रोसित हुँदै आएका छन्। पाल्पाका १० वटै पालिकाहरुले कोरोनाको बहाना बनाउँदै ५० प्रतिशतभन्दा बढी योजना जेठ महिनामा सम्झौता गरेका छन्। अधिकाशं योजना, बाटो निर्माण, खानेपानी मर्मत, धारा कुवा पधेरो सरसफाइ जस्ता रहेको पाल्पाका पालिका प्रमुखहरुले बताए। बगनासकाली गाउँपालिकामा प्रमुख प्रशासकीय अधिकृत सुन्दरप्रसाद श्रेष्ठले कोरोना महामारीका कारण ढिलो काम गर्नु परेको जिकिर गर्छन्। तर पालिकाहरुले गतवर्ष पनि जेठ अन्तिम र असारको पहिलो सातासम्म ७ दिने म्यादमा लाखौंका योजना सम्झौता गरेका थिए। हरायो सडक गुरुयोजना २०६९ सालमा तत्कालीन जिल्ला विकास समिति पाल्पाले बनाएको सडक गुरुयोजना अनुसार पाल्पा जिल्लाभरलाई ११ सय किलोमिटर सडक भए पुग्छ। तर यो गुरुयोजना बनाउनुअघि नै पाल्पा जिल्लामा २३ सय किलोमिटर सडक बनाइसकिएको छ। त्यसयता कैयौं किलोमिटर सडक बन्यो, तथ्यांक र लेखाजोखा केही छैन। जिविस अहिले जिल्ला समन्वय समितिमा परिणत छ। अधिकारविहीन जिससका पदाधिकारी स्थानीय तहको विकास मोडलले हैरान छन्। सुझाव कार्यान्वयन हुँदैनन्। जिल्ला समन्वय समिति पाल्पाका कार्यवाहक प्रमुख मिरा मरासिनीले असारमा जसरी पनि बजेट सक्ने योजनासहित वर्षा भइरहँदा पनि डोजर चलिरहेको बताइन्। असारको काम साउनमा बग्ने भएको छ, यसो नगरौं भनेर पालिकालाई भनेका छौं', उनले भनिन्,डोजर चलाएर गरिने विकासमा मापदण्ड बनाउन अत्यावश्यक छ। पाल्पामा सांसद विकास कोषको रकमसमेत डोजर परिचालनमै खर्च गरिएको छ। डोजर परिचालनबाट कमिसन आउने भएकाले स्थानीय तहको जोड त्यसमै रहेको जानकारहरु बताउँछन्। डोजर चलाएवापत मिनेटका दरले कमिसन दिनुपर्छ', पाल्पाका एक निर्माण व्यवसायी भन्छन, यो त सर्वमान्य भइसक्यो। पाल्पा मात्रै होइन जताततै छ। रोजगार सिर्जनामा हरित सडक तीन दशकअघि पाल्पा हुँदै गोरखा र धादिङ पुगेको हरित सडक अभियानले रोजगारी सिर्जनामा ठूलो मद्यत गर्छ। कोराना महामारीले बेरोजगारी बढिरहेको बेला पूर्वाधारमा यो मोडल प्रभावकारी हुन्छ। प्रदेश र स्थानीय तहका योजना श्रममा आधिरत रहेर गर्न सकिने जानकारहरु बताउँछन्। पाल्पाका पूर्व जिविस सभापति झपेन्द्र जिसी भन्छन्,सडक निर्माण अपरिहार्य छ। वातावरण जोगाउँदै विकास गर्नु र त्यसबाट रोजगारी सिर्जना अहिलेको आवश्यकता नै हो। न गुड्यो गाडी, न बच्यो पैसा कोलडाँडाका कृष्ण आले मगरले गाउँमा मोटरबाटो ल्याउन ३५ हाजार रुपैयाँ चन्दा दिए। २०६८ सालमा गाउँमै चन्दा उठाएर चर्चरेबाट कोलडाँडा जाने बाटो खनियो। प्राविधिक सल्लाहबिना नै खनेको त्यस बाटोमा कहिल्यै मोटर गुड्न सकेन। आलले जस्तै गाउँगाउँमा सडक पुर्याउन पाँच वर्षमा करिव ३० करोड चन्दा उठाएका थिए। त्यसरी बनेका ९० प्रतिशत सडकमा एकदशकपछि पनि गाडी गुडेका छैनन्। बरु चुरे पहाडको भिरालोमा खनेको बाटोले कैयौंको बासस्थान मासिएको छ। २०६५ सालमा ज्यामिरेका पाँचवटा सामुदायिक बनको आम्दानी एकत्रित गरेर एक करोड लगानीमा नवलपरासीको सर्दीबाट ज्यामिरे गाउँसम्म जाने कच्ची बाटो बनाउन डोजर लगाइयो। सडक खनेर सकिएको ०७० सालमा ठूलो पहिरो आयो। ज्यामिरे क्षेत्रीखर्कका नरबहादुर पाटा मगरसहित ५ परिवारको घरगोठ बगाएर लगिदियो। दानबहादुर गाहा मगरको ६५ मुरी धान आउने खेत, नरबहादुर पाटा मगरको घरगोठ सबै बगाइदियो। अहिले ज्यामिरेका पाँचवटा परिवार गाउँबाट विस्थापित भएर नवलपरासी सर्दीमा बसाइँ आएका छन्। स्थानीय तहले सम्पूर्ण बजेटको ६० प्रतिशत रकम यस्तै धराप बाटो खन्नमा खर्च गरेका छन्। यसबाट डोजर व्यावसायीले भने राम्रै कमाएका छन्। दश वर्षअघि एउटा मात्रै डोजर थियो पाल्पामा, अहिले एक सय नाघिसकेका छन्।"
"सात जिल्ला कोरोनामुक्त, सुदूरपश्चिम प्रदेशमा सबैभन्दा बढी संक्रमित","काठमाडौं : पछिल्लो समय नेपालमा कोरोना संक्रमण दर घट्दै गएको मन्त्रालयले जनाएको छ।संक्रमण दर घट्दै गएसँगै ७ जिल्ला कोरोनामुक्त भएको स्वास्थ्य मन्त्रालयका प्रवक्ता डाजागेश्वर गौतमले जानकारी दिएका छन्। भोजपुर, पाँचथर, धनकुटा, संखुवासभा, रसुवा, मनाङ र मुस्ताङ कोरोनामुक्त भएको स्वास्थ्य मन्त्रालयले जनाएको छ। यस्तै मन्त्रालयका अनुसार ३ जिल्लामा ५ सय बढी कोरोनाका बिरामी रहेका छन्।बाजुरा, कैलाली र रौतहटमा संक्रमितको संख्या ५ सयभन्दा बढी रहेको छ। मंगलबार मात्रै सातवटै प्रदेशमा १५० जनामा कोरोना संक्रमण देखिएको छ।मंगलबारसम्म ५ हजार ४ सय ७७ जना कोरोनाका सक्रिय बिरामी रहेका छन्।जसमध्ये प्रदेश १ मा १०८ जना, प्रदेश २ मा १ हजार ९ सय१३, बागमती प्रदेशमा ४२१ जना, गण्डकी प्रदेशमा ३८० जना, प्रदेश ५ मा ३७० जना, कर्णाली प्रदेशमा २९३ र सुदूरपश्चिम प्रदेशमा १ हजार ९ सय ९२ जना कोरोनाका सक्रिय बिरामी रहेका छन्। स्वास्थ्य तथा जनसंख्या मन्त्रालयका प्रवक्ता डा गौतमका अनुसार नयाँसहित कूल संक्रमितको संख्या १७ हजार ९ सय ९४ पुगेको छ। मन्त्रालयका अनुसार पछिल्लो २४ घन्टामा ६०९ जनाले कोरोना जितेर घर फर्किएका छन्। योसहित कोरोना जित्नेको कुल संख्या १२ हजार ४ सय ७७ पुगेको छ। मन्त्रालयका प्रवक्ता डा गौतमकाअनुसार पछिल्लो २४ घण्टामा ३ हजार ९सय ६३ जनाको पीसीआर नमुना परीक्षण भएका छन् ।क्वारेन्टाइनमा रहनेको संख्या २१ हजार ७०४ पुगेको छ। यस्तै मन्त्रालयका अनुसार आइसोलेसनमा ५ हजार ४ सय ७७ जनाको उपचार भइराखेको छ । मन्त्रालयका अनुसार पछिल्लो २४ घन्टामा ६०९ जनाले कोरोना जितेर घर फर्किएका छन्। योसहित कोरोना जित्नेको कुल संख्या १२ हजार ४ सय ७७ पुगेको छ। हालसम्म ४० जनाको मृत्यु भइसकेको छ। २४ घन्टामा थप १५० जनामा कोरोना संक्रमण पुष्टि : ६०९ जना डिस्चार्ज काठमाडौं उपत्यकामा थपिए ९ जना कोरोना संक्रमित"
सुनकोशी क्षेत्रमा सेचत रहन अपील,"काभ्रे : चिनको खासामा रहेको केरुङ च्छो ताल अविरल वर्षाको कारण भरिन गइ फुट्ने सम्भावना रहेको भन्दै जिल्ला प्रसाशन कार्यलय काभ्रेले सूचना जारी गरेको छ। मंगलबार भोटेकोशी नदीको जल प्रवाह बढ्दा जिल्लाको सुनकोशी किनारमा रहेका बस्तीमा समेत सचेत रहनाको लागि सूचना निकालिएको हो। ताल फुटेमा सुनकोशी नदिमा समेत जल प्रवाह आकस्मिक रुपमा बढ्न सक्ने देखिएकोले नदी किनारमा रहेका बस्तीमा बसोबास गर्ने सर्वसाधारणलाई सो नदी क्षेत्रमा प्रवेश नगर्न र जुनसुकै बेला सजग र सतर्क अवस्थामा रहन जिल्ला प्रशासन कार्यलयले सार्वजानिक सूचना जारी गरेको प्रमुख जिल्ला अधिकारी श्रवणकुमार तिमिल्सिनाले जानकारी दिए। सुनकोशी आसपास रहेको काभ्रे जिल्लाको भुम्लु गाउँपालिका, चौरी देउराली गाउँपालिका र तेमाल गाउँपालिकाका केही वडा सुनकोशी नदीसँग जोडिएका छन्।"
भिड बढ्दै गएपछि लकडाउनमा कडाई,"राजविराज : समुदायमा कोरोना संक्रमण फैलिएपछि राजविराज नगरपालिकाले बुधबारदेखि लकडाउन लागू गर्ने निर्णय गरेको छ। नगर प्रमुख शम्भुप्रसाद यादवको अध्यक्षतामा मङ्गलबार बसेको बैठकले कोरोना भाइरसको रोकथामका लागि बुधबारदेखि अनिश्चिकालका लागि लकडाउन गर्ने निर्णय गरेको छ। लकडाउनको सूचनापछि दैनिक खाद्यान्न समाग्रीको जोहो गर्न बजारमा किनमेल गर्नेको भिड बढेको छ। नगर प्रमुख यादवले एक विज्ञप्तिमार्फत निर्णय सार्वजनिक गर्दै कोरोना संक्रमण फैलिन नदिन र कोरोनाको जोखिमबाट जोगिन नगरवासीको चाहना बमोजिम लकडाउनको पूर्ण पालना गर्न, गराउन आग्रह गरेका छन्। यो अवधिमा अत्यावश्यक सेवाबाहेक सम्पूर्ण बजार, पसल, व्यवसाय, सरकारी, गैर सरकारी कार्यालय, वित्तीय संस्था पूर्ण रुपले बन्द गरी लकडाउन पूर्णरुपमा पालना गर्न नगरवासीमा उनले अनुरोध गरे। यादवले अनावश्यक रुपमा घरबाहिर ननिस्किन, अत्यावश्यक काममा निस्कदा मास्कको अनिवार्य प्रयोग गर्न र सामाजिक दूरी कायम गर्न आग्रह गरे। राजविराज नगरपालिका६ का ७३ वर्षीय व्यापारीको बिहीबार राति मृत्यु भएपछि उनीहरुको परिवारका पाँच जना सदस्य, पसलका कामदार, मित्र, छिमेकीमा समेत कोरोना संक्रमण पुष्टि भएपछि राजनीतिक दलका प्रतिनिधि, नागरिक समाजलगायत नगरवासीले १५ दिनदेखि २१ दिनसम्म लकडाउन लागु गर्न स्थानीय तह र स्थानीय प्रशासनलाई दबाब दिएका थिए। सरकारले कोरोना भाइरस संक्रमण नियन्त्रण तथा रोकथामका लागि गरेको लकडाउनको ढाँचामा परिवर्तन ल्याएसँगै मानिसको बजारमा चहलपहल बढेको छ। सरकारी कार्यालय, बित्तीय संस्था, बजार पसल सञ्चालनमा ल्याएसँगै गतिविधि निकै बढेका छन्। लकडाउनको ढाँचामा ल्याइएको परिवर्तनले जनजीवन धेरै हदसम्म सहज भएको तर कोरोनाको सन्त्रास बढेको राजविराज नगरपालिका ६ का बिनोद गुप्ताले बताए। लकडाउन खुकुलो पारिएको बेला मानिसको सानो लापरवाहीले कोरोना भाइरस संक्रमण झन् फैलिने जोखिम बढेको भन्दै गजेन्द्रनारायण सिंह अस्पताल राजविराजका निमित्त मेडिकल सुपरिटेन्डेन्ट डा रणजीतकुमार झाले सचेत गराएका छन्। ठाउँ विशेषका आधारमा लकडाउन लागू गर्ने कि खुकुलो पार्ने भनेर निर्णय गरिनु पर्ने सप्तरी उद्योग वाणिज्य संघका महासचिव अनन्तलाल साह बताउँछन्।"
कृष्णमाया लीलानाथ स्मृति पुरस्कार अन्नपूर्णकर्मी भट्टलाई,"नुवाकोट : अन्नपूर्णकर्मी देवचन्द्र भट्ट सम्मानित भएका छन्। नुवाकोटको विदुरबाट प्रकाशित उत्तरगया दैनिकले कृष्णमाया लीलानाथ स्मृति क्रियाशील पत्रकारिता पुरस्कार भट्टलाई प्रदान गरेको हो। पत्रिकाको दोस्रो वार्षिक उत्सवको अवसरमा २५ हजार नगद र सम्मानपत्रसहितको पुरस्कार भट्टलाई प्रदान गरिएको हो । पत्रकार भट्टलाई प्रतिनिधि सभाका सदस्य बहादुरसिंह लामा तामाङ, बागमती प्रदेश सभा सदस्य तथा नेकपा नुवाकोटका अध्यक्ष हिरानाथ खतिवडा, जिल्ला समन्वय समितिका प्रमुख सन्तमान तामाङ, उपप्रमुख अप्सरा थापा, प्रमुख जिल्ला अधिकारी, झंकनाथ ढकाललगायतले पुरस्कार र सम्मानपत्र प्रदान गरे। लामो समयदेखि पत्रकारितामा क्रियाशील पत्रकार भट्टलाई जिल्लाकै ठूलो राशीको पुरस्कार प्रदान गरिएको उत्तरगया दैनिकका प्रकाशक शिव देवकोटाले बताए।"
भाडसरमा २९ घर डुबानमा,"मलंगवा : सर्लाही सदरमुकाम मलंगवा नगरपालिका५, भाडसरमा २९ घर डुबानमा परेका छन्। लखन्देही खोलामा आएको बाढी गाउँमा पस्दा २९ घर डुबानमा परेका हुन्।खोलाको छेउमा रहेको गाउँका पश्चिम क्षेत्रका घरहरु डुबानमा परेका छन्। डुबानमा परेका अधिकांश घर कच्ची छन्। घर डुबानमा परेपछि स्थानीय केही पक्की घरमा शरण लिएर बसेका छन्। कतिपय भने चोरी हुने डरले घर छोड्न नसक्दा जोखिम मोलेर डुबान क्षेत्रमै बसेका छन्। भाडसर भन्दा उत्तरमा होचो रहेको बाँध नदीले भत्काउँदा बाढी गाउँमा पसेको हो। आइतवार आएको बाढीका कारण गाउँका करिब २९ घर डुबानमा परेको मोहम्मद फिरोजले जानकारी दिए। बाढीको कारण अरु स्थानमा खासै क्षति नभएपनि भाडसरका केही घर डुबानमा परेको प्रमुख जिल्ला अधिकारी मोहनबहादुर जिसीले जानकारी दिए। २९ घर डुबानमा परेको र उनीहरुलाई सुरक्षित स्थानमा राख्नका लागि निर्देशन दिएको उनले बताए।"
चन्दा उठाउँदै गर्दा विप्लवका दुई कार्यकर्ता पक्राउ,नेपालगन्ज : नेकपा विप्लवका दुई कार्यकर्ता बाँकेमा चन्दा उठाउँदै गर्दा पक्राउ परेका छन्। बाँके प्रहरी प्रमुख एसपी ओमबहादुर रानाका अनुसार प्रहरीले उनीहरुलाई चन्दा असुली गरिरहेको सूचनाका आधारमा मंगलबार बिहान ११ बजेतिर पक्राउ गरेको हो। प्रहरीले नेपालगन्ज उपमहानगरपालिका२० राँझा चोकबाट विप्लवका पूर्व भेरी कर्णाली न्याय विभाग प्रमुख सैन्य कमाण्डर ३७ वर्षका चित्रबहादुर विक (कुमार) र २४ वर्षीय सुरेश रावतलताई नियन्त्रणमा लिएको हो। पक्राउ परेका विकको घर नेपालगन्ज२० थपुवा हो। बाँके प्रहरी प्रवक्ता डीएसपी सुवास खड्काले विक यसअघि पनि दुई पटक पक्राउ परेर धरौटीमा रिहा भएको बताएका छन्।
तीन प्रहरीसहित ६ जनामा कोरोना पोजिटिभ,"स्याङ्जा : स्याङजामा मंगलबार ६ जनामा कोरोना पुष्टि भएको छ। जिल्ला प्रहरी कार्यालय स्याङजामा कार्यरत ३ जना प्रहरी र फेदिखोला गाउँपालिकाका३ पुरुषमा कोरोना संक्रमण पुष्टि भएको हो। पुतली बजारका ३३, ३४, ३८ वर्ष र फेदिखोलाका ३१, ५५ र ५८ वर्षका पुरुषमा कोरोना संक्रमण पुष्टि भएको प्रादेशिक कार्यालय पोखराका स्वास्थ्य निर्देशक बिनोदबिन्दु शर्माले जानकारी दिए। एक प्रहरी हवल्दारसहित २ जना प्रहरी जवानमा कोरोना संक्रमण पुष्टि भएको पुतली बजार नगर स्वास्थ्य शाखा प्रमुख विष्णु काफ्लेले जानकारी दिए। प्रहरीमा रुघाखोकी र ज्वरोको संक्रमणदेखेपछि प्रहरी प्रमुखको आग्रहमा पीसीआर परीक्षण गरेका थियौं उनले भने, थप अरु प्रहरीको पनि पीसीआर परिक्षण गर्ने तयारीमा छौं। यसैगरी, फेदिखोलाका युवा भने भारतबाट आएर क्वारेन्टाइनमा बसेका र उनीहरुको ४ गते पीसीआर रिपोर्ट पठाएको पालिकाका अध्यक्ष घनश्याम सुवेदीले जानकारी दिए। पुतलीबजारका संक्रमितलाई करेन्डाँडा स्वास्थ्य केन्द्र र फेदिखोलाका संक्रमितलाई भाटखोला स्वास्थ्य चौकीमा बनाइएको आइसोलेसनमा राखिएको छ। योसँगै स्याङ्जामा कोरोना संक्रमितको संख्या २ सय ४ पुगेको छ। अहिलेसम्म १ सय ८५ जना कोरोना निको भएर घर फर्केका छन् भने १९ जना विभिन्न आइसोलेसनमा उपचाररत छन्। २ जना संक्रमितको भने मृत्यु भएको जिल्ला स्वास्थ्य प्रमुख यामप्रसाद शर्माले जानकारी दिए। स्वास्थ्य कार्यालयका अनुसार अब कालिका सामुदायिक अस्पतालमा ५ जना, कुँवर समाजघरमा ५ जना, करेन्डाँडामा ४, भाटखोलामा ३, चापाकोटमा १ , गल्याङ्मा १ जना संक्रमित उपचाररत छन्।"
आमसञ्चारमाध्यमको लगानी पारदर्शी गर्न सरकार लागेको छ,"काठमाडौं : सञ्चार तथा सूचना प्रविधि एवम् अर्थमन्त्री डा युवराज खतिवडाले आमसञ्चारमाध्यमका लगानी पारदर्शी गर्न सरकार लागिरहेको बताएका छन्। प्रतिनिधिसभाको विकास तथा प्रविधि समितिमा कोभिड१९ को सङ्क्रमणले श्रमजीवी पत्रकार र सञ्चार क्षेत्रमा पारेको प्रभावका सम्बन्धमा भएको छलफलमा उनले सबैभन्दा बढी सरोकार भएको क्षेत्र सञ्चार भएकाले यसलाई व्यावसायिक बनाउनका लागि लगानीलाई पारदर्शी बनाउन थालिएको बताएका हुन्। उनले कोभिड१९ का कारणले सञ्चारमाध्यम मध्यम रुपमा प्रभावित भएको भन्दै सहुलियतपूर्ण कर्जा, ब्याज तिर्ने अवधि बढाउने जस्तो राहत मौद्रिक नीतिबाट ल्याइएको बताए। कोभिड१९ का कारणले सञ्चारमाध्यम मध्यम प्रभावित भएका छन्, उनले भने, कोभिड१९ का कारण देखाउँदै सञ्चारमाध्यमले श्रमजीवी पत्रकारलाई कामविहिन बनाउन हुँदैन। रोजगारदाता र श्रमिक मिल्नुको विकल्प छैन। उनले सञ्चारमाध्यमलाई पनि कानुनी रुपमा उद्योगका रुपमा परिभाषित गरिएकाले सञ्चारमाध्यममा देखिएका समस्या श्रम, अर्थ र सञ्चार मन्त्रालय बसेर टुङ्ग्याइने बताए। कोभिड१९ का कारण सरकारले चैत महिनामा पूरै र वैशाख महिनाको ५० प्रतिशत र बाँकी तलब पछि दिने भनेर निर्देशन दिएको भन्दै उहाँले कतिपय सञ्चारमाध्यमले विज्ञापनको पैसा पाउन नसकेर समस्या आएको हुन सक्ने बताए। साउन महिनापछि पहिलेकै अवस्थामा फर्कनेछौँ, त्यसपछि धेरै क्षेत्रलाई अब सामान्य ढङ्गबाट सञ्चालन गर्ने तयारीमा छौँ, उनले भने, त्यसपछि सञ्चारमाध्यम पनि सहज चल्न सक्दछन् र श्रमजीवी पत्रकार कटौती गर्ने अवस्था आउनेछैन। सञ्चारमन्त्री डा खतिवडाले सञ्चारमाध्यममा श्रमजीवी पत्रकारलाई पारिश्रमिकको समस्या आउने भनेर नै सामाजिक सुरक्षा कोष ल्याइएको जानकारी दिए। उनले चाँडै नै विज्ञापन बोर्डको गठन गरेर लोककल्याणकारी विज्ञापन निष्पक्ष ढङ्गले वितरण गरिनेसमेत जानकारी दिए। छलफलमा सांसद गणेश पहाडी र जीपछिरिङ लामाले कोभिड१९ का कारणले श्रमजीवी पत्रकार बेरोजगार हुननहुने बताए। नेपाल पत्रकार महासङ्घका महासचिव रमेश विष्टले पत्रकारका श्रम र सिर्जनाबाट कमाएका सञ्चारमाध्यमले अहिले आएर कोभिड१९ का कारण देखाउँदै जागिरबाट निकाल्ने गरेको बताए। मिडिया सोसाइटीका अध्यक्ष शुभशङ्कर कँडेलले आमसञ्चारमाध्यमलाई जीवन्त राख्न सरकारले सहयोग गर्नुपर्ने बताए। सामुदायिक रेडियो प्रसारक सङ्घका अध्यक्ष सुभाष खतिवडा, ब्रोडकास्टिङ एसोसिएशन अफ नेपालका अध्यक्ष चन्द्र न्यौपाने, नेपाल प्रेस सङ्गठनका नरेन्द्र साउद, प्रेस युनियन नेपालका कोषाध्यक्ष सरोज अधिकारीलगायतले कोभिड१९ का कारण देखाएर श्रमजीवी पत्रकारलाई सञ्चारमाध्यमले निकाल्न नहुने बताए। रासस"
लकडाउनमा दोब्बर भाडा असुली गर्ने सवारी साधन कारबाहीमा,"डडेल्धुरा : यातायात समितिको निर्णय समेत नमानी मानोमानी ढंगले सञ्चालनमा आएका छोटो दूरीमा चल्ने जीपले यात्रुबाट दोब्बर भाडा असुली गरिरहेको पाइएको छ। लकडाउन खुकुलो भएपनि सार्वजनिक यातायात खासै सञ्चालनमा नआएका बेला केही सवारी साधनले ग्रामिण क्षेत्रबाट यात्रु सदरमुकाम ल्याउन दोब्बर भाडा लिइरहेका छन्। क्षमताभन्दा आधा यात्रु बोक्ने र ५० प्रतिशतसम्म भाडा बढाउने सरकारको नीति भएपनि डडेल्धुरामा भने सार्वजनिक यातायातकर्मीले मनलाग्दी दोब्बर भाडा लिइरहेको गुनासो आउन थालेको छ। सावारी साधनले यात्रु खचखच बोक्ने र भाडा पनि दोब्बर लिने गरेको खुलेपछि जिल्ला ट्राफिक कार्यालय स्याउलेले डडेल्धुराले जीप सञ्चालक एवं चालकलाई कारबाही समेत गरेको छ । कोरोना महामारीको समयमा दुर्गम ग्रामिण क्षेत्रबाट चल्ने सवारी साधनले मनपरि रुपमा भाडा लिइरहेको रुपालबाट जिल्ला सदरमुकाम पुगेका एक यात्रुले बताए । हिँडेर आउँदा ६।७ घण्टा भन्दा बढी समय लाग्ने रुपालबाट गाडिमा आउँदा पाँचसयसम्म लिने गरेको पाइएको छ । अन्य समयमा २ सय ५० सम्म भाडादर रहेको थियो । लकडाउनको पालन नगर्ने सार्वजनिक यातायातका सवारी साधनलाई कारबाही गरिएको ट्रफिक प्रहरी स्याउलेले जनाएको छ । लकडाउन खुकुलो भएसँग सरकारको नियम उलंघन गर्ने सार्वजनिक सवारीका साधनलाई सोमबार प्रहरीले कारबाही गरेको ट्राफिक प्रहरी इञ्चार्ज देव खत्रीले बताए । सोमबार ग्रामिण क्षेत्रमा सञ्चालन हुने जीपलाई पहिलो पटकका लागि सामान्य जरिवानासहित सम्झाई बुझाई छोडिएको ट्राफिक प्रहरीले जनाएको छ। यात्रुबाट दोब्बर भाडा र मालसामानको पनि यात्रु बराबर भाडा असुल्ने गरेको गुनासो पछि चेकजाँचका क्रममा आठवटा जीप कारबाहीमा परेको ट्राफिक प्रहरी इञ्चार्ज खत्रीले जानकारी दिए । यात्रुसँगै मालसामान बोकेका आठवटा जीप चेकजाँच गरी पहिलो पटकका लागि सामान्य जरिवाना पाँच सयसहित सम्झाई बुझाई गरी छोडिएको छ । पाँचवटा सिट पास भएका बोलेरो डबल क्याभ जीपले १२ जना यात्रु बोक्न पाउने गरी जिल्ला प्रशासनमा सहमती गरिएको छ । लकडाउन केही खुकुलो भए संगै सामाजिक भौतिक दुरी कायम गरी आधा यात्रु बोक्ने, मास्क अनिवार्य लगाउने र ५० प्रतिशतसम्म भाडा थप लिने छलफल यातायात व्यवसायीसँग गरिए पनि कार्यान्वयन भने हुन सकेको छैन । उग्रतारा डडेल्धुरा सार्वजनिक यातायात प्राली को समितिले चलान नै नकाट्ने सूचना जारी गरेको छ । अहिले कुनै पनि सावरीका साधान सञ्चालनमा नआउने समितीले जनाएको भएपनि सवारी धनी वा चालकले भने गाडि सञ्चालन गर्दै आएका छन् ।"
टोखामा ढिस्कोले पुरिएर जुम्ल्याहा बालबालिकाको मृत्यु,"काठमाडौं : काठमाडौंको टोखा नगरपालिकामा ढिस्कोले पुरिएका दुई बालबालिकाको मृत्यु भएको छ। मंगलबार बिहान टहरामा बसेर खाना खाँदै गरेका तीन वर्षीय जुम्ल्याहा बालबालिकाको मृत्यु भएको महानगरीय प्रहरी वृत्त महाराजगञ्जका डीएसपी रोशन खड्काले जानकारी दिए। नगरपालिका वडा नम्बर १ टाँसी डाँडामा ढिस्कोले पुरिएका तीन वर्षीया सन्ध्या रानामगर र सचिन रानामगरको मृत्यु भएको हो। उनीहरुको शव पोस्टमार्टमका लागि महाराजगञ्जस्थित टिचिङ अस्पतालमा पठाइएको डीएसपी खड्काले बताए। नगरपालिका १ का वडा अध्यक्ष श्रीकृष्ण अधिकारीका अनुसार सबै परिवार टहरामा बसेर खाना खाने क्रममा मंगलबार बिहान करिब १० बजेतिर ढिस्कोले टहरा पुरिएको हो। धनकुटा स्थायी घर भएर टोखाको खुला बारीमा खुखुरा फारम चलाएर बसेका राना परिवारका अन्य सदस्य भने भाग्न सफल भएका छन् । जुम्ल्याहा बालबालिकालाई भने निकाल्ने प्रयास सफल नहुँदा घटना भएको परिवारका सदस्यले बताएका छन् । वडा अध्यक्ष अधिकारीका अनुसार उनीहरु चार वर्षदेखि त्यही बस्दै आएका थिए । माथिबाट सुख्खा माटो आएको थाहा पाएपछि परिवारका सदस्य भाग्न सफल भए पनि बच्चालाई निकाल्न नसक्दा घटना भएको रहेछ, वडाध्यक्ष अधिकारीले भने, बच्चा तान्न खोज्दा खोज्दै ढिस्कोले टहरा छोपिएछ । अध्यक्ष अधिकारीका अनुसार त्यो पहिरो नभएर ढिस्को मात्र झरेको हो । बालुवा मिसिएको माटोको ढिस्को धेरै पानी परेपछि झरेको उनको भनाइ छ । घटनास्थल चक्रपथदेखि १० किलोमिटर टाढा पर्छ ।"
नारायणीको बहाव ४४ वर्षको उच्च,"चितवन : नारायणी नदीको बहाव मंगलबार बिहान ४४ वर्षयताको सबैभन्दा उच्च भएको छ। बिहान ९ बजे नदीको बहाव ९ दशमलव ९१ मिटर पुगेको थियो। देवघाटमा रहेको नारायणी बेसिन फिल्ड कार्यालय भरतपुरका प्रमुख जलविज्ञ रामविकेश रायका अनुसार त्यतिबेला नदीमा पानीको बहाव १४ हजार ७७९ घरमिटर प्रतिसेकेण्ड रहेको थियो। यसअघि सन् १९७४ अगष्ट ५ मा १० दशमलव १ मिटर पानीको तह र १५ हजार ३०० घनमिटर प्रतिसेकेण्ड बहाव मापन गरिएको थियो। यसबीचको अवधिमा सन् २०१८ को वर्षात्मा १४ हजार घनमिटर प्रतिसेकेण्ड बहाव र तह ९ दशमलव ६ मिटर रहेको उहाँले जानकारी दिनुभयो। त्यतिबेला पानीको बहाव २७ वर्षयताको सबैभन्दा बढी थियो। सन् १९६३ देखि हालसम्मको तथ्याङ्कलाई हेर्दा नारायणीको शिरतर्फका क्षेत्रमा सन् १९७४ यताको सबैभन्दा बढी पानी परेको देखिन्छ। सन् २०१३ मा १३ हजार घनमिटर प्रतिसेकेण्ड नारायणीको बहाव मापन भएको थियो। जलस्रोतविज्ञ रायले भने '४४ वर्षको अवधिमा नारायणी नदीमा पानीको बहाव आज बिहान सबैभन्दा उच्च भएको देखिन्छ।' जल विज्ञान विभागका वरिष्ठ जलविज्ञ विक्रम श्रेष्ठ कोशी पनि नारायणी नदीले खतराको तह नाघेको बताउनुहुन्छ। नारायणी नदीको खतराको तह आठ मिटर र बहाव नौ हजार ९९२ घनमिटर प्रतिसेकेण्ड रहेको छ। यसको चेतावनी तह ७ दशमलव ३ मिटर र आठ हजार ४६० घनमिटर प्रतिसेकेण्ड रहेको छ। जलविज्ञ श्रेष्ठले मंगलबार पाँचदेखि सात घण्टा पानीको बहाव यही अवस्थामा रहने बताए। भोलिबाट क्रमशः घट्दै जाने उनको भनाइ छ। पहिलेका वर्षहरुमा ढिलो गरी मनसुन सक्रिय हुने गरेको भए पनि यस वर्ष छिटो मनसुन शुरु भएको थियो। गएको जाडो मौसम र प्रिमनसुनको समयमा औषतभन्दा बढी पानी परेका कारण नारायणी नदीका सहायक नदी, खोलाहरुमा पानीको बहाव बढ्न गएको छ। कतिपय ठाउँमा पहिरो गई नदी, खोला थुनिएर फुट्ने गर्दा पनि तिनमा एक्कासी पानीको मात्रा बढ्न गएको उनको भनाइ छ। नारायणी नदीमा मस्याङ्दी, त्रिशूली, सेतीजस्ता ठूला नदीहरु मिसिएका छन्। मुग्लिनमा त्रिशूलीमा मस्याङ्दी, गाईघाटमा त्रिशूलीमा सेती मिसिएको छ भने देवघाटमा त्रिशूलीमा कालीगण्डकी मिसिएर नारायणी नदी बनेको हो। यी ठूला नदीहरुमा प्रसस्त साना नदी र खोलाहरु मिसिएका छन्। नारायणीको शिर क्षेत्रमा कास्की, स्याङ्जा, गोरखा, लमजुङ, रसुवा, नुवाकोट, धादिङलगायतका जिल्ला रहेका छन्। जल तथा मौसम विज्ञान कार्यालय पोखराका प्रमुख राजाराम ढकालका अनुसार गएको २४ घण्टामा कास्कीमा ११८ दशमलव ७ मिलिलिटर र गोर्खामा १४५ दशमलव ८ मिलिलिटर पानी मापन गरिएको थियो। त्यस क्षेत्रमा पानी बढी परेका कारण नारायणी नदीको बहाव उच्च भएको हो। नदी बढेसँगै यसको प्रत्यक्ष प्रभाव चितवन र नवलपरासी जिल्लामा पर्दछ। नारायणी नदी किनारका बस्तीमा पानी पसेपछि सोमबार साँझबाटै केही बस्तीलाई स्थानान्तरण गरिएको छ। भरतपुर महानगरपालिकाको वडा नम्बर १६, २६ र २७ मा नारायणी नदीको पानी पसेपछि त्यहाँको बस्ती स्थानान्तरण गरिएको थियो। नारायणी नदीमा पछिल्ला वर्षहरुमा लगाइएको बाँधका कारण नदीको पानी बस्तीमा पस्नबाट धेरै हदसम्म जोगिएको स्थानीय बताउँछन्। नारायणीमा मिसिएको त्रिशूलीको बहाव उच्च भएर कटान गर्दा इच्छाकामनाको फिस्लिङमा दुई तले घरसहित तीन घर बगाएको थियो।"
पृथ्वी राजमार्गको तनहुँखण्डमा ठाउँठाउँमा पहिरो,"दमौली : निरन्तर वर्षा हुने क्रम नरोकिएपछि ठाउँठाउँमा पहिरो जाँदा तनहुँस्थित पृथ्वी राजमार्गको यातायात रोकिएको छ । पृथ्वी राजमार्गका कम्तिमा चार ठाउँमा ठूलो पहिरो जाने तथा सडक भाँसिने समस्या देखिएको प्रहरीले जनाएको छ । पृथ्वी राजमार्गअन्र्तगत तनहुँ बन्दीपुरको नहालामा सडक नै भाँसिएको छ । करिब पाँच मिटर सडक भासिएकाले त्यस क्षेत्रमा यातायात अवरुद्ध हुन पुगेको प्रहरी नायब उपरीक्षक युवराज तिमिल्सेनाले बताए । यसैगरी राजमार्गअन्र्तगत बन्दीपुरकै बिमलगरमा पहिरो खस्दा यातायात रोकिएको छ । विहानै पहिरो खस्दा आगमनमा कठिनाई भएको तनहुँको आँबुखैरेनी गाउँपालिकास्थित ऐनापहरामा फेरि पहिरो खसेपछि यातायात सम्पर्क टुटेको छ । यता, राजमार्गअन्र्तगतकै म्याग्दे गाउँपालिकामा पर्ने गुणादीमा पनि पहिरो खस्दा अवरुद्ध सडकमा पहिरो खस्ने क्रम बढेकाले यातायात नियमित बनाउन कठिनाई परेको प्रहरीको भनाइ छ । डुम्रे बेसिसहर सडक पनि अवरुद्ध पृथ्वी राजमार्गका अलावा लमजुङ सदरमुकाम बेसिसहरसँगको यातायातको एक मात्र माध्यम डुम्रे बेसिसहर सडक सोमबारदेखि नै अवरुद्ध छ । भानु नगरपालिकाको भन्सारदेखि लमजुङको सीमानासम्म ठाउँ ठाउँमा पहिरो खसेको भानु ९ का वडाध्यक्ष निलमसंजिवा श्रेष्ठले बताए । मुख्य गरी रानीपानीमा करिब १० मिटर कालोपत्रेमुनिको जमिन नै खसेका कारण यातायात नियमित गराउन कठिनाई परेको छ । सडक खुलाउन सडकका अधिकारीहरुले सडकको अवलोकन गरे पनि राजमार्ग नै अवरुद्ध भए पछि त्यस क्षेत्रमा यातायात नियमित बनाउने ठूलो चुनौती सडक अधिकारी सामु देखिएकाले डुम्रे बेसिसहर सडक तत्काल नियमित हुने सम्भावना कम देखिएको छ ।"
बाढीपहिरोले लमजुङमा दर्जनौं परिवार विस्थापित,"बेंसीसहर : तीन दिनदेखी भएको भारी वर्षासँगै आएको बाढीपहिरोले लमजुङमा दुई दजर्न बढी परिवार विस्थापित भएका छन्। बाढी पहिरोले दर्जनौं घरमा क्षति पुर्याएको छ। विस्थापितलाई छिमेकीको घर तथा सामुदायिक भवनमा अस्थायी स्थान्तरण गरिएको छ। प्रहरीका अनुसार दूधपोखरी गाउँपालिका २, जल्केनीमा कमल तामाङ र वेदबहादुर तामाङको घरमा पहिरोले क्षति पुर्याउँदा उनीहरु विस्थापित भएका छन्। दूधपोखरी ५ बन्देस्वारामा पहिरोले रामबहादुर तामाङ, कालीमाया तामाङ र कामी तामाङको घर पूर्णरुपमा क्षति पुगेको छ। कलबहादुर तामाङको घर जोखिममा परेको छ। ४ जनाको परिवार विस्थापित भएको प्रहरी निरीक्षक ओमप्रकाश पुनले बताए। दोर्दी गाउँपालिका३ काल्चेमा विकास भुजेल र अनिल भुजेलको घरमा पनि बाढीले क्षति पुर्याएको छ। उनीहरु छिमेकीको घरमा सरेका छन्। दोर्दी १ भारते लामिस्वारामा कृष्णप्रसाद अधिकारीको घर पहिरोले पुरिएको छ। अन्य १० घर जोखिममा परेको प्रहरीले जनाएको छ। मर्स्याङ्दी गाउँपालिका३ पल्लोटारीमा पहिरो जाँदा २० घर विस्थापित भएका छन्। सोमबार राती पौने १२ बजे गएको पहिरोले ७४ घर उच्च जोखिममा रहेको वडा अध्यक्ष प्रेमबहादुर बस्नेतले बताए। राइनास नगरपालिका६ धमिलिकुवामा जुना चिलुवालको घर डुबानमा परेको छ। सुन्दरबजार नगरपालिका९ फेदीकुनामा रामप्रसाद लौनियाको घरमा पहिरोले क्षति पुर्याएको छ। डीएसपी गंगाबहादुर थापाका अनुसार बाढीपहिरो पीडितलाई सुरक्षित स्थानमा सारिएको छ। दुई दर्जन बढी घर क्षति भएको जानकारीमा आएको उनले बताए। सुन्दरबजार नगरपालिका४ पुरानडिहीमा पूर्णबहादुर परियार र उनका छोरा यमबहादुर परियारको घर पहिरोले क्षति पुर्याउँदा उनीहरु विस्थापित भएका छन्। स्थानीय लक्ष्मीकान्त नेउपानेका अनुसार करिब १० घर पहिरोको उच्च जोखिममा छन्।"
कोरोना अपडेट : स्वास्थ्य मन्त्रालयको पत्रकार सम्मेलन (लाइभ),काठमाडौं : स्वास्थ्य तथा जनसंख्या मन्त्रालयले पत्रकार सम्मेलनमार्फत् कोरोना भाइरस (कोभिड१९) को नियमित अपडेट गराउँदै आएको छ।लकडाउन सुरु भएको २०७६ चैत ११ गतेदेखि सुरु भएको पत्रकार सम्मेलनलाई मन्त्रालयले निरन्तरता दिएको हो। नियमित पत्रकार सम्मेलनमा मन्त्रालयका प्रवक्ता डा जागेश्वर गौतमले कोरोनाको पछिल्लो अवस्थाबारे जानकारी गराउँदै आएका छन्।हालसम्म नेपालमा कोरोना संक्रमितको संख्या १७ हजार ८४४ पुगेको छ। ४० जनाले कोरोनाकै कारण ज्यान गुमाइसकेका छन्।
"नवलपरासीमा बाढी र पहिरोमा परी दुईजनाको मृत्यु, १ बेपत्ता",नवलपुर : लगातार परेको वर्षाका कारण आएको बाढीपहिरोले नवलपरासीमा दुईजनाको मृत्यु भएको छ भने १ जना बेपत्ता छन् । पूर्वी नवलपरासीको बुलिङटार गाउँपालिका२ डाडाँझेरी गाउँको टाँडीमा सोमबार राती पहिरोले घर बगाउँदा एक दम्पत्तिको मृत्यु भएको छ । विकट पहाडि गाउँमा सोमबार राती गएको पहिरोले घर बगाउँदा ६१ वर्षीय शेरबहादुर नेपाली र उनकी ५७ वर्षीया श्रीमती खिलमायाको मृत्यु भएको जिल्ला प्रहरी कार्यालयका नायब उपरीक्षक प्रवक्ता मोहन खाँडले बताए । पहिरोमा परी बेपत्ता भएका दम्पत्तिको मंगलबार बिहान स्थानीय र प्रहरीको टोलीले खोजी गर्दा उनीहरु मृत अवस्थामा फेला परेका थिए । घरमा नेपाली दम्पत्ति मात्रै थिए । नजिकै रहेको अर्को घरमा छोरा बुहारी र नाती नातीनी सुतेकाले उनीहरु भने सकुशल रहेको गाउँपालिकाका अध्यक्ष शशिकिरण बस्ताँकोटीले बताए । हिउँदको समयमा बाटो खन्दा डोजर प्रयोग गरिने भएकाले पहाडि क्षेत्रका घर पहिरोको जोखिममा पर्ने गरेको स्थानीयले बताए।यसैबीच पहिरोका कारण पहाडि क्षेत्र जाने सडक अवरुद्ध भएका छन् । बुलिङटार र बौदिकाली गाउँपालिका जाने सबै मोटर बाटो अवरुद्ध भएको हो । पहाडि क्षेत्रमा खाद्यान्न ढुवानी र सर्वसाधरणको सुविधाका लागि राजमार्गको दलदलेबाट दैनिक रुपमा सवारीसाधनहरु आवतजावत गर्ने गरेका थिए । यता बाढीका कारण पश्चिम नवलपरासीको सुस्ता गाउँपालिका४ थारुटोलाका ३२ वर्षीय सन्तु चौधरी नारायणीलाई नदीले बगाउँदा बेपत्ता भएका छन् । नदीमा बग्दै आएका दाउरा समात्न जाने क्रममा उनी डुबेर बेपत्ता भएको जिल्ला प्रहरी कार्यालयका नायब उपरीक्षक प्रवक्ता राजु लामाले जानकारी दिए । उनको खोजी कार्य भइरहेको प्रहरीले जनाएको छ।
बाढीले प्रदेश २ का २९ घरमा क्षति,जनकपुरधाम : प्रदेश २ मा बाढीले बगाउँदा एक जना बेपत्ता भएका छन्। २९ घरमा बाढीले क्षति गरेको छ। बाढीको प्रकोपले ८ सय ४५ जना विस्थापित भएका छन्। बाढीले बगाउँदा महोत्तरीको भंगहा नगरपालिका६ बस्ने ४० वर्षीय बिरेन्द्र कापर बेपत्ता भएको प्रदेश प्रहरी कार्यालय जनकपुरधामका प्रवक्ता मकेन्द्रकुमार मिश्रले जनाए। बाढी तर्ने क्रममा कापरलाई रातु खोलामा आएको बाढीले बलवा नगरपालिका११ स्थित सग्रामपुरबाट बगाएको हो। बागमति नदीको बाढीले सर्लाहीमा बगाएका दुई जनाको गाउँले र प्रहरीले उद्धार गरेका छन्। घाँसदाउरा गर्न गएका बागमति नगरपालिका१२ का २४ वर्षीय डेटमान गोले र निरज पिटुङ्गलाई बाढीले बगाउँदै गर्दा गाउँले र प्रहरी जोगाएका थिए। बाढीले प्रदेश २ मा २९ घरमा क्षति पुर्याएको छ। सबैभन्दा बढी पर्सामा २२ घर बाढीले ध्वस्त बनाएको हो। बाढीको कटान र डुबानमा परेर २ सय ११ घरका ८४५ जना विस्थापित भएका छन्। ८ वटा चौपाया मरेको छ। बाढीबाट जनधनको क्षति हुन नहुदिन प्रदेश प्रहरी कार्यालयले प्रदेशका ८ वटै जिल्लामा २ हजार ८ सय १० प्रहरी परिचालन गरिएको छ।
दार्चुलाको सीमामा चट्टान फोडेर धमाधम ट्याक खोल्दैछ नेपाली सेना,"काठमाडौं : सामरिक हिसाबले संवेदनशिल मानिएको दार्चुलाको छाङरु घाँटीबगर ट्रयाक खोल्ने काम नेपाली सेनाले धमाधम गरिरहेको छ। नेपाली सेनााले २५० मिटर ट्याक खोलिसकेको छ। बाँकी काम ढिलोमा चाँडै सकाउने गरी धमाधम निर्माण कार्य भइरहेको जानकारी नेपाली सेनाका प्रवक्ता सहायकरथी सन्तोषबल्लभ पौडेलले दिएका छन्। ४५० मिटर ट्याक खोलेपछि छाङरु घाँटीबगर बाटो प्रयोगमा आउनेछ। चट्टान फोडेर निर्माण भइरहेको यो घोरेटो बाटो तयार भएपछि छाङरु घाँटीबगर बासिन्दा दार्चुला आवतजावत गर्न भारतीय भूमि प्रयोग गर्नुपर्ने वाध्यता अन्त्य हुनेछ। अहिलेसम्म उनीहरु भारतीय भूमि टेकेर आवत जावत गर्नुपर्ने अवस्था छ। कडा चट्टान तथा मौसमको प्रतिकुलताले गर्दा काममा केही कठिनाइ भएको बताउँदै प्रवक्ता पौडेलले अन्नपूर्ण अनलाइनसँग भने, 'प्रत्येक दिन सातदेखि १० मिटरको हिसाबले ट्याक खोल्ने काम भइरहेको छ। अबको ३०३५ दिन भित्रमा काम सम्पन्न गर्ने लक्ष्यसहित काम भइरहेको छ।' प्रवक्ता पौडेलले यो बाटो तयार भएपछि भारतीय भूमि टेकेर गाउँ आवत जावत गर्नुपर्ने वाध्यता अन्त्य हुने बताए। दार्चुलाको छाङरु र घाटीबगर त्यही क्षेत्र हो, जुन भारतले अतिक्रमण गरेर फौज राखेको नेपाली भूमि कालापानीबाट झन्डै १० किलोमिटरको दुरीमा पर्छ। छाङरुमा सशस्त्रले बोर्डर आउट पोस्ट (बीओपी) स्थापना गरेको छ। छाङरु नजिकै घाँटीबगरमा सेनाको अस्थायी क्याम्प बसेको छ। खासगरी भारतले लिपुलेक, लिम्पियाधुरा र कालापानी क्षेत्रलाई समेटेर नयाँ नक्सा सार्वजनिक गरेपछि सामरिक रुपमा संवेदनशील मानिएको यो क्षेत्रमा सुरक्षा सतर्कता र सक्रियता बढाइएको हो। वैशाखको अन्तिम साता शसस्त्रको बीओपी स्थापना भएको थियो भने जेठको पहिलो हप्ता सेनाको अस्थायी क्याम्प बसेको थियो। भारतीय भूमि टेकेर गाउँ पुग्नुपर्ने वाध्यतामा रहेका स्थानीयमा बन्दै गरेको यो बाटोले बेग्लै खुसी संचार भएको छ।सुरक्षा उपस्थितिसँगै कालापानी क्षेत्रमा बेग्लै माहोल सुरु भएको छ। गाउँ छोडेका स्थानीय फर्केर खेतीपाती थालेका छन्"
बाढीले संरचना बगाएपछि पानीको हाहाकार,"जोमसोम : सोमबार रातीको अविरल वर्षाले मुस्ताङको थासाङ गाउँपालिका ४ घाँसा गाउँलगायतका स्थानमा ठूलो धनजनको क्षति भएको जनाइएको छ। म्याग्दी र मुस्ताङको सीमावर्ती गाउँ थसाङ ४ माथिल्लो घाँसा माथिको गाड खोलाको बहाव उच्च हुँदा त्यहाँ ठूलो धनजनको क्षति भएको घाँसा प्रहरी चौकीले बताएको छ । सोमबार राती आएको गाडखोला बाढीले घाँसा गाउँमा ल्याइएको खानेपानीको पुरै संरचना बगाएको घाँसा प्रहरी चौकीका इञ्चार्ज निमप्रसाद तिमिल्सिनाले जानकारी दिए । उनका अनुसार बाढीले गाड खोलाबाट ल्याइएको खानेपानीको मुहान ,पानी ट्याङकी र पाइप लाइन समेतमा क्षति पुर्याएको हो । खानेपानीको संरचनामा बाढीले क्षति पुर्याएपछि अहिले घाँसा गाउँमा खानेपानीको चरम समस्या भएको इञ्चार्ज तिमिल्सिनाले बताए । बाढीले घाँसा गाउँमा सार्वजनिक तथा स्थानीयको खेतीयोग्य जमिनमा समेत क्षति पर्याएको छ। गाड खोलाको बाढीले खेतीयोग्य जमिनमा लेदो ,गेग्रान ,बलौटे माटो समेत बगाएर थुपारिदिएपछि स्थानीयले खेतमा लगाएको मकै र आलुबारी सखाप भएको वडाध्यक्ष विशाल शेरचनले जानकारी दिए । उनका अनुसार अविरल वर्षा र बाढीले घाँसा बजारको बेनीजोमसोम मुख्य राजमार्गको सडक बाटो र नाली ड्रेनलगायतमा क्षति पुर्याएको छ । यस्तै घाँसा बजारको पुरानो ट्रेकिङ रुढ र तल्लो घाँसा हुँदै पैरोथाप्ला जाने ट्रेकिङ रुढ पनि प्रभावित भएको छ।बाढीले घाँसामा स्थानीयको गाईगोठ समेत क्षति पुगेको छ भने त्यहाँ स्थानीयको ३ वटा चौपाया मरेको भनिए पनि यो संख्या बढ्ने देखिएको वडाध्यक्ष विशाल शेरचनले बताए । यता जिल्ला प्रहरी कार्यालय मुस्ताङले थासाङमा बाढीले पुर्याएको विस्तृत क्षति विवरणबारे सार्वजनिक गर्ने जनाएको छ । बाढीग्रस्त क्षेत्रमा जिल्लाबाट सरोकारवाला प्रतिनिधि तथा सुरक्षाकर्मी जाँदै गरेको जनाइएको छ । यस्तै अविरल वर्षाले म्याग्दी खण्ड र मुस्ताङको थासाङ खण्डमा बाढीपैहिरोले सडक मार्ग,सडक मार्गमा विद्युत पोल र रुखहरु ढलेपछि सोमबारदेखि विद्युत तथा संञ्चार सम्पर्क असहज बनेको नेपाल टेलिकम जोमसोम शाखाका प्रमुख सुमनराम श्रेष्ठले जानकारी दिए । थासाङा २ वटा पक्की पुल बगायो सोमबार राती आएको बाढीले मुस्ताङको थासाङ गाउँपालिका ४ घासामा २ वटा पक्की मोटरेबल पुल बगाएको वडाध्यक्ष विशाल शेरचनले जानकारी दिए । बेनीजोमसोम जोड्ने ७६ किमी सडकको मुस्ताङको थासाङ खण्डमा आएको बाढीले करिडोर सडकको एक निर्माणधिन पुल र अर्को संञ्चालनमा रहेको पुल बगाएको उनले बताए । बाढी पहिरोले सोमबार अन्नपूर्ण गाउँपालिका ३ म्याग्दीको रुप्से खोलाको पक्की पुल समेत बगाएको थियो । बेनीजोमसोम सडकमा लगातार ३ वटा पक्की पुल बाढीले बगाएपछि बेनीजोमसोम सडक झनै कष्ठकर बनेको छ ।"
मृस्ति र तादीखोलामा साधारण सेयर खुल्ला,"बेनी : माउन्टेन इनर्जी लिमिटेडद्वारा निर्माणको अन्तिम चरणमा पुगेका म्याग्दीको मृस्ति र नुवाकोटको तादीखोला जलविद्या आयोजनाको साधारण सेयर (आइपीओ) जारी भएको छ। म्याग्दीको अन्नपूर्ण गाउँपालिका४ नारच्याङमा निर्माणको अन्तिम चरणमा पुगेको ४२ मेगावाट क्षमताको मृस्ति र नुवाकोटको ५ मेगावाट क्षमताको तादीखोला जलविद्युत आयोजनाको प्रभावित क्षेत्रका बासिन्दाका लागि १९ लाख ६८ हजार २७ कित्ता सेयर निश्कासन गरेको हो। माउन्टेन इनर्जीका प्रशासन तथा लेखा प्रमुख राजेन्द्र शर्माले यही साउन ८ गतेदेखि २२ गतेसम्म आयोजना प्रभावित क्षेत्रका बासिन्दाले न्युनतम १० देखि अधिकतम २० हजार कित्ता शेयर खरिद गर्न पाउने जानकारी दिए।पहिलो चरणमा आयोजना प्रभावित क्षेत्रका बासिन्दालाई प्राथमिकता दिएर कुल लागतको दश प्रतिशत शेयर निस्काशन गरेको हो, उनले भने, कुल १९ हजार ६८ लाख दुई हजार ७०० रुपैयाँ मूल्य बराबरको सेयर निश्काशन भएको छ। मृस्तिखोला निर्माण स्थल नारच्याङ र तादी खोला थप्रेक जलविद्युत आयोजना प्रभावित तादी, पञ्चकन्या र लिखु गाउपालिकाका बासिन्दाका लागि चालीस र म्याग्दीको अन्नपूर्ण गाउँपालिकाका बासिन्दाका लागि साठी प्रतिशत शेयर निस्काशन गरेको हो। नारच्याङ र अन्नपूर्ण गाउँपालिकाका बासिन्दाले सिटिजन्स बैंक इन्टरनेशनल लिमिटेड बेनी, ग्लोबल आइएमई बैंक लिमिटेड बेनी, गरिमा विकास बैंक लिमिटेड पोखरेबगर र प्रभु बैंकको अन्नपूर्ण शाखाबाट सेयर खरिदका लागि आवेदन दिन सक्नेछन्। आईपिओ निष्कासन गर्न कम्पनीको बिक्री प्रबन्धकमा नबिल इन्भेष्टमेन्ट बैंकिङ्ग र सिबिआइएल क्यापिटललाई नियुक्त गरेको छ। कम्पनीको आइपीओलाई केयर रेटिङ नेपालले ग्रेड ४ प्लस रेटिङ दिएको छ। पूर्वाधार निर्माण अन्तिम चरणमा पुगेको मृस्तिले बाँध, टनेल र पेनस्टकको परीक्षण सुरु गरेको छ। विद्युतगृहमा उपकरण जडान गरेर परीक्षणको तयारी गरिएको आयोजनाको परामर्शदाता इञ्जिनियर दिवाकर खड्काले बताए। सन २०१६ को जुन १३ मा सुरु भएको आयोजनाको दुई हजार २७०५ मिटर सुरुङको २०७६ बैशाखमा ब्रेक थ्रु भएको थियो। नारच्याङको बेशीगाउँ स्थित कालीगण्डकी नदीको बायाँ किनारमा विद्युतगृह निर्माण गरेको छ। निलगिरि र घलेम्दी खोलाको दोभानमा २३ मिटर अग्लो बाँध निर्माण गरेर परीक्षणसमेत गरेको छ। पहाडभित्र १३५ मिटर सुरुङ खनेर खोलाको पानीलाई डाईभर्सन गराएर बाँध निर्माण गरिएको हो। पहाड भित्र ११५ मिटर लम्बाइ, ८५ मिटर चौडाइ र १३ मिटर गहिराइ भएको २ वटा बालुवा थिग्राउने भूमिगत पानी थिग्राउने पोखरी (क्यानल) बनाएको छ। आउटलेट देखि बाँधसम्म एक हजार ५०० मिटर दुई मिटर गोलाइको पेन स्टक पाइप जडान भएको छ। आयोजनाले नारच्याङ बेशीगाउँदेखि बाँधसम्म पुग्ने ६ किलोमिटर सडक र तिन वटा बेलीब्रिज निर्माण गरेको छ। रु पाँच अरब ६४ करोड लागत अनुमान गरिएको आयोजनामा प्रर्वद्धक बाहेक नेपाल ईन्भेष्टमेन्ट बैङ्कले ७० करोड, जलविद्युत विकास कम्पनीले एक अरब र नेपाल बैंकले ५० करोड रुपैयाँ ऋण लगानी गरेका छन्। यसैगरी नविल बैंकले एक अरब, लक्ष्मी बैंकले ४० करोड, सिद्धार्थ बैंकले ३० करोड र एस डेभलभमेन्ट बैंकले ३० करोड ऋण लगानी रहेको छ। विद्युत विकास विभागले २०६४ मा जनेरेशन लाइसेन्स (निर्माण अनुमती) दिएको थियो। नेपाल विद्युत प्राधिकरणले २२० केभी कालीगण्डकी करिडोर प्रशारण लाइन र दाना सब स्टेशन बनाउन ढिलाई गर्दा आयोजना नौ वर्षपछि धकेलिएको हो। मिस्त्रीखोला म्याग्दीमा हालसम्म निर्माण भएका र निर्माणाधिन अवस्थामा रहेका मध्य सबैभन्दा ठूलो आयोजना हो। नारच्याङमा २ मेगावाट क्षमत्ताको तातोपानी साना जलविद्युत आयोजना सञ्चालनमा छ। ५ मेगावाटको घलेम्दीखोलाले गत माघ महिनादेखि उत्पादन सुरु गरेको छ।"
सिन्धुलीमा बाढीले सयौं विगाह खेतियोग्य जमिन कटान,"सिन्धुली : दुई दिनदेखि परेको अविरल वर्षाका कारण आएको बाढीले सिन्धुलीको मरिण र सुनकोसी गाउँपालिकामा सयौं विगाह खेतियोग्य जमिन कटान गरेको छ । मंगलबार बिहानैदेखि मरिणखोलामा आएको बाढीका कारण मरिण गाउँपालिका ५ स्थित बढिमुहानमा मात्र पचासौं विगाह धान खेत बाढीले कटान गरेको हो । गाउँपालिकाका अध्यक्ष पानिराज बम्जनका अनुसार उक्त क्षेत्रमा रहेको मरिण पुलबाट पानी बस्तीतर्फ प्रवेश गरेको छ । 'मरिण नदीमा पानीको बाहव अत्याधिक भएकाले त्यस क्षेत्रमा खेतियोग्य जमिन कटानसँगै बडीमुहान बजार नै जोखिममा परेको छ,' उनले भने । बढीमुहान बजारमा मात्र एक सय पचासबढी घर तथा पसल छन् । तीमध्ये उच्च जोखिममा रहेका एक दर्जन बढी घरका मानिसलाई सुरक्षित स्थानमा सर्न भनिएको बम्जनले बताए । उता मरिण गाउँपालिका ७ को थामि बस्ती पहिरोको उच्च जोखिममा परेको छ । त्यहाँका आधा दर्जन बढी घरहरु पहिरोको उच्च जोखिममा परेपछि सुरक्षित स्थानमा सार्ने काम भइरहेको वडा अध्यक्ष राजन थापाले बताए । यस्तै रोसी खोलामा आएको बाढीले सुनकोसी गाउँपालिका १ को दम्जा, नेपाल थोक क्षेत्रमा एक सय विगाह बढी धान खेत कटान गरेको सुनकोसी गाउँपालिकाकी अध्यक्ष दिपा बोहोरा दाहालले बताइन् । उनले रोसीमा अत्याधिक ठूलो बाढी आएका कारण अन्य सयौं विगाह जमिन कटान र डुवान हुने खतरा बढेको जानकारी दिइन् ।"
तमोरको बाढीले ओलाङचुङगोलामा दुईवटा पुल बगायो,"ताप्लेजुङ : वर्षासँगै तमोर नदीमा आएको बाढीले चीनसँगको सीमावर्ती गाउँ ओलाङचुङगोलाका दुईवटा पुल बगाएको छ । फक्ताङलुङ गाउँपालिका७ मा पर्ने उक्त पुल सोमबार राति बगाएको वडाध्यक्ष छेतेन भोटेले बताए । ओलाङचुङगोलाबाट दाङ्जेन जाने पक्की पुल र मिक्वाखोला गाउँपालिकाको पापुङ जाने काठे पुल बगाएको हो । पुल बगाएपछि घाँस दाउराका लागि ओहोरदोहोर गर्न समस्या भएको भोटेको भनाइ छ । भोटेका अनुसार बाढीले तीब्बत जोड्ने सडक र चीनियाँ ठेकेदारको एउटा गाडी पनि बगाएको छ । सडक निर्माणका चीनियाँ निर्माण व्यावसायीले ल्याएको उक्त गाडी सडक अवरुद्ध भएपछि छाडेर गएका थिए । पक्की पुल १२ लाख र काठको पुल २ लाख रुपैयाँमा बनाइएको थियो । दुवै पुल आर्थीक वर्ष २०७५०७६ मा निर्माण गरिएको थियो । तमोरको उद्गमस्थलमै पोखरी फुटेर बाढी आएको हुनसक्ने स्थानीय तेञ्जिङ वालुङले बताए । मंगलबार दिउँसोसम्म पनि पानी पर्ने क्रम नरोकिएकाले नदीमा बाढी पनि घटेको छैन । उद्गमस्थलबाटै बाढी आएपछि तमोर नदी किनारका तापेथोक, सिँवा, थिवा, हान्द्रुङ, दोभान लगायतका बस्तीमा त्राश बढेको छ । नदीमा बाढी आएपछि रातभर जाग्राम बसेको दोभान बजारका मानबहादुर मोक्तानले बताए । तमोरमा एक दशकयताकै ठूलो बाढी आएको तापेथोकका सुसन लिम्बुले बताए । जिल्लाका काबेली, मेवा, मैवा, फावाखोला, इन्द्रावति लगायत नदीमा पनि पानीको सतह बढेको स्थानीयले बताएका छन् ।"
"दार्चुलामा पहिरो : दुईको मृत्यु, तीनजनाको उद्दार, महाकाली लोकमार्ग ठप्प","दार्चुला : जिल्लाको मालिकार्जुन गाउँपालिका ८ शंकरपुर पस्तीमा सोमबार राती घर माथिबाट खसेको पहिरोमा परी बेपत्ता दुईजनाको शव भेटिएको छ।बेपत्ता भएका अरुण दर्जी र मिलन दर्जीको शव मंगलबार भेटिएको प्रहरीले जनाएको छ। पहिरोमा परी ३५ वर्षीय लक्ष्मी ढोली, उनका ९ वर्षीय छोरा शुबम् परियारको जिवितै उद्धार गरिएको थियो। मृतक दुवैजना लक्ष्मी ढोलीका भाइ रहेको जनाइएको छ। उनीहरु लेकम गाउँपालिका ५ न का बासिन्दा रहेको प्रहरीले जनाएको छ । मंगलबार बिहान ३ बजेतिर माथिबाट पहिरो खस्दा घर आशिंक पुरिएको छ । घटनामा ढोलीकी छोरी सोनिया घरभित्रै अड्किएको अवस्थामा उद्धार गरिएको थियो। महाकाली लोकमार्ग अवरुद्ध महाकाली लोकमार्गअन्र्तगतको गोकुलेश्वर दार्चुला सडक खण्डमा वर्षासँगै आएको पहिरोले ठाउँठाउँमा सडक अवरुद्व भएको छ । महाकाली लोक मार्गमा एकदर्जन बढी स्थानमा पहिरोसँगै ठूलाठूला ढुंगा खसेर मंगलबार बिहानैदेखि सडक अवरुद्ध भएको छ। अविरल वर्षासँगै पहिरोले महाकाली नगरपालिका ३ डुङरेमा सडक अवरुद्ध भएपछि बिहानैदेखि सवारी आवागमन रोकिएको छ ।यसैगरी महाकाली लोकमार्गको महाकाली नगरपालिका वडा नम्बर ५ धौलीगाड खोलामा पहिरोले सडक अवरुद्ध भएको जिल्ला प्रहरी कार्यालय दार्चुलाका सूचना अधिकारी सुरेन्द्र जोशीले जानकारी दिए । विभिन्न ठाउँमा सडक अवरुद्ध जिल्ला भित्रिने र बाहिरीने सवारी साधन र यात्रु बीचबाटोमै अलपत्र परेका छन् । अवरुद्व सडक सूचारुका लागि महाकाली लोकमार्ग आयोजना कार्यालयले प्रयास जारी राखेको छ । ठूला ठूला ढुंगा र ठाउँ ठाउँमा पहिरो खसेका कारण सवारी आवागमन सूचारु हुन केही दिन लाग्ने जिल्ला प्रहरी कार्यालय दार्चुलाले जनाएको छ । शाखा सडकले पहिरो ठाउँठाउँमा जथाभावी रुपमा खनिएका शाखा सडकका कारणले पहिरो आएको हो।मापदण्ड विपरित बनाएका शाखा सडकले पहिरो गएको मालिकार्जुन गाउँपालिका २ का स्थानीय मानसिंह धामीले बताए ।"
काठमाडौं उपत्यकामा थपिए ९ जना कोरोना संक्रमित,काठमाडौं : काठमाडौं उपत्यकामा थप ९ जनामा कोरोना संक्रमण पुष्टि भएको छ। स्वास्थ्य तथा जनसंख्या मन्त्रालयका प्रवक्ता डाजागेश्वर गौतमले विभिन्न प्रयोगशालामा गरिएको परीक्षणमा थप ९ जनामा कोरोना संक्रमण भएको पुष्टि गरेका हुन् । संक्रमित हुनेमा काठमाडौंका ८ र ललितपुरका १ जना रहेको स्वास्थ्य मन्त्रालयले जनाएको छ। यस्तै मंगलबार थप १५० जनामा कोरोना भाइरस (कोभिड१९) संक्रमण पुष्टि भएको छ । स्वास्थ्य तथा जनसंख्या मन्त्रालयका प्रवक्ता डा गौतमका अनुसार नयाँसहित कूल संक्रमितको संख्या १७ हजार ९सय ९४ पुगेको छ। मन्त्रालयका अनुसार पछिल्लो २४ घन्टामा ६०९ जनाले कोरोना जितेर घर फर्किएका छन्। योसहित कोरोना जित्नेको कुल संख्या १२ हजार ४ सय ७७ पुगेको छ। मन्त्रालयका प्रवक्ता डा गौतमकाअनुसार पछिल्लो २४ घण्टामा ३ हजार ९सय ६३ जनाको पीसीआर नमुना परीक्षण भएका छन् ।क्वारेन्टाइनमा रहनेको संख्या २१ हजार ७०४ पुगेको छ। यस्तै मन्त्रालयका अनुसार आइसोलेसनमा ५ हजार ४ सय ७७ जनाको उपचार भइराखेको छ ।
भूकम्प पीडितसँग रकम असुली,"बेंसीसहर : भूकम्प पीडितसँग गैरकानुनी रुपमा रकम असुली गरेको अरोपमा उजुरी परेपछि लमजुङको मर्स्याङ्दी गाउँपालिकामा कार्यरत तीन प्राविधिकको जागिर खोसिएको छ। राष्ट्रिय पुननिर्माण प्राधिकरणबाट मर्स्याङ्दी गाउँपालिकामा खटिएका इन्जिनियर भुपेन्द्रकुमार मण्डल, सब इन्जिनियर राजकुमार गौतम र सब इन्जिनियर टिकाप्रसाद गुरुङलाई जागिरबाट बर्खास्त गरिएको हो। उनीहरु २०७५ सालबाट लमजुङमा कार्यरत थिए। उनीहरु तीनै जनाले भुकम्प पीडितसँग घुस लिएको प्रमाणित भएपछि बर्खास्त गरेको राष्ट्रिय पुननिर्माण प्राधिकरण लमजुङका प्रमुख जगदिश मिश्रले बताए। लमजुङको मर्स्याङ्दी गाउँपालिका१ घनपोखरा सेने गाउँका आठ भूकम्पपीडितसँग प्राविधिक भूपेन्द्रकुमार मण्डलसहितले रकम लिएको पाइएको हो । स्थानीय बुद्धिबहादुर गुरुङ, मनबहादुर गुरुङ, जीवन गुरुङ, हस्तबहादुर गुरुङ, चक्रबहादुर गुरुङ, बाङ्ग्रे विक, खेमबहादुर गुरुङ र रसिराम गुरुङसँग प्राविधिक टोलीले प्रतिव्यक्ति ५०५० हजार रुपैयाँ गरी चार लाख रुपैयाँ लिएका थिए । सरकारले दिएको अनुदानबाट बनाएको घर मापदण्डअनुसारको नभएको भन्दै आफूहरूसँग रकम असुलेको पीडितहरूको गुनासो छ । पीडितले आफूहरूसँग प्राविधिक मण्डलले रकम असुलेको भन्दै उनीविरुद्ध आइतबार जिल्ला प्रशासन कार्यालयमा उजुरी परेको छ । लमजुङ सदरमुकाम बेसीशहरमा रहेको ग्लोवल आईएममी बैंकमा गत असार २९ गते अन्तिम किस्ता निकाल्ने क्रममा प्राविधिकले रकम असुलेका हुन्। प्राविधिकले तपाईको घर मापदण्ड अनुसार भएको छैन्, त्यसैले ५० हजार दिनुपर्ने भनेपछि रकम दिएको बुद्धि बहादुर गुरुङले बताए। हामी गाउँका कसैलाई पनि प्राविधिकलाई रकम दिनुहुन्न भन्ने थाहा नपाएरै रकम दिएको उनले बताए। गाउँका पूर्ण क्षतिमा परेका सबै भूकम्प पीडितहरु रकम बैंकमा आएको खबर पाएसँगै बेसीशहर आएका थिए। पीडितहरु जिल्ला प्रशासन कार्यालय लमजुङमा उजुरीका लागि आउँदै गर्दा सब इन्जिनियर टिकाप्रसाद गुरुङले बाटोमा रोकेर ४ लाख रुपैयाँ रकम फिर्ता गरेका थिए। उजुरी दिनका लागि पीडित ८ जनामध्ये ५ जना बेसीशहर झर्दै गर्दा विन्दाबेसी गाउँमा आइपुग्दा एक जना बाइकमा आएर उजुरी नदिन दवाव दिएका थिए। प्राविधिक मण्डलले भने आफूले पैसा नलिएको दाबी गरेका छन् । लमजुङका प्रमुख जिल्ला अधिकारी कृष्णप्रसाद शर्माले पीडितहरूले आइतबार जिल्ला प्रशासन कार्यालयमा प्राविधिकले रकम लिएको भन्दै उजुरी दिएकाले अनुसन्धान भइरहेको बताए । प्रहरी मार्फत प्राविधिकलाई झिकाएर अनुसन्धान भैरहेको छ, प्रमाणित भए कानुनबमोजिम कारबाही गरिनेछ, उनले भने ।"
पहिरोले पीसीआर संकलन रोकियो,"गोरखा : तीनदिनदेखिको अविरल वर्षापछिको पहिरोले गोरखामा स्वाब संकलनको काममा समस्या आएको छ। सङ्कलित स्वाब परीक्षणका लागि काठमाडौं, पोखरा पठाउन पनि नसकिएको प्रमुख जिल्ला अधिकारी सुरेन्द्र पौडेलले जानकारी दिए। सोमबार २३ जनाको स्वाब संकलन गरी परीक्षणका लागि काठमडौं पठाउन लाग्दा पहिरोका कारण रोकिएको उनले बताए। गोरखा क्याम्पस आइसोलेशनमा रहेका छ जनाको र अजीरकोट गाउँपालिकाका क्वारेन्टाइनमा रहेका १७ जनाको स्वाब काठमाडौं पठाइएको थियो तर अँबुवाबाट फिर्ता भयो, उनले भने, काठमाडौं, पोखरा, चितवन जाने सडक जताततै पहिरो झरेर अवरुद्ध भयो। अब कहीँ पठाउन पनि पाइएन। पहिरो पन्छाउने बित्तिकै स्वाब संकलन गर्ने तथा परीक्षणका लागि पठाउने उनले बताए। गोरखाबाट आँबुखैरेनी जाने सडकको ११ किलोबजारमा सडक खोल्सीमा भासिएको छ। मंगलबार दिनभर सो सडक खनेर पहिरो पन्छ्याउने र गाडी चल्न मिल्ने बनाउने प्रयास भइरहेको छ। त्यस्तै सडकमाथिबाट झरेको पहिरोले ८ किलो लगायतका ठाउँमा पनि सडक अवरुद्ध छ। त्यस्तै गोरखा बारपाक सडक, गोरखा आरुघाट सडक, गोरखा पालुङटार सडक, गोरखा भच्चेक सडक लगायतका मुख्य सडकहरु दर्जनौँ ठाउँमा अवरुद्ध भएका छन्। पहिरोले साना, ठूला प्राय सबै सडक अवरुद्ध भएका जिल्ला प्रशासन कार्यालयले जनाएको छ।"
"उर्लियो हनुमन्ते : भक्तपुरमा डुबान सुरु, सुरक्षित रहन आग्रह","भक्तपुर : अविरल वर्षाले हनुमन्ते खोलामा पानीको सतह बढेको छ । हनुमन्ते खोलामा आएको बाढीले खोला दायाँबायाँका होचा क्षेत्र डुबाएको छ । अहिलेसम्म हनुमन्ते खोलाको बाढी बस्तीमा नपसेको भक्तपुर प्रहरीले जनाएको छ । तर वर्षा हुने क्रम नरोकिएकाले बस्तीमा बाढी पस्ने जोखिम बढेको महानगरीय प्रहरी परिसर भक्तपुरकी प्रमुख प्रहरी उपरीक्षक तारादेवी थापाले बताइन् ।उनले हनुमन्ते खोलामा आएको बाढीले डुबानमा पर्नसक्ने सम्भावित क्षेत्रका बासिन्दालाई सुरक्षित रहन आग्रह गरिएको जानकारी दिइन् । 'हनुमन्ते खोलामा आएको बाढीले डुबानमा पार्न सक्ने सम्भावित क्षेत्रका बासिन्दालाई सुरक्षित हुन आग्रह गर्दै आएका छौं, प्रहरी उपरीक्षक थापाले भनिन्, 'सुरक्षाकर्मीहरु पनि उद्धारको लागि तम्तयार छौं ।' यसवर्ष हनुमन्ते कोरिडोर निर्माणले प्रत्येक वर्ष डुबानमा पर्ने मध्यपुर थिमि नपा ९ राधेराधे क्षेत्र जोगिएको छ । कोरिडोरले खोला साँघुरिँदा भक्तपुर नगरपालिकाको सल्लाघारीदेखि माथिको क्षेत्रमा भने बढी डुबाएको छ । कोरिडोर निर्माण नहुँदा भक्तपुर नपा १ स्थित सल्लाघारी, ३ वडास्थित बाराही स्थान, मंगलतीर्थ, वडा नं ४ स्थित राम मन्दिर, वडा नं ५ स्थित चुपीँघाट, शिवालय, वडा नं ७ स्थित भीमसेनस्थान र हनुमान घाट क्षेत्र सधैं डुबानमा पर्दै आएका छन् । यस वर्ष यी क्षेत्रमा अघिल्लो वर्षको तुलननमा पानीको सतह बढेको स्थानीय बताउँछन् । 'गएको वर्षभन्दा यसवर्ष हनुमानघाटमा हनुमन्ते खोलाको पानीको सतह बढ्यो, स्थानीय रामप्रसाद दुवालले भने, 'बाढीले माटोबालुवा बगाएर ल्याउँदा खोलाको सतह पनि बढिरहेको छ । वर्षा नरोकिँदा पानीको बहाव पनि बढेको छ ।' कोरिडोर निर्माणको लागि दायाँबायाँ टेवा पर्खाल लगाएपछिको हनुमन्ते खोला । तस्बिर : ईश्वरकाजी खाइजू उनले बर्सेनि खोलाको सतह बढे पनि कसैले खोला सोर्ने काम नगर्दा हरेक वर्ष पवित्र हनुमानघाट क्षेत्र डुबानमा पर्दै आएको गुनासो गरे । हनुमन्ते खोलामा आएको बाढीले भक्तपुर नपा ७ भीमसेनस्थानस्थित सिद्धि स्मृति अस्पताल, भक्तपुर नपा १ सल्लाघारीस्थित इवामुरा अस्पताल पनि वर्सेनि डुबानमा पर्दै आएको छ । राममन्दिरस्थित शान्ति निकेतन मावि, राम मन्दिर र सत्तल, बाराहीस्थानस्थित लामोपाटी, मंगलतीर्थलाई पनि हनुमन्तेले वर्सेनि डुबाउँदै आएको छ । राममन्दिर पूर्व र बाराहीस्थान पश्चिमस्थित सर्वसाधारणको धानबाली पनि हनुमन्ते खोलामा आउने बाढीले बर्सेनि डुबाउँदै आएको छ । 'पहिले जस्तो खोला फराकिलो नहुँदा हनुमन्तेको बाढी धानबालीमा पस्न छोडेको छैन, 'भक्तपुर नपा ३ बाराहीस्थानका हरिभक्त सुवालले भने, 'मान्छेले खोला साँघुर्याएकाले प्रत्येक वर्ष खोलाको बाढी धानबालीमा पसेर डुबाउँछ ।' हनुमन्ते कोरिडोरको नाउँमा खोला साँघुर्याउने काम हुँदा पनि भक्तपुरको माथिल्लो क्षेत्र डुबानमा पर्दै आएको उनको भनाइ थियो । 'पहिले हनुमन्ते खोला मनहरा र बागमती जस्तै फराकिलो थियो, उनी थप्छन्, 'पहिले सर्वसाधारणले खेत जोगाउन र बढाउन खोला साँघुर्याए । अहिले हनुमन्ते कोरिडोरको नाउँमा फेरि खोला साँघुर्याउने काम भयो ।' खोलाको जग्गामा कोरिडोर बनाउँदा खोला बस्ती र खेतखलिहानमा पसेको उनको तर्क थियो । कहाँ पुग्यो हनुमन्ते कोरिडोर अधिकार सम्पन्न बागमती सभ्यता एकीकृत समितिले हनुमन्ते खोलामा करिडोर निर्माण प्रक्रिया सुरु गरेको हो । समितिले डीपीआर तयार गरी २०७६ साल असार २७ मा हनुमन्ते करिडोर निर्माणको ठेक्का सम्झौता गरेको थियो। उक्त ठेक्काअनुसार भक्तपुर नपाका सल्लाघारीस्थित पुलदेखि तल मध्यपुर थिमि नपा ३ गट्ठाघर पुलसम्म हनुमन्ते खोलाको दायाँबायाँ टेवा पर्खाल लगाउने काम सम्पन्न गरिएको छ । तीनचरणमा भएको यस कार्यअन्तर्गत बीचबीचमा तीनचार ठाउँमा करिब दुईदुई मिटर पर्खाल लगाउन बाँकी रहेको छ । करिडोरको दायाँबाँया २०२० मिटरको सडक हुने डीपीआरमा उल्लेख छ । जसमा ११११ मिटर सडक र बाँकी ९९ मिटरको हरियाली बन्ने समितिका आयोजना प्रमुख योगेन्द्र चित्रकारले बताए । त्यस्तै खोलाको सतहबाट साढे दुई मिटर अग्लो टेवा पर्खाल बन्ने उनले जानकारी दिए । उनका अनुसार कोरिडोर सल्लाघारीदेखि ललितपुरको बालकुमारीसम्म एकतर्फी करिब १० किलोमिटर तथा दुईतर्फी गरी २० किलोमिटर निर्माण गरिनेछ । उक्त करिडोरमा हनुमन्ते खोलाको पानी बग्ने भाग २० मिटर तथा दायाँबाँया करिडोर २०२० मिटर गरी कूल ६० मिटर चौडाको करिडोर निर्माण हुने भएको उनी बताउँछन् । तर कोरिडोर बन्ने केही ठाउँमा स्थानीयको निजी जग्गा भएको क्षेत्रमा कोरिडोर बन्न सकेको छैन । मध्यपुर थिमि र सूर्यविनायक नपा सीमा क्षेत्रमा विवाद हुँदा पनि कोरिडोर निर्माण प्रभावित हुँदै आएको आयोजना प्रमुख चित्रकारले सुनाए । निजी जग्गा परेको र खोलाको विवादित क्षेत्रमा मध्यपुर थिमि र सूर्यविनायक नपाले समस्या समाधान नगरेसम्म कोरिडोर निर्माण पूरा हुन सक्दैन,' उनले थपे, 'नपाले समस्या सुल्झाए निजी जग्गाको मुआब्जा दिएर पनि कोरिडोर बनाउन सकिन्छ ।' जग्गा विवादले गट्ठाघरको ट्रस पुलभन्दा मुनि कोरिडोरको कुनै काम गर्न सकिएको छैन । यहाँदेखि खोला पनि धेरै साँघुरो छ । त्यसैले माथि फराकिलो ठाउँबाट आएको बाढी अटेसमटेस भएर तल बग्दा सूर्यविनायक नपाको बालकोट क्षेत्र सधैं डुबानमा पर्दै आएको छ । त्यहाँ ललितपुरबाट बग्दै आउने गोदावरी र कर्मनाशा खोलाको समेत पानी मिसिने भएकाले बस्ती डुबाउने गर्दै आएको छ । आयोजना प्रमुख चित्रकारले खोलाको सीमा विवादको कारण हनुमन्ते र मनहरा, हनुमन्ते र गोदावरी तथा हनुमन्ते र कर्मनाशा खोलाको दोमानमा कोरिडोरको काम गर्न सकिएको छैन । करिडोर निर्माणअन्तर्गत टेवा पर्खाल लगाउने, खोला किनारामा बाटो बनाउने, हरियाली कायम गर्ने र डुबान क्षेत्रको संरक्षण गर्ने भने पनि यी काम हुन नसकेको स्थानीयको आरोप छ । दुई वर्षभित्रमा निर्माण पूरा गर्ने लक्ष्य रहेको हनुमन्ते करिडोर निर्माणको एक वर्ष पूरा भएको छ । कस्तो छ सुरक्षाकर्मीको तयारी ? वर्षायाममा हुने प्राकृतिक विपत्ति पहिरो र हनुमन्ते खोलामा आउने बाढीबाट हुनसक्ने क्षतिबाट जोगिन र जोगाउन यहाँको सुरक्षाकर्मी तम्तयार अवस्थामा रहेको छ । नेपाली सेना र सशस्त्र प्रहरीसँगको सहकार्य र समन्वयमा विपत्तिविरुद्ध तयारी गरिएको महानगरीय प्रहरी परिसर भक्तपुरकी प्रमुख प्रहरी उपरीक्षक थापा बताउँछिन् । आवश्यक उद्धार सामग्रीसँगै सुरक्षाकर्मी तम्तयार अवस्थामा रहेको उनले स्पष्ट पारिन् । भक्तपुर सुरक्षाकर्मीसँग हनुमन्ते खोलामा आएको बाढी बस्तीमा पसेर डुबाए उद्धार गर्न तीनवटा डुंगाको व्यवस्था छ । उक्त डुंगा चलाउन सक्ने तालिम प्राप्त जनशक्तिको व्यवस्था गरिएको छ । त्यस्तै खोलाको डिल कटान र ततबन्ध भत्किएर बाढी बस्तीमा पसे तत्काल उद्धार गर्न एकहजार पाँच सय बोरामा बालुवा भरेर तयारी अवस्थामा राखिएको उनको भनाइ छ । त्यस्तै ढुंगाको पर्खाल लगाउन आवश्यक पर्ने तार जालीको पनि प्रवन्ध गरिएको सुरक्षा निकायले जनाएको छ । 'हामीले हनुमन्तेलगायतका खोलाहरुको नियमित गस्ती गर्दै आएका छौं, ' प्रहरी उपरीक्षक थापाले भनिन्, 'बाढीको बहाव बढेलगत्तै सुरक्षाकर्मी परिचालनको लागि तयारी अवस्थामा रहन्छौं ।' भक्तपुरमा हनुमन्ते खोलामा बाढीको बहाव बढे नबढेको जानकारी दिने अलार्म सिस्टमको व्यवस्था गरिएको छ । उक्त सिस्टमअनुसार पानीको तह बढ्नेबित्तिकै रिभर कन्ट्रोलले सुरक्षाकर्मीलाई जानकारी दिन्छ । सोही जानकारीको आधारमा सुरक्षाकर्मी खटिने प्रवन्ध मिलाइएको छ । बस्ती खोलातिर जाँदा डुबान संस्कृतिकविद्हरुले नदी सभ्यता भुलेर खोलातिर बस्ती बसाल्दा डुबानको समस्या भोग्नुपरेको बताउँछन् । उनीहरुका अनुसार नदी सभ्यताअनुसार मानिस न खोलाबाट नजिक बस्छन् न त खोलाबाट टाढा । मानिसका हरेक सांस्कृतिक कर्मकाण्ड, पर्वलगायत सबै खोलासँगै जोडिएका छन् । त्यसैले मानिस खोलाबाट टाढा बस्दैनन्, संस्कृतिकर्मी ओमप्रसाद धौभडेल भन्छन्, 'मानिस खोलामा आउने बाढीबाट पनि अनभिज्ञ छैनन् । त्यसैले खोलाको नजिक पनि बस्दैनन् । तर अहिले खोला किनारमै बस्ती बसेका छन् ।' उनले भक्तपुरका पुराना सहर तथा बस्ती हनुमन्ते सभ्यताकै परिणाम भएको सुनाए । त्यसैले यहाँका पुराना सहर तथा बस्तीमा कहिल्यै हनुमन्तेले दुःख दिएको तथा धनजनको क्षति भएको कुनै इतिहास नभएको उनले स्पष्ट गरे । के हो त हनुमन्ते सभ्यता ? भक्तपुर काठमाडौं उपत्यकाको मल्लकालीन राजधानी हो । त्यसैले भक्तपुरको मानव विकास हनुमन्ते सभ्यताकै कडी हो । काठमाडौंको बागमती सभ्यताको पूर्व मनहरा नदी सीमा रहेको भक्तपुरको सभ्यताको केन्द्रविन्दु हनुमन्ते खोला हो । हनुमन्ते खोलाको किनारमा बसेको बस्ती, सम्पदा, संस्कार र संस्कृति हनुमन्ते खोलामा आश्रित हुँदै आएका छन् । हनुमन्ते खोलाको मुहान नगरकोटको प्राचीन नाम मण्डपगिरि पर्वतस्थित महादेव पोखरी हो । भक्तपुर घेरिएर बसेका मण्डपगिरि, डोलागिरी, आशापुरीलगायतका पर्वतबाट रसाएर आएका विभिन्न खोलानाला सबै एक भएर हनुमन्ते खोला बन्दछ । भक्तपुर प्रायःजसो चाडपर्व र जात्रा हुने शक्तिपीठ यहीं हनुमन्ते खोला किनारमा छन् । भक्तपुरका बासिन्दाको जन्मदेखि मृत्युसम्मका सम्पूर्ण संस्कार यही हनुमन्ते खोला र यसका सहायक खोलासँग सम्बन्धित छ । काठमाडौं उपत्यकामा भूमि उत्पत्तिदेखि निरन्तर एवं प्राकृतिक रुपमा हनुमन्ते खोला बगिरहेको छ । हनुमन्ते परापूर्वकालदेखि अहिलेसम्म एउटै दिशातर्फ बगिरहेको छ । उसको बाटो फेरियो होला तर महत्व र अस्तित्व फेरिएको छैन । हिजो निर्मल र कञ्चन पानी बग्थ्यो जसले गर्दा हनुमन्ते पवित्र थियो तर अहिले मानव विकास सँगसँगै र आधुनिकताले गर्दा मानिसको मलमुत्र र फोहर कसिंगरले आफू दूषित भएर हनुमन्ते बगिरहेको छ । तैपनि त्यसमा आश्रित मानिसहरुले यसलाई पवित्र र जीवन्त मानिरहकै छन् । अरुले हनुमन्तेको जीवन्तता र निरन्तरतालाई मान्नु र नमान्नुमा उसलाई केही फरक परेको छैन । परापूर्वकालमा हनुमन्ते खोलामाथि मानिसले कुनै नकारात्मक असर पुर्याएको छैन । त्यसैगरी मानिसलाई पनि हनुमन्तेले असर गरेको इतिहास छैन । पहिलेका मानिस खोलासँग सम्बन्धित भएर बसे पनि खोलामा हुने असरबारे भलीभाँती परिचित थिए । त्यसैले खोलाले दुःख नदेओस् भनेर समतल भूभागमा बालीनाली लगाउँथे र उँचो ठाउँमा बस्ती बसाल्थे । जहाँ उत्पादन हुँदैनथ्यो । जस्तै भक्तपुर नगर, मध्यपुर थिमिको पुरानो नगर, कटुञ्जे, दधिकोटको गाम्चा सबै उँचो ठाउँमा बस्ती बसालेर हनुमन्ते खोलाबाट आफूलाई सुरक्षित बनाउँदै आएका थिए । यो खोलाप्रतिको उच्च सम्मान पनि हो । मानिस खोलाबाट धेरै टाढा पनि छैन र अति नजिक पनि छैन । जसले गर्दा खोला मानिसको पर्दा र मर्दाको साथी बन्दै आयो । कहिल्यै दुःख दिएन र समस्या बनेन तर अहिले खोलासँगै बस्ती बसाएर मानिसले खोलालाई नै उकुसमुकस बनाए । खोला बस्तीमा पसेको होइन, मानिस नै खोलामा पस्न थाले । खोला अतिक्रमण रोकिएन । त्यहीं उकुसमुकुसबाट मुक्ति पाउन खोला बस्तीभित्र पस्यो, घर डुबायो । हनुमन्ते खोला भक्तपुरवासीको धार्मिक र सांस्कृतिक महत्व बोकेको खोला हो । त्यसैले खोलालाई दूषित र अतिक्रमण हुन नदिन ठाउँठाउँमा पवित्र घाट र तीर्थस्थल बनाए । यसले खोलाको धार्मिक मूल्य र मान्यतासमेत स्थापित गरेको थियो । तर अहिले हनुमन्ते खोलाको सभ्यता भुलेर खोला अतिक्रमण गरेर बस्ती बस्न रोकिएन । विभिन्न आयोजनाको नाउँमा खोला साँघुर्याउने काम भयो । खोला दूषितमात्रै भएन, खोलाको सतहसमेत बढ्दै आएको छ । पहिले खोला १०१२ फिट गहिराइमा बग्थ्यो तर अहिले मुस्किलले तीनचार फिट गहिरो छ । त्यसैले थोरै पानी पर्दा पनि हनुमन्ते उर्लिन थालेको छ । जसले घाट तथा तीर्थस्थलमात्रै डुब्दैनन् खोला किनारका बस्तीमा पसरे डुबाउँदै आएको छ ।"
हजारौं रोपनी खेत बगरमा परिणत,"गोरखा : तीन दिनदेखिको लगातार वर्षापछि आएको बाढीले गोरखाका हजारौं रोपनी खेत बगरमा परिणत भएको छ। धानजोन अन्तर्गतका दरौंदीखोला फाँट, भुसुण्डीखोला फाँट, खारखोला फाँट, ज्यादुलखोला फाँट, चुदीखद्धोला फाँट, चेपेखोला फाँटका हजारौं रोपनी धानखेत बगर बनेको स्थानीय किसानहरुले बताएका छन्। हाम्रोतिरको हजारौं रोपनी खेत बगर बनिसक्यो, पालुङ्टार नगरपालिका ९ का वडाअध्यक्ष भेजराज पाण्डेले भने, पोहरसाल नरोपिएका खेत पनि किसानले यसवर्ष रोपेका थिए। तर सबै अजङ्गको बगर बन्यो। अब रोप्ने सम्भावना पनि छैन। यसवर्ष भोकमरी लाग्ला जस्तो भयो। फाँटमा ९० प्रतिशत भन्दा धेरै रोपाइँ सकिएकाले बिउ पनि बाँकी नरहेको उनले बताए। गोरखा नगरपालिकाको वडा नम्बर १०, ११, १२ का फाँटका करिब दुई हजार रोपनी रोपाइँ भएका खेत, पालुङटार नगरपालिकाको वडा नम्बर १, २, ९, १० का करिब १५०० रोपनी धानखेत, सहिद लखन गाउँपालिकाको वडा नम्बर २, ६ ९, का करिब १५०० रोपनी रोपाइँ भएका खेत बगरमा परिणत भएको जानकारी आएको कृषि ज्ञानकेन्द्रकी प्रमुख मनिता थापा बताउँछिन्। सबै ठाउँको रिपोर्ट नआइसकेकाले अझै धेरै खेतमा लगाइएका धानखेत नष्ट भएको हुन सक्ने उनले बताइन्।"
ठेकेदार गायब : पर्सामा निर्माणाधीन स्वास्थ्यचौकी अलपत्र,"वीरगन्ज : पर्साको शंकरसरैया गाउँमा बर्थिङ सेन्टरसहितको स्वास्थ्य चौकी भवन निर्माण थालिएको ६ वर्ष बितिसकेको छ। तर ठेकेदारले अधुरै अवस्थामा काम छाडेर हिंडेपछि उक्त स्वास्थ्य चौकीको भवन निर्माण सम्पन्न भएर संचालनमा नआउँदै पुरानो भएको छ। स्वास्थ्य चौकी निर्माणका लागि आफ्नो ५ कठ्ठा जग्गा दिएका स्थानीय रामचन्द्र महरा चमार भन्छन्,भवन अधुरै छाडेर ठेकेदार नै २ वर्षदेखि गायब छ । अहिले निर्माणाधीन भवन वरिपरि घाँस उम्रिएर झाडी भएको छ। त्यहाँ गाउँका केटाहरुको गाजा चुरोट खाने, दिशा पिसाब गर्ने ठाउँ मात्र भएको छ।' भवन अधुरो रहँदा स्वास्थ्य चौकी चार दशक पुरानो २ कोठाको जीर्ण भवनमा जेनतेन संचालन गरिएको वडा अध्यक्ष दारा सिंह राउत बताउँछन्। पुरानो साँघुरो भवन जीर्ण भएकाले उपचार सेवा पनि प्रभावित भएको स्वासथ्य चौकीका स्वास्थ्यकर्मीको गुनासो छ। 'दुवै कोठा जीर्ण छन्। कति खेर छत खस्छ ठेगान छैन' , अनमी प्रमीला देवी राउत भन्छिन्, बरण्डामै बिरामी राखेर जाँच्नुपर्छ। महिला बिरामीलाई अनुमानकै भरमा औषधी दिएर घर पठाइदिन्छौँ।' स्वस्थ्य चौकी भवन अलपत्र परेकाले जटील अवस्थाका बिरामी र सुत्केरी गाराउन आउने महिलालाई उपचारै नगरी अन्यत्र पठाइदिने गरेको अनमी राउतले बताइन्। जीराभवानी गाउँपालिका ५ शंकरसरैयामा १ करोड ५४ लाख रुपैयाँको लागतमा बर्थिङ सेन्टरसहितको स्वास्थ्य चौकी निर्माणको ठेक्का २०७१ सालमा दोलखाको शीवराम कन्ट्रक्शन प्रालिले सकारेको थियो। सघन शहरी तथा भवन निर्माण आयोजना र ठेकेदार कम्पनीबिच २०७१ जेठ २८ मा गरिएको सम्झौतामा २४ महिनाभित्रै (२०७३ जेठ २७ ) भवन निर्माणको कार्य सक्नु पर्ने उल्लेख थियो। तर ठेक्का लगाइएको ६ वर्ष बितेर ७ वर्ष लागिसक्दा पनि निर्माण कार्य अधुरै छ। २ वर्षदेखि ठेकेदार काम छाडेर हिंडेपछि निर्माणाधीन भवन अलपत्र परेको हो। भवन अलपत्र रहे पनि ठेकेदार कम्पनीले ठेक्का सम्झौतामध्येको आधा रकम ६२ लाख ३६ हजार रुपैयाँ भुक्तानी भने लिइसकेको छ। शीवरामकै ठेक्कामा परेको अरु २ भवन पनि अलपत्र शंकरसरैया स्वास्थ्य चौकीको भवन अलपत्र पारेर छाडेको शीवराम कन्ट्रक्शनले नै ठेक्का सकारेर काम पूरा नगरेका पर्सा जिल्लाकै अन्य २ स्वास्थ्य चौकी भवन पनि अलपत्र परेका छन्। छिपहरमाई गाउँपालिकाको टिहुकीको स्वास्थ्य चौकी भवन ७ वर्षदेखि र पटेर्वासुगौली गाउँपालिका सुगौलीको स्वास्थ्य चौकी भवन ६ वर्षदेखि अलपत्र परेको हो । टिहुकीमा १ करोड २१ लाखको लागतमा स्वास्थ्य चौकी भवन निर्माणका लागि सघन शहरी तथा भवन निर्माण आयोजना र शीवराम कन्ट्रक्शनबीच २०७० अषाढ २७ मा ठेक्का सम्झौता भएको थियो। ठेक्का सम्झौतामा २४ महिनाभित्रै (२०७२ अषाढ २६ ) भवन निर्माण कार्य सम्पन्न गर्नु पर्ने उल्लेख थियो। तर ठेक्का सम्झौता भइ काम थालेको ७ वर्ष बितिसक्दा पनि टिहुकीको स्वास्थ्य चौकी भवन अधुरै रहेर अलपत्र परेको छ। ठेकेदार कम्पनीले भने ९७ लाख रुपैयाँ भुक्तानी लगिसकेको छ। २ वर्षअघि ठेकेदारले भुक्तानी लिएर गएदेखि नै भवन निर्माणको काम रोकिएको स्थानीय बताउँछन्। सुगौलीको स्वास्थ्य चौकी भवन निर्माणको ठेक्का सम्झौता २०७१ जेठ २८ गते भएको थियो। सम्झौतामा उक्त भवनको पनि निर्माण कार्य, ठेक्का लागेको २४ महिनाभित्रै (२०७३ असार २७ भित्र ) कम्पनि शीवराम कन्ट्रक्शनले सक्नुपर्ने थियो। ६ वर्ष बितिसक्दा पनि उक्त भवन अधुरै छ। उक्त भवनको ठेकेदार कम्पनीले भने ५० लाख ११ हजार रुपैयाँ भुक्तानी लिइसकेको छ। सघन शहरी तथा भवन निर्माण आयोजनाको वीरगन्ज स्थित कार्यालयका इन्जिनियर अमरेन्द्र झाले शीवराम कन्ट्रक्शनले पर्सामा ठेक्का सकारेका ३ वटै स्वास्थ्य चौकी भवन अधुरो रही अलपत्र परेको बताए। 'उसको ठेक्कामा परेको ३ वटै भवन अधुरै छन्', उनले भने, पटकपटक म्याद थप्दा पनि उसले काम नगरेपछि कालो सूचीमा राखेर कारवाहीको प्रकृया अगाडि बढाएका छौं।' बारम्बार मौखिक र लिखित चेतावनी दिंदासमेत कुनै सुनवाई नगरेपछि सार्वजनिक खरिद ऐन अन्तरगत कालो सूचीमा राखेर कारवाहीको प्रकृया अगाडि बढाइएको उनले बताए। उनका अनुसार शिवराम कन्स्ट्रक्सनले नै ठेक्का सकारेको पर्साको कालीकामाई गाउँपालिकाको भेडिहारीको उपस्वास्थ्य चौकी भवन निर्माणको सम्झौता पनि कार्यालयले २ वर्ष अगाडि नै भत्काएर नयाँ ठेक्का लगाएको थियो।"
दार्चुला पहिरोमा बेपत्ता दुईजनाकै शव भेटियो,"दार्चुला : जिल्लाको मालिकार्जुन गाउँपालिका ८ शंकरपुर पस्तीमा सोमबार राती घर माथिबाट खसेको पहिरोमा परी बेपत्ता दुईजनाको शव भेटिएको छ। पहिरोमा परी ३५ वर्षीय लक्ष्मी ढोली, उनका ९ वर्षीय छोरा शुबम् परियारको जिवितै उद्धार गरिएको थियो भने दुईजना बेपत्ता भएका थिए। बेपत्ता अरुण दर्जी र मिलन दर्जी दुवैको शव मंगलबार भेटिएको प्रहरीले जनाएको छ। उनी दुवैजना लक्ष्मी ढोलीका भाइ रहेको जनाइएको छ। एकजना घरभित्र सुरक्षित रहेको र उद्धार कार्य भइरहेको जिल्ला प्रहरी कार्यालय दार्चुलाका सूचना अधिकारी सुरेन्द्र प्रसाद जोशीले बताए। मंगलबार बिहान ३ बजेतिर माथिबाट पहिरो खस्दा घर आशिंक पुरिएको छ । घटनामा ढोलीकी छोरी सोनिया घरभित्रै अड्किएको र उद्धारकार्य भइरहेको बताइएको छ ।"
"बाँध फुुटाएर बक्राहा खोलो बस्ती पस्यो, १५० परिवार जोखिममा","विराटनगर : मोरङको दुःख भनेर चिनिने बक्राहा खोलो सुनवर्षी नगरपालिका७ बाट बाँध फुुटाएर बस्तीतिर पसेको छ । बाढीसहितको खोलो बस्तीबाट बग्न थालेपछि चार परिवार विस्थापित बनेका छन् । बाढीले घरमा क्षति गरेपछि सतारु ऋषिदेव, विलाश ऋषिदेव, बरुण ऋषिदेव र लक्ष्मण ऋषिदेवको परिवार विस्थापित भएको प्रहरीले जनाएको छ । बाढीले घरमा क्षति गरेपछि सतारुको पाँच, विलाशको तीन, बरुणको छ र लक्ष्मणको चार जनाको परिवारले पुरानो बासस्थान छाड्नु परेको हो । बाढीसहितको खोलो गाउँ पसेका कारण चैता र मल्धैया बस्ती असुरक्षित बनेका छन् । त्यहाँका एक सय ५० बढी परिवार बाढीको उच्च जोखिममा रहेको नगर प्रमुख कालीप्रसाद दासले बताए । चैता र मल्धैयाको बीचबाट १५ मिटर जति बाँध तोड्दै छिरेको खोलो सोमबार साँझदेखि बस्तीबाटै बग्न थालेको हो । अविरल वर्षासँगै बहाव बढेपछि धान्न नसकेर खोलाले बाँध फुुटाएको मेयर दासको भनाइ छ । बाढीका कारण विस्थापित भएकाहरुलाई उद्धार गर्दै नजिकैको विद्यालयमा लगेर राखिएको छ । बाढी पीडितको उद्धारका लागि मेयर दास लगायतका जनप्रतिनिधि, स्थानीय बासिन्दा र इलाका प्रहरी कार्यालय रंगेलीका प्रहरी निरीक्षक लेखनाथ दाहालको नेत्रृत्वमा प्रहरी खटिएका थिए । स्थानीय बासिन्दा, जनप्रतिनिधि र प्रहरीले रातभर अस्थायी बाँध बनाउँदै नियन्त्रण गरेर खोलोलाई पुरानै धारा फर्काउने प्रयास गरे पनि सम्भव नभएको जानकारी दासले दिए । उनक ाअनुसार बोरामा माटो भर्दै र बाँस गाड्दै खोलो नियन्त्रणको प्रयास गरिएको थियो । जोखिममा रहेकाहरुलाई सुरक्षित स्थानतर्फ सर्न र सतर्क रहन आग्रह गरिएको छ । उनीहरुलाई उद्धार गरेर सुरक्षित स्थानतर्फ सार्न पहल भइरहेको दासले बताए । उनकाअनुसार जतिसक्दो चाँडो खोलो नियन्त्रण गर्न नसके धनजनको ठूलो क्षति हुन सक्ने बताए । खोलो नियन्त्रण गरेर जोखिममा परेकाहरुलाई सुुरक्षित बनाउने तथा सुरक्षित स्थानतर्फ सार्ने काममा लागेका, मेयर दासले भने, थप संकट निम्तने भएकाले जिल्ला प्रशासन कार्यालय लगायतका निकायलाई खवर गरेर सहयोगका लागि आग्रह पनि गरिएको छ । बाँध फुटाएर बस्तीमा छिरेको बक्राहा खोलो नियन्त्रणको प्रयास गर्दै स्थानीय । तस्बिर ः अन्नपूर्ण"
"पहिरोले घर बगाउँदा दम्पती बेपत्ता, पहाडी सडक अवरुद्ध",नवलपुर : पूर्वी नवलपरासीको बुलिङटार गाउँपालिका२ डाडाँझेरी गाउँको टाँडीमा एक घर पहिरोले बगाउँदा दम्पती बेपत्ता भएका छन्। दुई दिनदेखि परेको लगातारको वर्षाका कारण घरमाथि बाट खसेको पहिरोले घर बगाउँदा ७० वर्षीय शेरबहादुर सार्की र उनकी श्रीमती बेपत्ता भएको गाउँपालिकाका अध्यक्ष शशिकिरण बस्ताँकोटीले जानकारी दिए। गएराती ३ बजेको समयमा आएको पहिरोमा परेर उनीहरु बेपत्ता भएका हुन्। घरमा सार्की दम्पती मात्रै थिए। नजिकै रहेको अर्को घरमा छोरा बुहारी र नाती नातिनी सुतेकाले उनीहरु भने सकुशल रहेको अध्यक्ष बस्ताँकोटीले बताए। 'ठूलो घरमा शेरबहादुरका दम्पती थिए। पहिरोले उनीहरु सुतेको घर बगायो। अन्य परिवार सानो घरमा सुतेकाले केही भएन' अध्यक्ष बस्ताँकोटीले भने। बेपत्ताको स्थानीयले खोजी कार्य भइरहेको छ। पानी परिरहेकाले खोजी कार्यमा कठिनाई भएको बस्ताँकोटीले बताए। बिहान ९ बजेसम्म प्रहरी घटनास्थल नपुगेको स्थानीयले बताए। इलाका प्रहरी कार्यालय बुलिङटारबाट १२ किमिको दुरीमा छ। विकट पहाडी गाउँमा भएको घटनास्थलतर्फ प्रहरी जाँदै गरेको जिल्ला प्रहरी कार्यालयका नायब उपरीक्षक प्रवक्ता मोहन खाँडले बताए। हिउँदको समयमा बाटो खन्दा डोजर प्रयोग गरिने भएकाले पहाडी क्षेत्रका घर पहिरोको जोखिममा पर्ने गरेको स्थानीयले बताएका छन्। यसैबीच पहिरोका कारण पहाडी क्षेत्रमा जाने सडक पहिरोका कारण अवरुद्ध भएका छन्। बाटो अवरुद्ध हुँदा बुलिङटार र बौदिकाली गाउँपालिका जाने सबै मोटर बाटो अवरुद्ध भएको छ। पहाडी क्षेत्रमा खाद्यन्न ढुवानी र सर्वसाधरणको सुविधाका लागि राजमार्गको दलदलेबाट दैनिक रुपमा सवारीसाधनहरु आवतजावत गर्ने गरेका थिए। यता विनयी त्रिवेणी गाउँपालिका४ मा रहेको खहरेखोलामा आएको बाढीले एक पिकअप भेनलाई बगाएको छ। बगाएको पिकअप भने केही पर डुबेको अवस्थामा फेला परेको प्रहरीले जनाएको छ।
"आँबुखैरेनी गोरखा सडक अवरुद्ध, बारपाकका ४९ घर बिस्थापित","गोरखा : तीन दिनदेखिको अविरल वर्षाका कारण आँबुखैरेनी गोरखा सडक अवरुद्ध भएको छ। बिभिन्न ठाउँमा पहिरो जाँदा सडक अवरुद्ध भएको जिल्ला प्रहरी कार्यालयका एसपी सुरेन्द्र गुरुङले जानकारी दिए।एघारकिलोको सेण्टजोसेफ स्कुल गेटनेर खोल्सामा सडक भासिएको छ उनले भने, खोल्साको बाढीले ११ किलो बजारका दुई वटा घर जोखिम भएको छ। खोल्सामा ह्युमपाइप राखेर बाटो खुलाउने प्रयास भइरहेको छ। आठकिलोमा पनि पहिरोले सडक अवरोध गरेको र खुलाउने प्रयत्न भइरहेको प्रहरीले जनाएको छ। त्यस्तै तीन दिनदेखिको अबिरल वर्षाले बारपाक सुलीकोटका गाउँपालिकाका बिभिन्न ठाउँका ४९ घरका बासिन्दा विस्थापित भएका छन्। धेरै ग्रामीण सडक अवरुद्ध भएका छन्। लघु जलविद्युतका कुलोहरु पुरिएका कारण विद्युत गाउँबस्तीमा विद्युत तथा सञ्चार सेवा पनि अवरुद्ध भएको गाउँपालिकाका प्रमुख विष्णु भट्टले जानकारी दिए। वडा नम्बर १ को तसरागाउँका १० घर यसअघिदेखि नै विस्थापित भएका अध्यक्ष भट्टले बताए। त्यस्तै वडा नं ३ को चिसापानी आशाभित्ताका तीन घर बिस्थापित भएका छन्। वडा नं ४ को नालपाङका दुईघर, जेडाँडाका एक घर र सौरपानी भञ्ज्याङका दुई घर बिस्थापित भएका अध्यक्ष भट्टले जानकारी दिए। त्यस्तै वडा नं ५ का डुम्रीस्वाँरा, ढकालगाउँ र थालेका तीनघरका बासिन्दा पनि बिस्थापित भएका छन्। वडा न ६ मसारका छ घरबा बासिन्दा बिस्थापित भएका छन्। त्यस्तै वडा नं ७ ग्याजीका तीन घर, डुम्रे, धारापानी, पारिगाउँ र बालुवाका चार घरका बासिन्दा पनि बिस्थापित भएका उनले बताए। वडा नं ८ तीनखण्डेका सात घर, जराङ र भुजेल गाउँका छ घर र दलितगाउँका दुई घर पनि बिस्थापित भएका अध्यक्ष भट्टले बताए। गाउँपालिकाको केन्द्र रहेको ताकुकोट र सौरपानी जोड्ने सडकका अनगिन्ती ठाउँमा पहिरो गएका कारण आवतजावत बन्द रहेको छ। त्यस्तै चनौटेबाट गाउँपालिका जाने सडक पनि पनि अवरुद्ध छ। एघारकिलो बारपाक सडकको झ्याल्ला खण्डमा ठूलो पहिरो जाँदा बारपाक सडकमा पनि यातायात नचल्ने उनले बताए।"
सुस्तामा सशस्त्रको बिओपी र सीमा प्रहरी चौकी पनि डुब्यो,"परासी : पश्चिम नवलपरासीको सुस्ता गाउँ डुबानमा परेको छ। सुस्ता गाउँपालिका५ स्थित नारायणी नदी पारीको सुस्ता गाउँ गएरातीदेखि डुबानमा परेको हो। सुस्तामा २ सय ६५ घरधुरी छन्। नारायणी नदीको पानी गाउँमा पसेका कारण सबै घरधुरीसहित सशस्त्र प्रहरीको बोर्डर आउट पोष्ट(बिओपी) र सीमा प्रहरी चौकी पनि डुबानमा परेको प्रमुख जिल्ला अधिकारी सागरमणि पाठकले बताए। सशस्त्रको बिओपी र सीमा प्रहरी चौकीसमेत डुबानमा परेपछि हतियारसहित अन्य सामान र सुरक्षाकर्मीलाई पनि सुरक्षित स्थानमा राख्ने तयारी भएको प्रजिअ पाठकले बताए। डुबानमा परेकालाई सुरक्षाकर्मीले सुरक्षित स्थानमा लगेर राखेका छन्। डुबानमा परेका स्थानीय र सुरक्षाकर्मीलाई गाउँपालिकाले निर्माण गरेको सामुदायिक भवन, स्कुल र अग्लो स्थानमा राख्ने व्यवस्था मिलाइएको गाउँपालिकाका अध्यक्ष रामप्रसाद पाण्डेले बताए। सुस्ता गाउँ ३ तर्फबाट भारतको बिहार प्रदेशसँग जोडिएको छ। पश्चिमतर्फ नारायणी नदी छ। नदीमा पानी बढेकाले डुंगा चलाएर आफ्नै देशको थप सुरक्षित स्थानमा लैजान असम्भव छ। अग्लो स्थानसमेत डुबानमा परे उनीहरुलाई भारतका अन्य सुरक्षित स्थानमा लैजानुको विकल्प छैन। यसैबीच सोमबार डुंगाबाट बजार गर्न नदी पारी पक्लिहवा पुगेका ५० स्थानीय अलपत्र परेको स्थानीय रविन्द्र जयसवालले बताए। उनीहरु बेलवानी गाउँमा बसेको जयसवालले बताए। नदीमा पानीको सहत बढ्दै गएकोले सुस्ता गाउँ थप जोखिममा पर्ने सम्भावना बढेको छ।"
नगरभरको फोहोर उपमहानगरको ढोकामा,"जनकपुरधाम : पछिल्लो एक महिनादेखि जनकपुरधाम उपमहानगरपालिका फोहोरमय बनेको छ। उपमहानगरपालिका कार्यालयले नगर क्षेत्रभित्रको फोहोर नउठाएपछि मुख्य चोकहरु, गल्ली र पर्यटकीय स्थानहरुमा फोहोर जथाभावि थुपारिएका छन्। नगरभरीको फोहोर व्यवस्थापन तर्फ उपमहानगरपालिका कार्यालयले चासो नदेखाएपछि मंगलबार विहान युवाहरुको समुहले रामानन्द चोकदेखि मुख्य बजार क्षेत्रको फोहोर आफैँले संकलन गरि उपमहानगरपालिकाको ढोकामा थुपारेका छन्। युवाहरुको समुहले रामानन्द चोकदेखि, अस्पताल रोड, जानकी चोक, जनक चोक, शिव चोक हुँदै बजार क्षेत्रमा दुईसातादेखि फालिएको फोहोरका डंगुरहरु उठाएर ट्रयाक्टरमा हाली उपमहानगरपालिका कार्यालय अगाडी थुपारेको हो। जनप्रतिनिधि निर्वाचित भएर आएको तीन वर्ष बितिसक्दा पनि नगरक्षेत्रको फोहोर व्यवस्थापनका लागि उचित ठाउँसमेत निर्धारण गर्न नसक्नु ठूलो दुर्भाग्य रहेको युवा अगुवा सुशिल कर्ण बताउँछन्। नगरलाई सफा सुन्दर राख्न भाषण दिएर मात्र हुदैँन्, काम पनि गर्नुपर्छ, कर्णले भने 'वहाँहरुलाई आफ्नो जिम्मेवारी बोध होस् त्यसका लागिनै उपमहानगरपालिकाको ढोकामा फोहोर थुपारेका हौं। उपमहानगरपालिका कार्यालयमा १ सय १५ जना सफाईकर्मचारी छन्। फोहोर उठाउन साना ठूला गरी १२ वटा ट्याक्टर र टिपर पनि छ। तर, पनि नगरमा फोहोरको समस्या विकराल छ। फोहोर फाल्ने ठाउँनै व्यवस्थापन हुन नसक्दा समस्या आएको उपप्रमुख रिता झा बताउँछिन्। यस अघि फोहोर फाल्दै आएको ठाउँ निजी भएको प्रमाणित भयो र त्यहाँ विरोध पनि भयो त्यसपछि अर्को ठाउँ निर्धारणनै गर्न सकिएको छैन् उपप्रमुख झाले भनिन्, जहाँ फोहोर व्यवस्थापन गर्न खोज्छौं त्यहिं स्थानीयले विरोध सुरु गर्छन् यस्तोमा हामीलाई पनि निकै गाहे परेको छ।उपमहानगरपालिका कार्यालयले ल्यान्डफिल साइट बनाउन नसकेपछि एसियाली विकास बैंकले अनुदान दिएको ४८ करोड रुपैयाँ गत वर्ष फिर्ता गएको हो।"
पृथ्वी राजमार्ग खोल्न दुई दिन लाग्ने,"चितवन : पृथ्वी राजमार्गको मुग्लिननौबिसे सडकखण्डमा सानाठूला २०० भन्दा बढी पहिरो खसेका छन्। चितवन र धादिङ जोड्ने मौवाखोलाको पुल र सडक जोड्ने भाग नै बगाएको छ। सो खण्ड डिभिजन सडक कार्यालय भरतपुरले हेर्ने गर्दछ। कार्यालयका प्रमुख ई कृष्णराज अधिकारीका अनुसार मंगलबार पनि ठाउँठाउँमा पहिरो खस्ने क्रम जारी छ। बिहान मात्र जोगिमारामा ठूलो पहिरो खसेको छ। उनले भने 'मुग्लिननौबिसे सडकखण्डमा मात्र सानाठूला २०० भन्दा बढी पहिरो खसेका छन्। सबैभन्दा बढी समस्या मौवाखोलामा रहेको छ।' मौवाखोलामा पानीको बहाव घटेमा ग्याविन जालीमा ढुङ्गा भर्ने तयारीमा रहेको उनले बताए। यसका लागि नुवाकोटबाट जाली मगाइएको छ। बाटो अवरोध भएकाले आइपुग्न समय लाग्ने छ। बेलिब्रिजभन्दा यो सहज र छिटो हुने उनले बताए। स्थानीय प्रशासन, नेपाली सेना, सशस्त्र प्रहरी, नेपाल प्रहरीलगायतसँग मंगलबार बिहान छलफल गरी काम अघि बढाइने उहाँले जानकारी दिए। सडक विभागका महानिर्देशक केशवकुमार शर्माले पानी रोकिएपछि सो सडकखण्ड खुलाउन दुई दिन लाग्ने बताए। उनले भने 'पानी नरोकिएसम्म मौवाखोलामा काम गर्न मिल्दैन। काम थालेपछि दुई दिन हामीलाई लाग्छ।' अन्य खुला रहेका सडक प्रयोग गर्न उहाँले सुझाव दिनुभयो। वैकल्पिक मार्ग प्रयोग गर्नुको विकल्प अहिले नरहेको उनको भनाइ छ। यता नारायणगढमुग्लिन सडकखण्डको चार किलोमा खसेको ठूलो पहिरो पन्छाउन सकिएको छैन। डिभिजन सडक कार्यालय भरतपुरका ई शिव खनालका अनुसार पानी केही रोकिएमा पहिरो पन्छाउन शुरु गरिनेछ। काम थालेको चार घण्टामा थप पहिरो र पानी नआएमा चार किलोमा एकतर्फी सडक खोल्न सकिने उहाँले जानकारी दिनुभयो। सो ठाउँमा सोमबार बिहान ५ बजे पहिरो खसेको हो। चार किलोको वरिपरि र अन्य ठाउँमा पनि साना पहिरो खसेको उनको भनाइ छ। मौसम अनुकूल भएमा यस सडकखण्ड भने मंगलबार सञ्चालनमा आउने उनले जानकारी दिए। सडक अवरुद्ध भएपछि राजधानी काठमाडौँ जाने र बाहिरिने धेरै सवारी साधन सडकमा अलपत्र परेका छन्।"
पहिरोले पोखराबागलुङ सडक बिहानैदेखि अवरुद्व,"बागलुङ : मध्यपहाडि लोकमार्गअन्र्तगतको पोखराबागलुङ खण्डमा वर्षासँगै आएको पहिरोले ठाउँठाउँमा सडक अवरुद्व भएको छ । पोखराबागलुङ राजमार्गका एक दर्जन बढी स्थानमा पहिरोसँगै ठूलाठूला ढुंगा खसेर मंगलबार बिहानैदेखि सवारी आवत जावतमा समस्या देखिएको छ । अविरल वर्षासँगै पहिरोले बागलुङ नगरपालिका३ बोक्से गैरामा सडक अवरुद्ध भएपछि बिहानैदेखि सवारी आवागमन रोकिएको छ । यसैगरी पोखराबागलुङ राजमार्गको पर्वतको कुश्मा नगरपालिका वडा नम्बर १ नयाँपुलस्थित सडकमा पहिरोले सडक अवरुद्ध भएको जिल्ला प्रहरी कार्यालय बागलुङका सूचना अधिकारी राजेन्द्र रेग्मीले जानकारी दिए । सोमबार राती साढे ९ बजे तिर ठूलो ढुंगासहित झरेको पहिरोले सडक अवरुद्ध बनेको हो । सडक अवरुद्ध बनेपछि म्याग्दी र बागलुङबाट काठमाडौं पोखरा जाने र जिल्ला भित्रिने सवारी साधन र यात्रुहरु बीचबाटोमै अलपत्र परेका छन् । अवरुद्व सडक सूचारुका लागि मध्यपहाडी लोकमार्ग आयोजना कार्यालयले प्रयास जारी राखेको छ । ठूला ठूला ढुंगा र ठाउँ ठाउँमा पहिरो खसेका कारण सवारी आवागमन सूचारु हुन केही समय लाग्ने डिएसपी रेग्मीको भनाई छ । वर्षासँगै आउने बाढी पहिरोले सडक अवरुद्व हुने सम्भावनालाई ध्यानमा राखेर आयोजना अन्र्तगतका उपकरण पहिरो हटाउनका लागि ठाउँठाउँमा तयारी अवस्थामै राखिएको छ । चल्तीका राजमार्ग अवरुद्ध हुँदा तत्कालै एकतर्फी भए पनि खुलाउने गरी काम गरिरहेको आयोजना कार्यालय प्रमुख आशिष थापाले जानकारी दिए । 'लोकमार्ग आफ्नै कारणले भन्दा ठाउँठाउँमा जथाभावी रुपमा खनिएका शाखा सडकका कारणले बाढी पहिरो आएर अवरुद्व भइरहेको छ,' आयोजना प्रमुख थापाले भने, 'अहिले तत्काल एकतर्फी खुलाउँछौं, सबै हटाउँदा पनि थप पहिरो खस्ने जोखिम छ। हामी अलर्ट अवस्थामै छौं।'"
पाल्पामा पहिरैपहिरो : पाल्पा बुटवल सडकखण्ड बेलुका ८ देखि बिहान ६ बजेसम्म बन्द,"पाल्पा : लगातारको वर्षाले पाल्पाका राजमार्गदेखि ग्रामिण भेगका सडक अवरुद्ध भएका छन । प्रदेश ५ राजधानीदेखि गण्डकी प्रदेशको राजधानी जोड्ने सिद्धार्थ राजमार्ग पाल्पा बुटवल सडकखण्डको १० भन्दा बढी स्थानमा पहिरो खसेर सडक अवरुद्ध भएको हो । पाल्पा बुटवल सडक खण्डको गौडेपुलमा झरेको पहिरोले एकहप्तादेखि राजमार्ग अवरुद्ध हुँदै आएको छ । पछिल्लो समय गौडेपुलको पहिरो धादिङको कृष्णभीरको पहिरोजस्तै जोखिम बनेको छ । पाल्पा बुटवल सडकखण्डमा जुनसुकै समयमा पहिरो खस्ने अवस्था भएकोले पाल्पा प्रहरीले बेलुका ८ बजेदेखि बिहान ६ बजेसम्म यात्रामा रोक लगाएको छ । यसैगरी कालीमाटी क्षेत्रमा घुम्ती कटान गरिएका क्षेत्रहरुमा पनि पहिरो खसेर सडक अवरुद्ध भएको छ । यसैगरी चर्चरे, हिउदेखोला, झुम्सा, पैठेडाडा, दोभान, हेडबक्स, सिद्धवावा मन्दिर क्षेत्रमा पहिरो खस्दा पाल्पा बुटवल सडक अवरुद्ध भएको हो । बाढी र पहिरोको कारण सिद्धवावा मन्दिर समेत जोखिममा परेको छ । तानसेन रिडी सडको भैरवस्थान, हार्थाक क्षेत्रमा पहिरो खसेको छ भने तानसेन रानीमहल सडका पनि पहिरो खस्दा सडक अवरुद्ध भएको छ । अवरुद्ध भएका राजमार्ग तथा ग्रामिण क्षेत्रमा डिभिजन सडक कार्यालय तथा पालिकाहरु संग समन्वय गरी पहिरो पन्छाउने कार्य जारी रहेको जिल्ला प्रहरी कार्यालय पाल्पाका सूचना अधिकारी प्रहरी नायव उपरिक्षक मदन गिरीले बताए । पाल्पामा पालिका जोड्ने अधिकाश सडकहरु अवरुद्ध भएका छन् । रम्भा गाउँपालिका, पूर्वखोला गाउँपालिका, निस्दी गाउँपालिका, रैनादेवी छहरा गाउँपालिका, माथागढी गाउँपालिका जोड्ने सडकको अधिकाशं स्थानमा पहिरो झरेको छ । स्थानीय स्तरमा डोजर परिचालन गरी सडक खुलाउने प्रयास गरिएपनि लगातारको बर्षाले पहिरो झर्नेक्रम रोकिएको छैन । तानसेनदेखि हार्थाक तथा हार्थाकदेखि छहरा सडक क्षेत्रमा बाटो चौडा गर्ने क्रममा खसेको पहिरोले सयौं घर जोखिममा परेका छन् । सडक क्षेत्रमा परेका किसानको बालीनाली नोक्सान भएको छ ।"
"मनोहरा र हुनमन्ते खोला बस्तीसम्म आउनसक्ने, सतर्क रहन आग्रह","काठमाडौं : अविरल वर्षाका कारण राजधानी काठमाडौंका प्राय सबै खोलामा पानीको बहाब बढेको छ। जल तथा मौसम पूर्वानुमान महाशाखाका अनुसार पछिल्लो ६ घण्टामा उपत्यकाको धेरै स्थानमा भारी वर्षा मापन गरिएको छ। मनोहरा, हुनमन्ते, नख्खुलगायत ललितपुर र भक्तपुर भई बहने प्राय सबै नदीमा बहाव खतरा बढेको छ। नदीनालाको पानी सडक र बस्तीसम्म आउनसक्ने भएकाले बेलुकासम्म उच्च सतर्क रहन आग्रह गरेको छ।"
"म्याग्दीमा बाढी : चार वटा पुलसहित मन्दिर बगायो, एक बेपत्ता","बेनी : म्याग्दीको अन्नपूर्ण गाउँपालिका३ दानाको काभ्रेमा बाढीले बगाएर एक जना बेपत्ता भएका छन्। काभ्रेको भजेनी खोलामा आएको बाढीले बगाएर स्थानीय ६५ वर्षीय बलबहादुर गर्बुजालाई बेपत्ता बनाएको वडा सदस्य हस्तबहादुर पुनले बताए। सोमबार साँझ बाढीमा बेपत्ता गर्बुजाको खोजी भइरहे पनि मंगलबार बिहानसम्म नभेटिएको उनले बताए। निरन्तरको भिषण वर्षापछि कालीगण्डकी, म्याग्दी र रघुगंगा नदीमा आएको बाढीले म्याग्दीको विभिन्न ठाउँमा सडक, तीन वटा मोटरेबल र दुई वटा झोलुङ्गे पुल तथा दुई ठाउँमा मन्दिर बगाएको छ। बेनीजोमसोम सडक अन्तरगत अन्नपूर्ण ३ दानाको रुप्सेखोलामा आएको बाढीले निर्माणाधिन र पुरानो मोटरेबल पुल पुरेको छ। घाँस खोलामा निर्माणाधिन अर्को मोटरेबल पुल पनि पुरेको बेनीजोमसोमकोरला सडक आयोजनाका सुपरभाइजर इन्द्रसिंह शेरचनले बताए। बाढीले घोप्टेभिर, घाँसाखोला, भुरुङ्गतातोपानी र रुप्से झरना आसपासका क्षेत्रमा सडक बगाएको छ, उनले भने रुप्सेखोलाको मोटरेबल पुलको दुईतर्फ पिल्लर ठडाइएको थियो। घाँसाखोलाको पुल ढलान गर्न सटिङ्ग गरिएको थियो। रुप्से झरनाको परिसरमा रहेको मन्दिर र गडल्याड वाटरफल रेष्टुरेष्ट पनि बाढीले बगाएको छ। मोटरेबल पुल निर्माणमा प्रयोग भएको ज्वाला कन्ट्रक्सनको एक वटा एक्साभेटर (डोजर) र पार्कीङ गरेर राखिएको बस बगाएको छ। सोमबार दिउँसो ३ बजेदेखि करिब दुई घण्टा रुप्से खोलामा ठूलो बाढी आएको थियो। विश्वकै गहिरो अन्धगल्छी आसपासमा रुप्से खोला कालीगण्डकीमा मिसिन्छ। कालीगण्डकीको बाढीले अन्नपूर्ण गाउँपालिकाको दाना र गाडपार जोड्ने झोलुङ्गे पुल बगाएको छ। दानाका जितबहादुर पुनका अनुसार सुकेबगर र घराप जोड्ने अर्को झोलुङ्गे पुल र रुप्से ब्लक उद्योग पनि बगाएको छ। दानामा निर्माणाधिन २२० केभी क्षमताको विद्युत सबस्टेशन र क्रसर उद्योग कटानको जोखिममा परेको छ। अन्नपूर्ण गाउँपालिका२ भुरुङ्ग तातोपानीमा कालीगण्डकीले बस्तितर्फ कटान गर्न थालेपछि करिब सीमा प्रहरी चौकी, रेडक्रसको भवनलगायत तीस भन्दा बढी घर जोखिममा परेका छन्। नदी किनारमा लगाइएको पर्खाल नाघेर बाढीले बस्तितर्फ कटान गरेको वडा अध्यक्ष ओमप्रकाश फगामीले जानकारी दिए। जोखिममा रहेका घरका बासिन्दालाई सुरक्षित ठाउँमा सारिएको छ। कालीगण्डकी र रघुगंगा नदीको दोभान स्थित जलजला गाउपालिका२ मा रहेको धार्मिक स्थल राममन्दिरको धर्मशाला बाढीले कटान गरेर बगाएको छ। बाढीले कटान गरेर मन्दिरको गौशाला, धर्मशाला र १०० ग्राम तौल भएको शालीग्राम शिलाको स्तम्भ बगाइसकेको छ। कटान निरन्तर छ। मन्दिर, पुजारी निवास र गलेश्वर देखि राममन्दिर जोड्ने झोलुङ्गे पुल जोखिममा परेको छ। राष्ट्रिय परोपकार महासंघद्धारा संरक्षित राममन्दिर क्षेत्रमा करोडौ सहयोग जुटाएर निर्माण गरिएका भौतिक संरचना बाढीले क्षति पुर्याएको छ। सडक, मोटरेबल र झोलुङ्गे पुल बगाएकाले एक गाउँदेखि अर्को गाउँमा आवत जावत बन्द भएको दानाका गंगा पुनले बताए। यसअघि गत असार २५ गते रघुगंगा नदीमा आएको बाढीले गलेश्वरको बेलिब्रिज भत्काएपछि अवरुद्ध मुस्ताङलाई राष्ट्रिय राजमार्गसँग जोड्ने सडक धेरै ठाउँमा पहिरो र बाढीले बगाएकाले पूर्ण रुपमा सिधा यातायात सञ्चालनका लागि थप समय लाग्ने देखिएको छ। धौलागिरी हिमालको आसपासका क्षेत्रमा भारि वर्षा भएपछि म्याग्दी, कालीगण्डकी र रघुगंगा नदी र सहायक खोलाहरुमा बाढीको सतह बढेको सिडिओ ज्ञाननाथ ढकालले बताए। म्याग्दीका प्रमुख तिनवटै नदीको पानीको स्रोत हिमालहरु हुन्। डिएपी किरनजंग कुँवरले बाढीको जोखिममा रहेका बस्तिका बासिन्दालाई सामान सहित सुरक्षित ठाउँमा सारिएको बताए। कालीगण्डकी नदीको किनारमा रहेको भुरुङ्गतातोपानीको तल्लो बजार, तिप्ल्याङ र बेनीको कालीपुलका बासिन्दालाई रातमा सुरक्षित ठाउँमा गएर सुत्न तथा दिउँसो समेत उच्च सतर्कता अपनाउन अनुरोध गरिएको छ।"
कुशको शव बनाएर बेपत्ता पाण्डेको अन्त्येष्टि,"स्याङजा : बिर्घाको पहिरो परी वेपत्ता भएका प्रेमचन्द्र पाण्डेको कुशको शव बनाएर अन्त्येष्टि गरिएको छ। यतिका दिनसम्म उनको शव भेटाउन नसकेपछि पाण्डेको शरिरलाई कुशको प्रतिकात्मक शरिर बनाएर हिन्दु परम्परा अनुरुप अन्तिम संस्कार गरिएको हो। गत मंगलबारदेखि बेपत्ता रहेका ६५ वर्षीय पाण्डेको कालीगण्डकी नदी किनारस्थित गौरीघाटमै अन्तिम संस्कार गरिएको हो।सनातन हिन्दु बिधि अनुसार मृत्युका ७ दिनमा किरिया बस्नु पर्ने प्रचलन रही आएको र उनी अव जिवित छन् भने आशा मेटिएकाले पारिवारिक सहमतिमै कुशको शव बनाएर अन्तिम संस्कार गरिएको पूर्व सांसद एवं वडावासी शंकरप्रसाद पाण्डेले बताए। उनको पार्थिव शरिरमा उनका छोराहरु भोजराज पाण्डे र कमल पाण्डेले दागबत्ती दिएका थिए। मृतक पाण्डेका पत्नी, एक छोरी र २ छोरा छन्। कालीगण्डकी गाउँपालिका४ स्थित बिर्घाको पहिरो अनुगमन सहित पानी मर्मतका लागि गएका बेला झरेको पहिराले उनी लगायत ६ जनालाई पुरेको थियो। पहिरोमा पुरिएकामध्य साविक बिर्घा गाविसका पूर्व अध्यक्ष ७० बर्षिय इमानसिंह रानाको घटनास्थलमै मृत्यु भयो। समाजसेवीद्धय ६० वर्षीय जिमानसिंह राना र ५० का टिकाबहादुर थापा सोही दिन मृत भेटिए। तर, ६५ वर्षीय प्रेमचन्द्र पाण्डे भने अझै बेपत्ता थिए। पहिरोमा परी घाइते भएका ६८ वर्षीय होमनाथ पाण्डे (किसान) र ५५ वर्षीय वीरबहादुर राना पाल्पा अस्पतालमा ५ दिनको उपचारपछि घर फर्केका ४ का वडाअध्यक्ष चक्रपाणी पाण्डेले बताए। मृतक ३ जनाको भने चार दिनअघि सामुहिक अन्त्येष्टि भैसकेको छ।"
"कोशी ब्यारेजमा पानी उच्च, सतर्क रहन आग्रह",इटहरी : पहाडी क्षेत्रमा भएको अविरल वर्षासँगै सप्तकोशीमा पानीको बहाव भएको छ । मंगलबार बिहान गरिएको मापनअनुसार सप्तकोशीको ब्यारेजमा पानीको बहाव प्रतिसेकेन्ड ३ लाख ४२ हजार ९७० क्युसेक पुगेको छ । ब्यारेजका ५६ मध्ये ४७ वटा ढोका खोलिएको ब्यारेज कन्ट्रोल रुमले जानकारी दिएको छ । पानीको बहाव बढेसँगै सप्तरी र सुनसरी सीमामा बस्नेहरुलाई स्थानीय प्रशासनले सतर्क रहन भनेको छ । जलस्तर बढेपछि बाँध भत्काउने र पानी ओभरफ्लो भएर बस्तीमा पस्ने खतरा हुन्छ । चतरामा पानीको सतह घटेकोले मंगलबार दिउँसोदेखि भने ब्यारेजमा पनि पानीको सतह घट्ने अनुमान गरिएको छ । चीनमा रहेको केरुङ च्छो ताल फुट्ने चेतावनी सँगै सुनसरी र सप्तरीमा कोशी किनारमा समेत त्रास छाएको छ । फुटेपछि भोटेकोसीमा मिसिने तालको पानी सप्तकोशी नदीमा मिसिने भएकोले यस क्षेत्रका स्थानीयमा नदी एक्कासी बढ्ने त्रास छाएको छ ।
पहिरोले मध्यरातमा एकै परिवारको तीन जनाको मृत्यु,"धादिङ : घर माथिबाट आएको पहिरोले घर पुरिँदा एकै परिवारको तीन जनाको मृत्यु भएको छ। गएराति पहिरोले पुरिएर त्रिपुरासुन्दरी गाउँपालिका६ का जीवन खाँड, उनकी श्रीमती विमला खाँड र अन्दाजी तीन वर्षीया छोरीको मृत्यु भएको जिल्ला प्रहरी कार्यालय, धादिङका डीएसपी रुपक खड्काले जानकारी दिए। राति पहिरो गएकाले उनीहरुको शव छिमेकीले निकालेको थिए। अहिले जिल्लाका विभिन्न स्थानमा भारी वर्षा भइरहेको छ।"
सिन्धुलीमा मध्य पहाडी लोकमार्ग अवरुद्ध,सिन्धुली : मध्य पहाडी लोकमार्ग अन्तरगत सिन्धुलीको खुर्कोट( घुर्मी खण्ड अबरुद्ध भएको छ । लगातारको वर्षापछि गोलन्जोर १ च्याकुटारबेसिमा सोमबार राति १० बजेतिर गएको पहिरोका कारण सडक अवरुद्ध भएको हो। सडकमाथिबाट ठूलो पहिरो खसेपछि सडक पूर्णरूपमा ठप्प भएको प्रहरीले जनाएको छ । पहिरोको कारण स्थानीय नेत्रबहादुर सुनुवारको घरमा समेत क्षति पुगेको छ । सुनुवारको परिवारलाई राति नै सुरक्षित स्थानमा सारिएको स्थानीय गौरव कार्कीले बताए।
"धनगढीका तीन ठाउँमा बम, सेनाद्वारा निस्क्रिय","धनगढी : अज्ञात समूहले धनगढीका तीन स्थानमा राखेका प्रेसकुकर बम नेपाली सेनाको टोलीले मंगलबार निस्क्रिय पारेको छ। सुदूरपश्चिम प्रदेशको सामाजिक विकास मन्त्रालय नजिक बाटोमा, भौतिक पूर्वाधार विकास मन्त्रालय नजिक मुख्य बाटोमा र एलएनचोक नजिकै रहेको गल्लीमा राखिएका बम सेनाको टोलीले निस्क्रिय पारेको जिल्ला प्रहरी कार्यालय कैलालीका प्रहरी नायब उपरीक्षक प्रतीक विष्टले जानकारी दिए। प्रेसर कुकर बाहिरबाट टेपले बाँधिएको, तार बाहिर निकालेको अवस्थामा बम भेटिएको प्रहरी नायब उपरीक्षक विष्टले बताए। त्यस्तै लम्किचुहा नगरपालिका कार्यालय नजिकै बाटोमा शङ्कास्पद वस्तु भेटिएको र नेपाली सेनाको टोलीसँग समन्वय भई सेनाको टोली निस्क्रिय गर्न त्यसतर्फ गइरहेको बताइएको छ। नगरपालिकाको गाडीमा आगजनी कैलालीको घोडाघोडी नगरपालिकाका उपप्रमुख प्रेमकुमारी थापाले प्रयोग गर्दै आएको स्कारपियो गाडीमा अज्ञात समूहद्वारा गएराति आगजनी गरिएको छ। नगरपालिकाको कर्मचारी आवासगृहको परिसरभित्र पार्किङ गरी राखिएको से१झ २४१ नंको गाडीमा अज्ञात समूहद्वारा आगजनी गरिएको इलाका प्रहरी कार्यालय सुखडले जनाएको छ। स्थानीयको सहयोगमा आगो नियन्त्रणमा लिइएको थियो। गाडीको पछाडिपट्टिको भाग मात्र जलेको छ। साथै सँगै रहेको नगरप्रमुख ममताप्रसाद चौधरी चढ्ने गाडीमा कुनै क्षति नभएको प्रहरीले बताएको छ।"
राजधानी छिर्ने मुख्य नाका ठप्प,"अविरल वर्षाका कारण संघीय राजधानी प्रवेश गर्ने मुख्य नाका ठप्प भएको छ। धादिङ र चितवन जिल्ला जोड्ने मौवाखोला पुलको धादिङ तर्फको पिल्लर पानीले खोल्दा सडकको पीच कटान भएपछि सोमबार दिउँसोदेखि राजधानीसँग पृथ्वी राजमार्गको सम्पर्क टुटेको छ। पुलको धादिङ तर्फको भुभाग खहरे खोलाले बगाएपछि सडक र पुल बीचबाट खोला बगेकाले सवारी आवागमन ठप्प भएको जिल्ला प्रहरी कार्यलय धादिङका सूचना अधिकारी डीएसपी रुपक खड्काले बताए। मौवाखोलामा आएको बाढीले करिब १५ मिटर पुलसँगै जोडिएको सडकसमेत बगाएको छ। सडक ठप्प हुँदा तनहुँ र चितवनबीच समेत आवतजावत रोकिएको छ। मौवाखोलाले तीन वटा घरसमेत बगाएको धादिङ प्रहरीले जनाएको छ। नारायणगढमुग्लिन सडकखण्ड अन्तर्गत चितवनको इच्छाकामना गाउँपालिका ६ स्थित चारकिलोमा पनि पहिरो खसेको छ। सोमबार बिहान पाँच बजे पहिरो खसेपछि दुईतर्फी सडक बन्द छ। माथिबाट लगातार पहिरो खसिरहेकाले हटाउनै सकिएन, नारायणगढ मुग्लिन सडक आयोजनाका सूचना अधिकारी इञ्जिनियर शिव खनालले भने, पानी कम भयो भने मंगलबार मात्रै काम थाल्छौं। त्यस्तै, कुरिनटार, चोर खोला लगायतका स्थानमा पनि पहिरो खसेको छ। चारकिलो नारायण मुग्लिन सडकको सबैभन्दा बढी पहिरोको जोखिम भएको स्थान हो। असार दुई गते पनि उक्त स्थानमा पहिरो खस्दा दुई दिनसम्म यातायात प्रभावित भएको थियो। पहिरो नियन्त्रणका लागि सुरु गरिएको रक नेटिङ पनि रोकिएको छ। कमजोर भूबनोटका कारण पहिरो खसिरहँदा मजदुरले काम गर्न सकेका छैनन्। पहिरोका कारण सीमलताल, जुगेडी, रामनगरमा सवारी रोकिएको छ। जोखिममा रहेका सवारीलाई सुरक्षित स्थानमा फर्काइएको जिल्ला ट्राफिक प्रहरी कार्यालय चितवनका प्रमुख दयाकृष्ण भट्टले बताए। नारायणगढ मुग्लिन सडकमा पहिरोका जोखिमयुक्त क्षेत्र ३२ वटा छन। घर पुरिँदा एकको मृत्यु धादिङको गजुरी गाउँपालिकाको २ मजुवाडाँडामामा पहिरोले ६ वटा घर पुरिएका छन्। पहिरोमा परी स्थानीय निरुता परियारको मृत्यु भएको जिल्ला प्रहरी कार्यालय धादिङका डीएसपी खड्काले बताए। पहिरोमा पुरिएर सिन्धुलीका जितेन चौधरी घाइते भएको उनले जानकारी दिए। धादिङकै बेनिघाट रोराङ गाउँपालिकाको १० स्थित बाँदरे भीरमा सडक माथिबाट आएको पहिरोले तीन वटा गाडी बगाएर त्रिशुली नदी किनारमा पुर्याएको छ भने चार वटा गाडी पुरिएका छन्। आइतबार रातिदेखिको अविरल वर्षाका कारण धादिङका दुई भन्दा बढी स्थानमा पहिरो गएको छ। बेनीघाट रोराङ गाउँपालिकाको ८ मा पहिरोले एक घर भत्किँदा ५ वर्षीया बालिका गम्भीर घाइते भएकी छिन्। पृथ्वी राजमार्गकै बैरेनी, चालिसे, छहरे, मौवाखोला लगायतका क्षेत्रमा माथिबाट आएको पहिरोका कारण राजमार्ग अवरुद्ध छ। त्यस्तै, खहरेको भेल पस्दा गजुरी गाउँपालिकाको कार्यालय भवन डुबानमा परेको र पहिलो तलाका कोठामा क्षति पुगेको गाउँपालिका अध्यक्ष राजेन्द्रविक्रम बस्नेतले बताए। गजुरी गाउँपालिका ६ स्थित बेल्खुमा पहिरो जाँदा ३३ केभी लाइनको पोल बगाएकाले जहरे सवस्टेसनबाट वितरण भएको विद्युत् सेवा अवरुद्ध छ। पहिरो गएको ठाउँमा पोल फेर्नुपर्ने भएकाले लगातारको वर्षाका कारण तत्कालै काम सुरु गर्न असहज भएको विद्युत प्राधिकरण धादिङ वितरण केन्द्रले जनाएको छ। पोल ढलेका कारण आदमघाट, पिडा र गजुरी आसपासमा पूर्णरुपमा विद्युत सेवा बन्द भएको छ। मलेखु धादिङको कालुपाण्डे राजमार्गका विभिन्न ठाउँमा खसेको पहिरोले राजमार्ग पूर्ण रुपमा बन्द छ। पहिरो हटाएर सवारी आवागमन सहज बनाउने काम भएपनि खसिरहेको पहिरोले समस्या भएको धादिङ प्रहरीले जनाएको छ। महिना दिनदेखि सडक अवरुद्ध बागमती प्रदेशको राजधानी हेटौंडा र संघीय राजधानी काठमाडौं जोड्ने छोटो दुरीको हेटौंडाकुलेखानीकाठमाडौं सडक एक महिनादेखि ठप्प छ। बन्दाबन्दीको मौका छोप्दै तीन महिना अघि भीमफेदीदेखि कुलेखानीसम्म साढे १५ किलोमिटर सडक फराकिलो बनाउने काम सुरु गरिएको थियो। तर वर्षा सुरु भएसँगै कमजोर बनेको सडकको माथिल्लो क्षेत्रबाट पहिरो झर्ने जोखिम बढेपछि प्रहरीले हेटौंडाकाठमाडांै यात्रा गर्न रोक लगाइएको हो। सडक फराकिलो बनाउने काम भइरहेको छ, ठूलो पानी पर्ने बित्तिकै सडकमा पहिरो झर्ने गरेकाले त्यो बाटोबाट यात्रा गर्न जोखिम छ, जिल्ला ट्राफिक प्रहरी प्रमुख हरिविष्णु ढकालले भने, स्थानीय भने हिँडडुल गरिरहेका छन् तर हामीले काठमाडौं जाने सबै सवारीलाई भैंसेबाट त्रिभुवन राजपथ हुँदै पठाउने गरेका छौं। हेटौंडाबाट काठमाडौं प्रवेश गर्ने कान्ति लोकपथ पनि पहिरोका कारण दुई सतादेखि अवरुद्ध छ। निर्माणाधिन कान्तिलोकपथ एक वर्ष भित्र सञ्चालन गर्ने आयोजनाको लक्ष्य छ। (मकवानपुरबाट कृष्ण सारु मगर, धादिङबाट मनिष दुवाडी, चितवनबाट अनिल ढकाल)"
"दिदी भेट्न आएका दुई भाइ पहिरोमा बेपत्ता, दुईको उद्दार",दार्चुला : जिल्लाको मालिकार्जुन गाउँपालिका ८ शंकरपुर पस्तीमा सोमबार राती घर माथिबाट पहिरो खस्दा २ जनाको उद्धार गरिएको छ भने २ जना बेपत्ता छन् । एकजना घरभित्र सुरक्षित रहेको र उद्धार कार्य भइरहेको जिल्ला प्रहरी कार्यालय दार्चुलाका सूचना अधिकारी सुरेन्द्र प्रसाद जोशीले बताए। मंगलबार बिहान ३ बजेतिर माथिबाट पहिरो खस्दा घर आशिंक पुरिएको छ । ३५ वर्षीय लक्ष्मी ढोली उनका ९ वर्षीय छोरा शुबम् परियारको जिवितै उद्धार गरिएको छ।परियारलाई सामान्य चोटपटक लागेको छ । घटनामा ढोलीकी छोरी सोनिया घरभित्रै अड्किएको र उद्धारकार्य भइरहेको बताइएको छ । अरु २ जना अरुण दर्जी र मिलन दर्जीको अवस्था अज्ञात रहेको छ । उनीहरु लक्ष्मी ढोलीका भाइहरु भएकाले दिदीलाई भेट्न आएको बुझिएको छ । उद्धारको कार्य भइरहकाले थप क्षतिबारे विवरण आउन बाँकी रहेको मालिकार्जुन गाउँपालिकाका अध्यक्ष नरेनद्रसिंह धामीले बताए।
