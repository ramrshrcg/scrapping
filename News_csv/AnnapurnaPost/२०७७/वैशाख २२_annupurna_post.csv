शीर्षक,विवरण
नदोहोरियोस् सत्ता संकट,"नेकपाभित्र केही पात्रले गुटगत डुंगा फेरबदल गरेसँगै सत्ता संकट टरेको छ। अझै नेतृत्व तहबाटै पूर्णतः सन्तुष्टि व्यक्त नभएको पृष्ठभूमिमा यो समाधान पनि हालका निम्ति मात्रै हो कि भन्ने शंका यथावत् छ। कोरोना महाविपत्तिबीच सत्तारुढ दलभित्र एकाएक उत्पन्न विग्रहले चर्को रूप लिँदै गर्दा मुलुक अव्यवस्थाको सुरुङतिर प्रवेश गर्ने त होइन भन्ने आम आशंका केही हदसम्म निवारण भएको छ। प्रतिकूल परिस्थितिमा दुईसाता चर्किएको सत्ता विवाद दृश्यमा टुंगिनु सकारात्मक मान्नुपर्छ। नेताहरूबीच झन्डैझन्डै चुल्होचौका फरक गर्ने पृष्ठभूमि पैदा भइसकेको थियो। झगडाको असर तलैसम्म पुगेको छ। अझ बैठकपछि वरिष्ठ नेता माधवकुमार नेपालका अभिव्यक्ति सुन्दा संकट जीवित रहेको शंका गर्ने पनि छन्। ओलीदाहाल मिलापको संकेत गर्दै दुई नेताको चोचोमोचो मिल्दैमा समस्या समाधान भइहाल्यो भन्ने सोचेको हो भने त्यो म मान्दिन भन्ने नेपालको बोली पनि अर्थपूर्ण छ। उनको त्यो खुला चुनौती हेर्दा भोलिका दिनमा नयाँ रूपमा झगडा पुनर्जीवित हुने सम्भावना यथावत् छ। जेहोस्, सचिवालय बैठकमा प्रधानमन्त्री र शीर्ष नेतृत्वबाट आत्मालोचना पनि आएको छ। त्यसो हुनुमा निर्णय र झगडा गलत थिए भन्ने प्रमाणित हुनु पनि हो। अब आआफ्ना कमजोरीको आत्मालोचना गर्नु र कमजोरी सच्याएर अघि बढ्ने प्रतिवद्घता जनाइनु सकारात्मक विषय हुन्। त्यसो त, कम्युनिस्ट पार्टीमा आत्मालोचना अनुशासनमा बाँध्ने अचूक अस्त्र मानिन्छ। त्यसपछि हरेक किसिमका कर्मबाट शुद्घीकरण भएको ठानिन्छ। प्रधानमन्त्री र नेताहरूबाट आत्मालोचना आएको पृष्ठभूमिमा तत्कालै दुवैतिरबाट अस्वाभाविक झमेला निम्तिदैन कि भन्ने अनुमान लगाउन सकिन्छ। सत्तारुढ दलभित्र यसरी सहजै संकट नटरेको भए त्यहाँभित्र २०५२२०५४ को राप्रपा चरित्र पुनरावृत्तिा हुने खतरा देखापरिसकेको थियो। दुईतिहाइकै सरकारले विपक्षी दल फुटाउनेदेखि सांसद अपरहण को नाटकसमेत मञ्चन भइसकेको थियो। पार्टीभित्रै गुटगत किनबेचको शृंखला चल्ने स्थिति पैदा भएकै थियो। अब सत्तारुढ राजनीतिमा तत्काल त्यस्तो दृश्य हेर्नु र सुन्नुपर्ने छैन भन्ने अपेक्षा गर्न सकिन्छ। सत्ता र शक्तिका अगाडि महाविपत्ति अर्थहीन हुँदोरहेछ राजनीतिकर्मीका निम्ति। नत्र चारैतिर कोरोना आतंकबीच पनि दुई सातासम्म सत्ता तमासामा अल्झिँदा तिनलाई लाज र ग्लानि हुनुपर्ने थियो। तिनीहरूमा त्यसको झिनो संकेत देखिएन। सत्तारुढ दलमा उत्पन्न विवाद वैचारिक थिएन। केवल तिनमा आफ्नै व्यक्तिगत पदप्रतिष्ठाको चिन्ता र भागवन्डाको विवाद भएको समाधान अस्त्रले नै देखाउँछ। नेतृत्वबीच संवादहीन कार्यशैली, अपारदर्शी क्रियाकलाप, कसैलाई सिध्याउनैपर्छ, किनारामा धकेल्नैपर्छ भन्ने एकांगी चरित्रको उपज हो पछिल्लो शक्ति संघर्ष। एमालेमा २०५२ पछि हरेक विवाद केन्द्रविन्दु मा वामदेव गौतमको महत्तवकांक्षा कारक बन्छ। यसपालि पनि उनकै महत्तवकांक्षा पूर्ति हुने भएपछि झगडा मत्थर भएको छ। यद्यपि त्यो उधारो मै छ। तिनले आफ्नो चाहना पूरा नभएमा फेरि वितन्डा पैदा गराउन सक्छन्। नेकपाभित्र उत्पन्न पछिल्लो झगडाको बीउ उनकै निवास भैंसेपाटीमा रोपिएको होे। उनलाई प्रतिनिधिसभा सदस्यमा चुनाव लडाउने र प्रधानमन्त्री केपी शर्मा ओलीको उत्तराधिकारी बनाउने अनौपचारिक सहमति मा समीकरणमा फेरबदल भएको हो। यद्यपि त्यो विषय सचिवालय बैठकमा खुलस्त आएन। अब गौतमले बालुवाटारमै बीउ रोप्न त पहिला प्रतिनिधिसभा सदस्य निर्वाचित हुन सक्नुपर्छ। त्यो सहज हुने देखिन्न। किनभने यसअघि पनि पटकपटक उनका निम्ति ठाउँ छाड्ने र चुनाव लड्ने प्रसंग आउँदा आमजनमत त्यसविरुद्घ उभिएको थियो। चुनाव लडेकै खण्डमा पनि पार्टीभित्र घातअन्तर्घात सिकार बन्न सक्नेछन्। राजनीतिक स्थिरता र समृद्घिनिम्ति नेकपालाई जनमत मिलेको हो। झगडा साम्य भएसँगै प्रधानमन्त्रीका निम्ति फेरि एकपटक अवसर प्राप्त भएको छ। पुराना गल्ती दोहोर्याइयो भने विध्वंश निम्तिने निश्चित छ। जब अहंकार र दम्भ पूर्तिमा सत्ताको दुरूपयोग गरिन्छ, तब निश्चय त्यो पतनकै बाटोतिर मोडिन्छ। विश्व इतिहासकै नियति पनि त्यही हो। अब प्रधानमन्त्री र सत्तारुढ दलले त्यसबाट पाठ सिक्नुपर्छ। अब सिंगो शक्ति महाविपत्तिबाट मुलुकलाई कसरी जोगाउने भन्नेमा केन्द्रित हुनुपर्छ।"
बजेट अधिवेशन बैशाख २६ बाट,"काठमाडौं : राष्ट्रपति विद्यादेवी भण्डारीले बैशाख २६ गतेका लागि संसद्को बजेट अधिवेशन आह्वान गरेकी छन्। मन्त्रिपरिषद्ले आइतबार राष्ट्रपति समक्ष अधिवेशन आह्वानको सिफारिस गरेको थियो। कोरोना संक्रमणबाट बच्न भन्दै सरकारले बैशाख २५ सम्म लकडाउन घोषणा गरेको छ। २६ गतेबाट बजेट अधिवेशन सुरु हुने भएकाले लकडाउन खुकुलो हुने अनुमान गरिएको छ। लकडाउनबीच अधिवेशन बस्न कठिनाइ हुने संसद्का अधिकारीहरू बताउँछन्। जेठ १५ गते बजेट सार्वजनिक गर्नुपर्ने संवैधानिक बाध्यता छ। गत वर्षभन्दा यसपटक १० दिन ढिलो गरी अधिवेशन बस्न लागेकाले बजेट पूर्वका तयारीका लागि समय चापाचाप हुने सचिवालयका कर्मचारी बताउँछन्। बजेट अघि नीति तथा कार्यक्रम प्रस्तुत गर्ने, त्यसलाई पारित गर्नुपर्ने र १५ दिन अगावै प्रिबजेट छलफल सम्पन्न गर्नुपर्ने हुन्छ। सविधानको धारा ११९ को उपधारा (३) मा अर्थमन्त्रीले राजस्व र व्ययको अनुमान प्रत्येक वर्ष जेठ महिनाको १५ गते संघीय संसद्मा पेश गर्नुपर्ने व्यवस्था छ। बजेट संघीय संसद्का दुवै सदनको संयुक्त बैठकमा प्रस्तुत गर्नुपर्छ। अधिवेशन आह्वान भएपनि सरकारले नीति तथा कार्यक्रम पहिले कि प्रिबजेट छलफल पहिले गर्ने भन्ने जानकारी संसद्लाई गराएको छैन। यो विषयमा सरकारसँग कुराकानी हुन बाँकी छ, संसद्का कार्यवहाक महासचिव गोपालनाथ योगीले भने। अधिवेशन आह्वान भएपनि सरकारले नीति तथा कार्यक्रम पहिले कि प्रिबजेट छलफल पहिले गर्ने भन्ने जानकारी संसद्लाई गराएको छैन। यसअघि सभामुख अग्नि सापकोटाले गत बुधबार प्रधानमन्त्री केपी ओलीलाई भेटेर अधिवेशन आह्वान र बजेट सार्वजनिक गर्ने क्यालेण्डरबारे जानकारी गराएका थिए। सचिवालयको क्यालेण्डर सरकारको सहमतिमा टुंगो लाग्न बाँकी छ। संविधान र संसद् नियमावलीले तोकेका सबै प्रक्रिया पुरा गर्ने तर विषम परिस्थितिका कारण ती प्रक्रिया छिटो छरितो सम्पन्न गनुपर्ने संसद्का पदाधिकारी बताउँछन्। अधिवेशन आह्वानसँगै सामाजिक दुरी र कोरोनाबाट बच्न स्वास्थ्य सुरक्षाबारे सचिवालयले तयारी गरिरहेको राष्ट्रियसभा सचिव राजेन्द्र फुँयालले जानकारी दिए। प्रधानमन्त्री ओलीले गत बुधबार संसद् भवनको निरीक्षण गरी बैठक कक्षको व्यवस्थापन, माइक र स्वास्थ्य सुरक्षाबारे जानकारी लिएका थिए। राष्ट्रपतिबाट सरकारको वार्षिक नीति तथा कार्यक्रमको सम्बोधन गर्ने दिन र बजेट भाषणका दिन दुवै सदनका ३ सय ३४ जना सांसदको संयुक्त बैठक बस्ने गर्छ। कोरोनाको संक्रमणका कारण संयुक्त बैठक सञ्चालनमा जोखिम उत्पन्न हुन सक्ने भन्दै सचिवालयका अधिकारी चिन्तित छन्। सचिवालयले सामाजिक दूरी कायम गर्न दुई कुर्सीको बीचमा एक कुर्सी छाडेर सांसदलाई बस्ने व्यवस्था गरिरहेको, स्यानिटाइजर, मास्क, पञ्जालगायतका सामग्रीको प्रयोग गर्ने तयारी गरिरहेको छ। संसद् बैठकमा अपनाउनुपर्ने स्वास्थ्य सुरक्षाका विषयमा केही दिनअघि स्वास्थ्य सेवा विभागका चिकित्सकले पनि संसद् भवनको निरीक्षण गरेका र उनीहरूले दिएका सुझाव कार्यान्वयनका लागि कार्यव्यवस्था परामर्श समितिमा राखिने कार्यवाहक महासचिव योगीले जानकारी दिए। बजेट क्यालेण्डर र स्वास्थ्य सुरक्षाबारे छलफल गर्न केही दिनभित्रै कार्यव्यवस्थाको बैठक बसाउने तयारी भइरहेको सचिवालयले जनाएको छ।"
"'मुख थुन्न सकिएला, मस्तिस्क सकिन्न'","काठमाडौं : राष्ट्रिय मानव अधिकार आयोगका अध्यक्ष अनुपराज शर्माले प्रेस तथा अभिव्यक्ति स्वतन्त्रताको अवस्था नाजुक बन्दै गएको बताएका छन्। उनले बेथिति र विकृतिविरुद्ध खबरदारी गर्ने राज्यको चौथो अंगलाई संकुचित नगर्नसमेत सरकारलाई खवरदारी गरेका छन्। उनले प्रेस स्वतन्त्रता र मानवअधिकार एक अर्काका पूरक रहेको भन्दै राज्य गम्भीर हुनुपर्ने भनाइसमेत राखे। विश्व प्रेस स्वतन्त्रता दिवसको अवसरमा नेपाल पत्रकार महासंघद्वारा आइतबार आयोजित श्रव्यदृश्य कार्यक्रममा अध्यक्ष शर्माले उक्त भनाइ राखेका हुन्। आँखामा पट्टी बाँध्न, मुख थुन्न सकिएला, तर मस्तिष्कमा आउने विचारलाई कसैले रोक्न सक्दैन, अध्यक्ष शर्माले भने। उनले प्रेस स्वतन्त्रताबिना लोकतन्त्रका अवयव स्थापित हुन नसक्नेसमेत बताए। प्रेस स्वतन्त्रता र पत्रकार सुरक्षा प्रतिवेदन सार्वजनिक गर्दै शर्माले यस्तो धारणा राखेका हुन्। शर्माले मिडियाले पनि राजनेताको तस्बिर र भाषण छाप्नुको सट्टा नागरिकका दुःख वेदनाका घटनालाई प्राथमिकता दिनसमेत सुझाए। पत्रकारिता क्षेत्रले प्रताडित नागरिक र नेताका भाषणको भेद छुट्याउन सक्नुपर्ने भनाइसमेत शर्माको थियो। यसैबीच राष्ट्रिय मानवअधिकार आयोगले विज्ञप्ति प्रकाशित गर्दै यस वर्ष बढी पत्रकारहरु पीडित हुन पुगेको स्थितिप्रति चिन्ता व्यक्त गरेको छ। आयोगमा पत्रकारहरु भौतिक रुपमा असुरक्षित भएको, अभिव्यक्ति स्वतन्त्रतामा अंकुश लागेको, अदालतले रिहा गर्ने आदेश दिँदा पनि पत्रकारहरु पुनः सुरक्षाकर्मीबाट पक्राउ पर्ने गरेको, पत्रकारप्रति असहिष्णु व्यवहार हुने गरेको, सञ्चारकर्मीको कार्यप्रति नै प्रश्न खडा गरिएको, समाचार संकलनका लागि स्थलगत रुपमा खटिँदा पत्रकारलाई हतोत्साहित गरिएको तथा समाजिक सञ्जालमा लेखेको आधारमा विभेदपूर्ण तवरले साइबर अपराधमा मुद्दा चलाउने गरिएको जस्ता सूचना प्राप्त भएको आयोगले जनाएको छ। आयोगका सचिव वेद भट्टराईले जारी गरेको विज्ञप्तिमा मिडियाविरुद्धका यस्ता घटना कानुनी शासन, लोकतन्त्र र मानवअधिकारका मूल्य मान्यता एवं नेपालको संविधानको प्रस्तावना, धारा १७ (२) (क), धारा १९, मानवअधिकारको विश्वव्यापी घोषणापत्र, १९४८ को धारा १९ र नेपाल पक्ष भएको नागरिक तथा राजनीतिक अधिकारसम्बन्धी महासन्धि व्यवस्था प्रतिकूल रहेको जनाएका छन्। प्रेस स्वतन्त्रता र अभिव्यक्ति स्वतन्त्रताको सम्मान र पत्रकारको सुरक्षा र स्वतन्त्रताको रक्षा गर्न आयोगसरकारलगायत सम्बद्ध सबै पक्षलाई आग्रह गर्दछ, आयोगले भनेको छ। महासंघका अध्यक्ष गोविन्द आचार्यले ठूलो बलिदान र सघर्षबाट प्राप्त लोकतन्त्र र प्रेस स्वतन्त्रताविरुद्ध आउने चुनौतिको सामना गर्न प्रेस र र नागरिक समाजले एकसाथ काम गर्नुपर्ने आवश्यकता औंल्याए। महासंघका पूर्वअध्यक्ष तारानाथ दाहालले सरकार र राजनीतिक पक्षबाट प्रेस स्वतन्त्रतामैत्री व्यवहार नदेखिएको बताए। पत्रकारमाथिको आक्रमण र धम्की दोहोरिदै आएको भन्दै उनले लोकतन्त्रमा प्रेस स्वतन्त्रको सम्मान गर्न सरकार पक्षलाई खवरदारीसमेत गरे। अर्का पूर्व अध्यक्ष शिव गाउँलेले आमसञ्चार क्षेत्रलाई सरकारले विरोधीका रुपमा हेर्ने गरेको बताए। महासंघका उपाध्यक्ष विपुल पोखरेलले प्रेस स्वतन्त्रताको पूर्ण अभ्यासको वातावरण बनाउन प्रेस स्वतन्त्रता पक्षधर एक ठाउँमा उभिन आवश्यक रहेको बताए। महासंघका महासचिव रमेश विष्टले यो वर्षको प्रेस स्वतन्त्रता र पत्रकार सुरक्षासम्बन्धी तथ्यांक हेर्दा प्रेस तथा अभिव्यक्ति स्वतन्त्रताका लागि निरासाजनक देखिएको बताए। पत्रकार महासंघको प्रेस स्वतन्त्रता र पत्रकार सुरक्षा वार्षिक प्रतिवेदनले यो वर्ष प्रेस स्वतन्त्रता हनन्का ६० वटा घटना भएको उजागर गरेको छ। यसबाट ९४ पत्रकार, तीन सञ्चार संस्था गरी ९७ पीडित बनेका छन्। पत्रकार गिरफ्तारका आठवटा घटना भएका छन्। स्वतन्त्र पत्रकारिता तथा कब्जामा तीनवटा, पत्रकारमाथि आक्रमण १३, दुव्र्यवहार तथा धम्की ३२ वटा, पत्रकार पेशाबाट विस्थापन एक र पेशागत असुरक्षाका तीनवटा घटना भएका छन्। पीडित पत्रकारको संख्या गत बर्ष भन्दा १७ जनाले बढी छ।"
तीन हजार नेपाली फर्काउँदै कुवेत,"काठमाडौं : वैदेशिक रोजगारीमा कुवेत पुगेका करिब तीन हजार नेपालीलाई हार्दिकता पूर्वक त्यहाँको सरकारले फिर्ता पठाउने भएपछि नेपाल सरकार अन्यौलमा परेको छ। कुवेत सरकारले गत अप्रिल १ देखि नै त्यहाँका आप्रवासी कामदारलाई घर फिर्तीका लागि आममाफप् (एम्नेष्टी)को आकर्षक प्याकेज घोषणा गरेको थियो। त्यसमा नेपालको पालो २६ अप्रिल देखि ३० सम्म राखेको थियो। तीन हजार भन्दा बढी नेपालीले आवेदन दिएको दूतावास अधिकारीले जानकारी दिए। साउदी अरेबियाले पनि कोभिड अघि घोषणा गरेको एम्नेष्टी खोल्न सक्नेछ भने त्यस्तै एमनेस्टी यूएईले पनि गर्न सक्ने दूतावास अधिकारीले परराष्ट्र मन्त्रालयलाई जानकारी गराएका छन्। यता मलेसियाले पनि फर्कनेका लागि आइतबार सूचना जारी गरिसकेको छ। साउदी, कतार, युएई, मलेसिया, कुवेत अधिक नेपाली कामदार रहेको मुलुकमा पर्छन्। एमनेस्टी बाहेक नियमित आउन नपाएर बसेका नेपाली पनि खाडी मुलुकबाट लकडाउन खुल्ने वित्तिकै आउन सक्नेछन्। फर्कन सक्ने नेपालीको विषयमा परराष्ट्र मन्त्रालयले अध्ययन प्रतिवेदन नै बनाइरहेको छ। यसरी नेपाली फर्कने अवस्थालाई कसरी सम्बोधन गर्ने भनेर हामी अन्तर मन्त्रालय छलफलमा छौं। दूतावासहरूबाट प्रतिवेदन माग गरी तयारी अघि बढाइएको छ, परराष्ट्रमन्त्री प्रदीप ज्ञवालीले अन्नपूर्णसँग भने, कुनै मुलुकले बिना भिसा रहेका नेपालीलाई फिर्ता गर्छु वा ल्याइदिन्छु भन्दा नाई भन्न सक्ने अवस्था रहन्न। यसैले फर्कनेलाई कहाँ ब्यवस्थापन गर्नेभन्ने विषयमा छलफल भइरहेको छ। कूवेतले नेपालसम्म नै ल्याइदिने हुनाले उनीहरूलाई काठमाडौंमै राख्ने वा प्रदेशस्थानीय तह कहाँ राख्ने विषयमा पनि छलफल भइरहेको उनले बताए।आइतबार मात्रै पनि मन्त्रालयगत छलफल भएको र यही मोडलमा जाने भन्ने टुंगो लागि नसकेको परराष्ट्रमन्त्री ज्ञवालीले बताए। कोभिड१९ नियन्त्रण उच्चस्तरीय समितिमा समेत यो विषयमा छलफल भइरहेको परराष्ट्र अधिकारीले जानकारी दिए। नियमित फर्कने बाहेक अन्यलाई पनि आर्कषक प्याकेज दिएर फर्काउन थाले के गर्ने भन्दै त्यसमा छलफल भइरहेको छ। कुवेतले अवैध (बिना भिसा) कार्यरत नेपालीलाई आफ्नै उडानमा नेपाल ल्याइदिने जानकारी दूतावासलाई दिइसकेको छ। त्यसका लागि ४५ दिन समय रहेको भनिएको छ। २५ देखि २७ सय नेपाली फर्कन सक्ने आकलन हाम्रो छ। भिसा सकिएर पनि काम गरिरहेका र एउटा कम्पनीमा काम गर्न भनेर गएका तर पछि अर्को कम्पनी सरेका कारण अवैध भएकालाई फिर्ता पठाउने नीति लिएको हो, कुवेतका लागि नेपाली राजदूत दुर्गा भण्डारीले अन्नपूर्णसँग टेलिफोनमा भने, लकडाउनमा यति धेरै नेपालीलाई फर्काउन सहज छैन। परराष्ट्र मन्त्रालयसँग यो विषयमा के गर्ने भनेर छलफल भइरहेको छ। यद्यपी, हामीलाई अरु ४५ दिन समय छ। सबै मुलुकको सकिएपछि हाम्रो पालो रहेकाले नेपालीप्रतिको सदभावकै रूपमा लिइएको पनि राजदूतले बताए। अवैध आप्रवासी उक्त एमनेष्टीमार्फत फर्केमा उनीहरूले भविष्यमा पुनः कुवेतमा रोजगारीका लागि जान पाउने अधिकार सुरक्षित रहन्छ। फर्कनु अघिसम्म कुवेत सरकारले पाल्ने र घर फिर्ता पनि उसैले गरिदिने भएपछि अधिकांश अवैध आप्रवासी कुवेत सरकारको प्याकेजमा सहभागी भएका हुन। फर्कन चाहने नेपालीलगायतका कामदारलाई उनीहरूकै शिविरमा राखिएको छ। अवैध कामदारलाई फिर्ता पठाउने नीतिमा उनीहरूले सोचे अनुरूपमा नेपालीको आवदेन नपरेको एक अधिकारीले जानकारी दिए। कुवेत सरकारको जानकारीमा सात हजार भन्दा बढी अवैध तरिकाले बसिरहेका छन्। तर, तीन हजार भन्दा बढी नेपालीको मात्र आवेदन परेको छ। एमनेस्टी आवेदनको पाँच दिनमा २५ सय नेपालीले दूतावासबाट ट्राभल डकुमेन्ट नै लगेका थिए। धेरैसँग भिसा सकिएको पासपोर्ट थियो। त्यही पासपोर्टमार्फत पनि आवेदन दिएका छन्। भिसाको म्याद सकिएर पनि काम गरेका र कामदार कम्पनी छाडेर अर्कोमा गएर अवैध भएका बहेका अन्य कानुनी झमेलामा परेकालाई फर्काउँदैन। आवेदन र फर्कनेको ठ्याक्कै संख्या भने बुधबारबिहीबारमात्र दूतावासलाई त्यहाँको सरकारले जानकारी दिनेछ, राजदूत भण्डारीले भने। कुवेत सरकारले नेपालीलाई फिर्ता गर्नेछ। फर्कने नेपालीलाई १४ दिन क्वारेन्टाइनमा राख्ने विषय गम्भीर छन्। कुवेतको प्याकेजपछि फिलिपिन्सले आफ्ना कामदारलाई फिर्ता लगिसकेको छ। इजिप्ट, भारत, बंगलादेश र पाकिस्तान पछि बल्ला नेपाल परेको छ। कुवेतमा पनि कोरोना संक्रमण बढ्दो छ। आइतबार दिउँसो सम्मको जानकारीमा ८० नेपालीमा कोरोना संक्रमण छ। खाडी मुलुक र मलेसियामा गरी १५ लाख बढी नेपाली कार्यरत छन्।"
लकडाउनमा औषधि नपाएर बझाङमा एक महिलाको मृत्यु,"बझाङ : साइपाल गाउँपालिका १ धलौन घर भएकी दिर्घरोगी एक महिलाको नियमित खाने औषधि नपाएर सोमबार बिहान मृत्यु भएको छ । धलौन घर भएकी ४७ वर्षीया कंकादेवी बोहराको स्थानीय अस्पतालमा मृत्यु भएको हो । उनको स्वास्थ्य समस्या देखिएपछि डेरा वरपर बस्ने छिमेकीले उनलाई पिठ्युँमा बोकेर दुई दिनअघि जिल्ला अस्पताल ल्याएको थियो । उनले छिमेकीको सहयोगमा काठमाडौंबाट औषधि मगाउने गरेकी थिइन। लकडाउनमा औषिध मगाउन नसकेपछि उनको मृत्यु भएको अस्पतालले जनाएको छ। जिल्ला अस्पतालका डाक्टर सन्दिप ओखेडाले बोहराले औषधि नपाएरै मृत्यु भएको बताए। डाक्टर ओखेडाले भने,' मुटुको भल्भ समस्या भएकी बोहराले नियमित खानुपर्ने औषधि दुई हप्ता अघिदेखि नपाएर खान छोडेको रहेछ, गम्भीर अवस्थामा अस्पतालमा आएकी बोहरालाई जति प्रयास गर्दा पनि बचाउन सकिएन । मुटुको भल्भमा समस्या भएकी बोहराले विगत ६ वर्षदेखि नियमित औषधि सेवन गर्दै आएकी थिइन् । विगत एक वर्षदेखि सदरमुकाम चैनपुरमा डेरा गरी बस्दै आएकी कंका बोहराले खाने गरेको औषधि दुई साताअघि सकिएपछि उनको स्वास्थ्य कमजोर हुँदै गएको थियो । मुटुको समस्या भएकी बोहरा आफ्ना पाँच वर्ष र सात वर्षका छोराको साथमा चैनपुरमा डेरा गरी बस्दै आएकी थिइन् । मृतक बोहराले औषधि सकिए पछि स्वास्थ्यमा अप्ठयारो भइरहेको आफन्तलाई समेत जानकारी गराएकी थिएन। उनको डेरा नजिकै बस्ने करिस्मा विकले भनिन्, 'लकडाउनमा औषधि नपाउँदा उनको मृत्यु भएको हो।' एक दशकअघि मुटुको समस्या झेल्दै आएकी बोहरालाई केही वर्षअघि काठमाडौंमा उपचार गर्दा डाक्टरले अप्रेशन गर्नुपर्ने सुझाव दिएका थिए। त्यत्तिबेला उनका श्रीमानको मृत्यु भएपछि उपचार रोकिएको थियो।त्यसकै केही वर्षपछि देबरको समेत मृत्यु भएपछि उनी बिचल्लीमा परेकी थिइन्। मृतक बोहराले एकल महिला भत्ताले छोराछोरीको पढाइ खर्चका साथै आफ्नो औषधि खर्चको जोहो गर्दै आएकी थिइन्। आमाको मृत्यु भएपछि बालबालिकाको बिजोग भएको छ।"
हातहतियार मुद्दामा फरार वडा अध्यक्षले गरे आत्मसर्मपण,"बेनी : हात हतियार तथा खरखजना मुद्दामा फरार रहेका म्याग्दीको रघुगंगा गाउँपालिका६ पाखापानीका वडा अध्यक्ष मनकुमार शेरपुजाले प्रहरी समक्ष आत्मसर्मपण गरेका छन्। २०७६ चैत ३० गते प्रहरीले शेरपुजाको कोटगाउ स्थित घर खानतलासी गर्दा एक राउण्ड गोली बरामद भएपछि उनी फरार थिए। अनुसन्धानमा सहयोग र कानुनी रुपले मुद्दाको प्रतिवाद्ध गर्न शेरपुजा आफै आइतबार प्रहरीकहाँ आएका डिएसपी किरनजंग कुँवरले बताए। उनका अनुसार प्रशासनबाट निजी हतियार राख्ने अनुमति नलिएका शेरपुजाको घरबाट बरामद भएको गोली प्रयोगशालामा परिक्षण गर्दा बार बोरको भएको पुष्टि भएको छ। उहाँ आफै अनुसन्धानमा सघाउने हिसाबले आउनुभएको हो, डिएसपी कुवरले भने अनुसन्धान जारी छ। चैत २९ गते बिहान 'नेकपा गापा अध्यक्ष दिपक कार्की बिखर्ची मित्रले झै सामाजिक सञ्जालमा आगो बाल्नु छ। कसैले हिम्मत बोकी निभाउछु भनेर आउँछ भने एउटा मात्र बुलेट छ त्यही उपहार दिएर पठाउछु' भनेर फेसबुकमा स्टाटस राखेका शेरपुजाले केही समयमा हटाएका थिए। शेरपुजा विस २०७४ बैशाखमा भएको स्थानीय तह निर्वाचनमा नेपाली काँग्रेसबाट उमेद्वार भएर वडा अध्यक्षमा निर्वाचित भएका थिए। काँग्रेसका नेताहरु सहित उनि प्रहरी कार्यालयमा आएका थिए। स्थानीय चुनाव अघि नेपाली काँग्रेसमा प्रवेश गरेका शेरपुजा काँग्रेसको रघुगंगा पालिका कार्यसमितिको सचिव हुन्। विस २०७० को दोस्रो संबिधानसभा निर्वाचनमा उनि मोहन बैद्य नेतृत्वको नेकपा माओवादी क्रान्तिकारीमा आवद्ध थिए। अबैध हात हतियार वा गोलीगठ्ठा राखेकाले शेरपुजा विरुद्ध अदालतमा हात हतियार तथा खरखजना सम्बन्धी मुद्दा चलाउने प्रहरीले जनाएको छ। फौजदारी अभियोग लागेपछि उनको पद निलम्बन हुने कानुनी व्यवस्था छ। अदालतले उनलाई दोषी ठहर र पुनरावेदनमा पनि असफल भएमा वडा अध्यक्ष पद गुम्नेछ।"
लकडाउनमै आकाशियो उपभोग्य वस्तुको मूल्य,"धनगढी : लकडाउनको फाइदा उठाउँदै दैनिक उपभोग्य वस्तुको मुल्यमा वृद्धि भएको गुनासो आउन थालेको छ । सम्बन्धित निकायले यसलाई गम्भीरताका साथ नलाग्दा उपभोक्ता मारमा परेका छन् । सुदूरपश्चिम प्रदेश सरकारको उद्योग, पर्यटन, वन तथा वातावरण मन्त्रालयको कालोबजारी तथा महंगी नियन्त्रणका साथै आपूर्ति व्यवस्थापन लगायतको जिम्मेवारी रहेपनि वेवास्ता गरेको देखिएको छ । प्रदेश सरकारले बजार अनुगमनका लागि निर्देशिका र संरचना तयार गरेको छ, तर बजार अनुगमन भने प्रभावकारी हुनसकेको छैन । कतिपय व्यापारीले टेलिफोन रिचार्जमा समेत बढी मुल्य लिने गरेको जनगुनासो छ । प्रदेश उद्योग, पर्यटन, वन तथा वातावरण मन्त्रालयले तीन महिनाअघि तयार गरेको प्रदेशस्तरिय संयुक्त बजार अनुगमन निर्देशिका अनुसार उद्योग बाणिज्य तथा उपभोक्ता हित संरक्षण निर्देशनालयका निर्देशकको संयोजकत्वमा अनुगमन समिति गठन गरिएको छ । जिल्लामा घरेलु तथा साना उद्योग कार्यालय प्रमुखको संयोजकत्वमा समिति गठन हुने व्यवस्था गरिएको छ । निर्देशनालयका निर्देशिक विनोद मालीले लकडाउनका कारण बजार अनुगमन गर्न नसकिएको बताए । 'निर्देशिका र संरचना तयार गरी मन्त्रालयमा दुई पटक बैठक बसेको छ भने निर्देशनालयमा समेत एक पटक बैठक भइसकेको छ । तर, बजार अनुगमन भने गर्न सकिएको छैन । उनले कतैबाट उजुरी आए तत्काल बजार अनुगमन गरिने बताए । निर्देशकमा प्रदेश सरकारले बजार अनुगमन गर्ने अधिकार पाए पनि दण्ड जरिवाना गर्ने अधिकार भने नभएको उनले जानकारी दिए । उपभोक्ता हकहित संरक्षण समितिका कैलाली अध्यक्ष हरि रेग्मीले बजारमा हुने कालोबजारी तथा महंगी नियन्त्रणमा प्रदेश सरकारको खासै भूमिका नदेखिएको बताए । 'प्रदेश सरकारसँग बजार अनुगमन गर्ने, कालोबजारी तथा महँगी नियन्त्रण गर्ने र अत्यावश्यक वस्तुको अभाव हुन नदिने लगायतको जिम्मेवारी छ,' अध्यक्ष रेग्मीले भने । तर, प्रदेश सरकारले जिम्मेवारी अनुसारको काम गर्न सकेको छैन । संघीय सरकार मातहतको बाणिज्य, आपूर्ति तथा उपभोक्ता कार्यालय पनि धनगढी उपमहानगरपालिका बाहेक अन्य स्थानीय तहमा बजार अनुगमन गर्न सकेको छैन । कैलालीमा तरकारी र फलफूलका साथै चामल, तेल, चिनी, नुनलगायतका दैनिक उपभोग्य वस्तुमा मूल्यवृद्धि भएको व्यापारी सह रनिङले बताए । पहिलेको भन्दा ढुवानीमा बढी मुल्य तिर्नु परेपछि सामानको मुल्य बढेको उनले बताए।कोरोना भाइरस रोकथाम तथा नियन्त्रणका लागि सरकारले लकडाउन गरेयता संयुक्त बजार अनुगमन समितिले कैलालीका ५ जना व्यवसायीलाई जरिवाना सहित कारबाही गरेको हो । बाणिज्य आपूर्ति तथा उपभोक्ता संरक्षण कार्यालयका प्रमुख कमल बहादुर पुनमगरले लकडाउनका बेला कालोबजारी गर्ने पाँच जना व्यवसायीलाई पाच लाख ६० हजार रुपैयाँ जरिवाना गरिएको बताए । धनगढीको द ग्लोबल सर्जिकल हाउसलाई पीपीई र मास्कमा कालोबजारीको गरेको पाइएकोले दुई लाख रुपैयाँ जरिवाना गरिएको छ । त्यस्तै, शुभारम्भ फार्मेसी, शैलैश्वरी आयुर्वेदिक हल र आरबी पूजा स्टोरलाई मास्कमा कालोबजारी गरेकोले जनही २० हजार रुपैया जरिवाना गरिएको कार्यालयले जनाएको छ । बजार अनुगमन टोलीले अनुगमनका क्रममा पीपीईमा ४४ प्रतिशत र मास्कमा ६० प्रतिशत बढि मूल्य वृद्धी गरेको भेटिएकाले तत्काल जरिवाना गरिएको जनाएको छ । त्यस्तै, धनगढी उपमहानगरपालिका वडा नम्बर ६ मटियारीस्थित शुभ समैजी ग्यास सप्लायर्सले लकडाउनका बेला बढी मुल्यमा ग्यास बिक्री गरेको पाइएकोले तीन लाख रुपैयाँ जरिवाना गरिएको हो ।"
सीमामा खटिएका सशस्त्र प्रहरीका असईको मृत्यु,"राजविराज : सीमामा खटिएका एक जना सशस्त्र प्रहरीका सहायक निरीक्षक (असई) को बेहोस भएर मृत्यु भएको छ। भारतसँग सीमा जोडिएको सप्तरीको बोदे बर्साइन नगरपालिका९ देउरीमा खटिएका सशस्त्र प्रहरीका असई कुलबहादुर कार्कीको मृत्यु भएको हो। उनी ड्यूटीमा खटिएकै बखत उनको मृत्यु भएको सशस्त्र प्रहरीका डिआइजी राजु अर्यालले जानकारी दिए। उनका अनुसार कार्की ड्यूटि गरिरहेकै अवस्थामा बेहोस भएको र तत्कालै उनको मृत्यु भएको हो। 'अन्य कारण अहिले खुल्न सकेको छै' उनले भने, 'पोष्टमार्टमको रिपोर्ट आएपछि मृत्युको कारण खुल्छ।' मृतक कार्कीको शवलाई पोष्टमार्टमका लागि राजविराजस्थित गजेन्द्रनारायण सिंह सगरमाथा अञ्चल अस्पताल ल्याइएको छ।"
"लकडाउन मोडालिटी : कृषि र उद्योगमा खुकुलो, सडकमा थप कडाइ गर्न सुझाव","काठमाडौं : सरकारले लकडाउनको मोडालिटी परिवर्तन गर्ने तयारी गरेको छ। लकडाउनको मोडालिटी परिवर्तन गरेर कृषि र उद्योगकलकारखानामा सावधानी पूर्वक काम गर्ने तयारी रहेको छ। सरकारले देशभित्र यात्रु ओसारपसारका लागि निजी तथा सार्वजनिक कुनै पनि सवारी साधन सञ्चालन अझै केही समय नगर्ने निष्कर्ष निकालेको छ। तर सोमबार सिंहदरबारस्थित प्रधानमन्त्री तथा मन्त्रिपरिषद्को कार्यालयमा बसेको समितिको २२औं समीक्षात्मक बैठकमा लकडाउन विभिन्न स्थानमा खुकुलो बनाउँदै लैजानुपर्ने सुझाव आएको थियो। बैठकमा चार वटै सुरक्षा निकायका प्रमुख तथा स्वास्थ्य मन्त्रालयलका अधिकारी उपस्थित थिए। उनीहरुले राजधानीमा पनि लकडाउन खुकुलो पार्नुपर्ने धारणा राखेका थिए। निजी तथा सार्वजनिक यातायात, शैक्षिक संस्था, बजार, सिनेमा हल र होटलरेस्टुरेन्ट केही समय बन्द नै राख्नुपर्ने सुझाव पनि आएको थियो। उक्त समितिको मंगलबार बस्ने बैठकले सरकारलाई सिफारिस गर्ने बताइएको छ। त्यस्तै समितिले कोरोना नियन्त्रणका लागि अहिलेसम्म भएका प्रयासहरु सफल भएको निष्कर्ष निकालेको छ। समितिले अहिलेसम्म गरेका प्रयासहरु सही दिशामा भएको निष्कर्ष निकालेको हो । 'समितिले कोरोना रोकथामबारे गरेका प्रयासहरु सही दिशामा नै भएको आजको बैठकमा समीक्षा गरिएको छ' समितिका प्रवक्ता नारायणप्रसाद विडारीले भने 'लकडाउन यही वैशाख २५ गतेसम्म छ, सबै तयारी गरे मङगलबार बस्ने बैठकले केही निर्णयहरु गर्नेछ, त्यसको लागि गृहकार्य भइरहेको छ।' 'सबै अवस्थालाई सँगसँगै विश्लेषण गर्दै आर्थिक जनजीवनलाई अझ सहज पार्ने ढङ्गमा र रोगको सङ्क्रमणलाई आफ्नो नियन्त्रणमा राख्ने सिलसिलामा के गर्न सकिन्छ ? २५ गतेपछि कसरी अगाडि बढ्न सकिन्छ भन्ने खालको समीक्षात्मक बैठक आज भएको हो' उनले भने। कोरोनाको जोखिम कम भएका केही पहाडी क्षेत्रहरुमा लकडाउन हटाउनुपर्छ भन्नेबारे संसदीय समितिबाट सुझावहरु आएको र ती सुझावलाई पनि मनन गरिएको उनको भनाइ छ।"
कर्णाली प्रदेश एक हप्ता सिल गर्ने निर्णय,"सुर्खेत : छिमेकी प्रदेशमा कोरोना संक्रमण देखिएपछि कर्णाली प्रदेशलाई पूर्णरुपमा सिल गरिएको छ। प्रदेश नम्बर ५ र सुदूरपश्चिममा कोरोना संक्रमण देखिएपछि कर्णालीका सबै नाका सिल गरिएका हुन्। हालसम्म कोरोना संक्रमण नदेखिएको कर्णालीलाई सुरक्षित राख्न प्रदेश सरकारले प्रदेश भित्रिने सबै नाकाहरु पूर्णरुपमा बन्द गर्ने निर्णय गरेको हो। यसअघि छिमेकी सुदूरपश्चिममा पनि संक्रमण देखिएको छ। यस्तै पछिल्लो समय प्रदेश ५ को नेपालगंजमा पनि संक्रमण देखिएपछि कर्णालीमा त्रास छाएको छ। यही त्रासकाबिच बाहिरबाट संक्रमण भित्रिन नदिन कर्णालीका सबै नाकाहरु बन्द गरिएका हुन्। कर्णाली प्रदेश विपद् व्यवस्थापन परिषद्को सोमवार सम्पन्न बैठकले एक साताका लागि प्रदेशका सबै नाकाहरु पूर्णरुपमा सिल गर्ने निर्णय गरेको हो। यो निर्णयसँगै कर्णाली भित्रिने सबै नाकाहरु बन्द भएका हुन्। नाका बन्द भएसँगै अब कर्णालीमा कोही पनि भित्रिन पाउन छैनन्। यस्तै निर्माण सामग्री र खाद्यान्न आयातमा पनि रोक लगाइएको छ। सामाजिक विकास मन्त्री दल रावलले भने,संक्रमणबाट अहिलेसम्म कर्णाली सुरक्षित छ, तर छिमेकी प्रदेशमा संक्रमण बढ्यो। त्यो भित्रिन नदिन हामीले कर्णालीलाई पूर्णरुपमा सिल गर्ने निर्णय गरेका छौं, अब मानिसहरुको आवतजावत र सामानको ढुवानी पूर्णरुपमा बन्द हुनेछ। उनका अनुसार प्रदेश नम्बर ५ र सुदूरपश्चिमबाट संक्रमण भित्रिन सक्ने जोखिम बढेपछि नाकाहरु बन्द गरिएको हो। बिरामी बोकेका एम्बुलेन्सको हकमा भने नाकामा प्रवेश दिइने छ। यस्तै बैठकले कर्णालीका विभिन्न २७ स्थानमा चिकित्सकसहितको टोली परिचालन गर्ने निर्णय गरेको छ। प्रदेशका रणनीतिक स्थान, बजार क्षेत्र र नजिकका गाउँपालिकाहरुलाई केन्द्र पर्नेगरी विभिन्न स्थान छनौट गरिएका छन्। ति स्थानमा प्रदेश अस्पताल सुर्खेत र कर्णाली स्वास्थ्य विज्ञान प्रतिष्ठान जुम्लामा कार्यरत चिकित्सकको टोली खटाइने छ। उक्त टोलीले नमूना संकलन, दु्रत परीक्षण र उपचारको काम गर्नेछन्। जुम्लाबाट खटिने चिकित्सकले साविक कर्णाली र सुर्खेतबाट खटिएका चिकित्सकले अन्य जिल्लामा काम गर्नेछन् मन्त्री रावलले भने,परीक्षण र उपचारको दायरा बढाएका छौं, चिकित्सकले अब फिल्डमै रहेर उपचार गर्नेछन्।उनले चिकित्सकको टोलीले आवश्यक परेमा सोही स्थानमा आइसोलेसन वार्डसमेत संचालन गर्ने बताए। पछिल्लो समय उद्दारको नाममा कर्णालीमा मानिसहरु ओसार्नेक्रम बढेको थियो। स्थानीय तह र प्रदेश सरकारले नै बाहिरबाट नागरिकहरु उद्दार गर्दै आएका थिए। नाकाहरु बन्द भएसँगै अब मानिसहरु ओसार्ने काम बन्द हुनेछ। यस्तै प्रदेश विपद् व्यवस्थापन परिषद्को बैठकले लकडाउनको अवधिमा पनि प्रदेशमा रहेका ठूला विकास आयोजना संचालन गर्ने निर्णय गरेको छ। मेसिन प्रयोग हुने आयोजनाको काम सूचारु गर्ने निर्णय बैठकले गरेको हो। आन्तरिक विकासका कामलाई सुचारु राख्ने निर्णय भएको मन्त्री रावलले जानकारी दिए। मुख्य नाकाहरु बन्द गर्ने निर्णय भए पनि जिल्ला र पालिका तहमा भने केही खुकुलो बनाउने विषयमा पनि बैठकमा छलफल भएको थियो।"
"शिक्षा मन्त्रालयको निर्देशन : नयाँ भर्ना नगर्नू , अनलाइन कक्षाको शुल्क नलिनू",काठमाडौं : शिक्षा मन्त्रालयले तत्काल विद्यार्थी भर्ना नलिन निर्देश्न दिएको छ। सोमबार मन्त्रालयले कुनै पनि विद्यालयले कक्षा वा भर्ना नगर्न निदेर्शन गरेको हो। तयस्तै शिक्षा मन्त्रालयले भर्नाको नाममा शुल्क नलिन र अनलाइन पठन पाठनको नाममा शुल्क नलिन र बैंकमा पैसा जम्मा गर्न नलगाउन निर्देशन दिएको छ। त्यसैगरी एसईई र कक्षा ११ र १२ का परीक्षाहरु स्थगित गरेको अवस्थामा मन्त्रालयबाट वस्तुस्थिति सुक्ष्म अध्ययन परामर्श लिने कार्य जारी रहेको हुँदा परीक्षा सञ्चालन सम्बन्धनमा हालसम्म कुनै नयाँ निर्णय नभएको मन्त्रालयले जनाएको छ। संस्थागत विद्यालयउहरुले माध्यामिक तहसम्मको एक महिनाको शुल्कमध्य आवास शुल्कबाहेक अन्य प्रकारको शुल्क छुट दिने सरकारको निर्णय कार्यन्वयन गर्न अभिभावक तथा स्थानीय तहलाई जानकारी गराएको छ।
भारतबाट फर्केकाको कोरोना परीक्षणमा किन ढिलाइ?,"बैतडी : बैतडीमा भारतीय सीमाबाट फर्केका नागरिकको कोराना परीक्षणको तयारी गरिएको छैन् । भारतीय क्वारेन्टाइनमा ३५ दिन बिताएर स्वदेश फर्केका उनीहरुको कोरोना परीक्षण तयारीको सुरसार छैन। सीमाबाट फर्केका नागरिकको १४ दिनपछि मात्रै दु्त परीक्षण गरिने बताइए पनि स्वाब संकलनका लागि भने कुनै तयारी भएको छैन् । भारतबाट फर्केका नागरिकको स्वाब संकलनका लागि केही तयारी नरहेको स्वास्थ्य कार्यालयका प्रमुख योगेशप्रसाद भट्टले बताए । उनले भने, 'हामीले भारतबाट फर्केका नागरिकको १४ दिन क्वारेन्टाइनमा बसेपछि दु्त परीक्षण गर्ने भनेका छौं । त्यो बाहेक स्वाब संकलनका लागि भने अहिले त्यस्तो तयारी केही छैन् ।' अहिले जिल्लामा आरडीटी कीटको समेत अभाव रहेको छ । १३ सय बढी नागरिकका क्वारेन्टाइन छन्।जिल्लामा कीट अभाव रहेको स्वास्थ्य कार्यालयका प्रमुख भट्टले बताए । उनले भने, 'हामीसँग आरडीटी कीटको समेत अभाव रहेको छ । प्रदेशमा माग गरेका छौं । तर प्रदेशमै कीट अभाव रहेको छ ।' आरडीटी कीट अभाव भएपछि जिल्लाका सबै स्थानीय तहमा भारतबाट फर्केका नागरिकको द्रुत परीक्षण समेत प्रभावित भएको छ । कोरोना संक्रमण, रोकथाम तथा नियन्त्रण जिल्ला संयन्त्रले केही दिनअघि भारतबाट फर्केका सबै नागरिकको दु्त परीक्षण गर्ने निर्णय गरेको थियो। बैतडीमा चैत महिनामात्रै ४ हजार ८ सय बढी नागरिक भारतबाट भित्रिएका छन् भने गत वैशाख १८ गते झुलाघाट र धार्चुला नाकाबाट १३ सय बढी नागरिक भित्रिएका छन् । पछिल्लो समयमा भारतबाट स्वदेश फर्किएका क्वारेन्टाइनमा बसेका भएपनि लकडाउन अघि स्वदेश फर्केका क्वारेन्टाइनमा बसेका छैनन् । जिल्लाका सबै स्थानीय तहमा गरेर अहिले १ हजार ३१९ जना क्वारेन्टाइनमा बसेका छन् । सबैभन्दा बढी पुर्चौंडी नगरपालिकामा ८७१ जना क्वारेन्टाइनमा बसेका छन् । यस्तै डिलाशैनी गाउँपालिकामा २३१ जना, सिगास गाउँपालिकामा ९१ जना, शिवनाथ गाउँपालिकामा २३, सुर्नया गाउँपालिकामा २५ जना क्वारेन्टाइनमा बसेका छन् । यस्तै दोगडाकेदार गाउँपालिकामा २१, मेलौली नगरपालिकामा १७, पाटन नगरपालिकामा ९ जना र दशरथचन्द नगरपालिकामा २४ जना क्वारेन्टाइनमा बसेका छन् । क्वारेन्टाइनमा बसेका नागरिकहरुको खानपीनको व्यवस्थापन स्थानीय सरकारहरुले गरेका छन् । पछिल्लो समयमा भारतबाट फर्केका नागरिकहरुका लागि तयार पारिएका क्वारेन्टाइन व्यवस्थित रहेका क्वारेन्टाइन सञ्चालन तथा व्यवस्थापन जिल्ला समन्वय समितिका संयोजक एवं सहायक प्रमुख जिल्ला अधिकारी लोकेन्द्रसिंह नेगीले बताए ।"
सुत्केरीलाई छैन पोषिलो आहार,"पोखरा : सुमित्रा गुरुङ एक महिनाकी सुत्केरी हुन् । छोरी पाएकी उनले पोषिलो खानेकुरा केही खान पाएकी छैनन् । घरमा अरुले जसरी दालभात खाइरहेका छन्, बस उनको खान्की पनि त्यही हो । उनका श्रीमान् दीपक बुढाथोकी पोखराकै नगर बसका सहचालक हुन् । बस चल्न छाडेदेखि उनीहरुको परिवार चल्न पनि मुस्किल हुन थालेको छ । बसमा सहचालक हुँदा कहिले ५ सय, कहिले ७ सय त कहिले १ हजार रुपैयाँसम्म कमाउँथे दीपक । जाजरकोटका उनी श्रीमती, आमाबाबुसहित पोखरा नयाँबजारमा डेरा गरी बस्छन् । २ वर्षअघि घान्द्रुककी सुमित्रासँग बिहे गरेपछि १ महिनादिनअघि एक छोरी पाएका छन् उनीहरुले । अस्पतालबाट ल्याएदेखि नै दालभातमात्रै हो खुवाएको, दीपकले भने । ज्याला मजदुरी गर्दै परिवार पालिरहेका हर्क खत्रीलाई पनि दीपकलाई जस्तै चिन्ता भयो । ३१ दिनअघि सुत्केरी श्रीमती पवित्रालाई उनले पनि पोषिलो आहारा पुर्याउन सकेनन् । बागलुङका उनीहरु सोमबार राहत माग्न पोखरा महानगरपालिकाको ११८१ नम्बरमा फोन गर्दै थिए । पोखरा ८ का अध्यक्ष रुद्र बरालसहित महानगरपालिकाका कर्मचारी खत्रीकहाँ पुगे । महानगरपालिकाको टोलीले खत्रीको परिवारलाई घिउ, तेल, ज्वानो, हर्लिक्स, साबुन र ५ सय रुपैयाँ नगद दिएर गयो । पोखरा महानगरपालिकाकी उपमेयर मञ्जुदेवी गुरुङ सुत्केरीहरुलाई घरघरै पुगेर राहत दिएको बताउँछिन् । भन्छिन्, पहिला बालबालिकालाई हेर्यौं, श्रमिक वर्गलाई हेर्यौं, ज्येष्ठ नागरिकलाई हेर्दै जाँदा सुत्केरीलाई पनि हेर्नुपर्छ भनेर राहत सुरु गरियो । महानगरपालिकाको हटलाइन फोनमा आएका अनुरोधका आधारमा आइतबारदेखि सुत्केरीलाई राहत दिन सुरु गरिएको जानकारी उनले दिइन् । सुत्केरीलाई पोषिलो हुन्छ भनेर ज्वानो पनि दिएका छौं, उनले भनिन् । कोरोना भाइरसको महामारी रोक्न लकडाउन भएयता महानगरपालिकाले यसअघि करिब ३१ हजारलाई चामल, दाल, तेल लगायत राहत दिएको थियो । राहत सकिएका र भोकै परेकालाई खाना खुवाउन स्वयंसेवीहरुसँग समन्वय गरिरहेको छ । स्वयंसेवीहरुले प्रत्येक दिन २ हजार छाक खाना खुवाइरहेका छन् । खाना र राहत अनि सुत्केरीका लागि दिनदिनै हटलाइन नम्बरमा फोन आइरहेको महानगरपालिकाकी कर्मचारी चन्द्रावती वाग्ले र विष्णुमाया भण्डारीले जानकारी दिए । फोन आएअनुसार सुत्केरीका घरघरै कर्मचारी र जनप्रतिनिधिको टोली पुगेको उनीहरु बताउँछन् ।"
राहत नपाएपछि आन्दोलित,"मलंगवा : आफूहरुको भाग काटेर धनीलाई राहत वितरण गरिएको भन्दै चक्रघट्टा गाउँपालिका ५ पडरियाका दलित समुदाय आन्दोलित बनेका छन् । विपन्न गरिब दलित परिवार राहत माग्दै सोमबार जिल्ला प्रशासन कार्यालय मलंगवा आएका छन् । लकडाउनका कारण दैनिकी कष्टकर बन्दै गएको र वडा कार्यालयबाट राहत नदिएको भन्दै धर्ना दिन जिल्ला प्रशासन कार्यालय मलंगवा आएको उनीहरुले बताए। वडाध्यक्षले राहत पाउने सूचीमा आफूहरुको नाम समावेश गरेको छैन् । आफ्नो भागको राहत धनीलाई दिएपछि न्यायको खोजीमा जिल्ला प्रशासन कार्यालयमा आएको बताए। लाखौ रुपैयाँ ब्याजमा लगानी गर्नेलाई वडाअध्यक्षले राहत दिएको रामकैलाश रामले आरोप लगाएका छन् । राहत वितरणमा निकै अनियमितता गरेको छ । राहत पाउने व्यक्तिलाई राहत नदिइ धनी वर्गलाई वडाध्यक्षलगायतले राहत वितरण गरेको छ ।४० घर दलित छन्। कसैलाई पनि राहत दिएको छैन् । खानाको अभावमा भोकै बसेकालाई राहत नदिई हुनेखानेलाई दिएपछि बाध्य भएर आफूहरु जिल्ला प्रशासन कार्यालयमा न्यायका लागि गुहार माग्न आएको उनीहरुले बताए। उनीहरुका अनुसार दुई तल्ले तीन तल्ले इँट्टाको घर छ । लाखौं रुपैयाँ ब्याजमा लगानी गरेको छ । त्यस्तालाई राहत दिएको छ । दलितको नाम पनि राहतको सूचीमा समावेश गरेको छैन् । ३० किलो चामल, २ किलो दाल, २ किलो चिनी, २ लिटर खाने तेल वितरण गछौं भनेर सूची बनाएर आयो । तरपछि सबैको लागि राहत आएको भन्दै धनी वर्गलाई राहत दिएको रामले आरोप लगाएका छन् । सोमबार आएको हावाहुरीले घर ढलेको संझादेवी रामले बताइन्। उनले भनिन्,' घरमा खानको लागि छैन् । आजसम्म भोकै बस्दै आएका थियौं । अब त घाम पानीबाट कसरी बच्ने त्यो पनि चिन्ता थपिएको छ । घरमा ४ छोरी र श्रीमान लगायत ६ जना छौं ।' 'कमाउने एकजना श्रीमान मात्र छ । त्यो पनि महिना दिनदेखि त्यतिकै बसेको छ । कसरी गुजारा गर्ने ? राहतको चामल दाल पनि पाएनौं । आफ्नो भाग काटेर सयौं क्वीन्टल धान भकारीमा राखेकाहरुले राहत पायो , उनले भनिन्,' तर, आफूहरुले पाएनौं ।' आन्दोलित बनेका परिवारको राहत वडा कार्यालयमा राखेको वडाध्यक्ष नागेन्द्र प्रसाद साहले जानकारी दिएका छन् । उनीहरुका लागि १५ किलो चामल, १ किलो दाल, १ किलो नुन र १ लिटर तेल १० दिनदेखि वडा कार्यालयमा राखिएको छ । 'लिन नआएपछि मैले के गर्ने ? केही व्यक्तिको उक्साहटमा उनीहरु आन्दोलन गर्न पुगेका छन् । वडामा बढीमा ५ सय ५० घरधुरी छ । जसमध्ये ४ य ७६ परिवारलाई राहत सामग्री वितरण गरिएको,' वडाध्यक्ष साहले भने। वडावडाबाट आएको विवरण अनुसार गाउँपालिकाबाट राहत दिइएको गाउँपालिका अध्यक्ष बिक्रम राय यादवले बताए। कोही पनि विपन्न परिवार नछुटोस् भनेर राहत १२ दिन पहिले नै आफूले राहत पठाएको उनले बताए । राहत नपाएका घटनालाई चाँडै राहत दिने अध्यक्षले बताए।उनका अनुसार ४४ सय घरधुरीलाई राहत वितरण गरिएको छ।"
"पर्सामा कोरोना राहत वितरण : ठाउँठाउँमा विवाद, विरोध अनि झडप","वीरगन्ज : लकडाउनले समस्यामा परेकालाई राहत सामग्री बाँड्ने विषयलाई लिएर पर्साका अधिकांश पालिकाको वडामा विवादभइ झडप समेत भइरहेको छ । प्रदेश सरकारले लकडाउनले समस्यामा परेकालाई वितरणका लागि पालिकामार्फत वडामा खाद्यान्न सामग्री पठाएको छ । तर राहत सामग्री वितरणमा वडा अध्यक्ष र सर्वदलीय समितिका सदस्य पूर्वाग्राही भएको, भर्पाइ गरिएको भन्दा कम खाद्यान्न बाँडेको भन्दै वडामा विवाद भइ झडप समेत भइरहेको छ । सोमबार पर्साको जगरनाथपुर गाउँपालिका वडा नम्बर १ पिडारीगुठीमा राहत वितरणका क्रममा राहत लिन गएका स्थानीय र प्रहरी बीच झडप भएको छ । झडपका क्रममा प्रहरीले लाठी चार्ज गर्दा ९ जना स्थानीय घाइते भएका छन् । घाइतेमध्ये एकजनाको हात भाँच्चिएको छ । उनको सेढवा स्वास्थ्य चौकीममा उपचार भइरहेको छ । वडा अध्यक्ष मगरु राउत गद्धीले फरमममा भर्पाइ गरिएको भन्दा कम राहत सामाग्री वितरण गर्न थालेपछि विरोध गर्दा वडा अध्यक्ष गद्धीले नै नेपाल प्रहरी र सशस्त्र प्रहरीलाइ बोलाएर लाठी चार्ज गर्न लगाएको आरोप स्थानीयको छ । झडप पछि त्यहाँ राहत वितरण कार्य स्थगीत गरिएको छ । राहत वितरणका लागि वडा कार्यालयले भर्पाइ गराएको फर्ममा प्रति परिवार चामल २५ केजी , आलु ५ केजी , दाल २ केजी , खाने तेल २ लिटर , प्याज २ केजी , सोयाबीन १ केजी र साबुन ४ थान वितरण गरिने भर्पाइ उल्लेख छ । तर सोमबार वडा अध्यक्ष गद्धीले चामल १० केजी , आलु १ किलो र प्याज आधा किलो मात्रै बाड्न खोजेकोले राहत लिन गएका स्थानीयले विरोध गरे पछि विवाद भइ झडप भएको स्थानीय कृष्ण मोहन साहले जानकारी दिए। वडा अध्यक्ष गद्धीले भने गाउँपालिकाले पठाएको राहतमा दाल नरहेको र अरु सबै सामान वितरण गरिरहेकै बेला स्थानीय केही व्यक्तिले हुलदंगा गर्न खोजेपछि सुरक्षाकर्मीलाई बोलाएको बताए । आइतबार पर्साकै पटेर्वासुगौली गाउँपालिका ५ मा राहत वितरण गर्ने क्रममा स्थानीयले विवाद गर्दै अवरोध गरेका थिए । राहत वितरणमा अवरोध गरेको भन्दै प्रहरीले १० जनालाई पक्राउ गरी हिरासतमा राखेको छ । राहत वितरण गर्ने क्रममा स्थानीयले अवरोध गरेको र वडा कार्यालयले पक्राउ गर्न प्रहरीलाई पत्रचार गरेपछि पक्राउ गरी ल्याईएको जिल्ला प्रहरी कार्यालय पर्साका प्रवक्ता प्रहरी नायव उपरीक्षक विरेन्द्र बहादुर शाहीले जानकारी दिए । पर्साकै छिपहरमाई गाउँपालिका ३ जयमंगलापुरमा गाउँपालिकाले लुकाएर राहत वितरण गर्न लागेको आरोप छ । गाउँपालिकाले राहत सामग्री आइतबार राती टयाक्टरमा लोड गरी लुकाएर वितरण गर्न लागेको भन्दै स्थानीयले विरोध गरेका थिए। रातारात ट्याक्टरमा राहत सामग्री लिएर जाँदै गरेको स्थानीय शंकर पटेलले देखेर रोक्न खोज्दा ट्याक्टरका चालकले उनलाई हातपात समेत गरेको कांग्रेसका स्थानीय नेता विरेन्द्र पटेलको आरोप छ । यस विषयमा अनुसन्धान भइरहेको वुडगाई प्रहरी चौकीका प्रहरी नायव निरीक्षक मोहन कुमार आलेले बताए । वीरगन्ज महानगरपालिका १७ की वडा अध्यक्ष सुखरानी देवी यादवले आइतबार पत्रकार सम्मेलन गरेर राहत वितरणको विषयलाई लिएर आफू र वडा सदस्यमाथि सर्वदलीय समितिमै रहेकाले गालीगलौज गर्दै दुव्र्यवहार गरेको आरोप लगाएकी छिन् । छुटटै सर्वदलीय समिति गठन गरेर आआफनो मनोमानी तरिकाले राहत वितरण गरेको गुनासो आएपछि शनिबार सोधपुछ गर्न खोज्दा विवाद गरेर गाली गलौज गर्दै दुव्यर्वहार गरेको वडाअध्यक्ष यादवको आरोप छ। वैशाख १० गते पर्साकै जिराभवानी गाउँपालिकामा पनि राहत वितरणको विषयलाई लिएर स्थानीय र सशस्त्र प्रहरीबीच झडप भएको थियो ।राहत वितरणमा ढिला भएपछि आक्रोशमा स्थानीय गाउँपालिका कार्यालय घेराउ गर्न पुगेपछि प्रहरीसँग झडप भएको थियो । झडपमा क्रममा एक संचारकर्मीसहित स्थानीय गरी ८ जना घाइते भएका थिए । स्थानीयले गाउँपालिकाका सवारी साधनमा तोडफोड पनि गरेका थिए । वैशाख ५ गते पर्साकै छिपहरमाई गाउँपालिका ३ झलमहिया गाउँमा पनि राहत वितरणको विषयमा विवाद भइ झडप हुँदा गाउँपालिकाका एक प्रहरीसहित दुईजना घाइते भएका थिए । छिपहरमाई गाउँपालिकाकै वडा नम्बर ४ बन्जारीमा पनि राहत वितरण गर्ने क्रममा स्थानीयले गाउँपालिका अध्यक्ष मनोज कुमार गुप्ताको विरोधमा प्रदर्शन गरेका थिए । चैत १९ गते वीरगन्ज महानगरपालिका वडा नम्बर १९ बरेवा गाउँमा राहत बाँड्ने विषयमा बुधबार दुई पक्षबीच झडप हुँदा बालबालिका र महिलासहित १९ जना घाइते भएका थिए । जिसससँग कुनै समन्वय छैन  सभापति अन्सारी जिल्ला समन्वय समिति पर्साका सभापति नेक महम्मद अन्सारीले पालिकाको गतिविधिको अनुगमन र नियमन गर्ने जिम्मेवारी आफ्नो रहेको भएपनि आफूलाई भूमिकाविहीन बनाइएको गुनासो गरे । थुप्रै वडामा राहत वितरणमा विवाद र गुनासो आइरहेको स्वीकार्दै उननले भने, 'राहत वितरणमा तीनै तहका सरकारले हामीलाई बाइपास गरेका छन् , कुनै जानकारी र समन्वय गरिएको छैन। ' पालिकामा जनप्रतिनिधि र सर्वदलीय समितिका सदस्यले आफ्नो मनोमानी गरिरहेको भन्दै उनले भने, 'स्थानीय प्रशासनले पनि जिल्ला समन्वय समितिसँग कुनै समन्वय गरेको छैन, त्यसैले मन खिन्न छ , चाहेर पनि केही गर्न सकेका छैनौ।'"
साँगुरीगढीमा एक महिनाको खानेपानी महसुल मिनाहा,"धनकुटा : साँगुरीगढी गाउँपालिका५ स्थित डाँडाबजार खानेपानी तथा सरसफाई उपभोक्ता समितिले एक महिनाको खानेपानी महसुल मिनाहा गरेको छ। कोरोना भाइरस कोभिड१९ ले निम्तिएको विपत्तिको बेला उपभोक्तालाई केही राहत होस् भन्ने उद्देश्यले चैत महिनाको न्यूनतम महसुल मिनाहा गर्ने निर्णय गरिएको समितिका सचिव पूर्ण खजुमले बताए। समितिले हरेक महिना उपभोक्ताबाट न्यूनतम महसुल बापत ३ सय २५ रुपैयाँ उठाउँदै आइरहेको छ। त्यस्तै संस्थागत कार्यालयबाट ११ सय महसुल उठाउने गर्छ। संस्थागत कार्यालय ६ वटा रहेका छन्। चैत महिनामा उठ्ने ८७ हजार ८ सय ५० रुपैयाँ उपभोक्तालाई मिनाहा गरिएको सचिवले खजुमले बताए। खानेपानी उपभोक्ता समिति अन्तर्गत डाँडाबजार, निगाले, तुम्खा र लाप्चेटारलगायत क्षेत्रमा गरि विद्यालय, स्वास्थ्य संस्था गरी २ सय ५० जना खानेपानी उपभोक्ता छन्। सो खानेपानी आयोजना २०६३ सालदेखि सञ्चालनमा आएको हो। स्थानीय थोत्ने खोलाबाट ध्वजेडाँडासम्म लिप्टिङ प्रविधिमार्फत ल्याएर ट्याङ्कीमा सञ्चालन गरि उपभोक्ताको घरघरमा वितरण गरिँदै आइरहेको छ।"
"कोरोना कहर : बाँकेमा संक्रमण, बर्दियामा कडाइ","गुलरिया : आइतबार बाँकेको नेपालगञ्जमा कोरोना भाइरस संक्रमितको संख्या ह्वात्तै बढेसँगै बर्दियामा थप कडाई गरिएको छ । एकैदिन नेपालगञ्ज सहरमा धेरै संख्यामा कोरोना संक्रमित फेला परेपछि बर्दियाको सिमाना शील गर्दै कडाई गरिएको हो । बाँके जिल्लाबाट भइरहेको आवागमन तथा ढुवानीलाई थप कडाई गर्दै बाँकेबाट बर्दिया भित्रिने हरियो तरकारी, फलफूल, कोइला, तोरी, जंकफुडलगायतका सामग्री ढुवानीमा रोक लगाइएको जिल्ला प्रशासन कायर्यालय बर्दियाका प्रशासकिय अधिकृत नारायण प्रसाद ढकालले बताए । जिल्ला विपद व्यवस्थापन समिति बर्दियाको बैठकले अर्को सूचना नहुञ्जेलसम्मका लागि बाँकेसँगको सीमानामा कडाई गर्ने निर्णय गरेको हो । लकडाउन अवधिभर खाद्यान्न ढुवानी, खाली फिर्ता सवारी साधन, निर्माण सामग्री, उपभोग्य खाद्यान्न, कुखुराअण्डा, दाना, कृषिमल लगायतका ढुवानी बेलुकी ७ बजेपछि मात्र हुने जानकारी दिए । जिल्ला प्रशासन कार्यालय बर्दियाले सूचना जारी गर्दै स्थानीय बजारमा उपभोग्य सामग्री खरिद बिक्रीको समय दिन तोकेको छ । जसअनुसार आइतबार, मंगलबार र बिहीबा बिहान ७ बजेदेखि ११ बजेसम्म सामाजिक दूरी कायम गरी पसल खुल्ने समय सीमा तोकेको हो । छिमेकी जिल्लामा संक्रमण बढेसँगै बर्दियामा कोरोना भाइरस (कोभिड१९) संक्रमणको जोखिम नियन्त्रण र रोकथामका लागि कडाई गर्नु परेको प्रष्ट्याउँदै सबैलाई लकडाउनको नियम पालना गर्न अनुरोध गरिएको छ । समुदायमा कोही व्यक्ति भारत वा तेस्रो मुलुक वा संक्रमण देखिएको जिल्लाबाट लुकीछिपी आएको सूचना पाए सुरक्षा निकाय वा पालिकामा जानकारी गराउन जिल्ला प्रशासन कार्यालय बर्दियाले आग्रह गरेको छ ।"
च्याउ खाँदा तीन घरका १० विरामी,"खाँदबारी : संखुवासभाको सभापोखरी गाउँपालिका विशाक्त च्याउ खाँदा तीन घरका १० जना विरामी भएका छन्। विशाक्त जंगली च्याउँ खाँदा विरामी भएका सभापोखरी_२ गोठगाउँका १० जनाको जिल्ला अस्पताल खाँदबारीमा उपचार भइरहेको प्रहरी कार्यालय संखुवासभाका प्रहरी निरिक्षक सन्तोषकुमार राईले बताए। विरामी पर्नेहरु २७ वर्षीय सन्देश राई, निजको श्रीमती २४ वर्षीय मनिला राई, छोरी ३ वर्षीय सुपी राई, छिमेकी २४ वर्षीय अनिता राई, २१ वर्षीय दिनेश राई र निजको ३ वर्षीय छोरी आकांक्षा राई रहेका छन्। अर्का छिमेकी कल्पना रिजाल उनका छोरीहरु ६ वर्षीय फुलकुमारी, ११ वर्षीय सुस्मिता र १३ वर्षीय बालकुमारी समेत बिरामी परेका हुन्। सन्देश र मनिलाले शनिबार जंगलमा गएर च्याउ ल्याएको छिमेकी अनिता र कल्पनालाई समेत दिएका थिए। सन्देश र अनिताको परिवार शनिबार रातीबाट विरामी भएका थिए भने सोही च्याउ खाएका रिजालको परिवार भने आइतबार रातीदेखि विरामी भएका थिए। च्याउ खाएर विरामी भएकाहरुलाई फुडपैजन भएको र उनीहरु अवस्था सुधार हुँदै आएको जिल्ला अस्पतालका मेडिकल सुपरिटेन्डेन डा श्यामसुन्दर झाले बताए। वर्षासँगै जंगलमा विभिन्न प्रकारका च्याउहरु उम्रन सुरु गरेको छ। विशाक्त च्याउले मानिसको ज्यानसमेत जानसक्ने भएकाले त्यस्ता च्याउहरु नखान समेत डाझाले आग्रह गरे।"
वालिङमा भेटिए डेङ्गुका विरामी,"स्याङ्जा : वालिङमा डेङ्गुका एक विरामी भेटिएका छन्। वालिङ ८ घर भएका ७० वर्षीय एक पुरुषको पोखरास्थित गण्डकी मेडिकल कलेजमा रगत परिक्षणका क्रममा डेंगु भएको पुष्टि गरिएको हो। पोखरामा उपचाररत विरामीको स्वास्थ्य अवस्था सामान्य रहेको छ। पोखरामा उपचाररत विरामी वालिङको भएको हुँदा वालिङ नगरपालिकाले डेङ्गु रोग नियन्त्रणका लागि छिट्टै लार्भाको खोजी र नष्ट गर्ने अभियान थाल्ने तयारीमा रहेको वालिङ नगर प्रमुख दिलीपप्रताप खाँणले बताए। डेङ्गु भाईरसद्वारा संक्रमित एडिज एजिप्टी र एडिज एल्बोपिक्टस जातका पोथी लामखुट्टेको टोकाईबाट सर्छ। नगरपालिकाले चेतनामूलक कार्यक्रमसँगै डेङ्गु नियन्त्रणका लागि यसका वासस्थानहरु नष्ट गर्ने तथा अन्य आवश्यक प्रक्रियाहरु अगाडि बढाउने स्वास्थ्य शाखा प्रमुख कमलप्रसाद पाण्डे भन्छन्। एक्कासी उच्च ज्वरो आउनु, असाध्यै टाउको दुख्नु, आँखाको गेडी तथा आँखाको पछिल्लो भाग दुख्नु, ढाड जोर्नी तथा मांसपेशीहरु दुख्नु, शरीरमा विविराहरु आउनु, वाकवाकी लाग्ने, वान्ता हुने, पेट दुख्ने, नाक वा गिँजाबाट रगत बग्ने, रक्तस्राव हुने वा शरीरमा रगत जमेको चक्का देखापर्ने, बेहोस हुने जस्ता लक्षणहरु देखिएमा डेङ्गु रोगको संक्रमण हुन सक्ने चिकित्सकले जनाएका छन्।"
महोत्तरीको रहस्यमयी मृत्यु प्रकरण : १२ मध्ये १० विषाक्ता मदिराको सिकार,"महोत्तरी : महोत्तरीमा मृत्यु भएका १२ जनामध्ये १० जनाको विषाक्ता मदिरा सेवनले र एक जनाको औलोको कारण मृत्यु भएको रिपोर्टमा उल्लेख गरिएको छ । पहिलो पटक मृत्यु भएका अर्का एक जनाको भने पोस्टर्माटम रिपोर्ट आउन बाँकी छ । इपीडियोमोलोजी तथा रोग नियन्त्रण महाशाखाका वरिष्ठ मेडिकल सुपरिटेन्डेन्ट डा अमृत पोखरेलको टोलीले सार्वजनिक गरेको प्रारम्भिक प्रतिवेदन अनुसार कारोना भाइरसले कसैको मृत्यु नभएको जनाएको छ । कोरोनाको कारण भटाभट मानिसहरुको मृत्यु भएको आशंकामा महोत्तरीमा त्रास फैलिएको थियो । बैशाख १० गते यता महोत्तरीको बर्दिबास नगरपालिका वडा नम्बर१२ का ४ जना र भंगहा नगरपालिकाको वडा नम्बर६, ७ मा ८ जना गरी १२ जनाको मृत्यु भएको थियो,स्वास्थ्य कार्यालय महोत्तरीका जनस्वास्थ्य निरीक्षक गिरेन्द्र कुमा झाले भने । मृतकको घरघरमा पुगियो । त्यहाँको अवस्था हृदयविदारक थियो । धेरै कठिनाइले हामीले प्रारम्भिक रिपोर्ट सार्वजनिक गरेका हौं, डा अमृतले भने,मृत्यु भएका सबैको पोस्टमार्टम गर्न सकिएको छैन । परीक्षण गरिएको दुई जनाको श्वासको रिपोर्टले कोरोना नभएको पुष्टि भएको छ । पोस्टमार्टमको रिपोर्ट आएपछि मृत्युको थप कारण खुल्ने उनले जनाए । परिवारजन, मृत्यु भएकाहरुसँग सगै रक्सी खाएकाहरु तथा मृतकको पृष्ठभूमी केलाउँदा मृत्युको कारण विषात मदिरा रहेको हामीले फेला परेका छौं, घटनाको अध्ययन गरिरहेका विपी कोइराला स्वास्थ्य विज्ञान प्रतिष्ठना धरानका सहप्रध्यापक डा खेमराज शर्माले भने, मृतकहरुले कुन ठाउँको रक्सी भट्टीमा मदिरा खाएका थिए, भन्ने कुराको अझै खुलेको छैन । त्यस भट्टीको मदिरा खाएर अरु पनि बिरामी परेका हुन सक्छन् । त्यसैले रक्सी भट्टीको श्रोत पत्ता लगाउनु र हालै ककसले लोकल मदिरा खाएको भन्ने कुरा खोजविन गर्न जरुरी छ । यसैबीच प्रदेश २ सरकारले पीडित परिवारलाई क्रियाकर्म खर्चबाप्त प्रति परिवार ११ लाख दिने घोषणा गरेको छ । घटनाको अवस्था बुझ्न गाउँ पुगेका आन्तरिक मामिला तथा कानुन मन्त्री ज्ञानेन्द्र कुमार यादवले तत्कालै पीडित परिवारलाई घोषणा गरिएको रकम दिइने बताए । समाजिक विकास मन्त्री नवल किशोर साह, प्रदेश सभा सदस्य सारदा देवी थापा, सुरिता साह, जैलुन राइन पनि पीडित परिवारलाई शान्तावना दिन भंगहा पुगेका थिए ।"
"राहत वितरणमा झडप : ९ राउण्ड हवाई फायर, ५ प्रहरीसहित ९ जना घाइते","सिरहा : राहत वितरणका क्रममा विवाद हुँदा सिरहाको मिर्चैया नगरपालिका ७ मा सोमबार प्रहरी र स्थानीय वासिन्दाबीच झडप भएको छ । झडपका क्रममा ५ जना प्रहरी र ४ जना सर्वसाधारण सामान्य घाइते भएका छन् । वडा कार्यालयको प्राङ्गणमा वडा अध्यक्षयको उपस्थितिमा अति विपन्न १३४ घरधुरीलाई राहत वितरण भइरहेको थियो । त्यही बेला सोही वडाका असन्तुष्ट स्थानीयहरुले आफूले पनि राहत पाउनु पर्ने माग गरेपछि विवाद सुरु भएको थियो । विवाद साम्य पार्ने क्रममा प्रहरी र स्थानीयबीच झडप भएको हो । झडपका क्रममा प्रहरीले चार राउण्ड अश्रुग्यास र नौ राउण्ड एसएलआरबाट हवाइ फायर गरेको इलाका प्रहरी मिर्चैयाका प्रमुख डीएसपी सन्तु जैसवालले जानकारी गराए । हो हल्ला गर्नेहरुले ढुंगा प्रहार गर्न थालेपछि अश्रु ग्यास र हवाइ फायर गर्नुपरेको प्रहरीको भनाइ छ । स्थानीयले राहत लिनेको सुचीमा धनीको नाम समावेश गरिएको भन्दै विरोध जनाएका थिए । अहिले अवस्था सामान्य भइसकेको प्रहरीले जनाएको छ । घाइतेहरुको स्थानीय अस्पतालमा उपचार भइरहेको छ । राहत वितरणको विवाद मिलाउन स्थानीय, वडा अध्यक्ष र प्रहरीबीच छलफल भइरहेको प्रहरीले जानकारी दियो ।"
सालीसँग प्रेममा परेपछि श्रीमतीको हत्या,"जनकपुरधाम : सालीसँगको प्रेममा श्रीमती हत्या गरेको घटना बाहिर आएको छ । धनुषाको मिथिला नगरपालिका ९ लालभित्तिमा सालीसँगको प्रेम सफल गर्न आफ्नै श्रीमतीको हत्याको घटना बाहिर आएको छ । २८ वर्षीय श्रीमान् हरि चौहानले सालीसँगको प्रेमपछि श्रीमती हत्या गरी जङगलमा शव गाडेको अवस्थामा चार दिनपछि प्रहरीले फेला पारेको छ । १८ गते हराएकी भनिएकी विणा चौहान लामाकी बुवा पदम बहादुर लामाले २१ गते प्रहरीसमक्ष खोजतलास गरिदिन उजुरी दिएका थिए।उजुरीका आधारमा प्रहरीले अनुसन्धानको क्रममा श्रीमान हरिलाई पक्राउ गरी अनुसन्धान सुरु गरेको हो। इलाका प्रहरी कार्यालय धनुषा ढल्केवरका प्रहरी निरीक्षक तिर्थ कार्कीले भने, 'हरि र बहिनी गंगाको सम्बन्धबारे बीणाले श्रीमान्लाई पटकपटक भनिरहँदा पत्निबाट छुटकारा पाउन हत्या गरेको देखिन्छ।' प्रहरी निरीक्षक कार्कीले अनुसन्धानको क्रममा १८ गते हराएकी विणाको २१ गते आइतबार उजुरी पर्नासाथ उनका श्रीमान पक्राउ परेका थिए। पक्राउपछि अनुसन्धान गर्दै जादा ८ बजे राती हरीले हत्या गरेको स्वीकार गरेको प्रहरीले जनाएको छ।प्रहरीका अनुसार साली गंगासँग बिहे गर्न तथा श्रीमतीबाट छुटकारा पाउनका लागि श्रीमतीलाई फकाएर बालो काट्ने बहानामा वैशाख १८ गते साँझ ५ बजे जङगल पठाएको र आफू पनि गएर श्रीमतीले प्रयोग गरेको सलले घाँटी बेरेर हत्या गरेर शव खाल्डोमा पुरिदिएको अनुसन्धानबाट खुल्न आएको छ। प्रहरीलाई दिएको बयानमा श्रीमतीको हत्या गरी शव गाडेको स्वीकार गरेपछि प्रहरीले आइतबार १० बजे राति शव गाडेको स्थनबाट उत्खनन गरेर शव ल्याएको प्रहरी निरीक्षक कार्कीले जनाए। पाँच वर्षअघि विणासँग अन्तरजातीय विवाह गरेको चौहानको परिवारले स्वीकार नगर्दा ससुरालीकै छेउमा घर बनाएर बस्दै आएका थिए । नजिकै घर भएकोले सालीको आउँजाउँबाट गंगासँग एकतर्फी प्रेममा हरी रहेको प्रहरीले भनाई छ । शव पोष्टमार्टमका लागि प्रादेशिक अस्पताल पठाइएको छ । घटनाका अभियुक्त हरी चौहानलाई धनुषा जिल्ला अदालतबाट म्याद थप गरी थप अनुसन्धान भइरहेको जिल्ला प्रहरी कार्यालय धनुषाले जनाएको छ । मृतक विणाको चार वर्षकी छोरी र अढाई वर्षका एक छोरा छन् ।"
मासु पसलमा छापा : दुई महिनाअघिको मासु फेला,डोल्पा : डोल्पाको एक मासु पसलमा जिल्ला प्रशासन कार्यालयले छापा हानेको छ। प्रमुख जिल्ला अधिकारी सुरेश सुनार आफैले मासु पसलमा छापा मारेर महिनौं दिन पहिलाको बोइलर कुखुराको मासु नष्ट गरेका छन्। ठुलीभेरी नगरपालिका३ पर्ने जिल्ला सदरमुकाम दुनैको बजारमा मासु बेच्दै आएका पिन्टु गुप्ताको पसलमा प्रमुख जिल्ला अधिकारी र प्रहरी प्रमुखले अनुगमन गरि मासुको फ्रिज सिल गरेका हुन्। चैत्रको पहिलो साता नेपालगञ्जबाट जहाजमा ल्याएको बोइलर कुखुराको मासु फ्रिजमा राखेर लुकाई छिपाइ बिक्रि गरेको भन्ने सूचनाका आधारमा प्रहरीको टोली लगेर मासु पसल शिल गरेको प्रमुख जिल्ला अधिकारी सुरेस सुनारले जानकारी दिए। प्रजिअ सुनारका अनुसार पिन्टु गुप्ता भागेको तर उनको मासु बिक्रि गर्ने अुनमतिपत्र खारेज गरि कनुनी कारवाही गरिने बताए। उपभोक्ताको स्वास्थ्यमा खेलवाड गरेकोले हदैसम्मको कारवाही हुनुका साथै उनको किराना पसलबाट अरु खाद्य तथा पेय पदार्थहरु पनि म्याद गुज्रिएका भेटिएकोले बरामत गरि नष्ट गर्नुका साथै कारवाही गर्ने जानकारी दिए। दुनै बजारमा मासुको अभाव भएको बेलामा झण्डै दुई महिना पहिलाको बोइलर बेचेपछि पिन्टु गुप्ता प्रशासनको छड्के अनुगमनमा परेका हुन्। उनले बर्षौंदेखि म्याद गुज्रिएका खाद्य तथा पेय पदार्थ बिक्रि गर्ने गरेको र मासु पनि भेरीमा हालेको बिक्रि गर्ने गरेको उपभोक्ताको आरोप रहेको छ। लकडाउनको बेलमा गलत नियतले स्वास्थ्यमा खेलावड गरेकोले कारवाही गरिने उनको मासु बिक्री गर्ने अनुमति पत्र खारेज गरिने पशु सेवा कार्यालयका प्रमुख चन्द्रलाल धरालाले जानकारी दिए। बारम्बार नियम विपरित नगर भनेर सुझाव दिए पनि नमानेकाले कारवाहीको भागी उद्योग वाणिज्य संघका अध्यक्ष लालिमान बुढाले बताए। यसभन्दा पहिला अनुगमन गरेपनि प्रमुख जिल्ला अधिकारी आफै बजार गएर पसल सिल गरेको यो पहिलो घटना हो। प्रमुख जिल्ला अधिकारीले अनुगमन गरेर मासु पसल सिल गरेसँगै बजराका अन्य पसलेहरु समेत त्रसित भएका छन्।
लकडाउनमा तस्करको राज,"जनकपुरधाम : लकडाउनमा सर्वसाधारणलाई घरबाट अत्यावश्यक कामको लागि पनि बाहिर जान कठिनाइ छ । प्रहरीले सडक बाटोमा घुमफिर गरेको देख्यो भने हप्काउने, गाली गर्ने र कहिले काहीं त ढाड नै सेक्ने गरी लठ्ठी चलाउँछ । तर, यति कडाइमा पनि तस्करको भने राज छ । धनुषामा लकडाउनले तस्करको कमाइ अझ बढाएको छ । विशेष गरी ग्रामीण क्षेत्रहरुमा तस्करले ओसार पोसार गर्ने सरसामान छ्याप्छ्याप्ती बिक्री भइरहेका छन् । जिल्लाको इनरुवा, महिनाथपुर, खजुरी, महुवा, मुखियापट्टी मुसहरनीया लगायतका सीमानाकाहरुबाट तस्करी अत्याधिक भइरहेको जनकपुर भन्सार कार्यालयका प्रमुख रामेश्वर मिश्र बताउँछन् । हाम्रो कार्यालय अहिले बन्द छ । महामारीको डरले कर्मचारी फिल्डमा जान सकेका छैनन् यस्तोमा तस्करहरुले झन् मौका पाएका छन्, कार्यालय प्रमुख मिश्रले भने, हामीलाई स्रोतहरुले तस्करी भइरहेको जानकारी पनि गराएका छन् तर, स्रोत साधनको अभाव र यो रोगको जोखिमलाई हेर्दै हामी लकडाउन जारी भएदेखि फिल्डमा गएका छैनौं । बढिजसो कपडा, हार्डवेयरका सामान र किरानाका सामानहरु तस्करी भइरहेको मिश्रले बताए । हामी भन्सारका कर्मचारी गाउँ जाँदा तस्करहरुलाई केही डर पनि हुन्थ्यो, मिश्रले थपे, तर, अहिले त खुलेआम छ । धनुषा जिल्लामा एउटा भन्सार कार्यालय र आठवटा छोटी भन्सार कार्यालयहरु रहेका छन् । जसमा १८ जना जनशक्तिले मात्रै काम गरिरहेको अवस्था छ । तस्करी नियन्त्रणका खटिएका प्रहरीहरुकै सहयोगमा लकडाउनको अवधिमा समेत तस्करहरु गाउँघरमा छिर्न पाइरहेको स्रोतको दाबी छ । तर, धनुषाका सशस्त्र प्रहरी उपरीक्षक राजेश उप्रेती भने यस दाबिलाई गलत भन्छन् । हाम्रो प्रहरी प्रत्येक नाकामा छ, मान्छे छिर्न नसक्ने अवस्थामा तस्कर छिर्ने कुरै आउँदैन्, उप्रेती भन्छन्, यदि कहीं कतैबाट तस्करहरु भित्रिएका छन् र यस्ता अवैद्य गतिविधि भएको छ भने त्यसको खबर आए कडा कार्वाही हुनेछ । राजश्व संकलन ठप्प आधिकारिक रुपमा भन्सारको राजस्व दाखिला पूर्ण रुपमा ठप्प भए पनि तस्करीका सामानहरुले ग्रामीण क्षेत्रमा ठाउँ पाएको छ । एकतर्फ राजश्व संकलन ठप्प छ भने अर्कोतर्फ तस्करहरुको आम्दानी बढिरहेको छ । मासिक ४ करोड रुपैंयाभन्दा बढी राजश्व संकलन गरिने धनुषाको छोटी भन्सार कार्यालय जटहीमा अहिले भने अस्थायी पैठारी तथा जाँचपासको काम मात्र भइरहेको छ । लकडाउन अवधिमा हालसम्म १७ लाख जतिको राजस्व पैठारी जाँचपासबाट असुल भएको मिश्रले जनाएका छन् । वार्षिक लक्ष्य २८ करोड रहेको सो नाकाबाट २० करोड रुपैँया असुल भइसकेको छ तर, लकडाउनका कारण थप राजश्व असुली हुन सकेको छैन ।"
कोरोना कहर : ईलर्निङमा पछि नपर्न विज्ञहरुको सुझाव,"भक्तपुर : कम्प्युटर फ्याकल्टी एसोसिएसन अफ नेपाल (सीफ्यान) ले राष्ट्रिय सूचना तथा सञ्चार प्रविधि दिवसको अवसरमा 'कोभिड १९ अघि र पछि नेपालको शिक्षा र कम्प्युटर शिक्षकको भूमिका' विषयमा अनलाइन अन्तरक्रिया कार्यक्रम सम्पन्न गरेको छ । अनलाइन अन्तरक्रियामा पूर्वशिक्षामन्त्री गंगालाल तुलाधर, नेपाली कांग्रेसका युवा नेता एवं सांसद गगनकुमार थापा, नेपाल खुल्ला विश्वविद्यालयका उपकुलपति प्रा डा लेखनाथ शर्मा, काठमाडौं विश्वविद्यालयका पूर्वडीन प्राडा मनप्रसाद वाग्ले, त्रिभुवन विश्वविद्यालय इञ्जिनियरिङ अध्ययन संस्थानका प्रा डा सुवर्ण शाक्य, वरिष्ठ जनस्वास्थ्यविद् एवं युनिभर्सिटी अफ हडर्सफिल्ड बेलायतका प्रा डा पदम सिम्खडा र सामाजिकराजनीतिक विश्लेषक प्रेमराज रिमाल सहभागी भएका थिए । उनीहरुले नेपाल अहिले ईलर्निङको लागि नीति निर्माण तथा पूर्वाधार विकासमा रहेको स्पष्ट पारे । तर नीति निर्माण र पूर्वाधार विकासको अभावको कारण ईलर्निङको अभ्यास गर्दै अघि बढ्न ढिलो गर्न नहुने उनीहरुको जोड थियो । कार्यक्रममा पूर्वशिक्षामन्त्री तुलाधरले विपद्मा शैक्षिक गतिविधि सञ्चालन गर्न सहज नभए पनि भविष्यका निम्ति आवश्यक नीति तर्जुमा गरी अघि बढ्नुपर्ने सुझाव दिए । यसको लागि आवश्यक नीति तर्जुमा तथा पूर्वाधार विकासको लागि कम्प्युटर प्राध्यापक तथा शिक्षकको भूमिका महत्वपूर्ण हुने उनको भनाइ थियो । नेपाली कांग्रेसका युवा नेता एवं सांसद थापाले शिक्षाका विविध आयामअन्तर्गत डिजिटल लर्निंङ नै अबको विकल्प भएको चर्चा गरे । उनले डिजिटल लर्निङको सफल कार्यान्वयनका लागि कम्प्युटर प्राध्यापक तथा शिक्षकहरुले नीतिगत तथा प्राविधिक तयारी गर्नुपर्नेमा जोड दिए । अनलाइन शिक्षा बन्द नै गर्ने पोखरा महानगरपालिकाले चालेको कदम गलत भएको सांसद थापाको भनाइ थियो । 'आवश्यक पूर्वाधार विकास गरी ईलर्निङभ सबैको पहुँचमा पुर्याउनुपर्छ,' सांसद थापाले भने । नेपाल खुल्ला विश्वविद्यालयका उपकुलपति प्रा डा शर्माले खुल्ला विश्वविद्यालयमा भइरहेको ईलर्निङको अभ्यासबारे प्रकाश पारे । ईलर्निङको सफल कार्यान्वयनको लागि विश्वविद्यालयको अनुभव प्रस्थान विन्दु हुनसक्ने उनको भनाइ थियो । वरिष्ठ शिक्षाविद् प्रा डा वाग्लेले अहिले सञ्चालनमा रहेको अनलाइन शिक्षाको प्रयोग तयारी नपुगेकोजस्तो देखिएको विचार राखे । 'अहिलेको अनलाइन शिक्षाको प्रयोग बलपूर्वक गरिएको जस्तो देखिएको छ, उनले भने, 'तर एक्काइसौं शताब्दीमा अनलाइनविना शिक्षाको परिकल्पना गर्न सकिन्न।' त्रिवि इञ्जिनियरिङ अध्ययन संस्थानका प्रा डा शाक्यले शिक्षामात्र नभएर राज्यले प्रदान गर्ने सम्पूर्ण सेवा अनलाइनमार्फत प्रदान गर्ने गरी अघि बढ्नेपर्नेमा जोड दिए ।सन् २००६ देखि चर्चामा आएको ईगभर्नेन्सको सफल कार्यान्वयन हुन नसक्दा अहिले ईलर्निङमा समस्या आएको उनले स्पष्ट पारे । 'त्यसैले अहिले पनि संवेदनशील भएर पूर्वाधार विकासमा नलाग्ने हो भने भविष्यमा अझ ठूलो समस्या आउन सक्छ,' प्राडा शाक्यले भने ।बेलायतले अभ्यास गर्दै आएको ईलर्निङका बारेमा चर्चा गर्दै वरिष्ठ जनस्वास्थ्यविद् प्रा डा सिम्खडाले भने, 'पूर्वाधार छैन, डिजिटल भिन्नता छ भनेर चुप लागेर बस्न हुन्न ।' कोभिड १९ को महामारीको समयमा स्वास्थ्यलाई नै पहिलो प्राथमिकता दिइए पनि आवश्यक पूर्वाधार भएकोले बेलायतमा विद्यालय र विश्वविद्यालयमा शैक्षिक गतिविधि सुचारु गर्न सजिलो भएको उनको भनाइ थियो । सामाजिकराजनीतिक विश्लेषक रिमालले नेपालमा डिजिटल भिन्नता रहकोले विद्यार्थीमा मानसिक समस्यासमेत ल्याउन सक्नेतर्फ सचेत हुनुपर्ने आवश्यकता औंल्याए । 'सरकार तथा विभिन्न संघसंस्थाको राहतको भरमा आधा पेट खाइरहेका परिवारका विद्यार्थी कसरी अनलाइन कक्षामा आउन सक्छन् भन्ने प्रश्न अह्म हुन्छ, उनले भने, 'तैपनि सूचना प्रविधि शिक्षा अपरिहार्य छ । सबै वर्गका विद्यार्थीको पहुँचमा पुग्ने गरी पूर्वाधार विकास गर्नुपर्छ । यसका लागि काम गर्न ढिलो भैसकेको छ ।' कार्यक्रममा सीफ्यानका अध्यक्ष प्रचन्द्रराम श्रेष्ठले अन्तरक्रियाको औचित्यबारे चर्चा गर्दै कोभिड १९ को महामारीको क्रममा ईलर्निङलाई सरकारले जोड दिनुपर्ने र त्यसको लागि आफ्नो संस्था सहयोग गर्न तयार रहेको स्पष्ट पारेका थिए ।"
"अधिकांश स्थानमा हावाहुरीसहित वर्षा,","काठमाडौं : देशका अधिकांश स्थानमा वर्षा भइरहेको छ। सोमबार बिहानैदेखि काठमाडौंलगायत विभिन्न स्थानमा हावाहुरीसहित पानी परिरहेको छ।उपत्यकामा बिहानैदेखि पानी परिरहेको छ। लगातार पानी परेपछि उपत्यकामा चिसो महशुस गरिएको छ। पश्चिमी वायु, स्थानीय वायु र पूर्वी भूभाग नजिक बनेको न्यून चापीय क्षेत्रको प्रभावका कारण देशका अधिकांश स्थानमा पानी परिरहेको मौसम पूर्वानुमान शाखाले जनाएको छ। मौसम विज्ञान विभाग मौसम पूर्वानुमानका अनुसार मौसम सोमबार र मंगलबार सक्रिय रहनेछ भने बुधबार भने कम हुनेछ। देशका केही स्थानमा मेघगर्जनसहित चट्याङ, असिना र हावाहुरीसहित वर्षाको सम्भावना रहेकाले आवश्यक सतर्कता अपनाउन महाशाखाले अनुरोध गरेको छ। निरन्तर झरीका कारण नारायणगढ मुग्लिन सडकखण्डमा पहिरोसमेत गएको छ। अवरुद्ध भएको सो सडकखण्ड दुईतर्फी रुपमा सञ्चालन गर्न अझै केही समय लाग्ने प्रहरीले जनाएको छ । पहिरोका कारण बाटो अवरुद्ध हुँदा लकडाउनका बेला चलेका अत्यावश्यक सवारी साधन राजमार्गमा अलपत्र परेका छन्।"
लकडाउनमा खेतबारीमै व्यस्त किसान,"ओखलढुंगा : लकडाउनले किसानलाई छोएको छैन । आजभोलि कामको सिजन भएकाले किसानहरु दिनहुँ खेतबारीमा भेटिन्छन् । कतै मकै गोड्ने र कतै छर्ने काम धमाधम चलिरहेको छ । बेला बेला पर्ने झरिले बरु उनीहरुलाई असर गर्छ । लकडाउन भनेर चुपचाप बसे बारी बाँझै हुन्छ, अनि भोकै मर्ने ?, बारीमा मकै गोड्दै भेटिएका सिद्धिचरण नगरपालिका वडा नं ५ का किसान घनश्याम विकले प्रश्न गरे । हुनेखानेलाई घरभित्रै बसेर खान पुग्छ होला, किसानहरुलाई यतिबेला बाम नगरे भोकै मरिन्छ, उनले अन्नपूर्ण अनलाइनसँग भने ।विकले कुखरा फारम चलाएका थिए । अहिले चल्ला र चारो हाल्न नपाएपछि बन्द छ । उनी आजभोलि आफ्ना र छिमेकीका बारीमा पर्म लगाउन व्यस्त छन् । ओखलढुंगाको दक्षिणि तथा पूर्वी भेगमा यतिबेला मकै छर्ने र गोड्ने सिजन हो । लकडाउनले खाद्यन्न संकट हुने चिन्तामा रहेका किसानहरु अन्यौल र त्रासकै बीचमा खेतबारीमा भेटिन्छन् । विगतमा जस्तो त्रास र बन्दाबन्दी नभए उनीहरु पर्मेली लगाउँथे । एक दिन एक जनाको काम अर्को दिन अर्काको काम भ्याउँथे । पर्मेली लगाउने काम बारीमा मल बोक्ने, कमै गोड्ने, धान र कोदो रोप्दा गरिन्छ । जनशक्ति धेरै चाहिने भएकाले छिमेकमा आलोपालो गरेर खेति उतार्ने तरिका हो पर्मेली । कोरोनाले यो परम्परा भने भत्काइ दिएको छ । सबै खेतिमा पर्मेली लाउने रुम्जाटारेली पनि अहिले पछि हटेका छन् । चार वा पाँच जना सम्म मिलेर खेतिपातीको काममा जुटेका देखिन्छन् । तर, यो पटक किसान आफू आफै काममा खटिएका छन् । नजिकका उकाध घर मिलेर आलोपालो गर्छन् । कोरोना गाउँ आउने हो कि भने डराइ डराई बारिह निस्कन्छन् । काम नगरी पनि हुँदैन डराउदै गर्नुपर्छ, बारीमा मकै गोड्ने काममा जुटेकी रुम्जाटारकी पदमकुमारी गुरुङले भनिन् । दैनिक जसो आउने झरीले भने किसानको काममा अवरोध गरेको छ । पानी पर्दा मकै गोड्दा पहेलीने समस्या आउने गर्छ । गाउँमा शहरबाट आउनेले संक्रमण सार्छन् भन्ने चिन्ता छ । अनेक किसिमका हल्ला र समाचार सुन्दा पनि पुरै नसुन्दा बुझिने फरकपनले अनेक हल्ला चल्ने गर्छन् । अनाधिकृत हल्लाले गाउँमा नागरिकलाई त्रास थपेको चिसंखुगढी गाउँपालिका २ का वडा सदस्य जीवनकुमार थापाले बताए । आधिकारिक कुराभन्दा हल्लाले सताउने गर्छ, कतिपय किसानलाई खेतबारीमा काम गर्दा पनि कोरोना सर्ने त्रास रहेको पाइयो, उनले भने ।"
भोकभोकै बसेकालाई खाना आकासे फल,"जनकपुरधाम : केही दिन अघिसम्म भारत विहार मधुबन्नीका सञ्जय गुप्तालाई दिन बितेको पत्तो हुँदैनथ्यो। दिनभरी ठेलामा सामान ओसार्यो, साँझ खाना खायो, थपक्कै सुत्यो। एकै निद्रामा बिहान झिसमिसे हुन्थ्यो। दिनभरीको कामको थकानले राति सुत्यो अनि बिहान उठ्यो। फेरि बिहान जुरुक्क उठेर नित्यकर्म पछि काम सुरु भइहाल्थ्यो। दैनिक गुजाराका लागि भारी बोक्दै जनकपुरमा भौतारिएको धेरै भइसक्यो तर उनलाई अहिलेको जस्तो सकस कहिल्यै परेको थिएन। लकडाउनले केही गर्न पाएको छैन, एक महिना भयो। दुईचार पैसा कमाई पनि छैन। विकल्प केही नभएपछि केही दिन चिउरा, चाउचाउ र बिस्कुट खाएर गुजारा गर्नु पर्यो, जनकपुरस्थित पुरानो बसपार्कमा भेटिएका गुप्ताले मलिन स्वरमा दुःख पोखे। गुप्ता थोत्रो सर्ट, हप्तौंदेखि नुहाउन नपाएको शरीर, ठाडो कपाल र थोत्रो चप्पलमा देखिन्छन्। उनीसँगै उनीजस्तै आधा दर्जन साथी एकैठाउँमा व्यथा पोख्दै थिए। सबैको समस्या उही थियो, घर जान नपाएको र भोकभोकै बस्नु परेको पीडा। कसरी दिन काट्ने, अझै कति दिन बन्द रहला भन्ने पीर। तर व्याहुत कलवार सेवा समिति र मारवाडी सेवा समितिले नियमित खाना खुवाउन थालेपछि भने अनुहारमा चमक छाएको छ। केही दिनदेखि निःशुल्क खाना खुवाउन थालेपछि बिहान साँझ खायो, बस्यो, सुत्यो, यसरी नै चल्दैछ हाम्रो दिन, वीरगञ्जका सदाक साफीले लकडाउनको सुरुमा भोकै बस्नुपरेको सम्झिँदै भने, कति दिन त एक छाक खाएर टार्यौं, कहिले चाउचाउ र बिस्कुटको सहारा अनि कति दिन भोकै बस्नु परेको पीडा भुल्न नसकिने रहेछ। पछिल्लो केही दिनयता खान पाए पनि मन मानेको छैन। उनीहरू घर जान चाहन्छन्, काम चाहन्छन्। साफीले भने, हामी यहाँको बासिन्दा होइनौं, अस्ति दुई घन्टा लाइनमा बसें तर राहत पाइएन। हाम्रो नाम लिष्टमा छैन रे ! प्रहरी लगाएर खाली हात फर्काइदिए। साफीले भने, रोग लागेर त पछि मरिन्छ होला तर भोक सहन नसक्दा चाँडै मरिने भयो। लकडाउनका बेला खाना खुवाउन लागेका सम्पूर्ण संघसंस्थाले भोकाएका मजदुरलाई खाना खुवाएकोमा राष्ट्रिय मानव अधिकार आयोगका प्रादेशिक निर्देशक वीर मगरले प्रशंसा गरे। उनले भने, पकाउने चुलो नभएकालाई चामल दिँदा बेचेर खाने अवस्था आउँछ, त्योभन्दा खाना खान दिनु नै उत्तम विकल्प हो। जनकपुरका युवा रोकशविक्रम साहले लकडाउनको सुरु दिनमा खाद्यान्न राहत उपलब्ध गराए पनि सडकमा मजदुर भोकै बसेको फेला परेपछि खानाको व्यवस्था गरेको बताए। साहले आवश्यक स्वास्थ्य सुरक्षा अपनाएर खानामा भात, दाल, तरकारी, सलाद गरी पाँच सय जनालाई दैनिक खाना खुवाउने गरेको जनाए। लकडाउनमा विशेषगरी भारतीय नागरिक, बाहिरी जिल्लाका बासिन्दा, ज्याला मजदुरी गरी खाने विपन्नलाई सास्ती छ। लकडाउनले सिर्जित परिस्थितिमा अलपत्र परेका र भोकै रहेकालाई खाना खुवाउन धेरैतिर सहयोगी हात अघि बढेका छन्। मारवाडी समाजका अध्यक्ष ललित बजाजले दीनदुःखी, गरिब, विपन्न र अप्ठ्यारोमा परेकालाई सहयोग गर्नु सामाजिक दायित्व भएको बताए। प्रत्येक दिन ६ सयभन्दा बढीलाई निःशुल्क खाना खुवाउँदै आएको उनको भनाइ छ।"
चिनी ल्याउन आएका ट्रक किसानको नियन्त्रणमा,"मलंगवा : सर्लाहीको धनकौल गाउँपालिकामा रहेको अन्नपूर्ण चिनी उद्योगमा चिनी लिन आएका ट्रकलाई स्थानीयबासीले नियन्त्रणमा लिएको छ। पछिल्लो भुक्तानी बाँकी राखेर चिनी बिक्री गर्नका लागि उद्योगमा ट्रक पठाएपछि आक्रोशित किसानले ट्रकलाई नियन्त्रणमा लिएको हो । सरकारले घोषणा गरेको लकडाउनको मौका छोपी उद्योगीले चिनी ल्याउन उद्योगमा ट्रक पठाएको हो । जिल्ला प्रशासन कार्यालय सर्लाहीलाई कुनै जानकारी नै नदिई उद्योगीले चिनी लिन उद्योगमा ट्रक पठाएको हो । अन्नपूर्ण चिनी उद्योगले विगत ३४ वर्षको भुक्तानी बाँकी नै राखेको बसबरिया ३ कोठियारका बिनोद मिश्रले जानकारी दिएका छन् । भुक्तानी नदिई चिनी लान थालेपछि आफूहरु ट्रक रोकेको मिश्रले जानकारी दिए। लकडाउनको मौका छोपी उद्योगीले चिनी लान खोजेपछि आफूहरु आइतबार राती ट्रकलाई रोकेको मिश्रले बताए । भुक्तानी नदिएसम्म चिनी लैजान नदिने मिश्रले बताएका छन् । उनको पनि १ लाख ५० हजार रकम उद्योगमै बाँकी छ। उनले भने,' दुईवर्ष भयो उखु दिएको। अहिलेसम्म भुक्तानी गरेको छैन् । मजस्ता थुप्रै किसानलाई उद्योगीले रुवाएको छ । ६० प्रतिशत भुक्तानी अहिले पनि बाँकी नै राखेको छ ।' २५ हजार साहुसँग ऋण लिएर उखु खेती गरेको उनले बताए।'जसतसो कमाएर साहुको ऋण तिरे, तर, उद्योगीले पैसा दिएन् उनले भने,' कति किसानले उखु रोप्न साहुसँग लिएको ऋण खेत बेचेर तिरेको छ। ' चिनी लिन उद्योगमा उद्योगीले ६ वटा ट्रक पठाएको इलाका प्रहरी कार्यालय बरहथवाका प्रहरी निरीक्षक राजेन्द्र यादवले जानकारी दिएका छन् । ४ वटा ट्रकमा चिनी लोड गरिएको छ । २ वटा ट्रक खाली नै छन् । मध्यरातमा चिनी लिनका लागि उद्योगीले ट्रक पठाएको थियो । चिनी लिएर जादैं गरेको ट्रकलाई किसानहरुले रातीदेखि नै नियन्त्रणमा लिएको छ । नियन्त्रणमा लिएका ४ वटा ट्रकलाई हरकठवा प्रहरी चौकीमा र २ वटालाई बसबरिया प्रहरी चौकीको निगरानीमा राखेका छौं। केही महिना अगाडि जिल्ला प्रशासन कार्यालयलाई जानकारी दिई ५ ट्रक चिनी लगेको प्रमुख जिल्ला अधिकारी मोहनबहादुर जिसीले जानकारी दिएका छन् । चिनी लगेर किसानलाई १ करोड भुक्तानी समेत गरेको थियो। तर, यसपटक जानकारी नै नदिइ चिनी ढुवानी गर्न उद्योगीले उद्योगमा ट्रक पठाएको छ ।"
प्रदेश पाँच सरकारले ३८ अर्बको बजेट ल्याउँदै,"बुटवल : मुलुक कोरोना महामारीले बन्दाबन्दीमा छ । पाँच नम्बर प्रदेश सरकार बजेट निर्माणमा जुटेको छ । कोरोनाले शिथिल बनाएको अर्थतन्त्रलाई उठाउने गरी बजेट निर्माण गरिँदै छ । प्रदेश ५ ले अपेक्षाकृत बजेट वृद्धि गर्न नसके पनि चालु आर्थिक वर्षकोभन्दा बढी नै बजेट ल्याउने तयारी गरेको छ । प्रदेश योजना आयोगले चालु वर्षको भन्दा करिब डेढ अर्ब बढीको बजेट बनाउन आर्थिक मामिला मन्त्रालयलाई सुझाउ दिएको छ । चालु आर्थिक वर्षका लागि कुल ३६ अर्ब ४१ करोड ६८ लाख रुपैयाँको बजेट ल्याएको थियो । 'बजेट खर्च नभएकाले पनि गएको वर्षभन्दा सवा अर्बभन्दा माथि नै बजेट आउनेछ,' प्रदेश योजना आयोगका उपाध्यक्ष डा इश्वर गौतमले भने । बजेटमा चालु वर्षको जस्तो पूर्वाधार प्राथमिकतामा पर्ने छैन । चालु वर्षमा प्रदेशको करिब एक तिहाई बजेट भौतिक पूर्वाधारमा छ । कोरोनाले स्वास्थ्य अवस्थाको हैसियता देखाइदिएकाले पनि सरकारले बजेट रुपन्तरण गर्नुपर्नेछ । स्वास्थ्य, कृषि र रोजगारीमा बजेट केन्द्रीत हुने योजना आयोगले जनाएको छ । अर्थमन्त्रीका रुपमा मुख्यमन्त्री शंकर पोखरेलले नै प्रदेशको तेस्रो बजेट ल्याउनेछन् । प्रदेशको आर्थिक मामिला तथा योजना मन्त्रालयका योजना तथा बजेट महाशाखा प्रमुख जनार्दन पौडेलले ३८ अर्ब रुपैयाँ हाराहारीको बजेट तयारी भइरहेको बताउँछन् । योजना आयोगको सुझाउ अनुसार काम भइरहेको उनको भनाई छ । बजेट तयारीकै क्रममा मन्त्रालयगत खर्च र प्रगति विवरणको समिक्षा गरिएको छ । प्रर्याप्त बजेट खर्च नभएकाले रकम सञ्चित कोषमै थुप्रिएको छ । प्रदेशमा पूँजीगततर्फ जम्मा साढे ३० प्रतिशत मात्रै बजेट खर्च भएको छ । चालु तर्फको बजेट ३२ प्रतिशतको हाराहारीमा छ । पूर्वाधार निर्माण, कृषि अनुदान वितरण नभएपछि बजेटको ठूलो हिस्सा खर्च हुने सकेन । कृषि अनुदानमा करिव तीन अर्ब बजेट छ । पूर्वाधारमा १० अर्बको हाराहरीमा बजेट भए पनि खर्च हुन सकेन्। प्रदेशका ठूला पूर्वाधार विकासको कामै अघि बढ्न सकेको छैन् । टेण्डर सम्झौता भइसकेका कतिपय कामहरु समेत कोरोनाका कारण रोकिएका छन् । प्रदेशले संघीय बजेटमा पनि निर्भर हुनुपर्छ । संघले पठाउने अनुदानका रकमले बजेटको आकार घटबढ हुन्छ । प्रदेश सरकारले प्रदेश सभामा जेठ १५ अगावै नीति तथा कार्यक्रम र असार १ गते बजेट पेस गर्ने छ । बजेटले कोरोनाको क्षतिलाई सम्बोधन गर्ने बताइएको छ । तर त्यसका लागि के कार्यक्रम राख्ने भन्ने विषय छलफलकै चरणमा छ । कुन क्षेत्रमा कति क्षति गर्यो भन्ने आकलन गरेर मात्रै कार्यक्रम निर्धारण हुनेछन् । योजना आयोगका उपाध्यक्ष डा गौतमले कृषि र औद्योगिक क्षेत्र तथा रेमिटेन्सको आप्रवाहमा यसले धेरै असर गर्न सक्ने आकलन गरिएको बताए । 'ती समस्यालाई सम्बोधन गर्ने गरी बजेटका प्रथामकिता चयन गरेका छौं, उनले भने । प्रदेशमा स्वास्थ्यतर्फको बजेट अर्बको हाराहारीमा पनि छैन । कृषिमा भने करिव तीन अर्ब बजेट बिनियोजन छ । योजना आयोगका अनुसार अव यी क्षेत्रमा बजेट वृद्धि हुनेछ । कृषिमा आधारित रोजगारमुलक कार्यक्रम ल्याइनेछ । स्वास्थ्यका पूर्वाधार, उपकरण र जनशक्ति व्यवस्थापनमा बजेट बढ्नेछ । बैदेशिक रोजगारीको प्रभाव समेत प्रदेश ५ मा देखिेनछ । प्रदेश ५ बाट ६२ हजारबढी बैदेशिक रोजगारीमा गएको दुई वर्षअघिको तथ्यांक छ । हाल फर्किएका तीमध्येका ३० प्रतिशत स्वदेशमै बस्ने आकलन योजना आयोगको छ । ती जनशक्तिलाई समेत रोगजारीमा जोड्ने कार्यक्रम प्रदेशले ल्याउने तयारी गरेको छ । बैदेशिक रोजगारीबाट फर्किएकाको तथ्यांक संलकनका लागि प्रदेश सरकारले एप्स नै बनाएको छ । मुख्यमन्त्री पोखरेलको योजना वैदेशिक रोजगारबाट फर्केकालाई कृषि उद्यममा जोड्ने छ । त्यसका लागि कृषिमा आधारित उद्योग स्थापनामा सहयोग पुग्ने बजेट ल्याउन आवश्यक हुने सुझाव निजी क्षेत्रको छ ।"
पाँचथरको याङवरकका पुरुषमा कोरोना नभएको पुष्टि,"फिदिम : पाँचथरको याङवरक गाउँपालिका ६ का एक पुरुषमा कोरोना संक्रमण नभएको पुष्टि भएको छ। गणेश माध्यमिक विद्यालयको क्वारेन्टाइनमा बसेका २४ वर्षीय पुरुषको स्वाब परीक्षण गर्दा कोरोना संक्रमण नभएको पुष्टि भएको हो । काठमाडौंबाट घर आएका ती पुरुषको आरडीटी पोजेटिभ देखिएपछि स्वाब परीक्षणका लागि विराटनगर पठाइएको थियो । उनीसँगै क्वारेन्टाइनमा बसेका अन्यको पनि स्वाब परीक्षणबाट कोरोना नभएको पुष्टि भएको छ। 'हिजोमात्रै पाँचथरका २० जनाको स्वाब परीक्षण गरिएको हो, 'स्वास्थ्य कार्यालय पाँचथरका प्रमुख नारद सुवेदीले भने आरडीटी पोजेटिभ देखिएका पुरुषसहित सबैको पीसीआर नेगेटिभ देखिएको हो।'"
परीक्षणका लागि कीट ल्याइँदै,"काठमाडौं : सरकारले कोभिड१९ को परीक्षणका लागि आवश्यक सामग्री ल्याउन थालेको छ । पहिले परीक्षणका लागि ल्याइएका कीट सकिन थालेपछि पिसिआर र आरडिटीका लागि आवश्यक सामग्री ल्याउन थालिएको स्वास्थ्य तथा जनसङ्ख्या मन्त्रालयका सहप्रवक्ता डा समिरकुमार अधिकारीले जानकारी दिए । नेपाली सेनामार्फत जर्मनीबाट ती कीट ल्याउन थालिएको हो । मन्त्रालयले पहिलो पटक बोलपत्र आह्वानबाट ७० हजार आरडिटी कीट ल्याएको थियो । अहिले ती सबै आरडिटी कीट सबै प्रदेश र स्थानीय तहमा पठाइसकेकाले मन्त्रालयसँग कीट छैन । पहिले आएका सबै कीट हामीले परीक्षणका लागि सबै ठाउँमा पठाएका छौँ, उनले भने परीक्षणको कमी हुन नदिनका लागि चाँडै नै खरिद प्रक्रियाबाट कीट ल्याउँदैछौँ । पिसिआरबाट भने क्षमताअनुसार परीक्षण गरिएको छ । पिसिआर पनि थोरै भएकाले अत्यावश्यक कामका लागि मात्र प्रयोग गर्ने भनेर राखिएको उनले जानकारी दिए। सरकारले क्वारेन्टाइनमा रहेका सबैको परीक्षण गर्ने मन्त्रालयका सहप्रवक्ता डा अधिकारीले बताउनुभयो । अहिलेसम्म क्वारेन्टाइनमा २१ हजार ९५८ रहेका छन् । पिसिआर र आरडिटीमार्फत हालसम्म ६१ हजार १०२ को स्वास्थ्य परीक्षण गरिएको छ । त्यसमध्ये पिसिआर विधिबाट १३ हजार ४१४ र आरडिटीमार्फत ४९ हजार ६८८ व्यक्तिको परीक्षण गरिएको छ । रासस"
क्वारेन्टाइनमा महिलामाथि अभद्र व्यवहार गर्ने पक्राउ,"बैतडी : मादक पदार्थ सेवन गरी क्वारेन्टाइनमा गएर अभद्र व्यवहार गर्ने एकजनालाई बैतडी प्रहरीले पक्राउ गरेको छ । जिल्लाको पुर्चौंडी नगरपालिका ३ स्थित गौरीकन्या मन्तोला क्वारेन्टाइनमा गएर वडा महिला सदस्यमाथि अभद्र व्यवहार गर्ने सोही ठाउँका ३६ वर्षीय नरेन्द्र बोहरा पक्राउ परेका इलाका प्रहरी कार्यालय पाटनका प्रहरी निरीक्षक धनदेव साउँदले जानकारी दिए। आइतबार क्वारेन्टाइनमै गएर वडा महिला सदस्य काली बोहरामाथि गालीगलौज गर्दै अभद्र व्यवहार गरेका नरेन्द्रलाई पक्राउ गरिएको उनले बताए । उनले भने, 'क्वारेन्टाइनमा गएर मादक पदार्थ सेवन गरेका नरेन्द्रले महिला वडा सदस्यमाथि गालीगलौजसहित दुव्यर्वहार गरेको जाहेरी आएको छ । सोही जाहेरीको आधारमा हामीले नरेन्द्रलाई पक्राउ गरेका छौं।' पक्राउ परेका बोहरामाथि अभद्र व्यवहार कसुरमा अदालतबाट म्याद थपेर अनुसन्धानको तयारी भइरहेको प्रहरीले जनाएको छ । पक्राउ परेका बोहरालाई इलाका प्रहरी कार्यालय पाटनमा राखिएको छ ।"
चौथो रिपोर्ट पनि पोजेटिभ,काठमाडौं : कोभिड१९ सङ्क्रमित पूर्वी चितवनकी महिलाको चौथो परीक्षण रिपोर्ट पनि पोजेटिभ आएको छ । हेटौँडा प्रयोगशालामा गरिएको परीक्षणमा ती महिलाको रिपोर्ट पुनः पोजेटिभ देखिएको भरतपुर अस्पतालका सूचना अधिकारी लीलाधर पौडेलले जानकारी दिए। कोरोना सङ्क्रमित महिला हाल भरतपुर अस्पतालको आइसोलेसन कक्षमा उपचाररत छिन् । उनीसँगै सङ्क्रमण देखिएका २७ वर्षीय युवक भने अस्पतालको क्वारेन्टाइन कक्षमा नै छन् । वैशाख ३ गते गरिएको र्यापिड डाइग्नोस्टिक परीक्षणका क्रममा शङ्कास्पद देखिएपछि ४ गते भरतपुर कोभिड१९ प्रयोगशालामा परीक्षणका क्रममा दुवै जनामा कोरोना पोजेटिभ देखिएको थियो । त्यसपश्चात् वैशाख ५ गते राष्ट्रिय जनस्वास्थ्य प्रयोगशाला टेकुमा पुनः परीक्षण गर्दा पनि कोरोना पोजेटिभ देखिएको थियो । उनीहरु चैत ३ गते बेलायतबाट हङकङ हुँदै चैत ५ गते चितवन आएका थिए । उपचाररत महिलाको स्वास्थ्य अवस्था सामान्य रहेको अस्पतालले जनाएको छ । रासस
"आँखामा चोट लाग्दा आइसोलेसनमा भर्ना, उपचार नपाएरै गुम्यो महिला खेलाडीको दृष्टि","विराटनगर : कोरोना संक्रमणको आशंकामा आइसोलेसनमा राखिएसँगै उपचारमा ढिलाइ हुँदा एक महिला फुटबलरको आँखाको ज्योति गुमेको छ । आँखामा लागेको चोटको उपचार समयमा गराउन नपाउँदा उदयपुरको बेलका नगरपालिका५ की १६ वर्षीया समीक्षा मगरले दाहिने आँखाको दृष्टि गुमाउनु परेको हो । कोरोना भाइरस संक्रमणको आशंकामा धरानस्थित बीपी कोइराला स्वास्थ्य विज्ञान प्रतिष्ठानले तीनदिन आइसोलेसनमा राखिदिएपछि उनको चोट लागेको आँखाको उपचार समयमा हुन पाएन । बुवा दलबहादुरका अनुसार बारीमा सिमल तरुल खन्ने क्रममा वैशाख १२ गते उनको आँखामा चोट लागेको थियो । 'चोट लागेको बेला त्यति समस्या भएन,' उनले भने, 'भोलिपल्ट दुख्न थालेपछि नजिकैको स्वास्थ्य चौकीमा लगियो । रामपुर ठोक्सिला स्वास्थ्य चौकीले आँखाको नानीमा चोट रहेको भन्दै थप उपचारका प्रतिष्ठान रेफर गरिदियो।' आँखाको दुखाईसँगै शरीरको तापक्रम बढ्दै गएपछि प्रतिष्ठानका चिकित्सक हच्किए । बिरामीलाई ज्वरो आएको भनेर कोरोना भाइरस संक्रमणको आशंका गर्दै आँखाको उपचार गर्न मानेनन् । 'डाक्टरले छोरीलाई तीन दिन आइसोलेसनमा राख्नु पर्ने र कोरोना परीक्षण गर्नुपर्ने सुझाव दिए,' दलबहादुरले भने, 'आँखाको दुखाई सहन नसकिरहँदा उपचार थाल्नु पर्ने अवस्थामा आइसोलेसनमा राख्न बाध्य भइयो ।' त्यसपछि चिकित्सकले नमुना संकलन गरेर परीक्षणका लागि लिएर गए । तीन दिनपछि कोरोना रिपोर्ट नेगेटिभ आयो । त्यसपछि प्रतिष्ठानले आँखाको नानीमा समस्या रहेको जनाउँदै विराटनगरको विराटनगर आँखा अस्पतालमा वैशाख १८ गते बिहीबार रेफर गरिदिएको किशोरीका बुवा दलबहादुरले बताए। प्रतिष्ठानले उपचारका लागि पठाउँदा आँखामा चोट लागेकै ६ दिन वितिसकेको थियो । आइसोलेसनको बसाई र सीमित औषधि मात्रै सेवनका कारण समीक्षाको तत्काल गर्नुपर्ने आँखाको उपचार भने जस्तोहुन पाएन । सुधार हुनुपर्ने आँखामा समस्या थपिँदै गयो । फुटबल खेल्ने क्रममा बल अघि बढाउँदै समीक्षा । तस्बिर : अन्नपूर्ण विराटनगर आँखा अस्पताल ल्याएर उपचार थालिए पनि चिकित्सकले दृष्टि गुमिसकेको जानकारी गराएका छन् । उपचारमा संलग्न चिकित्सक विवेक आचार्यले आँखाको नानीमा नराम्ररी चोट लागेको र उपचारमा ढिलाई हुँदा दृष्टि गुमेको जानकारी दिए । 'आँखाको नानीमा चोट लाग्दा जति सक्दो छिटो उपचार गर्नुपर्ने ठाउँमा चोट लागेको एक सातापछि मात्रै उपचार सुरु भयो,' उनले भने, 'उपचारमा ढिलाई भएकै कारण दृष्टि फर्कने सम्भावना लगभग सकिएको छ ।' डाआचार्यले आँखाको नानी जोगाउन गाह्रो रहेको अवस्थामा अझै पनि उपचार गरेर गुमेको ज्योति फर्काउनका लागि परिवारका सदस्यसँग छलफल गरेर धेरै प्रयास भइरहेको जानकारी दिए । 'उदयपुरबाट आएको बिरामी भन्नासाथ मुख्य समस्यालाई ध्यान नदिइकन प्रतिष्ठानले आइसोलेसनमा राखिदियो । त्यहाँमाथि दुखाईको पीडाले छोरीको शरीरको तापक्रम पनि बढ्दै गयो । आँखामा समस्या भएको बिरामीलाई आइसोलेसनमा राखिएपछि उपचारमा समस्या भयो,' दलबहादुरले भने, 'आँखाको उपचार नै रोकियो । बरु सुरुमै आँखा अस्पताल जानु भनिदिएको भए ढिलो हुने थिएन । छोरीको दृष्टि पनि गुम्ने थिएन ।' स्थानीय लिटिल स्टार स्कुलको कक्षा ८ मा अध्यनरत समीक्षा फुटबल खेलाडी हुन् । स्थानीय तहदेखि काठमाडौंमा आयोजित विभिन्न प्रतियोगितामा उनले सहभागिता जनाइसकेकी छन् । महिला फुटबल प्रशिक्षक भगवती रानामगरले समीक्षाको उपचारमा सहयोग गर्न सबैमा आग्रह गरेकी छन् । विभिन्न प्रतियोगितामा खेल्दै आएकी समीक्षाको पछिल्लो अवस्था निक्कै दर्दनाक बन्यो । अग्रपंक्तिमा खेल्ने उनको सम्भावना निक्कै राम्रो थियो,' प्रशिक्षक रानागरले भनिन् , 'मेरै प्रशिक्षणबाट उनले निक्कै छिटो खेल कौशल विकास गरेर लगेकी थिइन् । तर आज नियतिले ठगेपछि आँखाको चोटका कारण भविष्य के हुने हो भन्ने अन्योल छ ।' उनले नेपाली फुटबलमा निक्कै सम्भावना बोकेकी समीक्षाको उपचारमा सहयोग गरेर खेल क्षेत्रको सम्मान गरिदिन आग्रह गरिन् । पारिवारिक आर्थिक अवस्था कमजोर भएसँगै उनको उपचारमा पैसाको पनि अभाव हुन थालेको प्रशिक्षक रानामगरको भनाइ छ । उपचारमा सहयोग पुर्याउन अखिल नेपाल फुटबल संघ (एन्फा) र स्थानीय क्लबहरुले सहयोग संकलन गर्न थालेका छन् । शुक्रबार एन्फाका तर्फबाट सहायक महासचिव बसन्त अर्यालले २५ हजार रुपैयाँ हस्तान्तरण गरे । विराट सांग्रिला स्पोर्टिङ क्लबले समेत २५ हजार रुपैयाँ नगद सहयोग उपलब्ध गराएको क्लबका अध्यक्ष समेत रहेका एन्फा केन्द्रीय सदस्य रुपेश अधिकारीले बताए । ज्वरो आएको भनेर कोरोनाको आशंका गर्दै प्रतिष्ठानले आइसोलेसना राखिदिँदा समय खेर गएर आँखाको उपचार समयमा हुन नपाएको अधिकारीको भनाइ छ । उनले अहिलेको अवस्थामा ज्वरो आउनासाथ कोरोनाकै शंकाले हेर्ने अस्पतालको संस्कारले सर्वसाधारणलाई समस्या पर्दै गइरहेको बताए । उदयपुरमा हालसम्म नेपालमै सबै भन्दा बढी २८ जनामा कोरोना संक्रमण भेटिएको छ । उदयपुरका बिरामी आउनसाथ सबै जसो अस्पतालले शंकास्पद रुपमा हेरिदिने र अरु समस्या हुँदा उपचार गर्न अस्वीकार गर्ने तथा यो वा त्यो बहानामा ढिला गरिदिने परिपाटी बढेको अधिकारीको भनाइ छ । समीक्षाका एक दाइ र एकजना दिदी छन् । परिवार खेती किसानीमा आश्रित छ ।"
म्याग्दीमा डेंगुको जोखिम,"बेनी : हिमाली जिल्ला म्याग्दीमा डेंगु रोगको जोखिम बढेको छ । पछिल्लो ५ दिन यता जिल्लामा तीनजना डेंगुका बिरामी भेटिएका छन् । ग्रामिण क्षेत्रबाट आएका बिरामीमा लामखुट्टेको टोकाइबाट सर्ने डेंगु भेटिएको अस्पतालका मेडिकल कोअर्डीनेटर डाक्टर नवराज बस्ताकोटीले बताए । 'बिरामी बाहिरी जिल्लाबाट नआएर यही बस्दै आएका हुन्, 'उनले भने, 'यही बस्दै आएकामा डेंगु देखिनुले जोखिम बढाएको छ ।' वैशाख १८ गते बेनी नगरपालिका९ घतानका ३० वर्षीय पुरुष, १९ गते बेनी६ छापकी ५८ वर्षीया महिला र २१ गते पर्वत घर भइ बेनी५ भिरमुनी बस्ने ३६ वर्षीया महिलामा डेंगु पोजेटिभ भेटिएको बेनी अस्पतालले जनाएको छ । अस्पतालका सूचना अधिकारी प्रकाश सुवेदीका अनुसार यसअघि वैशाख ९ गते मंगला५ अर्मनका १७ वर्षका पुरुषलाई एकैपटक स्क्रब टाइफस र डेंगु भेटिएको थियो । माघ २ गते अन्नपूर्ण६ घारकी ६५ वर्षीया महिलामा डेंगु भेटिएको थियो । वैशाख १९ र २१ गते भर्ना भएका बिरामीको बेनी अस्पतालमा उपचार भइरहेको छ । अरु निको भएर घर फर्किएका छन् । डेंगु भेटिएका बिरामी गाउँमै खेति किसानी र घाँस दाउरा गर्ने व्यक्ति हुन् । म्याग्दीमा डेंगुको महामारी फैलन सक्ने चिकित्सकको विष्लेषण छ । गत वर्ष १३ जना डेंगु संक्रमितको बेनी अस्पतालमा उपचार भएको थियो । मेडिकलमा परीक्षण गराएका केही बिरामी पोखरा गएर उपचार गरेका थिए । बेनी बजारको गणेशटोल, मंगलाघाट, बसपार्क, पारीबेनी र भिरमुनीलाई डेंगुको जोखिमयुक्त क्षेत्र मानिएको थियो । यो वर्ष अन्य ठाउँमा समेत विस्तार भएको छ । एडिस एजिप्टाई जातको पोथी लामखुट्टेको टोकाइबाट लाग्ने डेंगु सरुवा रोग हो । बर्खा र गर्मी मौसममा देखिने यो रोगबाट वर्षेनी पाँच करोड मानिस प्रभावित हुने तथ्याङ्क छ । नेपालमा गत वर्ष केही डेंगु संक्रमितको ज्यान समेत गएको थियो । ५ देखि ७ दिनसम्म उच्च ज्वरो आउने, धेरै टाउको दुख्ने, आँखाको गेडी र टाउकोको पछिल्लो भाग दुख्ने शरीरमा बिमिरा आउने, हाड जोर्नी तथा मांसपेसी दुख्ने डेगुको मुख्य लक्षण हुन् । टिन, रंगका खाली डब्बा, टायर ट्युब, खाली ड्महरुमा पानी जम्न नदिने, घर, कौसीको गमला, फुलदानी, एयर कण्डिसन, कुलर, पानीको ट्याकीमा डेंगु सार्ने लामखुट्टेले फुल पार्छ। डेंगु फैलिन नदिन लामखुट्टेको बासस्थान नष्ट गर्नुपर्छ।बर्खा सुरु नहुदै दैनिकजसो डेंगुका बिरामी आउन थालेपछि स्वास्थ्य कार्यालय र स्थानीय तह मार्फत सचेतनामुलक कार्यक्रम सञ्चालन गर्न अनुरोध गरेको बेनी अस्पताल ब्यवस्थापन समितिका अध्यक्ष बेलबहादुर कटुवालले बताए।"
संघीय संसदको महासचिवमा गौतम सिफारिस,काठमाडौं : संघीय संसदको महासचिव डा भरतराज गौतमको नाम सिफारिस भएका छन्। सोमबार संसदका सचिव गौतमलाई महासचिव नियुक्त गर्न सिफारिस गरेका हुन्। सभामुख अग्निप्रसाद सापकोटा र राष्ट्रियसभा अध्यक्ष गणेशप्रसाद तिमिल्सिनाले गौतमलाई महासचिवमा सिफारिस गरेका हुन्। सभामुखअध्यक्ष द्वन्द्व : संसदीय काममा असर गौतमलाई संयुक्त सिफारिस गरी नियुक्तिका लागि राष्ट्रपतिसमक्ष पठाइएको छ। संसदका महासचिवको नियुक्ति राष्ट्रपतिबाट हुने प्रावधान छ। संसद् सचिवालयका मनोहर भट्टराईको कार्यकाल समाप्त भएपछि गोपालनाथ योगीलाई कार्यबहाक महासचिवको जिम्मा दिइएको थियो। तर महासचिवका लागि कम्तीमा ४५ वर्ष पुग्नुपर्ने प्रावधानअनुसार योगी कम उमेरको देखिएपछि गौतमलाई सिफारिस गरिएको हो। संसद सचिवालयबाटै सेवा प्रारम्भ गरेका गौतम वरिष्ठ सचिव हुन्। संसद् सचिवालयको महासचिव कसलाई बनाउने भन्ने बारेमा प्रतिनिधिसभाका सभामुख अग्नी सापकोटा र राष्ट्रियसभाका अध्यक्ष गणेश तिमिल्सिनाबीच विवाद कारण नियुक्तिमा ढिलाइ भएको हो। योगीलाई महासचिव बनाउने पक्षमा सापकोटा थिए भने तिमिल्सिनाले गौतमको पक्षमा लबिङ गरेका थिए।
हावाहुरीमा परी एकको मृत्यु,मलंगवा : सर्लाहीको कबिलासी नगरपालिका ३ बीरनगरामा सोमबार दिउँसो आएको हावाहुरीमा परी एक युवकको मृत्यु भएको छ । मृत्यु हुनेमा सोनेलाल यादवको १८ वर्षीय छोरा राजेश कुमार यादव रहेको कविलासी नगरपालिकाका मेयर कौशल किशोर रायले जानकारी दिएका छन् । जोडले हावाहुरी आएपछि जस्ताले छाएको घरमा लुकेर बसेका यादवको किचिएर मृत्यु भएको हो । जस्तापाताको घर हावाहुरीले उडाउँदा जस्ता लागेर यादवको मृत्यु भएको मेयर रायले जानकारी दिएका छन् । प्रहरी अहिले घटना स्थलमा पुगेको र घटनाबारे अनुसंधान भइरहेको जिल्ला प्रहरी कार्यालय सर्लाहीका प्रहरी उपरीक्षक विश्वमणी पोखरलेले जानकारी दिएका छन् ।
सीमाका सुरक्षाकर्मीलाई वन्यजन्तुको डर,"गुलरिया : विश्वभर महामारीका रुपमा फैलिरहेको कोरोना भाइरस (कोभिड१९) रोकथाम, नियन्त्रण र उपचारका लागि देशैभर लकडाउन भएका बेला सिल गरिएका भारतीय सीमावर्ती क्षेत्रमा खटिएका सुरक्षाकर्मी जंगली जनावरको त्रासमा रात बिताउने गरेका छन् । बर्दिया राष्ट्रिय निकुञ्ज तथा भारतको कर्तनियाघाट पशु वनविहार जोड्ने बर्दियाको मधुवन क्षेत्रमा अवस्थित अन्र्तराष्ट्रिय खाता जैविकमार्गलगायत आसपासका द्विदेशीय सिमानामा खटिएका शसस्त्र प्रहरी बलका सुरक्षाकर्मी बाघ लगायतका ह्रिंसक वन्यजन्तुको त्रासमा रात गुजार्न बाध्य छन् । मधुवन नगरपालिकाको भारतीय सीमानामा लकडाउनका बेला सीमा सुरक्षागर्दै आएका शसस्त्र प्रहरी बल नेपालका शसस्त्र प्रहरी निरीक्षक भुपेन्द्रबहादुर पालले रातीको समयमा बाघलगायतका वन्य जन्तुहरु आउने गरेको बताए । 'सीमा नजिकै घनघोर साल वन छ । जंगली जनावरबाट सुरक्षित रहन समूहमै बस्छौं। दिउँसो घाँस, दाउरा थुपारेर राख्छौं रातीमा बाघ आएपछि आगो बालेर धपाउँछौं, उनले भने,' गस्तीका क्रममा रातीको समयमा धेरै पटक चितुवालगायत पाटेबाघ भेटेका छौं । गर्मी महिना सुरु भइसकेकाले सर्पहरु पनि उत्तिकै आउने गर्छन्।' छिमेकी भारतमा कोरोना संक्रमण बढेसँगै दुवै देशबाट सीमा लक गरिएको छ । हावाहुरी तथा बर्षाको अवस्थामा खुला आकास मुनी बसेर कोरोनासँग लडिरहेका सुरक्षाकर्मीहरुलाई ज्यानको परवाह नगरी ह्रिंसक वन्यजन्तुसँग समेत लड्नु परेको छ । बाँकेदेखि कैलालीको पुछारसम्म बर्दियाको ८३ किलोमिटर सीमा क्षेत्रमा लकडाउनलाई मध्यनजर गरी १ सय ५ वटा शसस्त्र प्रहरीको अस्थायी चेक पोइन्ट स्थापना गरिएको शसस्त्र प्रहरी बल नेपाल ३१ नम्वर हेडक्वाटर बर्दियाका प्रहरी उपरिक्षक यादव विश्वकर्माले बताए । सीमा सुरक्षाका लागि १ हजार ५ सय सुरक्षाकर्मी परिचालित छन् । उनले भने फोर्स कम परेपछि २ सय सुरक्षाकर्मीहरु थप गरेका छौं । उनीहरु निरन्तर रुपमा सीमानामै पहरा दिइरहेका छन् । उनीहरुको नजिकै रहेका विओपीमार्फत खाद्यान्न लगायतका आवस्यकता पूर्ति हुँदै आएको छ । प्रहरी उपरीक्षक विस्वकर्माले थपे मधुवन सीमानाका जंगलक्षेत्रमा रहेका सुरक्षाकर्मी बाघ, सर्पलगायतका वन्यजन्तुको जोखिममा छन् । करिब ३५ वटा चेकपोइन्टका सुरक्षाकर्मी वन्यजन्तुको जोखिममा छन् । अस्थायी चेकपोष्टमा तारजालीलगायत जस्तापाता लगाउन सके वन्यजन्तुबाट सुरक्षित हुन सकिने उनको भनाइ छ । सिमाना लक भएका अवस्थामा शसस्त्र प्रहरीले मिहिनेतका साथ सुरक्षा दिएपनि उनीहरुको बस्ने ठाउँ अव्यवस्थित छ । उनीहरुको व्यवस्थापनलाई स्थानीय तथा संघीय सरकारले ध्यान नपुर्याएको बर्दिया क्षेत्र नम्वर २ का संघीय सांसद संजय कुमार गौतम्ले बताए । सरकारको आदेशको भरमा मात्र काम भएको छ । उनले भने,' वर्षादको समय नजिकिँदै गरेकाले हुरीबतास, पानी र वन्यजन्तुको त्रास हटाउन सुरक्षाकर्मीको बस्ने पूर्वाधारको अविलम्ब व्यवस्थापन गर्नुपर्छ।' संघीय सांसद संजय कुमार गौतम्, ५ नम्वर प्रदेशका उपसभामुख कृष्णि थारु, प्रदेश सांसद तिलकराम शर्मालगायत जिल्ला स्थित सुरक्षा अधिकारीको जम्बो टोली सिल गरिएका सीमा क्षेत्रमा पुगी सीमानालगायत शसस्त्र प्रहरी सुरक्षाकर्मीको अवस्था अवलोकन गरेको छ । बर्दिया भारतीय सीमासँग जोडिएकाले कोरोनाको जोखिम उच्च रहेकाले सीमा सुरक्षालाई थप प्रभावकारी बनाउँदै सुरक्षाकर्मीको व्यवस्थित पूर्वाधारमा जोड दिन सांसद गौतमको माग छ।"
मानसिक सन्तुलन गुमाएकी महिलाले बच्चा जन्माएपछि अलपत्र,"दैलेख : मानसिक सन्तुलन गुमाएकी दैलेखको एक महिलाले शिशुको (छोरा) जन्म दिएकी छिन्। जिल्लाको भैरबी गाउँपालिका  ४ की अन्दाजी ४५ वर्षीया ती महिलाले शनिबार राती शिशुको जन्म दिएपछि नवजात शिशुको रेखदेखमा समस्या देखिएको छ । बाबुको पहिचान बिना जन्मिएको शिशुको भविष्य समेत बेवारिने बन्ने देखिएको छ । ती महिला झण्डै ४ वर्षदेखि मानसिक सन्तुलन गुमाएको स्थानीयले बताएका छन् । यसअघि ती महिलालाई कर्णाली प्रदेशको राजधानी वीरेन्द्रनगरमा रहेको मानव सेवा आश्रममा पठाइएको थियो । उनी त्यहाँबाट भागेको आएको बताइएको छ । ती महिलाले मध्यराती गोरेटो बाटोको एक छेउमा शिशुको जन्म दिएको स्थानीयले बताएका छन् । नवजात शिशु अहिले ती महिलाको बहिनी नाता पर्ने लक्ष्मी विकको संरक्षणमा छिन् । लक्ष्मीका ६ सन्तान छन् । उनीहरुको आर्थिक अवस्था समेत नाजुक नभएका कारण शिशुको लालनपालनमा झनै समस्या देखिएको छ । 'आफ्नै सन्तानको पालनपोषणमा समेत मुस्किल परेको छ, अब झनै समस्या हुने देखिएको छ, शिशुको पालनपोषणमा सरकारले सहयोग गरिदिएको भए सजिलो हुन्थ्यो ।' शिशुलाई जन्म दिएपनि रेखरेख नगरेपछि लत्ताकपडा तथा पोषणयुक्त खानाका व्यवस्था गरिदिन आफन्तले स्थानीय सरकारसँग माग गरेका छन्। मानसिक अवस्था ठीक नभएपछि घरबाट बेवारिसे बनेकी उनलाई गर्भवती बनाउने व्यक्तिको खोजी गरिनुपर्ने अधिकारकर्मीले माग गरेका छन् । शिशुको बाँच्न पाउने अधिकारको रक्षा गर्नुपर्ने अधिकारकर्मी बताउँछन् । शिशुको पालनपोषणमा सहयोग गर्ने स्थानीय सरकारले बताएको छ । भैरबी गाउँपालिकाका प्रमुख प्रशासकीय अधिकृत हीरासिंह थापा भन्छन्, 'बच्चा संरक्षणमा रहेको घरमै पुगेर शिशुको अवस्थाबारे जानकारी लिएको छु, शिशुको संरक्षणका साथ साथै उसको भविष्य निर्माणमा सहयोग गर्नेछौ।' मानसिक सन्तुनल ठीक नभएकी सुत्केरी महिलाको रेखदेखका लागि पहल गरिरहेको प्रमुख प्रशासकीय अधिकृत थापाको भनाइ छ ।"
धनगढीमा पेस्तोलसहित ३ जना पक्राउ,"धनगढी : धनगढीबाट पेस्तोलसहित तीनजना प्रहरीले पक्राउ गरेको छ । धनगढी उपमहानगरपालिका ७ जाखोरताल क्षेत्रबाट प्रहरीले पक्राउ गरेको हो । प्रहरीको क्षेत्रीय अनुसन्धान समूहबाट प्रहरी नायव निरीक्षक केशव जोशीको कमाण्डमा खटिएको टोलीले एक थान पेस्तोल सहित पक्राउ गरेको हो । पक्राउ पर्नेमा धनगढी उपमहानगरपालिका१२ का २१ वर्षीय अविनाश थापा, सोही ठाउँका २० वर्षीय नब्बु भनिने नवराज बराइली र २५ वर्षीय विनोद कुँवर छन् । पक्राउ परेका सबैलाई आवश्यक कारबाहीका लागि जिल्ला प्रहरी कार्यालय कैलालीमा ल्याइ घटनाबारे थप अनुसन्धान भइरहेको प्रहरीले जानकारी दिएको छ।"
हाँगामा च्यापिएर एकको मृत्यु,मलंगवा : सर्लाहीको हरिवन नगरपालिका१ मा रुखको हाँगामा च्यापिएर एक जनाको ज्यान गएको छ। मृत्यु हुनेमा सोही वडाका अन्दाजी ४५ वर्षीय नारायण कुमार श्रेष्ठ रहेको जिल्ला प्रहरी कार्यालय सर्लाहीले जनाएको छ। कैलाशपुरी जंगलमा घाँस काट्न गएका श्रेष्ठ हल्लुडेको रुखमा चढेका थिए। हाँगा काट्ने क्रममा सोही रुखको हाँगाले छातीको भाग च्यापिएर उनी घाइते भएका थिए। घाइते श्रेष्ठलाई उपचारका लागि हरिवनको नमुना अस्पतालमा ल्याउँदा चिकित्सकले मृत घोषणा गरेको जिल्ला प्रहरी कार्यालय सर्लाहीका प्रहरी नायव उपरीक्षक मदन कुवँरले जानकारी दिएका छन्।
एन्फा कम्प्लेक्समा २० शैय्याको क्वारेन्टाइन,"ललितपुर : सातदोबाटोस्थित एन्फा कम्प्लेक्समा आइतबारबाट २० शैय्याको क्वारेन्टाइन सुरु भएको छ। ललितपुर महानगरपालिकाले कम्प्लेक्स भित्रको खेलाडी होस्टेलमा क्वारेन्टाइन सञ्चालन गरेको हो। होस्टेलमा अहिले खेलाडी बस्दैनन्। यो क्वारेन्टाइनमा पाटन अस्पतालमा कोरोना संक्रमणको उपचार गराइरहेका बिरामीको आफन्तलाई राखिने महानगर प्रमुख चिरीबाबु महर्जनले बताए। कोरोना नियन्त्रण र रोकथामका लागि महानगरपालिकाले गरेको महत्वपूर्ण काममध्ये क्वारेन्टाइन सञ्चालन एक भएको महर्जनले स्पष्ट पारे। हामी तयारी अबस्थामा बसेका हौं, कोरोना पोजेटिभलाई राख्न तयारी गरेका हौं, प्रमुख महर्जनले भने, तर, त्यस्तो अवस्था नआओस्, यहाँ एक जना पनि बिरामी राख्न नपरोस्। महानगरका सामाजिक विकास समिति संयोजक दिनेश कार्कीले ज्यापु समाजको वृद्धा श्रममा समेत क्वारेन्टाइन राख्ने तयारी गरिएको जानकारी दिए। भर्खरै निर्माण सकिएको तर वृद्धवृद्धा नरहेकाले उक्त भवनमा क्वारेन्टाइन बनाउँदा समस्या नहुने उनले बताए। क्वारेन्टाइनमा बस्दा आफूपनि सुरक्षित हुने र समुदायलाई पनि सुरक्षित महसुश गराउन सकिने बताउँदै कार्कीले महानगर भित्रिएकालाई उक्त क्वारेन्टाइनमा बस्न अनुरोध गरे। महानगर विपद् व्यवस्थापन समितिको बैठकले क्वारेन्टाइन सञ्चालन गर्ने निर्णय गरेको थियो। सरकारले जारी गरेको कोरोना भाइरस कोभिड१९ सम्बन्धी क्वारेन्टाइन सञ्चालन तथा व्यवस्थापन गर्न बनेको मापदण्डमा सहायक प्रमुख जिल्ला अधिकारीको संयोजकत्वमा सदस्य सचिवसहित सात सदस्यीय समितिले अध्ययन प्रतिवेदन दिएपछि क्वारेन्टाइन सञ्चालन गर्नुपर्छ।"
राहत वितरण नहुँदा विपन्न परिवार भोकभोकै,"जाजरकोट : कोरोना त्रासका कारण लकडाउन गरिएको डेढ महिना बितिसक्दा पनि राहत वितरण हुन नसकेपछि जाजरकोटको भेरी नगरपालिकाका विपन्न तथा ज्याला मजदुरी गर्ने परिवार समस्यामा परेका छन् । खानेकुरा नहुँदा उनीहरुको चुल्हो बल्न छाडेको छ । धेरै परिवार भोकभोकै परेका छन् । नगरपालिकाले असंगठित श्रमिक तथा विपन्न परिवारको सूची तयार गर्न नसक्दा राहत वितरण हुन नसकेको हो । नगरपालिकाले समस्यामा परेका परिवारको लगत संकलन गरी नगरपालिकामा पेश गर्न वडा समितिलाई जिम्मा दिएको थियो । तर वडा समितिले राहत वितरण गर्ने सूचीमा वास्तविक पीडित छान्नुको साटो आफ्ना मतदातालाई छनौट गरेपछि राहत वितरण हुन नसकेको नगरपालिकाले जनाएको छ । नगरपालिकाका १३ वटा वडाबाट आठ हजार चार सय ९० परिवारको सिफारिस आएको थियो । वडाबाट सिफारिस आएका नाममा नगरकार्यपालिकाको बैठकमा छलफल हुँदा वास्तविक पीडितभन्दा अन्य व्यक्तिहरुको धेरै सूची आएपछि नगरपालिका तत्काल राहत वितरण नगर्ने निर्णयमा पुगेको प्रमुख प्रशाकीय अधिकृत दलबहादुर घर्तीले बताए । उनका अनुसार वडा समितिलाई पुनः तीन दिनभित्र नेपाल सरकारले जारी गरेको राहत वितरण कार्यविधि २०७६ अनुसार वास्तविक समस्या परेका नागरिकको सूची तयार गरी पेश गर्ने कार्यपालिकाले गत १० वैशाखमा निर्देशन गरेको थियो । तर, दुई साता बितिसक्दा पनि हालसम्म ११ वटा वडाले मात्र वितरण पठाएका छन् । अझै वडा नम्बर १ र ८ ले विपन्न परिवारको सूची नबुझाउँदा राहत वितरण हुन नसकेको घर्तीले बताए । पछिल्लो पटक ११ वटा वडाले करिब एक हजार तीन सय विपन्न तथा मजदुरको नाम सिफारिस गरेका छन् । 'बाँकी दुई वटा वडाको विवरण आउने वित्तिकै राहत वितरण गर्छौं उनले भने, ताकेता गरिरहेका छौं, उनले भने, 'वडाले समयमा नाम नपठाउँदा केही विपन्न परिवारको विचल्ली भएको हामीले पनि महसुस गरेका छौं। छिटै राहत वितरण गर्छौ।' राहत सामग्री व्यवस्थापनका लागि प्रदेश सरकारले २० लाख रुपैयाँ पठाएको छ । नगरपालिकाले छुट्याएको २७ लाख गरेर जम्मा ४७ लाख रुपैयाँ भएपनि समयमा राहत वितरण हुन नसक्दा विपन्न परिवार समस्यामा परेका हुन् । दैनिक ज्याला मजदुरी गरी गुजरा चलाउँदै आएका परिवार काममा निस्कन पाएका छैनन् । जसका कारण उनीहरुको चुल्हो समेत बल्न छोडेको छ । तर खाद्यान्न व्यवस्थापनको जिम्मेवारी पाएको स्थानीय सरकारले समयमा राहत नबाँड्दा विपन्न तथा ज्याला मजदुरी गर्ने परिवार निकै समस्यामा परेका छन् । लकडाउनका कारण आफू निकै समस्यामा परेको भेरी नगरपालिका ४ रत्नबहादुर खड्काले बताए । पाँचजनाको परिवारलाई छाक टार्न निकै समस्या परिरहेको उनको भनाई छ । 'घरमा न खाने अन्न छ । न किनेर खानलाई पैसा छ । काम गर्न नपाएको डेढ महिना भयो रोगले भन्दा भोकले मरियलाजस्तो भो,' उनले भने ।' राहत नपाउँदा विपन्न र मजदुरलाई गुजरा चलाउन निकै समस्या परिरहेको छ । 'नगर सरकारले राहत दिने भनेको सुनेका थियौं तर अहिलेसम्म पाएका छैनौ के खाएर बाँच्ने हो हामी त साह्रै समस्यामा पर्यौ,' भेरी नगरपालिका ४ का सर्वजीत सार्कीले पीडा सुनाउँदै भने, 'आधा पेट खाएर जेनतेन गुजरा चलाइरहेका थियौं, त्यही पनि सकियो, अब के खाएर बाँच्ने हो । रोगको भन्दा भोगको चिन्ता छ।'"
किसानको हक सुरक्षित गर्न मानवअधिकार आयोगको माग,"काठमाडौं : लकडाउनका कारण किसानको जीविकोपार्जनमा समस्या भएको भन्दै राष्ट्रिय मानवअधिकार आयोगले चासो देखाएको छ । आयोगले सोमबार एक विज्ञप्ति जारी गर्दै कृषि उत्पादन तथा नागरिकको खाद्यसम्बन्धी हक प्रचलनमा बाधा उत्पन्न भएको भन्दै सरकारको ध्यानाकर्षण गराएको हो । किसानको अधिकार सुनिश्चित गर, आकस्मिक स्वास्थ्य सेवाबाट कसैलाई पनि वञ्चित नगर । नारा लेख्दै आयोगले विज्ञप्ति जारी गरेको हो । किसानले उत्पादन गरेका कृषि उपज बेचविखन, कृषि उत्पादनका लागि आवतजावतमा समस्या साथै उचित मुल्य प्राप्त गर्न कठिनाइ भएको आयोगले औंल्याएको छ । आयोगले सरकारलाई यस्तो समस्याप्रति सचेत हुन पनि आग्रह गरेको छ । यसवाहेक निजी अस्पतालहरुले बिरामीहरुको भर्ना र उपचारमा देखाएको उदासीनताप्रति पनि सरकारको ध्यानाकर्षण गराएको छ । यसले गर्दा नेपालको संविधानमा उल्लेख भए वमोजिम स्वास्थ्य सम्बन्धी हक प्रचलनमा बाधा उत्पन्न भएको आयोगको ठहर छ ।"
७ वर्षीया बालिकालाई जबरजस्ती गर्ने पक्राउ,ललितपुर : ललितपुरमा ७ वर्षीया बालिकालाई जबरजस्ती करणी गर्न खोजेको घटना बाहिरिएको छ। बैशाख १८ गते घटेको घरनजिकै खेल्दै गरेकी ७ वर्षीया बालिकालाई ललाइफकाई जबरजस्ती करणीको प्रयास भएको महानगरीय प्रहरी परिसर ललितपुरले जानकारी दिएको छ । नाबालिकाकी आमाले प्रहरीसमक्ष किटानी जाहेरी दिएकी छिन् । जाहेरीमा उल्लेख भएअनुसार उत्त घटना १८ गते करिब ३ बजेतिर घटेको प्रहरीले जनाएको छ। सिन्धुपाल्चोक लिशंखुपाखा गाउँपालिका६ का ३३ वर्षीय किशोर भन्डारीले नाबालिकालाई जबरजस्ती करणी प्रयास गरेका हुन् । आफू र आफ्ना श्रीमान् काममा गएका बेला डेरा नजिकैको टहरामा खेल्दै गरेकी छोरीलाई भन्डारीले ललाइफकाई करणी प्रयास गरेको आरोप बालिकाकी आमाले लगाएकी छिन। 'छोरीले लगाएको सुरुवाल खोलेर संवेदनशील अंगमा छोएपछि उनी रुन कराउन थालेकी थिइन्' उनले भनिन'उनी रोएको सुनेपछि मेरी दिदी घटनास्थल पुग्नुभएछ।' (दिदी) बालिकाको ठुलोआमाले बालिकालाई जबरजस्ती गरेको देखेपछि गुहार माग्दै गर्दा भन्डारी भाग्न खोजेका थिए। तर भन्डारीलाई स्थानीयले नियन्त्रणमा लिएर सोधपुछ गरेको प्रहरीको भनाइ छ । परिसरका प्रमुख टेकप्रसाद राईका अनुसार आरोपित भन्डारीलाई प्रहरीले नियन्त्रणमा लिएर अनुसन्धान सुरु गरेको छ। उनलाई नाबालिकामाथि जबरजस्ती करणी उद्योगको महल अनुसार हदैसम्मको सजाय र उचित क्षतिपूर्ति भराउनु पर्ने पिडीत परिवारको माग छ।
"'मुख थुन्न सकिएला, मस्तिस्क सकिन्न'","काठमाडौं : राष्ट्रिय मानव अधिकार आयोगका अध्यक्ष अनुपराज शर्माले प्रेस तथा अभिव्यक्ति स्वतन्त्रताको अवस्था नाजुक बन्दै गएको बताएका छन्। उनले बेथिति र विकृतिविरुद्ध खबरदारी गर्ने राज्यको चौथो अंगलाई संकुचित नगर्नसमेत सरकारलाई खवरदारी गरेका छन्। उनले प्रेस स्वतन्त्रता र मानवअधिकार एक अर्काका पूरक रहेको भन्दै राज्य गम्भीर हुनुपर्ने भनाइसमेत राखे। विश्व प्रेस स्वतन्त्रता दिवसको अवसरमा नेपाल पत्रकार महासंघद्वारा आइतबार आयोजित श्रव्यदृश्य कार्यक्रममा अध्यक्ष शर्माले उक्त भनाइ राखेका हुन्। आँखामा पट्टी बाँध्न, मुख थुन्न सकिएला, तर मस्तिष्कमा आउने विचारलाई कसैले रोक्न सक्दैन, अध्यक्ष शर्माले भने। उनले प्रेस स्वतन्त्रताबिना लोकतन्त्रका अवयव स्थापित हुन नसक्नेसमेत बताए। प्रेस स्वतन्त्रता र पत्रकार सुरक्षा प्रतिवेदन सार्वजनिक गर्दै शर्माले यस्तो धारणा राखेका हुन्। शर्माले मिडियाले पनि राजनेताको तस्बिर र भाषण छाप्नुको सट्टा नागरिकका दुःख वेदनाका घटनालाई प्राथमिकता दिनसमेत सुझाए। पत्रकारिता क्षेत्रले प्रताडित नागरिक र नेताका भाषणको भेद छुट्याउन सक्नुपर्ने भनाइसमेत शर्माको थियो। यसैबीच राष्ट्रिय मानवअधिकार आयोगले विज्ञप्ति प्रकाशित गर्दै यस वर्ष बढी पत्रकारहरु पीडित हुन पुगेको स्थितिप्रति चिन्ता व्यक्त गरेको छ। आयोगमा पत्रकारहरु भौतिक रुपमा असुरक्षित भएको, अभिव्यक्ति स्वतन्त्रतामा अंकुश लागेको, अदालतले रिहा गर्ने आदेश दिँदा पनि पत्रकारहरु पुनः सुरक्षाकर्मीबाट पक्राउ पर्ने गरेको, पत्रकारप्रति असहिष्णु व्यवहार हुने गरेको, सञ्चारकर्मीको कार्यप्रति नै प्रश्न खडा गरिएको, समाचार संकलनका लागि स्थलगत रुपमा खटिँदा पत्रकारलाई हतोत्साहित गरिएको तथा समाजिक सञ्जालमा लेखेको आधारमा विभेदपूर्ण तवरले साइबर अपराधमा मुद्दा चलाउने गरिएको जस्ता सूचना प्राप्त भएको आयोगले जनाएको छ। आयोगका सचिव वेद भट्टराईले जारी गरेको विज्ञप्तिमा मिडियाविरुद्धका यस्ता घटना कानुनी शासन, लोकतन्त्र र मानवअधिकारका मूल्य मान्यता एवं नेपालको संविधानको प्रस्तावना, धारा १७ (२) (क), धारा १९, मानवअधिकारको विश्वव्यापी घोषणापत्र, १९४८ को धारा १९ र नेपाल पक्ष भएको नागरिक तथा राजनीतिक अधिकारसम्बन्धी महासन्धि व्यवस्था प्रतिकूल रहेको जनाएका छन्। प्रेस स्वतन्त्रता र अभिव्यक्ति स्वतन्त्रताको सम्मान र पत्रकारको सुरक्षा र स्वतन्त्रताको रक्षा गर्न आयोगसरकारलगायत सम्बद्ध सबै पक्षलाई आग्रह गर्दछ, आयोगले भनेको छ। महासंघका अध्यक्ष गोविन्द आचार्यले ठूलो बलिदान र सघर्षबाट प्राप्त लोकतन्त्र र प्रेस स्वतन्त्रताविरुद्ध आउने चुनौतिको सामना गर्न प्रेस र र नागरिक समाजले एकसाथ काम गर्नुपर्ने आवश्यकता औंल्याए। महासंघका पूर्वअध्यक्ष तारानाथ दाहालले सरकार र राजनीतिक पक्षबाट प्रेस स्वतन्त्रतामैत्री व्यवहार नदेखिएको बताए। पत्रकारमाथिको आक्रमण र धम्की दोहोरिदै आएको भन्दै उनले लोकतन्त्रमा प्रेस स्वतन्त्रको सम्मान गर्न सरकार पक्षलाई खवरदारीसमेत गरे। अर्का पूर्व अध्यक्ष शिव गाउँलेले आमसञ्चार क्षेत्रलाई सरकारले विरोधीका रुपमा हेर्ने गरेको बताए। महासंघका उपाध्यक्ष विपुल पोखरेलले प्रेस स्वतन्त्रताको पूर्ण अभ्यासको वातावरण बनाउन प्रेस स्वतन्त्रता पक्षधर एक ठाउँमा उभिन आवश्यक रहेको बताए। महासंघका महासचिव रमेश विष्टले यो वर्षको प्रेस स्वतन्त्रता र पत्रकार सुरक्षासम्बन्धी तथ्यांक हेर्दा प्रेस तथा अभिव्यक्ति स्वतन्त्रताका लागि निरासाजनक देखिएको बताए। पत्रकार महासंघको प्रेस स्वतन्त्रता र पत्रकार सुरक्षा वार्षिक प्रतिवेदनले यो वर्ष प्रेस स्वतन्त्रता हनन्का ६० वटा घटना भएको उजागर गरेको छ। यसबाट ९४ पत्रकार, तीन सञ्चार संस्था गरी ९७ पीडित बनेका छन्। पत्रकार गिरफ्तारका आठवटा घटना भएका छन्। स्वतन्त्र पत्रकारिता तथा कब्जामा तीनवटा, पत्रकारमाथि आक्रमण १३, दुव्र्यवहार तथा धम्की ३२ वटा, पत्रकार पेशाबाट विस्थापन एक र पेशागत असुरक्षाका तीनवटा घटना भएका छन्। पीडित पत्रकारको संख्या गत बर्ष भन्दा १७ जनाले बढी छ।"
रसुवामा करेन्ट लागेर एक जनाको मृत्यु,नुवाकोट : रसुवाको भोर्लेमा करेन्ट लागेर एक युवकको मृत्यु भएको छ । नौकुण्ड गाउँपालिका५ भोर्ले घर भएका २६ वर्षिय वुद्धिबहादुर तामाङको आइतबार राति आफ्नै घरमा करेन्ट लागेर मृत्यु भएको जिल्ला प्रहरी कार्यालय रसुवा प्रहरी प्रमुख तथा प्रहरी नायव उपरीक्षक इन्द्र सुवेदीले जानकारी दिए । राती सांढे ११ बजे समयमा आफ्नै घरको विजुलीको चिम फेर्न लागेका बेला करेन्ट लागेर उनको मृत्यु भएको उनले बताए। करेन्ट लागेका वुद्धिबहादुरलाई उपचारका लागि नुवाकोट जिल्ला अस्पताल त्रिशूली पुर्याउँदा चिकित्सकले उनलाई मृत घोषित गरेका थिए ।
