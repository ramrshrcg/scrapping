शीर्षक,विवरण
आफ्नो सुरक्षा आफैं,"कोरोना संक्रमणको क्रम नरोकिए पनि सरकारी तथा गैरसरकारी कार्यालय, निजी लगानीका शैक्षिक संस्था, व्यापारिक मलसहित लगभग सबै क्षेत्र खुल्न थालिसकेका छन्। तुलनात्मक रूपमा धेरै भीड हुने शैक्षिक संस्था, चलचित्र घर, जिमखानालगायतका कार्यालयलाई पनि पूर्ववत् अवस्थामै खोल्न दिने अन्तिम तयारीमा सरकार छ। अहिलेकै अवस्था रह्यो भने माघ पहिलो सातापछि सरकारी अनुमति लिएर सुचारु गर्नुपर्ने कुनै पनि क्षेत्र बाँकी रहँदैनन्। जोखिम कायमै रहे पनि चर्को आर्थिक अप्ठ्याराको सामना गर्न नसकेर मात्रै यी संस्था खुल्न लागेका हुन् भन्ने वास्तविकता कसैले पनि बिर्सनु हुँदैन। सोहीअनुसार पर्याप्त स्वास्थ्य होसियारी अपनाएर मात्रै दैनिक क्रियाकलापमा सरिक हुनुपर्छ। यतिखेर कोरोना नियन्त्रणका लागि सरकारले लगाएका कुनै पनि बन्देज बाँकी छैन। यसले गर्दा गाउँ तथा सहरमा समेत मानिसको आवतजावत बाक्लिएको छ। कोरोनालाई खेलाँची ठान्ने प्रवृत्ति पनि उसैगरी बढेको छ। कोरोना भनेको सामान्य रहेछ र यो रोग लागे पनि सजिलै निको हुने रहेछ भन्ने आम मानिसको गलत बुझाइले जोखिम बढिरहेको छ। यस्तै प्रवृत्ति झाँगिरहेको अवस्थामा यसअघि बन्देज गरिएका क्षेत्रहरूसमेत खुल्न पाउने भएपछि संक्रमण फैलिने त्रास बढेको छ। कोरोना परीक्षणको दर घट्दै जानु र स्वास्थ्य सचेतनामा ध्यान नदिने प्रवृत्ति रोक्न सकिएन भने फेरि पनि संक्रमणले विकराल रूप लिँदैन भन्ने सकिँदैन। हरेकले आफ्नो स्वास्थ्यको आफैं ख्याल गर्नुपर्छ। सरकार वा अन्य कुनै पनि पक्षको मुख नताकी कोरोना नियन्त्रण गर्ने दायित्व मेरै हो भन्ने भावना हरेक नागरिकमा पलाउन जरुरी छ। सामूहिक पहल गरियो भने मात्रै अहिलेसम्म संक्रमणबाट जोगिन सफल भएका नागरिक सुरक्षित रहन सक्छन्, अन्यथा जुनसुकै व्यक्ति जतिबेला पनि संक्रमित हुन सक्छन्। शैक्षिक क्षेत्र पनि सहज रूपमा सञ्चालन हुने भएपछि सबैभन्दा धेरै जोखिम पनि यही रहन्छ। धेरै मानिसको एकै ठाउँमा एकैपटक जमघट हुने भएकाले कोरोना संक्रमणको स्रोत यही ठाउँ नहोला भन्न सकिँदैन। साथै व्यक्तिगत सुरक्षाका लागि पर्याप्त होसियारी गर्न नसक्ने साना नानीबाबुलाई स्कुल पठाइयो भने कोरोना संक्रमणबाट कसरी मुक्त गर्न सकिन्छ भन्ने चिन्ता पनि मुख्य रहेको छ। सरकारले अनुमति दिँदैमा सबै स्कुलले तल्ला कक्षाका विद्यार्थीलाई भौतिक उपस्थिति नै गराएर पढाउँछन् भन्ने त छैन; तर अनलाइन माध्यमको पढाइ प्रभावकारी बनाउन नसकेका स्कुलहरूले सरकारी अनुमति पाउनेबित्तिकै लालायित भएर विद्यार्थी बोलाइहाले पनि सुरक्षित साथ पढाउँछन् भन्नेमा शंका छ। अभिभावकमा रहेको शंका निवारणका लागि स्कुल सञ्चालकले सुरक्षित वातावरणमा पढाउने आधार तयार गर्नुपर्छ। विद्यार्थीसँग शुल्क उठाउन मात्रै विद्यालय बोलाउने र पढाइको सट्टा कोरोना संक्रमित भएर घर जानुपर्ने अवस्था आयो भने त्यसको प्रत्यक्ष असर स्वयं सञ्चालकलाई नै पर्छ। तसर्थ आफ्नो संंस्थाको दिगोपनाका लागि पनि विद्यालय तथा कलेज सञ्चालकहरू सतर्क रहन जरुरी छ। शैक्षिक संस्था खोल्न पाउने अवस्था आइहाल्यो भने पनि सम्भव भएसम्म तल्ला तहका विद्यार्थीलाई तत्काल विद्यालय नबोलाउँदा उपयुक्त हुन्छ। पहिलो चरणमा आफ्नो स्वास्थ्यको ख्याल गर्न सक्ने र माथिल्ला तहका विद्यार्थीलाई मात्रै बोलाएर पढाउँदा उपयुक्त हुन्छ। विद्यार्थीले पनि व्यक्तिगत सुरक्षाका लागि मास्क लगाउने, स्यानिटाइजर बोक्ने र स्कुल तथा कलेजमा भीडभाडबाट टाढै रहनुपर्छ। यसका लागि अभिभावकले पनि विशेष ध्यान दिनुपर्छ र स्वास्थ्य मापदण्ड पालना गराउने मुख्य भूमिका सम्बन्धि संस्थाले निर्वाह गर्नुपर्छ। हरेक व्यक्तिले आफूलाई बचाउन सक्यो भने अन्य व्यक्ति आफैं जोगिन्छन्। स्वास्थ्य सतर्कतालाई जस्तोसुकै कठिन परिस्थतिमा पनि कम गर्नुहुन्न।"
वितृष्णा बोकेर विदेश,"धनगढी : २७ वर्षीय पञ्चकुमार डीसी भारतको बैंगलोर जान पत्नी रजनपुरा रोकाया डीसीको हात समातेर कैलालीको गौरीफन्टा सीमानाकामा लाम लागेका थिए। कर्णाली प्रदेशको कालिकोट सान्नी त्रिवेणी गाउँपालिका२ का डीसीको अनुहार मलिन थियो। उनी पहिलो पटक काम खोज्दै भारत जान लागेका रहेछन् । मुख्यमन्त्री महेन्द्रबहादुर शाहीको स्थानीय तह र मेरो तह जोडिएका छन्। म उहाँको छिमेकी हो, डीसीले भने, तर, कुनै फरक अनुभूति भएन। उहाँले निर्वाचनका बेला गर्नुभएका वाचा सबैले बिर्सिसक्नुभयो। डीसी गाउँमा मेलमिलाप सहजकर्ता हुन्। तर, त्यो जागिर सकिएपछि, उनी बेरोजगार भएर भारततिर हिँडेका हुन्। भएको सानो रोजगारी पनि सकियो, उनले भने, अब श्रीमती लगेर दुवै जना काम गर्ने भनेर भारत जान लागेको। उनले निर्वाचनमा भोट दिए। मैले भोट दिएका नेताले जित्नुभएको पनि हो। उहाँकै पार्टी सरकारमा छ, उनले भने, दुईतिहाइनजिकको प्रतिनिधिसभा अहिले भंग भएको छ। कुनै नेता पदका लागि सडकमा आएका छन् भने कुनैले पद नछाडेका कारण यत्रो लडाइँ भइरहेको छ। वितृष्णा जाग्छ मनमा। गाउँमा बस्ने त मन हुन्छ तर के गरेर बस्ने ? के खाएर बस्ने ? बैतडीको दशरथचन्द नगरपालिका५ औलाका २७ वर्षीय पदम कोली र २३ वर्षीय नीरज कोली दाजुभाइ रहेछन्। उनीहरूले पनि गत निर्वाचनमा भोट दिए। यसपालिको सरकारले भारतमा जानेहरूलाई रोक्छ, गाउँमै रोजगारी सिर्जना हुन्छ, सबैले नोकरी पाउँछन् भनेका थिए, पदमले भने, तर, आफैँ लडेर कोही सडक त कोही सत्तामा छन्। प्रतिनिधिसभा विघटन भएपछि वैशाखमा निर्वाचन घोषणा भएको छ। निर्वाचनमा सहभागी हुनु हरेक सचेत नेपालीको दायित्व हो। तर, भारतमा सुरक्षागार्डको जागिरमा रहेका नीरजले भने, हाम्रा मत ती नेता र तिनका आफन्त बनाउनका लागि हुन्, यसपालिको निर्वाचनमा त घर पनि आइन्न। कोली दाजुभाइका घरमा वृद्ध बुवाआमा छन्। पदमको त बिहे भइसक्यो। दुवै जनाले भारतमा मजदुरी गरेर कान्छो भाइलाई पढाउन खर्चको जोहो गर्ने बताए। पढाएर त के गर्नु ? यस्तै अवस्था रह्यो भने उसले जति पढे पनि जानुपर्ने त भारतमै हो, नीरजले भने, हाम्रा देशका सरकार देखेर दिक्क लागेर आउँछ। प्रतिनिधिसभा विघटन भएपछि सत्तारुढ नेकपाकै एक समूह सडकमा छ। प्रतिपक्षी दल पनि सडकमै छन्। उनीहरूलाई नाराजुलुसका लागि जनता चाहिएका छन्। धेरैले आन्दोलनका बेला घरघरमा गएर जनतालाई बाहिर आउन आग्रह पनि गरे। अस्ति नै हाम्रो घरमा केही नेता आएर जुलुसमा जानुपर्छ भनेका थिए, भारतको महाराष्ट्र राज्यको पुनामा चौकीदारी गर्ने कैलालीको गौरीगंगा९ मसुरियाका बमबहादुर बमले भने, त्यसपछि अर्को दिन पनि नेताहरू आए, दिक्क लाग्यो, अनि भारततिर हिँडेको। बमका दुई छोराछोरी छन्। दुवै जना पढ्नमा अब्बल रहेको बमले सुनाए। उनका अनुसार छोरा बीएससी पढिरहेका छन् भने छोरी १२ कक्षामा व्यवस्थापन पढिरहेकी छन्। छोराछोरी पढाएर नि कसको आस मान्नु ? नेपालमा पाइने केही हैन। बाजे बराजुका दिनदेखि हाम्रो भारत जाने चलन, छोरा नातिका दिनसम्म पनि छुट्ने होइन, बमले भने, नेपालका नेताका के भरोसा मान्नु ? आफ्नै कुर्सीका लागि लडाइँ गर्छन्। जनताको समस्या कसलाई दुख्छ र ? अछामको मंगलसेन नगरपालिका११ जुपुका कल्पेश बोहरा पनि दूधे बालकसहित भाइबुहारी लगेर भारतको मुम्बई हिँडेका छन्। गौरीफन्टा नाकामा भेटिएका बोहराले भने, घरमा बसेर के खाने ? नेपालमा मजदुरी पनि पाइँदैन कतै। घर निर्माण, सडक निर्माणमा मेसिन आइहाले। हामीलाई कसले काम दिन्छ ? केही आफैँ गरुँ भन्न पुँजी हँुदैन अनि भारत नगएर के गर्नु ?उनी लकडाउनअघि भारतबाट अछाम फर्केका थिए। उनी लकडाउनले घरमै रोकिए। भने, केही काम यतै पाइएको भए भारतमा गुलामी गर्न को जान्थ्यो र ? तर, केही पाइन्न। नेपाल सरकारले पनि केही गर्ला भन्ने छाँटकाँट छैन। दुईतिहाइनजिकको सरकार बनेपछि धेरै नेपालीमा स्वदेशमै केही रोजगार पाउने आशा पलाएको थियो। देशमा स्थिरता आएपछि रोजगारीको अवसर पनि बढ्ने उनीहरूको अपेक्षा थियो। तर, तीन वर्षमै देशमा अस्थिरताको बादल देखिएको छ। जसकारण देशमा सुख शान्तिको अनुभव जनताले गर्न पाएका छैनन्। अहिले भारत जाने नेपालीमा देशको अवस्थाप्रति वितृष्णा देखिन्छ, आप्रवाशनको क्षेत्रमा काम गर्ने गैरसरकारी संस्था निड्स नेपालका कार्यक्रम प्रबन्धक प्रकाश मडै भन्छन्, लामो कालखण्डमा भएको राजनीतिक परिवर्तनपछि केही रोजगारी र स्वरोजगारका अवसरको आशा गरिएको थियो। तर, अहिले भारततिर जानेमा त्यो आशा मरेको अनुभव हुन्छ। लकडाउन खुलेपछि भारत जाने नेपालीको संख्या धेरै बढेको छ। सुदूरपश्चिमबाट लकडाउनयता १ लाख ८० हजार मानिस भारत गएका छन्। जिल्ला प्रशासन कार्यालय कैलाली र कञ्चनपुरको तथ्यांकअनुसार कैलालीको गौरीफन्टा नाकाबाट मात्रै १ लाख ३७ हजार र कञ्चनपुरको गड्डाचौकी नाकाबाट ४० हजारभन्दा बढी भारत पसेका हुन्। अझ रोचक त के छ भने भारत जानेमा महिला बालबालिकाको संख्या मात्रै ७६ हजार छ। घरमा खान पुग्दैन। भारत गएका व्यक्तिले खानाका मात्रै लागि पनि श्रीमती र बच्चाहरूलाई भारत लगिरहेका हुन्छन्, निडस नेपालका कार्यक्रम प्रबन्धक मडै भन्छन्, नेपालका लागि यो गम्भीर विषय हो।"
कांग्रेस जनतामा जान पछि हट्दैन,"काठमाडौं : कांग्रेस सभापति शेरबहादुर देउवाले सर्वाेच्च अदालतले निर्वाचनका पक्षमा फैसला गरे कांग्रेस निर्वाचनमा जाने बताएका छन्। देउवाले निर्वाचन भने वैशाखमै हुनुपर्नेमा जोड दिएका छन्। प्रतिनिधिसभा विघटनविरुद्ध कांग्रेसले शनिबार ३३० प्रदेशसभा निर्वाचन क्षेत्रमा गरेको विरोध प्रदर्शनअन्तर्गत काठमाडौं५ मा आयोजित कार्यक्रममा सभापति देउवाले जनताबीच जान कांग्रेस पछाडि नहट्ने स्पष्ट पारे। जनताबीच जान कांग्रेस पछाडि हट्नुहुन्न। अदालतको निर्णय पर्खिनुपर्छ। अदालत स्वतन्त्र निकाय हो। यही निर्णय गर्नुपर्छ भन्नु हुन्न, देउवाले भने, अदालतको निर्णय कांग्रेसले मान्छ। निर्वाचनमा जानुपर्ने अवस्था आयो भने पनि हामी तयार हुनुपर्छ। उनले अदालतको निर्णयपछि सबै दल निर्वाचनमा सहभागी हुने विश्वास व्यक्त गरे। तर, तोकिएको समयमा निर्वाचन नभए प्रधानमन्त्री केपी शर्मा ओलीलाई सडकबाटै हटाउने चेतावनी उनले दिए। निर्वाचन जसरी पनि गराउनुपर्छ। मलाई लाग्छ, प्रचण्डहरू पनि निर्वाचनमा आउनुहुन्छ, उनले भने, प्रधानमन्त्री ओलीले निर्वाचन गराउँदैनन् भनेर सबैले शंका गरिरहेका छन्। ओलीले चुनाव गराउनुभएन भने सडकबाटै हटाउन बाध्य हुनेछौं। उनले प्रतिनिधिसभा विघटनसम्बन्धी मुद्दा सर्वाेच्चमा विचाराधीन रहेकाले अदालतलाई सडकबाट दबाब दिन नहुने उल्लेख गरे। प्रधानमन्त्री ओलीको कदम अलोकतान्त्रिक छ। तर, अदालतमा विचाराधीन मुद्दा भएकाले अदालतले जे निर्णय गर्छ त्यसलाई मान्नुपर्छ। अदालतले यही निर्णय गर्नुपर्छ भनेर दबाब दिनु हुँदैन, उनले भने, अदालतले विवेक प्रयोग गर्नुपर्छ। उनले पार्टीका कार्यकर्तालाई देशव्यापी विरोध प्रदर्शनका कार्यक्रमलाई जारी राख्न निर्देशन दिए। आवश्यक परे त्यसलाई चुनावी अभियान बनाउनुपर्ने उनको भनाइ थियो।कांग्रेस सहमहामन्त्री डा प्रकाशशरण महतले प्रतिनिधिसभा विघटन हुनुमा प्रधानमन्त्री मात्र नभई नेकपाका अन्य नेता उत्तिकै जिम्मेवार रहेको बताए। आज प्रतिनिधिसभा विघटनको दोष हामी केपी शर्मा ओलीलाई मात्र लगाउँदै छौं। तर, यसको दोष समग्र कम्युनिस्ट हुन्, डा महतले भने, उहाँहरूलाई लागेको थियो कि ओलीले सत्ता छाड्छन्। तर, ओलीले नछाडेपछि मात्रै उहाँहरूबीच विवाद भयो। जसको परिणाम प्रतिनिधिसभा विघटन हुन पुग्यो। उनले कांग्रेस छिटो जनप्रतिनिधिमूलक संस्थाको पक्षमा रहेकाले प्रतिनिधिसभा पुनःस्थापना वा निर्वाचन दुवै स्वीकार्य भएको स्पष्ट पारे। त्यसका लागि हाम्रो खबरदारी हुन्छ, निरन्तर आन्दोलन हुन्छ। निष्पक्ष निर्वाचन हुनुपर्छ, उनले भने। कांग्रेसका पूर्वमहामन्त्री प्रकाशमान सिंहले प्रधानमन्त्री ओलीले निर्वाचन गराउनेमा आशंका व्यक्त गरे। प्रधानमन्त्री निर्वाचन हुन्छ भनेर भ्रम छरिरहनुभएको छ। जनता मूर्ख छैनन्। झन्डै दुईतिहाइको सरकार भन्ने तर संसद्मा विश्वासको मत लिन नसक्ने ओलीले निर्वाचन गराउनुहुन्न, काठमाडौं क्षेत्र नं १ को प्रदेश क निर्वाचन क्षेत्रमा आयोजित विरोध प्रदर्शनलाई सम्बोधन गर्दै भने, जनताले चुनेर पठाएका जनप्रतिनिधिसँग विश्वासको मत लिन नसक्ने प्रधानमन्त्रीले सीधै जनताको मत लिन्छु भनेर कसैले पत्याउँछ ? यो निर्वाचन नगराउने खेल हो। कांग्रेस प्रवक्ता विश्वप्रकाश शर्माले संविधानमा प्रतिनिधिसभा विघटनको प्रावधान भए पनि प्रधानमन्त्रीले गरेको सिफारिस संविधानको व्यवस्थाअनुसार नभएको तर्क गरे। यो केवल एक जना प्रधानमन्त्री वा एक जना राजनीतिज्ञको सनकको भरमा भएको हो, प्रवक्ता शर्माले भने, संसद्ले विकल्प दिन नसकेको अवस्थामा मात्रै संसद् विघटन गर्न पाइन्छ। तर, यो प्रावधान प्रधानमन्त्री केपी शर्मा ओलीमा लागू हुँदैन। कांग्रेस केन्द्रीय सदस्य गगनकुमार थापाले प्रतिनिधिसभा विघटन असंवैधानिक मात्रै नभई अनधिकृत कार्य भएको टिप्पणी गरे। यसको अधिकार नै उहाँ (प्रधानमन्त्री)लाई छैन। संविधानले यसको कल्पनै गरेको छैन, काठमाडौं क्षेत्र नं ४ को प्रदेशसभा ख मा आयोजित कार्यक्रममा उनले भने, प्रतिनिधिसभा विघटन असंवैधानिक मात्र होइन, गैरजिम्मेवार कदम पनि हो।जेठ १३ गते १६५ वटै निर्वाचन क्षेत्रमा विरोधसभा गरेको कांग्रेसले प्रदेशसभा निर्वाचन क्षेत्र हुँदै ७५३ वटै पालिका र सबै वडामा पनि विरोध प्रदर्शन गर्ने कार्यक्रम घोषणा गरिसकेको छ। कांग्रेसले प्रतिनिधिसभा पुनःस्थापनालाई भने सडक प्रदर्शनको मुद्दा बनाएको छैन।"
कालीगण्डकीमा खुल्यो ट्र्याक,"लक्ष्मण पोखरेलबुटवल, कृष्ण पोखरेलतानसेन चीननेपालभारत जोडिने महत्त्वपूर्ण कालीगण्डकी करिडोरको ट्र्याक खोल्ने काम सकिएको छ। पहिलो चरणको ९९ प्रतिशत काम सकिएको करिडोरले लुम्बिनी, गण्डकी र बागमती प्रदेशलाई जोड्नेछ। भारतको सुनौली नाकादेखि चीनको कोरला नाकासम्म जोडिने यो सडक त्रिदेशीय व्यापार र धार्मिक पर्यटकीय मार्ग हो। यो सडकले उत्तरदक्षिणलाई जोडेर तीन प्रदेशका ९ जिल्लालाई गुल्जार गर्नेछ। अनकन्टार पहाडमा सडक निर्माण गरी गाउँलाई समेत सहरीकरण गरिँदै छ। करिडोर व्यापार, पर्यटनमात्रै नभई १५ लाख नागरिकको जीवनसँग प्रत्यक्ष जोडिएको छ। सडक नै नपुगेका कतिपय गाउँबाट स्वास्थ्य सेवा नजिकिएको छ भने हिमाली उत्पादनको व्यापारमा सहज भएको छ। नवलपरासीको गैंडाकोटदेखि मुस्ताङको कोरलासम्मको ४३२ किलोमिटर उत्तर दक्षिण लोकमार्ग कालीगण्डकी करिडोरको ९९ प्रतिशत ट्र्याक खुलिसकेको छ। करिडोरको पाल्पा खण्डमा ५ सय मिटरमा ट्र्याक खोल्ने काम भइरहेको छ। यो राष्ट्रिय गौरवको आयोजना हो। ट्र्याक खुलेका सडकमा कालोपत्रे, पुल निर्माण, सडक चौडा, नाली विस्तार, ग्राभेलका काम भइरहेका छन्। यो करिब २५ अर्बको आयोजना हो। कालीगण्डकी करिडोरको नवलपरासी, पाल्पा, गुल्मी, पर्वत, स्याङ्जा, म्याग्दी, मुस्ताङमा ट्र्याक खोली सडक खोलिसकिएको छ भने कुनैकुनै ठाउँमा सडक पिच भएर सवारीसाधन आवतजावत गर्न थालिसकेका छन्। करिडोरको बेनीदेखि मुस्ताङको सदरमुकाम जोमसोमसम्मको ८२ किलोमिटर क्षेत्रमा विगत १० वर्षदेखि यातायात सञ्चालनमा आएको छ। आगामी ५ वर्षभित्र गैंडाकोटदेखि मालढुंगासम्मको २ सय ४५ किलोमिटर सडक कालोपत्रे भइसक्ने कालीगण्डकी करिडोर कार्यालय पाल्पाका आयोजना प्रमुख सुबोधप्रसाद देवकोटाले बताए। आउँदो २०७९ असार मसान्तसम्म राम्दी गैंडाकोटको १ सय ३२ किलोमिटर सडक कालोपत्रे सक्ने गरी भारत सरकारको ५ अर्ब ऋण सहयोगमा काम भइरहेको छ। सो खण्डको रामपुर क्षेत्रमा १२ किलोमिटर पिच पूरा भएको आयोजना प्रमुख देवकोटाले बताए। करिडोरको मिर्मीदेखि पर्वतको अमरादीसम्मको ५२ किलोमिटर सडकमध्ये रानीपानीसम्मको १७ किलोमिटर सडक र गुल्मीको रिडीदेखि २१ किलोमिटर हर्मिचौरसम्मको कालोपत्रेको काम सुरु भएको इन्जिनियर राजीव मानन्धरले बताए। गुल्मी र बागलुङ क्षेत्रको ६१ किलोमिटर नेपाली सेनाले ट्र्याक खोली करिडोर कार्यालयलाई जिम्मा लगाइसकेको छ। २०६७ सालमा सरकारले सडक विभागअन्तर्गत करिडोरको छुट्टै कार्यालय स्थापना गरी ४ वर्षसम्म बागलुङ र ०७१ सालदेखि पाल्पामा कार्यालय राखी काम गर्दै आएको छ। ०५८ सालमा पाल्पामा पश्चिमाञ्चल क्षेत्रका जनप्रतिनिधि भेलाभएर कालीगण्डकीको किनारै किनार बाटो निर्माण गर्ने निर्णय गरेपछि करिडोरले मूर्त रूप लिएको तत्कालीन जिविस पाल्पाका सभापति झपेन्द्र जीसीले बताए। कालीगण्डकी करिडोर देशका मुख्य ३ वटा राजमार्ग महेन्द्र राजमार्ग, सिद्धार्थ राजमार्ग र पुष्पलाल मध्यपहाडी लोकमार्गसँग जोडिनेछ।"
गौतम पार्टी एकता अभियानमा,"काठमाडौं : नेकपाका दुवै खेमामा नलागेका नेता वामदेव गौतमले पार्टी एकताका लागि अपिल गरेका छन्। गौतमले शनिबार आफ्नो संयोजकत्वमा नेपाल कम्युनिस्ट पार्टी (नेकपा) एकता राष्ट्रिय अभियान घोषणा गरी पार्टी एकताका लागि जुलुस सञ्चालन गर्न र एकताको सन्देश दिने गरी पोस्टर छापेर बाँड्न अपिल गरेका हुन्। पार्टी एकता जोगाउने वा पुनर्एकीकरण गर्ने उद्देश्य लिएर आफूले दुवै समूहलाई समर्थन नगरी अभियानको संयोजक बनेर अगाडि आएको गौतमले वक्तव्यमार्फत जनाएका छन्। एकताको आह्वानमा जुलुस सञ्चालन गर्नुहोस्, एकताको सन्देश दिने पर्चा पोस्टर छापेर बाँड्नुहोस्। यसो गर्नुभयो भने प्रिय कमरेडहरू हाम्रो प्यारो पार्टी र पार्टीका सबै आदरणीय नेताहरूलाई एकै ठाउँमा ल्याउन सकिनेछ र पार्टीलाई पुनर्एकीकरण गर्न सकिनेछ, गौतमले वक्तव्यमा भनेका छन्। सरकारले एउटा कार्यकाल पूरा नहुँदै र पार्टी एकीकरणको तीन वर्ष पनि व्यतित नहुँदै नेकपा विभाजनबाट क्षतविक्षत हुने दिशातर्फ अग्रसर हुनु अत्यन्त दुःखद र पीडादायी भएको वक्तव्यमा उल्लेख छ। गौतमले नेपाली जनताको आशा र भरोसाको केन्द्रका रूपमा रहेको पार्टी पदीय जिम्मेवारी र व्यक्तिवादी कार्यशैली, सरकार सञ्चालन, पार्टी र सरकारको सम्बन्ध कस्तो हुने भनेर उत्पन्न अन्तरविरोधहरूको समाधान गर्न नसक्नाका कारण विभाजन उन्मुख हुनु शीर्षस्थ नेताहरूको अयोग्यताको द्योतक भएको जनाएका छन्। उनले विभाजन रोक्न नसके नेपाली जनताले कहिल्यै माफी नदिने चेतावनी दिएका छन्। यो पार्टी विभाजनमा सामेल हुने र विभाजनलाई नेतृत्व गर्ने कुनै पनि नेतालाई यदि पुनर्एकीकरणको अवस्थामा सामेल हुनुभएन भने लोकतान्त्रिक मूल्यमान्यतामा आधारित समृद्ध समाजवाद निर्माणलाई समर्थन गर्ने नेपाली जनताले कहिल्यै माफी दिने छैनन्, उनले भनेका छन्। उनले दुवै खेमालाई एकअर्काविरुद्ध गरिरहेका लडाइँ बन्द गर्न आग्रह गरेका छन्। एकअर्कालाई दोष दिँदै, सामान्य मानमर्यादा उल्लंघन गर्दै आफ्ना ऐतिहासिक योगदानलाई च्याँखे थापेर देश र विदेशका कम्युनिस्ट विरोधीलाई हसाउँदै सुरु गर्नुभएको लडाइँ बन्द गर्नुहोस् र फर्कनुहोस्, पुनर्मिलन गर्नुहोस् र हजारौं सहिदको रगतबाट विकसित भएको हाम्रो प्यारो पार्टीलाई मिलेर पुनर्गठन गरौं, व्यक्तव्यमा लेखिएको छ, ऐतिहासिक शिक्षा लिएर पार्टीलाई व्यवस्थित सञ्चालन गरौं र पार्टीमा उत्पन्न भएका सबै अन्तरविरोधलाई पार्टी पद्धतिअनुरूप सम्मानजनक ढंगबाट हल गरौं। उनले पार्टीका नेताकार्यकर्तालाई जो जहाँ जुन अवस्थामा रहे पनि नेकपा एकता अभियानको नाममा संगठन खडा गर्न र विभाजनमा ढल्केकाहरूलाई सम्झाउन आग्रह गरेका छन्। घरमा आउने कमरेडहरूलाई आफूसक्दो सहयोग गर्नुहोस्। सबैलाई सम्मान गर्ने कसैलाई पनि अपमान नगर्ने समाजवादी शैली अपनाउनुहोस्, वक्तव्यमा छ। शीर्ष नेताहरूको व्यवस्थापकीय पक्षको कमजोरीले गर्दा प्रधानमन्त्रीविरुद्ध अविश्वास प्रस्ताव लैजाने र प्रतिनिधिसभा भंग गर्ने तथा भर्खर एकीकरण भएको पार्टी विभाजन गर्नेसम्मका दुर्घटना राष्ट्रले व्यहोर्न पर्ने अवस्था आएको गौतमको ठहर छ। पार्टीभित्र उत्पन्न हुने समस्या पार्टीभित्रै समाधान गर्न नसकेर प्रतिनिधिसभालाई दुरुपयोग गर्नेसम्मका घटना हुनु राष्ट्रकै निम्ति पीडादायी अवस्था भएको उनको भनाइ छ। पार्टीभित्र उत्पन्न उपर्युक्त समस्या समाधान गर्नुको बदला एकीकरणपछिको यो एक वर्ष नेतृत्वको धु्रवीकरणमा बित्यो। पार्टीभित्र कुनै पनि तहमा संस्थागत छलफल र निर्णय नगरी छापामार शैलीमा एक अध्यक्षले पार्टीका अध्यक्षसमेत रहेका प्रधानमन्त्रीविरुद्ध प्रतिनिधिसभामा अविश्वासको प्रस्ताव दर्ता गराउनु र त्यसको सामना गर्ने वा नसक्ने भए राजीनामा दिनुको बदला प्रतिनिधिसभा भंग गर्नेसम्मका दुर्घटना अहिले पार्टीले व्यहोर्नुपरेको छ, गौतमले भनेका छन्।"
राष्ट्रियसभामा प्रधानमन्त्रीको प्रश्न : पूर्वन्यायाधीशले अदालतलाई धम्की दिन मिल्छ ?,"काठमाडौं : प्रधानमन्त्री केपी ओलीले पूर्वप्रधानन्यायाधीशले अदालतलाई धम्की दिन नमिल्ने बताएका छन् ।आइतबार राष्ट्रियसभाको बैठकलाई सम्बोधन गर्दै प्रधानमन्त्री ओलीले प्रश्न गरेका हुन् । केही समय अदालतमा जागिर खाएकै भरमा प्रधानन्यायाधीशलाई वर्तमान र भविष्य सम्झिएर फैसला गर्नू भनेर सडकबाट धम्की दिन मिल्छ ?, प्रधानमन्त्री ओलीले प्रश्न गर्दै भने । ओलीले आवश्यकताको सिद्धान्त अनुसार प्रतिनिधिसभा विघटन भएको बताएका छन् । आइतबार राष्ट्रियसभाको बैठकलाई सम्बोधन गर्दै प्रधानमन्त्री ओलीले यस्तो बताएका हुन् । प्रतिनिधिसभा विघटन राजनीतिक प्रश्न हो । यसलाई कानुनी र संवैधानिक प्रश्नको रुपमा लिनु हुँदैन, प्रधानमन्त्री ओलीले भने, लोकतान्त्रिक अभ्यासमा अगाडि जान दिनुपर्छ । यो राजनीतिक विषय हो । यो आवश्यकताको सिद्धान्त अनुसार भएको काम हो। ओलीले संविधानले प्रधानमन्त्री र मन्त्रिपरिषद्लाई कार्यकारी अधिकार दिएको भन्दै संविधानमा कतै पनि प्रधानमन्त्रीले प्रतिनिधिसभा विघटन गर्नु हुँदैन भनेर नलेखेको दाबी गरेका छन्। ओलीले संविधान अनुसार नै मन्त्रिपरिषद्को सर्वसम्मत निर्णयका आधारमा प्रधानमन्त्रीको सिफारिसमा राष्ट्रपतिले प्रतिनिधिसभा विघटन गरेको बताए । संविधानले कार्यकारी अधिकार मन्त्रिपरिषद र प्रधानमन्त्रीलाई दिएको छ । सोही अनुसार प्रधानमन्त्रीको सिफारिसमा राष्ट्रपतिले प्रतिनिधिसभा विघटन गर्नु भएको हो, प्रधानमन्त्री ओलीले भने । मन्त्रिपरिषद् बैठकमा प्रतिनिधिसभा विघटन उपयुक्त होला र भनेर केही सदस्यले प्रश्न गरेको भए पनि आफूले आश्वस्त पारेको ओलीको भनाइ छ । बैठकमा केही साथीहरुले प्रतिनिधिसभा विघटन उपयुक्त होला कि नहोला भनेर विषय उठाउनुभएको थियो, ओलीले भने, तर, मैले आस्वस्त पारेपछि उहाँहरुले सहमति जनाउनु भयो । यो विषयमा सर्वसम्मत निर्णय भएको थियो । ओलीले प्रतिनिधिसभा विघटनको सिफारिस र विघटन भएपछि कुन नेताले कसलाई तान्यो । कसको स्वार्थमा धक्का पर्यो भन्ने कुरा गौण भएको बताए । ओलीले प्रतिनिधिसभा पुनःस्थापनाको कुनै विकल्प नभएको बताए । पुनःस्थापना भए ६६ महिनामा सरकार परिवर्तनको तमासा सुरु हुने बताए ।"
"चुनावमा जाऔं देउवा, पौडेल भन्छन् आन्दोलन गरौँ !","काठमाडौं : संसद विघटन गर्ने सरकारी कदमविरुद्ध नेपाली कांग्रेस आन्दोलनमा छ। देशका सबै प्रतिनिधि सभा निर्वाचन क्षेत्र र प्रदेश निर्वाचन क्षेत्रमा विरोध प्रदर्शन गरिसकेको कांग्रेसले अर्को साता ७५३ वटै पालिका हुँदै सबै वडा तहसम्म आन्दोलनका कार्यक्रम गर्दैछ। सरकारी कदम असंवैधानिक र अलोकतान्त्रिक भएको निष्कर्श निकाल्दै कांग्रेस केन्द्रीय समितिले एकमतले आन्दोलनका कार्यक्रम सार्वजनिक गरेको हो। आन्दोलनमा जाने निर्णय सर्वसम्मत भएपनि आन्दोलनलाई सशक्त बनाउने कि आन्दोलनलाई चुनावी अभियानका रुपमा अगाडि बढाउने भन्नेमा भने कांग्रेसको शीर्ष तहमै तीब्र मतान्तर छ। पार्टी सभापति शेरबहादुर देउवा अदालतले निर्वाचनका पक्षमा फैसला गरे चुनावमा जानुपर्ने मत राख्छन् भने वरिष्ठ नेता रामचन्द्र पौडेल संविधानविपरीत गरिएको संसद विघटनको कदम सच्याउन कांग्रेस सडक संघर्षलाई थप सशक्त बनाउनुपर्ने पक्षमा छन्। दुई नेताबीचको फरक मत आइतबार एक कार्यक्रममा पनि प्रष्ट देखियो। सबैभन्दा ठूलो अदालत त जनता हो नि, आइतबार प्रजातान्त्रिक विचार समाजले आयोजना गरेको कार्यक्रममा सभापति देउवाले भने, अदालतले निर्वाचनका पक्षमा फैसला गरे हामी किन चुनावबाट भाग्ने ? प्रजातान्त्रिक विचार समाजले प्रकाशित गरेको कांग्रेस संस्थापक नेता सूर्यप्रसाद उपाध्यायको जीवनीमा आधारित पुस्तक विमोचन गर्दै देउवाले अदालतले निर्वाचनमै जानुपर्ने आशय व्यक्त गरे। कार्यक्रममा पार्टी वरिष्ठ नेता पौडेल, महामन्त्री डा शशांक कोइराला, नेताहरु अर्जुननरसिंह केसीलगायत उपस्थित थिए। कांग्रेस सभापति देउवाले शनिबार आयोजित पार्टी कार्यक्रममा पनि चुनावको तयारीमा जुट्न नेता कार्यकर्तालाई निर्देशन दिएका थिए। उनले प्रधानमन्त्री ओलीको पार्टी चुनावी अभियानमा जुटिसकेकाले कांग्रेस चुप लागेर बस्न नहुने बताएका थिए। सभापति देउवा सर्वोच्च अदालतको फैसला अनुसार अगाडि बढ्ने मनशायमा छन्। तर वरिष्ठ नेता पौडेलले भने पञ्चायतकालमा बीपी कोइरालाले पनि निर्वाचन बहिष्कार गरेको प्रसंग उल्लेख गर्दै सरकारको असंवैधानिक कदमलाई बल पुग्ने गरी कांग्रेस निर्वाचनमा जान नहुने अडान राखे। चुनाव त पञ्चायतमा पनि हुन्थ्यो नि। तर बीपीले पञ्चायतले गरेको चुनाव बहिष्कार गर्नुभएको थियो, देउवातिर संकेत गर्दै उनले भने, चुनाव भन्नेबित्तिकै सबै छाडेर गइहाल्ने होइन, कांग्रेस आन्दोलनमा जान्छ। पौडेलले सरकारको अलोकतान्त्रिक र असंवैधानिक कदम सच्याएपछि मात्र चुनावमा जानुपर्ने मत राखे। नेता पौडेलले मुलुक थप संकटतर्फ जान सक्ने सम्भावना औंल्याए। उनले मुलुकलाई थप भूमरीमा पर्न नदिन कांग्रेसले स्पष्ट नीति लिएर नेतृत्व गर्नुपर्नेतर्फ देउवाको ध्यानाकर्षण गराए। कांग्रेसले कस्तो नीति लिन्छ भनेर आज सबैको दृष्टि कांग्रेसतिर छ, उनले भने, यस्तो अवस्थामा कांग्रेस ढुलमुल हुने होइन। सही नेतृत्व र स्पष्ट दिशा। बरिष्ठ नेता पौडेलले संसद पुनस्र्थापना हुनै सक्दैन भनेर प्रधानमन्त्रीले अदातललाई प्रभावित पार्न खोजेको र पूर्वप्रधानन्यायाशीलाई समेत धम्क्याउने काम गरेको भन्दै आपत्ति जनाए। तर सभापति देउवाले भने अदालतलाई कसैले पनि प्रभावमा पार्न नहुने र अदालतको निर्णय सबैले स्वीकार गर्नुपर्ने धारणा राखे। नेता पौडेलले संविधानमा प्रतिनिधि सभा विघटनको प्रावधान नरहेको जीकिर गरे। संविधान बनाउने हामी हो, हामी ज्यूँदै छौं पौडेलले धारणा राखिरहेका बेला छेवैमा रहेका सभापति देउवा बीचमै बोले। उनले भने, संविधान बनाएका बेला म पनि थिएँ। म पनि ज्युँदैछु। कार्यक्रममा महामन्त्री डा शशांक कोइरालाले पछिल्लो राजनीतिक घटनाक्रमबारे मौन रहे। उनले कांग्रेस संस्थापक नेता उपाध्यायको योगदानको पार्टीले कदर गर्ने बताए। कांग्रेस नेता केसीले पार्टीले नेपाल एकीकरणमा पृथ्वीनारायण शाहको योगदानको चर्चा गर्दै पृथ्वीजयन्ती मनाउनुपर्नेमा जोड दिए। प्रजातान्त्रिक विचार समाजका अध्यक्ष केदारनरसिंह केसीले स्व उपाध्यायलाई पार्टीले सम्मान गर्न नसकेको धारणा राखेका थिए।"
माइतीघरमा प्रधानमन्त्री ओलीविरुद्धको प्रदर्शनमा जे देखियो (फोटो),काठमाडौं : प्रधानमन्त्री केपी ओलीले प्रतिनिधिसभा विघटन गरेको विरोधमा देशभर प्रदर्शन भइराखेको छ । सत्तारुढ दल नेपाल म्युनिस्ट पार्टी (नेकपा) भित्रै प्रचण्डनेपाल समूहले सडक तताएको छ । ओलीको यो कदमपछि पार्टी विभाजन भएको छ । निर्वाचन आयोगले औपचारिक रुपमा विभाजनको पत्र नदिए पनि ओलीको नेतृत्वमा एउटा समूह बनेको छ भने पुष्पकमल दाहाल प्रचण्ड र माधवकुमार नेपालको नेतृत्वमा अर्को समूह बनेको छ । आइतबार नेकपा प्रचण्डनेपाल समूहका विद्यार्थी नेताले माइतीघर मण्डलामा प्रदर्शन गरेका छन् । वयलगाडा जुलुस निकाल्न पुगेका युवामाथि प्रहरीले हस्तक्षेप गरेपछि झडपको स्थिति बनेको थियो।
राष्ट्रियसभाको सातौँ अधिवेशन अन्त्य,"काठमाडौं : राष्ट्रियसभाको यही पुस १७ गतेदेखि सुरु भएको सातौँ अधिवेशन आइतबार अन्त्य भएको छ। राष्ट्रियसभाको आइतबारको बैठकमा अध्यक्ष गणेशप्रसाद तिमिल्सिनाले राष्ट्रपतिबाट प्राप्त अधिवेशन अन्त्यसम्बन्धी पत्रको व्यहोरा पढेर सुनाएका थिए । सोहीअनुसार उनले राष्ट्रियसभाको चालु अधिवेशन आइतबार राति १२ बजेदेखि लागु हुने गरी अन्त्य भएको घोषणा गरेका हुन् । चालु अधिवेशनको १० दिनमा चार बैठक बसेर सात अध्यादेश पेश भएको, नवनियुक्त राष्ट्रियसभा सदस्य वामदेव गौतमलाई सभाको दिगो विकास तथा सुशासन समिति सदस्यमा मनोनयन गरिएको, थारू र मधेशी आयोगको प्रतिवेदन पेश भएको तथा दिगो विकास र विधायन व्यवस्थापन समितिको वार्षिक प्रतिवेदन पेश भएको अध्यक्ष तिमिल्सिनाले जानकारी दिए । यसअघि बैठकमा उठेका एवं समसामयिक विषयमा प्रधानमन्त्री केपी ओलीले वक्तव्य दिए । बैठकमा प्रधानमन्त्री ओलीले थारु आयोगको वार्षिक प्रतिवेदन, २०७६०७७ र विधायन व्यवस्थापन समितिका सभापतिका तर्फबाट समिति सदस्य देवेन्द्र दाहालले विधायन व्यवस्थापन समितिको वार्षिक प्रतिवेदन, २०७६०७७ सभासमक्ष पेश गरेका थिए ।"
प्रचण्ड र नेपाल पनि प्रधानमन्त्रीको साक्षी बस्दा अहिलेको अवस्था आयो : झाँक्री,"विराटनगर : नेपाल कम्युनिस्ट पार्टी ( नेकपा) नेतृ रामकुमारी झाँक्रीले तत्कालिन नेकपाका कार्यकारी अध्यक्ष पुष्पकमल दाहाल 'प्रचण्ड' र वरिष्ठ नेता माधव नेपालको अकर्मण्यताका कारण नै अहिलेको राजनीतिक अवस्था उत्पन्न भएको आरोप लगाएकी छन्। विराटनगरमा आइतबार आयोजित अनेरास्ववियु मोरङको पदाधिकारी शपथग्रहणमा उनले यो अवस्था आउनुमा पार्टीका शीर्ष नेताहरूको अकर्मण्यता कारक रहेको बताएकी हुन्। प्रधानमन्त्रीलाई मात्रै दोषी देखाएर हाम्रा कुनै पनि नेता उम्कन पाउँदैनन्, उनले भनिन्, यसअघि ओलीका हरेक कदमको साक्षी पुष्पकमल दाहाल प्रचण्ड र माधव नेपाल पनि हुन्। आफूहरु बहुमतमा हुँदाहुँदै पनि ओलीको स्वेच्छाचारिता सहेर बस्नु नै दाहाल र नेपालको गल्ती भएको उनले दाबी गरिन्। जुन बेला प्रधानमन्त्रीलाई तह लगाउनु पर्थ्यो, त्यतिबेला बहुमतको दम्भ प्रचण्ड र नेपालमा पनि हराएन। जे गरे पनि साक्षी बस्दाको परिणाम आज प्रतिनिधिसभा विघटन हुन पुग्यो, झाँक्रीले भनिन्, विद्यार्थीहरूले नेताको खबरदारी गर्ने हो, गुलामी होइन। पार्टीको नाम, झन्डा वा चुनाव चिन्हको लडाईंमा अहिले सडकमा उत्रिएका नेताको ध्यान जानु आवश्यक भएको उनको भनाइ थियो। उनले अब पनि प्रचण्डनेपाल नसुध्रिए भविष्यमा अझै ठूलो भुक्तमान भोग्नुपर्ने चेतावनी पनि दिइन्। अहिले प्रधानमन्त्री ओलीले हामी बहुमतमा छौं भन्नु, अनि सरकारमा रहँदा काम गर्न दिएनन् भन्नुको कुनै अर्थ नभएको उनको भनाइ थियो। प्रधानमन्त्री ओलीको षड्यन्त्रको पर्दाफास सडकबाटै गर्नुपर्ने उनले बताइन्। अहिले पूर्वएमाले एक हौं भन्नु ओलीले आफ्नो अनन्य मित्र, राष्ट्रपति र ४ जना धर्मछोराको मुख्यमन्त्री पद जोगाउने षड्यन्त्र मात्र हो, उनले भनिन् अब एमाले छैन, नेकपा मात्रै छ। उनले अहिले पार्टी फुट्यो या जुट्यो यो विषयमा आफू केही नबोल्ने बताइन्। आफ्नै समूहका नेताको कमजोरीमा धेरै समय खर्चिएकी झाँक्रीले अहिले प्रचण्डनेपालको सजाय भोग्नुपर्ने समय भएकाले विगतका गल्तीबाट पाठ सिक्दै सच्चिएर राजनीतिको नयाँ धार सिर्जना गर्नसमेत आग्रह गरिन्। अहिले प्रधानमन्त्रीले संविधानमा उल्लेख नै नभएका कुरा गरेर प्रतिगमन गरिरहँदा पनि धुप बाल्ने र बत्ती बाल्नेहरूको संख्या ठूलै रहेको र प्रचण्डनेपाल समूहको आन्दोलन सशक्त नदेखिएको उनको भनाइ थियो। हाम्रा नेताको ताल हेरौं न, अझै पनि चरम अवसरवादी चरित्र छ, राजनीतिक अपराध गर्नेलाई बहिस्कार गर्नुपर्नेमा, धुपबत्ती बाल्ने र बत्ती बाल्ने खालका आन्दोलन कार्यक्रम ल्याइरहेका छन्। प्रचण्डनेपाल समूहकै विरोध गर्दै नेतृ झाँक्रीले आन्दोलनमा पनि अवसरवाद देखिनु दुख:द भएको बताइन् । उनले मुद्दामा असहमति जनाउँदै प्रधानमन्त्री ओलीको विरोध गर्नुपर्नेमा त्यस्तो नदेखिएको बताइन्। उनले ओलीको विरोध गर्न र नेताहरूलाई सुधार्न विद्यार्थीले सशक्त भूमिका निर्वाह गर्नुपर्ने औंल्याइन्।"
यस्तो छ ओलीको १६ पृष्ठ लामो सर्कुलर (पूर्णपाठ),"काठमाडौं : प्रधानमन्त्री केपी ओलीले पार्टी विभाजन भएपछि आफ्नो समूहलाई १६ पृष्ठ लामो सर्कुलर गरेका छन्। नेपाल कम्युनिस्ट पार्टी (नेकपा) अध्यक्षसमेत रहेका ओलीले पुस ११ गते अन्तरपार्टी निर्देशन पठाएका हुन्। निर्देशनमा ओलीले पार्टी एकताका लागि भएको प्रयाससँगै प्रतिनिधिसभा विघटनपछिको अवस्थाको विषय समेटेका छन्। ओलीले केन्द्रदेखि स्थानीय तहसम्म आफ्नो प्रभावलाई जीवन्त राख्नुपर्नेमा जोड दिएका छन् । प्रतिनिधिसभा विघटन गरेर मध्यावधि चुनावको घोषणा गरेपछि चौतर्फी आलोचना भइरहेका बेला ओलीले स्थानीय तहमा आफ्नो प्रभाव र प्रभुत्व कायम राख्नेगरी यो सर्कुलर गरेका हुन्। पुस ५ गते प्रधानमन्त्री ओलीको सिफारिसमा राष्ट्रपति विद्यादेवी भण्डारीले प्रतिनिधिसभा विघटनको सिफारिस गरेपछि सत्तारुढ दल नेकपा विभाजित भएको हो। एउटा समूहको नेतृत्व ओलीले गरेका छन् भने अर्को समूहको नेतृत्व पुष्पकमल दाहाल प्रचण्ड र माधवकुमार नेपालले गरेका छन्। ओलीले पठाएको सर्कुलरमा अहिलेसम्म पार्टीले गरेका निर्णय र भावी रणनीतिका विषयमा उल्लेख गरिएको छ। ओलीले सर्कुलरमा प्रतिनिधिसभा विघटनलाई चुनौतीपूर्ण निर्णयसमेत भनेका छन। हामीले के गर्यौँ, के गरिरहेका छौँ र के गर्न चाहेका छौँ भन्ने कुराको समष्टिगत जानकारीसँगै जनतामा फैलाउन खोजिएको नकारात्मकता, घृणा र वितृष्णाको मनोविज्ञान चिरिँदै जानेछ, ओलीले भनेका छन्, आन्दोलनको रक्षाका लागि लिनु परेको यस चुनौतीपूर्ण निर्णयको औचित्यबारे सार्वभौम नेपाली जनताले आवश्यक समझदारी राख्ने छन् र उचित फैसला गर्नैछन। उच्च मनोबलका साथ अगाडि बढौँ।"
हामी देश कसरी जोगाउन सकिएला भन्ने चिन्तामा छौँ : पूर्वराजा ज्ञानेन्द्र,"काठमाडौं : पूर्वराजा ज्ञानेन्द्र शाहले अहिले देश कसरी जोगाउन सक्रिन्छ भन्ने चिन्तामा आफू रहेको बताएका छन् । आइतबार २९९ औं जयन्ती तथा राष्ट्रि एकता दिवसको अवसरमा शुभकामना सन्देश दिँदै ज्ञानेन्द्रले यस्तो बताएका हुन् । नेपाली भनेका नेपाली नै हुन् । कुनै अर्को जलप लगाएर हुँदैन भन्ने अपार राष्ट्रभक्तिले ओतप्रोत भएर बडामहाराजाधिराजबाट नेपाल राष्ट्र निर्माणमा आफ्नो पूरै जीवन असर्पण गर्नुभएको तथ्य स्मरण मात्र हुँदा पनि हामी सबै नेपाली गौरवान्वित हुने गर्दछौँ, ज्ञानेन्द्रले भनेका छन्, यो समयमा देश कसरी जोगाउन सकिएला भन्ने चिन्ताग्रस्त अवस्थामा छौँ ।"
धनगढीको सभा पञ्चभेला जस्तै,"काठमाडौं : नेकपाको दाहालनेपाल समूहका वरिष्ठ नेता झलनाथ खनालले प्रधानमन्त्री केपी शर्मा ओलीले अहिले गरिरहेका भेला पञ्चभेलाजस्तै भएको बताएका छन्। पञ्चले पनि अन्तिम अवस्थासम्म पञ्चायती व्यवस्था कसैगरी पनि यताउता नहुने भन्दै भेला गर्ने गरेको र अहिले ओलीले गरेको भेला पनि त्यस्तै भएको नेता खनालको दाबी छ। काठमाडौंमा शनिबार नेकपा दाहालनेपाल समूह सम्पर्क समन्वय कमिटीद्वारा आयोजित भेला तथा प्रशिक्षण कार्यक्रममा खनालले शुक्रबार धनगढीमा ओली समूहले गरेको सभालाई पञ्चभेलाको संज्ञा दिएका हुन्। हिजो धनगढीमा जुन प्रकारले भेला भयो, त्यो पञ्च भेलाजस्तो मात्रै हो। पञ्चभेलाको चरित्रभन्दा अहिले केही पनि फरक छैन। बस रिजर्भ गरेर मान्छेलाई पैसाको प्रलोभन देखाएर भेला गर्ने काम भएको छ, खनालले भने, पाँच हजारभन्दा बढी त त्यहाँ प्रहरी मात्रै उपस्थित थिए। गृहमन्त्री रामबहादुर थापा अहिले भ्रममा परेर ओली समूहतिर लागे पनि अन्तिममा आफूतिरै आउने दाबी उनले गरे। भने, कतिपय साथी अलमलिएर पनि जानुभएको छ। यो गुट र पार्टीका बीचमा अन्तरविरोध खडा भएको छ। यसलाई राम्रो ढंगले फस्र्योट गर्नुपर्छ। उनले प्रधानमन्त्री ओलीले संविधानमै नभएको प्रतिनिधिसभा विघटनको काम गरेको बताए। संविधान निर्माणका क्रममा संविधानसभाभित्र धारा ७६ बनाउने बेला छलफलमा अनेकौं घण्टा बिताएको र यो कुरा हाल प्रधानमन्त्री ओलीका महान्यायाधिवक्ता रहेका अग्नि खरेल र तत्कालीन संविधानसभाका अध्यक्ष सुवास नेम्बाङलाई राम्रैसँग जानकारी रहेको खनालले बताएका थिए। धारा ७६ फाइनल गर्दा मात्रै हामीले अनेकौं घण्टा बिताएका छौं। यो कुरा सुवास नेम्बाङलाई थाहा छैन ? यो कुरा महान्यायाधिवक्ता अग्नि खरेललाई थाहा छैन ? थाहा छ, उहाँहरूले विभिन्न वक्ताव्यमा भन्नुभएको छन्, मिडियामा बोलेका छन्। प्रवक्ता तथा केन्द्रीय संघर्ष समितिका संयोजक नारायणकाजी श्रेष्ठले प्रधानमन्त्री ओलीले चालेको कदम खारेज गरेर प्रतिनिधिसभालाई निरन्तरता दिन नसके देशमा चुनाव पनि नहुने, संसद् पनि नहुने र देश प्रतिगमनतर्फ जाने बताए।"
प्रधानमन्त्री ओलीले आज राष्ट्रिय सभामा सम्बोधन गर्ने,"काठमाडौं : प्रधानमन्त्री केपीशर्मा ओलीले आज राष्ट्रिय सभाको बैठकमा सम्बोधन गर्दैछन्। संघीय संसद भवन नयाँ बानेश्वरमा दिउँसो १ बजे बस्ने बैठकमा प्रधानमन्त्री ओलीले सम्बोधन गर्ने कार्यक्रम रहेको राष्ट्रिय सभाका सचिव राजेन्द्र फुयालले जानकारी दिए। आजको राष्ट्रिय सभा बैठकको सम्भावित कार्यसूचीमा प्रधानमन्त्रीले सम्बोधन गर्ने उल्लेख गरिएको छैन। फुयालका अनुसार सम्भावित कार्यसूचीभन्दा पछाडि सम्बोधन गर्ने कार्यक्रम तय भएकाले कार्यसूचीमा सम्बोधन गर्ने उल्लेख नभएको हो। नेपाल कम्युनिष्ट पार्टी (नेकपा)का अध्यक्षसमेत रहेका ओलीले प्रतिनिधिसभा विघटन गरेपछि राष्ट्रिय सभामा पनि सांसदहरुले असंवैधानिक कदम भन्दै विरोध जनाइरहेका छन्। प्रधानमन्त्रीको कदमको विरोध भइरहेको समयमा ओलीले सम्बोधन गर्न लागेका हुन्। प्रधानमन्त्री ओलीको सम्बोधनपछि राष्ट्रिय सभाको हिउँदे अधिवेशन अन्त्य गर्ने सम्भावना रहेको छ। सरकार हिउँदे अधिवेशन लम्ब्याउने पक्षमा छैन। संसद विघटन गरेर प्रधानमन्त्रीले असंवैधानिक कदम चालेको भन्दै विभिन्न राजनीतिक दलहरु विरोधका कार्यक्रम घोषणा गरी आन्दोलित भएका छन्। प्रमुख प्रतिपक्षी दल नेपाली कांग्रेस, नेकपाकै प्रचण्डनेपाल समूह, राष्ट्रिय जनता पार्टी (जसपा) लगायत दलहरुले विरोध गरिरहेका छन्। प्रधानमन्त्री ओलीले भने प्रतिनिधिसभा कुनै पनि हालमा पुन:स्थापना नहुने बताउँदै आएका छन्। ओलीले पुस ५ गते प्रतिनिधिसभा विघटन गरेपछि नेकपा दुई समूहमा विभाजित भएको छ। एउटा समूहको नेतृत्व ओलीले गरेका छन् भने अर्को समूहको नेतृत्व प्रचण्डनेपाल समूहले गरेको छ। अहिले प्रतिनिधिसभा विघटनको मुद्दा सर्वोच्चको संवैधानिक इजलासको सुनुवाइमा छ भने नेकपा विभाजनको आधिकारिकताको विवाद निर्वाचन आयोगमा पुगेर अड्किएको छ।"
राष्ट्रियसभामा प्रधानमन्त्री ओलीको सम्बोधन (लाइभ),"काठमाडौं : प्रधानमन्त्री केपी ओलीले आइतबार राष्ट्रिय सभाको बैठकमा सम्बोधन गर्दैछन्। संघीय संसद भवन नयाँ बानेश्वरमा दिउँसो अहिले भर्खर सम्बोधन सुरु गरेका हुन् । नेपाल कम्युनिस्ट पार्टी (नेकपा)का अध्यक्षसमेत रहेका ओलीले प्रतिनिधिसभा विघटन गरेपछि राष्ट्रिय सभामा पनि सांसदले असंवैधानिक कदम भन्दै विरोध जनाइरहेका छन्। प्रधानमन्त्रीको कदमको विरोध भइरहेको समयमा ओलीले सम्बोधन गर्न लागेका हुन्। प्रधानमन्त्री ओलीको सम्बोधनपछि राष्ट्रिय सभाको हिउँदे अधिवेशन अन्त्य गर्ने सम्भावना रहेको छ। सरकार हिउँदे अधिवेशन लम्ब्याउने पक्षमा छैन। संसद विघटन गरेर प्रधानमन्त्रीले असंवैधानिक कदम चालेको भन्दै विभिन्न राजनीतिक दलहरु विरोधका कार्यक्रम घोषणा गरी आन्दोलित भएका छन्। प्रमुख प्रतिपक्षी दल नेपाली कांग्रेस, नेकपाकै प्रचण्ड(नेपाल समूह, राष्ट्रिय जनता पार्टी (जसपा) लगायत दलहरुले विरोध गरिरहेका छन्। प्रधानमन्त्री ओलीले भने प्रतिनिधिसभा कुनै पनि हालमा पुनस्स्थापना नहुने बताउँदै आएका छन्। ओलीले पुस ५ गते प्रतिनिधिसभा विघटन गरेपछि नेकपा दुई समूहमा विभाजित भएको छ। एउटा समूहको नेतृत्व ओलीले गरेका छन् भने अर्को समूहको नेतृत्व प्रचण्डनेपाल समूहले गरेको छ। अहिले प्रतिनिधिसभा विघटनको मुद्दा सर्वोच्चको संवैधानिक इजलासको सुनुवाइमा छ भने नेकपा विभाजनको आधिकारिकताको विवाद निर्वाचन आयोगमा पुगेर अड्किएको छ।"
नेकपा प्रचण्डनेपाल समूहको सचिवालय बैठक बस्दै,काठमाडौं : आइतबार नेपाल कम्युनिस्ट पार्टी (नेकपा) सचिवालय बैठक बस्दैछ । नेकपा प्रचण्डनेपाल समूहको सचिवालय बैठक पार्टी केन्द्रीय कार्यालय पेरिसडाँडामा बस्न लागेको हो । प्रधानमन्त्री केपी ओलीले पुस ५ गते प्रतिनिधिसभा विघटन गरेपछि नेकपा दुई समूहमा विभाजित छ । एउटा समूहको नेतृत्व अध्यक्ष एवम् प्रधानमन्त्री केपी ओलीले गरेका छन् भने अर्को समूहको नेतृत्व पुष्पकमल दाहाल प्रचण्ड र माधवकुमार नेपालले गरेका छन् ।
माघीमा सार्वजनिक बिदा दिने सरकारको निर्णय,"काठमाडौं : सरकारले माघ १ गते अर्थात् माघी पर्वको अवसरमा सार्वजनिक बिदा दिने निर्णय गरेको छ । आइतबार बिहान बसेको मन्त्रिपरिषद् बैठकले माघी पर्वलाई उत्सवको रुपमा मनाउन बिदा दिने निर्णय गरेको हो । आइतबार दिउँसो राष्ट्रियसभाको बैठकमा बोल्दै प्रधानमन्त्री ओलीले माघीमा सार्वजनिक बिदा दिने निर्णय सरकारले गरेको जानकारी दिए । सरकारले माघी पर्वको अवसरमा सार्वजनिक बिदा दिने निर्णय गरेको छ, प्रधानमन्त्री ओलीले भने, माघीलाई एउटा समूहको पर्व भनेर होइन । एउटा उत्सवको रुपमा मनाउन सरकारले सार्वजनिक बिदा दिने निर्णय गरेको हो ।"
राष्ट्रियसभाको हिउँदे अधिवेशन अन्त्य गर्न राष्ट्रपतिसमक्ष सिफारिस,काठमाडौं : सरकारले राष्ट्रियसभाको हिउँदे अधिवेशन अन्त्य गर्न राष्ट्रपतिसमक्ष सिफारिस गरेको छ । आइतबार बिहान बसेको मन्त्रिपरिषद् बैठकले अधिवेशन अन्त्यको सिफारिस गरेको हो । मन्त्रिपरिषद् बैठकले अधिवेशन अन्त्यका लागि राष्ट्रपति विद्यादेवी भण्डारीसमक्ष सिफारिस गरेको एक मन्त्रीले जानकारी दिए । पुस १७ गते सुरु भएको राष्ट्रियसभाको हिउँदे अधिवेशनको चौंथो बैठक आइतबार जारी छ । बैठकलाई प्रधानमन्त्री केपी ओलीले सम्बोधन गरेपछि अधिवेशन अन्त्य हुन लागेको हो ।
ओलीको कदमविरुद्ध धनगढीमा गोरुगाढा र्याली (फोटो फिचर),"धनगढी : नेकपा प्रचण्डनेपाल समूहको अनेरास्ववियुले प्रधानमन्त्री केपी ओलीको संसद विघटनको कदमविरुद्ध धनगढीमा आइतबार गाढा र्याली निकालेको छ । कैलालीका विभिन्न स्थानबाट मगाईएका गोरु र राँगा गाढाको र्याली निकालिएको हो । आफ्नो पार्टीको झण्डा र ब्यानरले सजाएर निकालिएको गोरु र राँगा गाढा र्याली धनगढीको मुख्य बजारमा रहेको क्याम्पस रोडदेखि झण्डै दुई किलोमिटर पार्क चोकमा पुगेर कोणसभामा परिणत भएको थियो । अनेरास्ववियु कैलालीकाअध्यक्ष डम्बर भट्टराईले, ओली नेतृत्वको सरकार गोरुगाढा जस्तै सुस्त रहेकाले यस्तो गरिएको बताए । उनले विगतको तीनवर्षमा सरकारले विकासको गती सुस्त रहेकाले यस्तो गरिएको बताए । अनेरास्ववियु कैलालीले आयोजना गरेको उक्तगोरुगाढा र्यालीलाई संगठनका केन्द्रीय नेताले सम्बोधन गरेका छन् ।"
"सर्लाहीको चक्रघट्टामा कुटाकुट, दुईजना घाइते","मलंगवा : सर्लाहीको चक्रघट्टा गाउँपालिकामा सेड खाली गराउँदा भएको विवादमा कुटाकुट भएको छ। कुटाकुटमा दुईजना घाइते भएका छन्। गाउँपालिकाले कार्यालय नजिकै रहेको बजारस्थित गाउँपालिकाको सेड खाली गर्न खोज्दा व्यापारीले नमान्दा काले कुटाकुट भएको दाबी गरेको छ। घटनास्थलमा ठूलो संख्यामा नेपाल प्रहरी र सशस्त्र प्रहरी तैनाथ गरिएको छ। प्रदर्शनकारीको ढुङ्गा प्रहारबाट गाउँपालिकाको ना १ झ १७०० नम्बरको स्कोर्पियो र ३ मोटरसाइकल क्षति पुगेको छ। स्कोर्पियोमा रहेको ल्यापटप, ५ वटा ट्याब र गाउँ सभाका रजिस्टर समेत लुटेर लगेको अध्यक्ष रायले दाबी गरेका छन्। गाउँपालिका अध्यक्षको कोठा र प्रशासकिय अधिकृतको कोठाका दराज फोडेर कागजातहरू लुटिएको उनको आरोप छ। चक्रघट्टा गाउँपालिका६ गोइयाहीका रामजिनिस साहले ८ वर्षदेखि सेडमा लेथ मेसिन राखेका थिए। साहले सेड खाली नगर्दा विवाद र कुटाकुट भएको गाउँपालिकाले आरोप लगाएको छ। व्यवसायी साहका छोरा रवि साहले राजनीतिक रिसइबीका कारण गाउँपालिकाका अध्यक्ष विक्रम रायले आफूहरूलाई विस्थापित गर्न खोजेको आरोप लगाए। '८ वर्षदेखि हामी मेसिन राखेर व्यवसाय गर्दै आएको थियौं। सेडमा अरू पसल पनि छन्,' ठगा भनेर चिनिने रविले भने, 'तर अरू कसैलाई खाली नगराई हामीलाई मात्र खाली गराउन खोजियो।' बोर्डबाट निर्णय गराएर ल्याउन आफूहरूले गाउँपालिका अध्यक्ष रायसँग आग्रह गरेको उनले बताए। उनले आरोप लगाए, 'तर अध्यक्ष रायले बिहीबार अचानक बुबालाई गाउँपालिकामा बोलाएर अभद्र व्यवहार गरे।' गाउँपालिका अध्यक्षले केही मानिस पठाएर एक्लै भएको बेला साहलाई कुटपिट गरी गम्भीर घाइते बनाएको उनले आरोप लगाए। सर्लाही अस्पतालमा घाइते साहको उपचार भइरहेको छ। साहलाई आफूले कुटपिट नगरेको अध्यक्ष यादवको दाबी छ। उनले सेडको बहानामा राजनीतिक कारणले गाउँपालिका कार्यालयमा साहको समूहले आक्रमण गरेको उनले आरोप लगाए। 'सेडमा अस्पताल बनाउनुपर्ने भएकोले खाली गर्न आग्रह गरेका थियौं। उहाँले बेवास्ता गर्नुभयो। 'पत्र पनि पठाएका थियौं,' उनले भने, 'पत्रको कुनै मतलब नगरी अटेर गर्दै आउनुभएको थियो।' वडा नम्बर ७ का नविन रायको औंला भाँचिएको अध्यक्ष रायले बताए। घाइते रायले भने कांग्रेसको भेलामा अचानक आफूमाथि आक्रमण गरेको आरोप लगाएका छन्। उनले ४५ सय कांग्रेस कार्यकर्ताले आफूमाथि आक्रमण गरेको दाबी गरेका छन्।"
अग्रज संगीतकर्मी राम धामीको निधन,इटहरी : निमोनियाको उपचार गराइरहेका अग्रज संगीतकर्मी राम धामीको निधन भएको छ । आइतबार साँझ धरानस्थित बीपी कोइराला स्वास्थ्य विज्ञान प्रतिष्ठानमा उनको निधन भएको हो । कोभिड१९ को उपचारको लागि उनी दुई साता अघि नै धरानस्थित बीपी कोइराला स्वास्थ्य विज्ञान प्रतिष्ठान धरानमा भर्ना भएका थिए । पछि निमोनिया देखिएपछि भेन्टिलेटरमा राखेर उनको उपचार गरिएको थियो । धामी इटहरीस्थित संगीत साधना प्रतिष्ठानका अध्यक्ष थिए । साथै संगीत तथा नाट्य प्रज्ञा प्रतिष्ठानका पूर्व प्राज्ञ सभा सदस्यसमेत थिए । विगत लामो समयदेखि इटहरीमा संगीत प्रशिक्षणमा सक्रिय उनको शवलाई सोमबार बिहान संगीत साधना प्रतिष्ठानको भवनमा श्रद्धान्जली दिएर अन्तिम संस्कार गरिने प्रतिष्ठानका महाचिव राजु केसीले जानकारी दिएका छन् ।
मोटरसाइकलको ठक्करबाट बालिकाको मृत्यु,विराटनगर : मोरङको उर्लाबारीमा मोटरसाइकलको ठक्करबाट शनिबार साँझ एक बालिकाको मृत्यु भएको छ। दुर्घटनामा परेर उर्लाबारी नगरपालिका८ की बीपीसा ओझाकी छोरी ७ वर्षीया अदीति ओझाको मृत्यु भएको हो। अदीतिलाई उर्लाबारी५ स्थित भित्री पक्की सडक खण्डमा को २० प ९७२७ नम्बरको मोटरसाइकलले ठक्कर दिएको प्रदेश १ ट्राफिक प्रहरी प्रमुख एसपी सञ्जीव शर्माले जानकारी दिए। उनका अनुसार शनिबार दिउँसो ३:३० बजेतिर उत्तरतर्फ जाँदै गरेको मोटरसाइकलले ठक्कर दिँदा बालिका गम्भीर घाइते भएकी थिइन्। उनको उपचारका क्रममा साँझ ७:३० बजेतिर विराटनगरको विराट नर्सिङ होम एवं विराटनगर अस्पतालमा मृत्यु भएको एसपी शर्माको भनाइ छ। दुर्घटनामा परेर मोटरसाइकल चालक उर्लाबारी५ का ५० वर्षीय विनोद अग्रवाल पनि सामान्य घाइते भएका छन्। उनको प्रहरी निगरानीमा गोदावरी अस्पताल उर्लाबारीमा उपचार भइरहेको छ। घटनाको अनुसन्धान थालेको प्रहरीले मोटरसाइकल भने नियन्त्रणमा लिएको छ।
३३ वर्षसम्म प्रचण्ड आफैँ टिको लगाएर पार्टी अध्यक्ष बने : उर्जामन्त्री रायमाझी,"सन्धिखर्क : नेकपा स्थायी कमिटी सदस्य तथा उर्जा मन्त्री टोपबहादुर रायमाझीले संसद पुनर्स्थापनाको सपना नदेख्न आग्रह गरेका छन्। उनले मरेको मान्छे बिउँझन्छ भन्नु र संसदको पुनर्स्थापना हुन्छ भन्नु एउटै भएको भन्दै संसद पुनर्स्थापना दिवास्वप्न मात्र हुने दाबी गरे। प्रधानमन्त्री र पार्टी अध्यक्षबाट हटाएर सडक पुर्याउने उद्देश्यले पुष्पकमल दाहाल 'प्रचण्ड' र माधव नेपालले डिजाइन गरेपनि प्रधानमन्त्री ओलीले तुहाइदिएको बताएका छन्। नेपाल कम्युनिस्ट पार्टी नेकपा मालारानी गाउँ कमिटी अर्घाखाँचीको गाउँपालिका स्त्तरिय भेला तथा प्रशिक्षण कार्यक्रमलाई खनदहमा सम्बोधन गर्दै उनले यस्तो बताएका हुन्। पार्टी अध्यक्ष तथा प्रधानमन्त्री केपी शर्मा ओली नेतृत्वको सरकार बनेदेखि नै पार्टी भित्रैबाट सरकारलाई घेराबन्दीमा पारी काम गर्न नदिएको भन्दै उनले विभिन्न कठिनाई र अवरोधकाबीच सरकारले जनमुखी र ऐतिहासिक काम गरेको दाबी गरे। रायमाझीले प्रचण्डमाधव समुहले बाह्य शक्तिको इसारामा पार्टीका प्रथम अध्यक्ष तथा प्रधानमन्त्री केपी शर्मा ओलीलाई दुबै पदबाट हटाई मुलुकलाई अनिर्णयको बन्दी बनाउन खोजेको भन्दै उनीहरुको पदलोलुप चरित्र र निहित स्वार्थ मुलुकको विकास र समृद्धिको निम्ति बाधक रहेको तर्क राख्दै जनताले समय आउँदा जवाफ दिने बताए। ३३ वर्षसम्म प्रचण्ड आफैँ टिको लगाएर पार्टी अध्यक्ष बनेको भन्दै उनले पार्टी लाई खल्तीको पैसा जस्तो सम्झने प्रचण्डले नेकपालाई पनि आफ्नो कठपुतली बनाउन षड्यन्त्र गरेको आरोप लगाए। नेकपा केन्द्रीय सदस्य तथा लुम्बिनी प्रदेश सदस्य चेतनारायण आचार्यले भारतका निर्देशन प्रचण्ड, माधव, झलनाथले पार्टी विभाजन गरेको आरोप लगाएका छन्।"
"ट्रक दुर्घटनामा चालकको मृत्यु, सहचालक घाइते",डडेल्धुरा : आइतबार बिहान धनगढीबाट अछामका लागि छुटेको मालबाहाक ट्रक डडेल्धुरामा दुर्घटना हुँदा चालकको मृत्यु भएको छ। धनगढीबाट अछामका लागि हिँडेको ना ६ ख ३८१७ नम्बरको ट्रक डडेल्धुराको अमरगढी नगरपालिका११ सल्लाघारी नजिकमा आइतबार बिहान करिब ३ बजेतिर दुर्घटना हुँदा चालकको मृत्यु भएको डडेल्धुरा प्रहरीले जनाएको छ। दुर्घटनामा ट्रक चालक अन्दाजी ३५ वर्षीय ओमप्रकाश पन्तको मृत्यु भएको जिल्ला प्रहरी कार्यालय डडेल्धुराका प्रहरी नायब उपरीक्षक महेन्द्र नेपालले जानकारी दिए । यस्तै ट्रकका सहचालक १८ वर्षीय मदन साउँद घाइते भएका छन्। ट्रक सडकबाट २ सय ५० मिटर तल खसेको छ। दुर्घटनाको कारण भने खुलेको छैन।
दशगजाका जमिन धितो अमान्य,"गुलरिया : दशगजा क्षेत्रसँग जोडिएका नेपाली जमिनहरु राखेर ऋण लिँदा धितोको रुपमा मान्यता नपाएपछि दशगजा क्षेत्रका नेपालीहरु आफूलाई दोस्रो मुलुकको नागरिक भएको महशुस गर्न थालेका छन्। दक्षिण सीमावर्ती क्षेत्रमा भारतीय दशगजा क्षेत्रसँग जमिन जोडिएका नेपालीहरुको जमिन धितो स्विकृति नभएपछि बैंकहरुबाट ऋण पाउन बञ्चित छन्। सीमा सुरक्षाका हैसियतमा दशगजामा हामीहरु कष्टकर जीवन बिताउन बाध्य छौं। बर्दियाको बढैयाताल गाउँपालिका२ जमुनी निवासी पुर्नबासका विक्रम गिरीले भने भारतीय सुरक्षाकर्मीको प्रभुत्वसँगै जंगली जनावरको सास्ती ब्योहोर्नुपर्ने बाध्यता त छँदैछ।बर्दियाको बढैयाताल गाउँपालिका२ जमुनी निवासी पुर्नबासका विक्रम गिरीले भने, दशगजासँग जोडिएका जमिनहरु समेत धितो राखेर ऋण निकाल्न पाउँदैनौ। हामीहरु दोहोरो, तेहेरो पीडामा छौं। सीमाका वस्तीहरुमा सडक लगायत भौतिकपूर्वाधार प्रर्याप्त छैनन्। हामीलाई राज्यले चरम वेवास्ता गरेको छ। भारततर्फको दशगजासँग जमिन जोडिएको छ। बैंकमा धितो राखेर ऋण निकाल्न गए बैंकहरु धितो राख्न मान्दैनन्। धितो नै स्विकृत नभएपछि ऋण पाउनबाट वञ्चित छौं।गुनासो पोख्दै उनले थपे आफ्नो नाममा रहेको जमिन हुँदाहुँदै पनि ऋण नपाएपछि ब्यवसाय संचालनका लागि आर्थिक अभाव भएपछि गाउँका युवाहरु विदेशिन बाध्य हुनु परेको अवस्था छ। ऋण नपाउँदा ब्यवसाय गर्नबाट हामी बञ्चित भएका छौं। राष्ट्रिय धितोको नीतिअनुसार नदीबाट ५ सय मिटर, खोलाबाट २ सय मिटर र दशगजासँग जोडिएका जमिनहरु धितो राख्ने प्रावधान छैन्। त्यस्ता जमिनहरु पोलिसीले जोखिमयुक्त मानेको छ। जसका कारण पनि कुनैपनि बैंकहरुले जोखिमयुक्त जमिन धितोमा लिँदैनन्। दशगजा क्षेत्रको जमिन जोखिमपूर्ण हुने भएकाले बैंकको पोलिसीमा धितो राख्न मिल्दैन राष्ट्रिय बाणिज्य बैंक शाखा कार्यालय गुलरिया बर्दियाका प्रबन्धक सुमन बस्यालले बताए। त्यस्ता जग्गाहरुमा आशातित खेती पनि हुँदैन। वन्यजन्तुलगायत विविध कारणले दशगजा क्षेत्रका जमिन जोखिम हुन्छन्। लिलामका बेला पनि त्यस्ता जमिनहरुले मुल्य पाउँदैनन्। त्यसैले पनि ती जमिनहरु धितोको लागि योग्य नमानिने उनको भनाई छ। देशका हजारौं हेक्टर जमिनहरु धितो नचल्ने अवस्थाका छन्। लामो समयदेखि पछाडि पारिँदै आएको बढैयाताल गाउँपालिका अन्तर्गत पर्ने जमुनी क्षेत्रका स्थानियहरु राज्यको पहुँचबाट टाढा भएको महशुस गर्न थालेका छन्। बस्तीहरुमा सडक सञ्जाल, भौतिकपूर्वाधार लगायत विकासको अवसरबाट स्थानीयहरु बञ्चित छन्। स्थानीय, प्रदेश, संघीय सरकारलगायत पूर्वाधार विकास कोषमार्फत जमुनी क्षेत्रमा विकासको सुरुवात गरिएपनि पर्याप्त हुन सकेको छैन। पूर्वाधार विकास कोषमार्फत जमुनीक्षेत्रमा सडक तथा सामुदायिक भवन निर्माणाधीन अवस्थामा छ। पूर्व सिँचाई मन्त्री एवम् निवर्तमान सांसद संजयकुमार गौतमले भने, सीमावर्ती क्षेत्रको विकाससँगै दशगजा क्षेत्रको धितोका बारेमा सदनमा आवाज उठाएको छु। वास्तममा दशगजावासीको समस्या राज्यले सम्बोधन गरी धितो राख्न पाउने व्यवस्था मिलाउनुपर्छ। सीमावर्ती क्षेत्रमा सिंचाई, विद्यालय लगायत कलकारखानाहरु नहुँदा जनताको जीवनस्तर सुध्रिन सकेन। सीमावर्ती क्षेत्रको विकासमा राज्यको दृष्टि नपर्दा स्थानीयहरु यातना भोग्न बाध्य छन्। गौतम थपे पूर्वाधार विकास कोषबाट सीमावर्ती क्षेत्रका बस्तीमा केही सहयोग गर्ने प्रयास त गरेको छु तर प्रर्याप्त छैन। सीमावर्ती क्षेत्र अन्र्तगत जमुनीको पुर्नवास क्षेत्र विकासका दृष्टिले वास्तममै पछि परेको छ। बढैयाताल गाउँपालिका अन्तरगतका दुई वटा वडाबाहेकका १, २, ३, ७ र ८ नम्बर वडाहरु भारतीय सीमासँग जोडिएका छन्। स्थानीय सरकारले संघीय तथा प्रदेश सरकारको सहकार्यमा जमुनी क्षेत्रमा सडक सञ्जाललगायत भौतिकपूर्वाधार विकासमा हातेमालो गरेको छ। जमुनी क्षेत्रका स्थानीयहरु विकास हुनेमा आशावादी रहेको महसुस गरेको बढैयाताल गाउँपालिकाकी उपाध्यक्ष दीपा गौतम भनिन्। उद्योगधन्दा, कलकारखाना लगायत भौतिक पूर्वाधारहरुको अभावमा यहाँका स्थानीयहरु बेरोजगार छन्। सीमावर्ती क्षेत्रमा बसेका स्थानीयहरुका दशगजासँग जोडिएका जमिनहरु ऋणका लागि धितोमा नचल्दा समस्याका बारेमा सम्बन्धित निकायसँग सहजीकरण गर्ने उनले बताइन्।"
भारतबाट लागुऔषध लिएर आउँदै गर्दा युवक पक्राउ,विराटनगर : झापाका एक युवक भारतबाट लागुऔषध लिएर आउँदै गरेको अवस्थामा मोरङको सुनवर्षीबाट पक्राउ परेका छन्। लागुऔषध कोडिन र नाइट्राजेपामसहित झापाको बिर्तामोड नगरपालिका४ का ३२ वर्षीय राकेश चौधरी पक्राउ परेका हुन्। चेकजाँचमा खटिएको सशस्त्र प्रहरीको विशेष टोलीले उनलाई नेपालभारत सीमा क्षेत्रअन्तर्गत सुनवर्षी नगरपालिका८ हर्चनगढीबाट नियन्त्रणमा लिएको सशस्त्र प्रहरी बल मोरङका प्रमुख एसपी तीर्थ पौडेलले जानकारी दिए। उनले भारतबाट लुकाईछिपाई लागुऔषध लिएर पैदल नै नेपालतर्फ आउँदै गरेको अवस्थामा चौधरीलाई पक्राउ गरिएको बताए। उनका अनुसार पक्राउ परेका चौधरीको साथबाट लागुऔषध कोडिन ३० बोतल र नाइट्राजेपाम एक सय ५० ट्याब्लेट बरामद भएको छ। चौधरीलाई आवश्यक अनुसन्धान र कारबाहीका लागि नेपाल प्रहरीको जिम्मा लगाइएको एसपी पौडेलको भनाइ छ। प्रहरीले चौधरीविरुद्ध लागुऔषध ऐन अन्तर्गतको मुद्दा चलाउन आइतबार म्याद थप गरेर अनुसन्धान अघि बढाउने तयारी गरिरहेको छ।
