शीर्षक,विवरण
छिमेकी सत्ता स्वार्थ,"मुलुकको राजनीतिमा जब नयाँ घटनाक्रम विकसित हुन्छ, छिमेकीको चासो पनि उत्तिकै बढ्ने गर्छ। पछिल्लोपटक नेपाल कम्युनिस्ट पार्टी (नेकपा) भित्रको आन्तरिक विवादले निम्त्याएको प्रतिनिधिसभा विघटनको घटनालाई स्वदेशीले मात्रै नभएर दक्षिणी र उत्तरी छिमेकीले समेत सूक्ष्मढंगले नियालिरहेका छन्। स्वदेशमा रहेका आफ्ना कूटनीतिक दूतमार्फत गरिएको अध्ययनले नपुगेर चीनले त विशेष प्रतिनिधिलाई नै नेपाल पठाएको छ। भारतबाट भने प्रतिनिधिसभा विघटनपछि तत्काल विशेष दूत नआए पनि विगतको सक्रियताबाट नेपालको राजनीतिक परिवर्तनमा उसको चासो रहेको स्पष्ट भइसकेको छ। आन्तरिक विवादमा विदेशीको अस्वाभाविक चासो निम्त्याउने घटनाले मुलुक भने प्रयोगशालाजस्तै बनेको छ। यसको कारक नेपाली राजनीतिज्ञ नै हुन्, उनीहरू नसुध्रिएसम्म विदेशीको चलखेल अन्त्य गर्न कठिन छ। २००७ सालअघि प्रजातन्त्र प्राप्तिका लागि भएको आन्दोलन, २०४६ सालको बहुदलीय व्यवस्था स्थापना गर्न र तत्कालीन माओवादीलाई हिंसात्मक विद्रोह त्यागेर मूलधारको राजनीतिमा ल्याउनेसम्मका अभियानमा भारतले प्रत्यक्ष भूमिका खेलेको थियो। भलै त्यतिबेलाको व्यवस्था परिवर्तनका लागि भारतको सहयोग अपरिहार्य थियो होला। तर नेपालका विकास तथा परिवर्तनसँग सम्बन्धित विषयमा निर्णय लिन नेपालका राजनीतिज्ञ आफैं सक्षम भइसक्दा पनि विदेशीको सहारा खोज्ने प्रवृत्तिका कारण अहिलेको अवस्था आएको हो। यस्ता घटनामा छिमेकीलाई मात्रै दोष दिएर पुग्दैन। यो दोषका मुख्य भागीदार हाम्रै नेताहरू हुन्। छिमेकी रिझाउन सकिएमा मात्रै सत्तामा पुग्न सकिन्छ र उनीहरू खुसी रहँदासम्म सत्तामा टिकिरहन सकिन्छ भन्ने मानसिकता नेपाली राजनीतिज्ञले त्याग्नुपर्छ। मुलुकमा ठूलाठूला आन्दोलन नेपालीकै बलमा सम्पन्न भएका थिए र वर्षौंदेखि जरा गाडेर बसेको राजतन्त्र बिदा गरेर गणतन्त्र ल्याउने अभियानको नेतृत्व नेपालीले नै गरेका थिए भन्ने यथार्थ कसैले पनि बिर्सनु हुँदैन। अब पनि विदेशीको बलमा सत्ता टिकाइराख्न सकिन्छ भन्ने भ्रम सबै दलका नेताले त्याग्नुपर्छ। यहाँको भूराजनीतिक अवस्थितिले विगतमा तुलनात्मक रूपमा दक्षिणी छिमेकीको चासो अलिबढी हुने गर्दथ्यो। पछिल्ला दिनमा अर्का नजिकका छिमेक चीनको चासो पनि उत्तिकै बढेको छ। दुवै मुलुकका प्रतिनिधिको सक्रियतालाई नियाल्दा नेपालको राजनीतिलाई कसले आफ्नो पकडमा राख्ने भन्ने प्रतिस्पर्धा नै चलेको देखिन्छ। पछिल्लो समय यहाँको राजनीतिक घटनाक्रम बुझ्न चिनियाँ कम्युनिस्ट पार्टीले अन्तर्राष्ट्रिय विभागका उपमन्त्री गुओ यचौको नेतृत्वमा चार सदस्यीय टोली आएको छ। चिनियाँ राष्ट्रपतिको विदेश सन्देश लिएर आएको टोलीले राष्ट्रपति, प्रधानमन्त्रीसहित मुख्य दलका जिम्मेवार नेतालाई भेटेको छ। यचौ नेतृत्वको टोलीको यो भ्रमणलाई जसरी अथ्र्याए पनि यो भेटको मुख्य उद्देश्य भनेको औपचारिक रूपमा फुटको घोषणा हुन मात्र बाँकी रहेको नेकपालाई जोड्न सकिन्छ कि भन्ने नै हो। एउटा असल छिमेकीले अर्का छिमेकमा राजनीतिक स्थिरता भएको हेर्न खोज्नुलाई अन्यथा लिन सकिँदैन। छिमेकीको भलो चिताउनु असल छिमेकीको गुण पनि हो। मुलुकको शासन व्यवस्था कस्तो रहने भन्ने निर्णय गर्ने अधिकार सम्बन्धित मुलुकका जनतालाई मात्रै हुनुपर्छ। विदेशीको सहारामा टिकेको सत्ताले स्वदेशको हित गर्दैन। तर विगतको विरासतलाई धान्नैका लागि भए पनि नेपालको राजनीतिमा विदेशीको अनावश्यक हस्तक्षेप हुने क्रम अझै रोकिएको छैन। मात्रात्मक रूपमा धेरैथोरै भए पनि नेपाली राजनीतिमा भारत, चीन, अमेरिका, बेलायत, युरोपेलीलगायतका मुलुकको चासो सधैं रहिआएको छ। उनीहरूको चासो निम्त्याउने गतिविधि रोक्न सकियो भने मात्रै मुलुकमा राजनीतिक स्थिरता ल्याउन सकिन्छ। आफैं सक्षम भएर पनि जबसम्म अर्काको इसारामा चल्ने परम्परा रहिरहन्छ, तबसम्म मुलुकमा राजनीतिक अस्थिरता कायमै रहन्छ। यसको दीर्घकालीन असर मुलुकका समग्र विकासमा पर्छ।"
उखुको भुक्तानी तत्काल,"काठमाडौं : उखु किसानले २१ दिनभित्र बक्यौता भुक्तानी पाउने भएका छन्। सरकारसँग सोमबार सहमति भएसँगै उखु किसानले आन्दोलन स्थगन गरेका छन्। यससँगै उनीहरू मंगलबार घर फर्किने तयारीमा छन्। सरकारसँग गत वर्ष सहमति भएअनुसार भुक्तानी नपाएपछि उनीहरूले काठमाडौंको माइतीघर मण्डलामा तीन सातादेखि प्रदर्शन गर्दै आएका थिए। उद्योग, वाणिज्य तथा आपूर्ति मन्त्रालयका प्रवक्ता डा नारायणप्रसाद रेग्मीले २१ दिनभित्र उखु किसानले भुक्तानी पाउने सहमति भएको जानकारी दिए। किसानका अन्य समस्यासमेत समाधान गर्न प्राविधिक समिति गठन गरिएको प्रवक्ता डा रेग्मीले बताए। उखु किसान संघर्ष समितिका संरक्षक राकेश मिश्रका अनुसार २१ दिनभित्र भुक्तानीको जिम्मेवारी उद्योग मन्त्रालयले लिएको हो। उद्योगीको घरजग्गा रोक्का, ट्राभल डकुमेन्टमा प्रतिबन्ध लगाइएको र पक्राउ पुर्जीसमेत जारी रहने सहमति भएको संरक्षक मिश्रले बताए। तोकिएको समयमा भुक्तानी नदिए थप कानुनी प्रक्रिया चाल्ने निर्णय भएको उनको भनाइ छ। सरकारले ६५ करोड बक्यौताको जिम्मेवारी लिएको छ। किसानले ९० करोडभन्दा बढी भुक्तानी बाँकी रहेको बताउँदै आएका छन्। उक्त विवाद अध्ययन गर्न प्राविधिक समिति गठन गरिएको मन्त्रालयका प्रवक्ता रेग्मीले बताए। समितिले उखु किसानका समस्या अध्ययन गरी दिगो रूपमा समाधान गर्न सरकारलाई सुझाव दिनेछ। मिश्रका अनुसार बाँकी रकमका लागि १ सय २० दिनभित्र अध्ययन गरी प्रतिवेदन तयार गरिनेछ। उद्योगीले उखुको तौल घटाएको, अनुदान दुरुपयोग गरेको विषयमा अध्ययन हुनेछ। त्यस्तै, किसानले पाउने भुक्तानीको दिन पनि तोकिने सहमति भएको मिश्रले बताए। मन्त्रालयको नेतृत्वमा किसान र उद्योगी सम्मिलित समिति गठन गरिएको हो। कमिटीमा कृषि, गृह र अर्थ मन्त्रालयका प्रतिनिधि संलग्न छन्। पूर्व, पश्चिम र मध्यका तीन जना किसान प्रतिनिधि, उखु किसान संघर्ष समितिका दुई र चिनी उत्पादक संघका एक जना समितिमा बसेका छन्। प्रतिवेदनले सिफारिस गरेको विषय सरकारले कार्यान्वयन गर्ने सहमति भएको छ। अब किसानले जुनसुकै उद्योगीलाई उखु बेच्न पाउनेछन्। यसअघि १० किमि वरपरका किसान त्यही उद्योगमा उखु बिक्री गर्न बाध्य थिए। अब जहाँ बढी मूल्य पाउँछन्, त्यहाँ किसानले उखु बेच्न पाउनेछन्, मिश्रले भने। सिन्डिकेट हटेसँगै किसानले राहत महसुस गरेका छन्। कतिपय उद्योगीले तोकिएको मूल्यभन्दा कम दिँदा किसान मारमा परेका छन्। प्रतिक्विन्टल उखुको मूल्य किसानले ५ सय ३६ रुपैयाँ पाउनुपर्ने भए पनि उद्योगीले तोकिएको मूल्यसमेत दिँदैनन्। तौल घटाउने, दिनुपर्ने मूल्य नदिने गर्दा उखु किसान हैरानीमा परेका छन्। सरकारले उखु किसानलाई ६५ रुपैयाँ अनुदान दिन्छ। विगतमा सरकारले उद्योगीलाई नै अनुदान दिँदै आएकामा गत वर्षदेखि किसानकै खातामा प्रतिक्विन्टल ६५ रुपैयाँ पठाउन सुरु गरेको छ। जिल्ला प्रशासन कार्यालयको समन्वयमा उद्योगीबाट रेकर्ड मगाएर किसानको खातामा अनुदान रकम पठाउन थालिए पनि कतिपय उद्योगले ४ सय ७१ रुपैयाँ दिनुपर्नेमा ४ सय ३५ मात्रै दिएर किसानलाई ३६ रुपैयाँ ठग्दै आएका छन्।"
चीनको चिन्तामिश्रित प्रश्न : नेकपा मिल्ने बिन्दु छैन ?,"काठमाडौं : नेकपा दुई चिरा भएको अवस्थामा नेपाल आएको उत्तरी छिमेकी चीनको विशेष टोलीले राजनीतिक भेटघाटलाई तीव्रता दिएको छ। नेपालमा कम्युनिस्ट शक्ति फुटेकामा चिन्ता लागेको आफ्ना राष्ट्रपति सी चिनफिङको सन्देश टोलीले हरेक भेटमा सुनाइरहेको छ। राष्ट्रपतिदेखि नेकपाका नेतासामु टोलीको नम्र जिज्ञासा छ, नेकपा किन फुट्यो ? यसको फेरि मिल्ने विन्दु छ कि छैन ? प्रतिनिधिसभा विघटन अब के हुन्छ ? टोलीले आइतबार र सोमबारसम्म विभाजित दलका प्रमुख नेतागणसँग भेटघाट भ्याइसकेको छ। चिनियाँ कम्युनिस्ट पार्टी (सीपीसी) को अन्तर्राष्ट्रिय विभागका उपमन्त्री कुओ येचौ नेतृत्वको विशेष टोलीले आइतबार पहिलो भेट राष्ट्रपति विद्यादेवी भण्डारीबाट सुरु गरेको थियो। राष्ट्रपति भण्डारीसामु येचौले माथिका ३ जिज्ञासा राखेका थिए। राष्ट्रपति भण्डारीले नेपाल लोकतान्त्रिक बाटोबाट अगाडि बढिरहेको र त्यही बाटोबाटै सबै समस्याको समाधान गर्ने जवाफ चिनियाँ टोलीलाई दिएको राष्ट्रपति कार्यालय स्रोतले बतायो। नेपाल लोकतान्त्रिक विधिबाटै अगाडि बढ्छ। हाम्रा आफ्नै नियमकानुन छन्। प्रतिनिधिसभा विघटनको यो विषय अदालतमा छ। यसको निरुपण अदालतले लोकतान्त्रिक बाटोबाटै गर्छ, राष्ट्रपति भण्डारीले छलफलमा भनेकी थिइन्। नेपालमा देखिएको पछिल्लो राजनीतिक घटनाक्रमले दुई देशबीचको सम्बन्धमा कुनै चिसोपना नआउने राष्ट्रपतिको भनाइ थियो। केपी शर्मा ओली ०७४ फागुन ३ मा प्रधानमन्त्री भएका बखत चीनका तर्फबाट कुओ नै बधाई दिन नेपाल आएका थिए। त्यसवेला पनि उनको राष्ट्रपति भण्डारीसँग भेटवार्ता भएको थियो। तत्कालीन एमाले र माओवादी केन्द्रबीच एकताका लागि पनि कुओले केही सुझाव व्यक्त गरेका थिए। त्यस आधारमा अहिले पार्टी अगाडि बढ्न नसकेको विषयमा राष्ट्रपति भण्डारीसँग उनले परिचर्चा गरेका थिए। टोलीको अन्य नेतासँगको छलफलमा भन्दा राष्ट्रपति भण्डारीसँग बढी संवाद भएको स्रोतले जनायो। राष्ट्रपति सीको विशेष दूतका रूपमा कुओ नेतृत्वको टोली आएको हो। टोलीले आइतबार अपराह्नै बालुवाटारमा नेकपाका अध्यक्ष एवं प्रधानमन्त्री ओलीसँग भेटेको थियो। नेकपाकै अर्काे पक्षका अध्यक्ष पुष्पकमल दाहाल र माधवकुमार नेपाल, वरिष्ठ नेता झलनाथ खनाल, जनता समाजवादी पार्टीका संघीय परिषद् अध्यक्ष डा बाबुराम भट्टराई र सभामुख अग्निप्रसाद सापकोटासँग टोलीले सोमबार भेटवार्ता गरिसकेको छ। कुओ नेतृत्वको टोलीले कम बोल्ने, बढी सुन्ने गरिरहेको स्रोतको भनाइ छ। नेकपा विवाद मिलाउन भूमिका खेल्ने गरी यो टोली काठमाडौं उत्रेको आरोप लागिरहेका बेला टोलीले भने नेपालको आन्तरिक मामिलामा हस्तक्षेप गर्न नभई आपसी राजनीतिक विश्वास बढाउन र आपसी मित्रतालाई मजबुत बनाउने उद्देश्यसाथ भ्रमण भएको प्रस्टीकरण दिएको छ। टोलीले नेपालको राजनीतिक स्थिरता, सुशासन र विकासका लागि पनि दलहरूको बलियो आन्तरिक एकता कायम हुनुपर्ने सन्देश भेटका क्रममा राखेको छ। टोलीले नेता दाहालसँग सोमबार बिहान उनकै निवास खुमलटारमा भेटवार्ता गर्यो। दाहालसँग नेकपा कुन विन्दुमा मिल्न सक्छ ? के कारणले यो अवस्था आयो ? भन्नेमा विज्ञासा राखेको दाहालनिकट एक स्थायी समिति सदस्यले बताए। दाहालले भने जुन विन्दुमा प्रधानमन्त्री ओलीले बिगार्ने काम गरे, त्यही विन्दुलाई सपार्ने काम गरे फेरि एकताको सम्भावना नटुटेको जवाफ दिएका थिए। पार्टीमा अन्तरविरोध थिए। समस्या समाधान छलफलकै माध्यमबाट हुन्थे। तर, प्रधानमन्त्रीले जुन विन्दुबाट छलफल नै हुन नसक्ने वातावरण बनाउनुभयो, त्यही विन्दुमा उहाँ सच्चिन र त्यसलाई सच्याउन तयार हुनुपर्छ। प्रतिनिधिसभा पुनःस्थापनाको अवस्था आए फेरि मिलेर जान सम्भव छ। त्यसका लागि प्रधानमन्त्री तयार हुनुपर्छ, चिनियाँ टोलीसँगको छलफलका क्रममा दाहालले व्यक्त गरेको भनाइ उद्धृत गर्दै ती नेताले अन्नपूर्ण पोस्ट्सँग भने। नेकपा फुट्न हुँदैन। मिलेरै अगाडि बढ्नुपर्छ, राष्ट्रपति सीको सन्देश सुनाउँदै कुओ नेतृत्वको टोलीले दाहालसँग जिज्ञासा राख्दा दाहालले प्रधानमन्त्रीले असंवैधानिक कदम चालेर कलंक बोक्ने काम गरेकाले त्यसलाई सच्याउनुपर्ने बताएका थिए। दाहालपछि उक्त खेमाका अध्यक्ष नेपाल र वरिष्ठ नेता झलनाथ खनालसँग पनि चिनियाँ टोलीले सोही जिज्ञासा राखेको थियो। नेपालले भने नेकपाभित्रको विवाद, ओलीको व्यवहार र पार्टी किन यो अवस्थामा आइपुग्यो भन्ने विषयमा श्रृंखलामा टिपोट प्रस्तुत गरेको स्रोतले बतायो। सबैजसो नेतासँगको भेटमा चिनियाँ विशेष टोलीले नेपालको आन्तरिक मामिलामा आफूहरूको कुनै हस्तक्षेप नरहेको, मैत्रीपूर्ण सम्बन्ध नै चाहेको तर, नेकपाको विभाजनले आफूहरूलाई चिन्तित तुल्याएको बताएका थिए। नेकपाको विभाजनले हामी र राष्ट्रपति सीलाई समेत चिन्तित तुल्याएको छ। यो विभाजनले फेरि कतै अस्थिरतामा नेपाल जाने हो कि भन्ने विशेष चासो र चिन्ता हामीमा छ। तपाईंहरू नफुट्नोस्, मिलेरै जानुस् भन्ने हाम्रो सुझाव हो, विशेष टोलीले नेकपाका दुवै पक्षसँगको भेटमा व्यक्त गरेका थिए। पहिलो पटक नेपालका जनप्रतिनिधिमूलक सवै संस्थाका प्रतिनिधिसँग भेट गर्ने गरी आएको यो टोलीले जसपा नेता भट्टराईसँग भने सन् २०२१ मा चिनियाँ कम्युनिस्ट पार्टी स्थापनाको सय वर्ष पुग्ने सन्दर्भमा चिनियाँ कम्युनिस्ट पार्टी र नेपालका प्रमुख पार्टीवीच आपसी सम्बन्ध र नेपाल चीन सम्बन्ध अझै राम्रो र समधुर बनाउन आफूहरू नेपाल आएको बताएका थिए। भेटपछि जारी विज्ञप्तिअनुसार भेटका क्रममा उपमन्त्री गुओ यैचोले सन् २०१५ मा तिब्बत जाने क्रममा चेङदुमा भएको भेटको स्मरण गर्दै पुनः भेट्न पाउँदा खुसी भएको धारणा व्यक्त गरेका थिए। टोली सोमबार लैनचौरस्थित सभामुख अग्नि सापकोटाको निवासमा पुगेर भेट गरेपछि दूतावास फर्केको थियो। टोलीले मंगलबार कांग्रेस सभापति शेरबहादुर देउवा, राष्ट्रिय सभाका अध्यक्ष गणेश तिमिल्सनालगायतसँग भेटवार्ता गर्ने कार्यक्रम छ। बुधबार पनि टोलीको राजनीतिक भेटघाट जारी रहनेछ।"
चिनियाँ टोलीलाई प्रधानमन्त्री ओलीको जवाफ : पछि फर्किन सकिन्न,"काठमाडौं : प्रधानमन्त्री केपी शर्मा ओलीसँग चिनियाँ टोलीले मूल रूपमा प्रतिनिधिसभा विघटनको विषयमा चासो राखेको थियो। प्रत्युत्तरमा प्रधानमन्त्री ओलीले पछि फर्किन सकिने परिस्थिति नरहेको जानकारी गराएका थिए। पार्टीभित्रैबाट संसद्को दुरुपयोग गरी अप्रिय दुर्घटना निम्त्याउने तयारी भएपछि प्रतिनिधिसभा विघटन गर्नुपरेको हो। प्रधानमन्त्रीको भनाइ थियो, ताजा जनादेशका लागि चुनावमा जाने निर्णय लिएको हुँ। अब सम्झौताका नाममा पछि फर्किन सकिन्न। स्रोतका अनुसार प्रधानमन्त्रीसँग चिनियाँ राष्ट्रपतिका विशेष दूत कुओ येचौले सोधे, के मध्यावधि चुनाव सहज ढंगले सम्भव छ ? किन छैन ? प्रधानमन्त्रीको जवाफ थियो, मज्जाले सम्भव छ। प्रधानमन्त्री ओलीसँग टोलीले तीन चरणमा भेटवार्ता गरेको स्रोतले जनायो। पहिलो चरणमा प्रधानमन्त्री ओलीसँग अर्थमन्त्री विष्णु पौडेल र नेता सुवास नेम्बाङ थिए। त्यसपछि उनीहरू बाहिरिए। प्रधानमन्त्रीको साथमा प्रमुख सल्लाहकार विष्णु रिमाल र परराष्ट्र सल्लाहकार राजन भट्टराई सामेल भए। अन्त्यमा प्रधानमन्त्री एक्लै बसेर भेट गरे। प्रधानमन्त्री ओलीले प्रतिनिधिसभा विघटन भई मुलुक चुनावमा गइसकेकाले नयाँ जनादेशबाट फेरि स्थिरताको बाटोमा नेपाल जाने धारणा राखेको स्रोतले बतायो। पार्टीमा पुन: कुनै मिलन विन्दु निस्कन सक्छ कि ? भन्ने टोलीको अर्को जिज्ञासामा ओलीले नेकपा फुट नै नभएको बताए। केही नेता आफ्नो व्यक्तिगत स्वार्थ र कुण्ठाका कारण चोइटिएर गएका मात्र हुन्। यसलाई पार्टी फुटेको भन्न मिल्दैन, प्रधानमन्त्रीको भनाइ थियो। लामो समय प्रधानमन्त्री ओलीले आफ्ना कुरा राखेका थिए। टोलीका सदस्य कम मात्र बोलेका थिए। प्रधानमन्त्री ओलीले नेपाल सधँै एक चीन नीतिको पक्षमा दृढ रहेको विश्वास पनि भेटका क्रममा व्यक्त गरेको परराष्ट्र सल्लाहकार भट्टराईले सामाजिक सञ्जालमा लेखेका छन्। राजनीतिक संवादका विषयमा भने उनले केही खुलाएका छैनन्।"
प्रहरीको हत्या गरी तस्करी,"धनगढी : केराउ तस्करी रोकेको भन्दै दुई प्रहरीको हत्या घटनाका मुख्य योजनाकार आरोपित शुकबहादुर भनिने अमर राना पक्राउ परेका छन्। कैलालीको धनगढी उपमहानगरपालिका१० जुगेडाका ३४ वर्षीय राना घटना भएकै दिनदेखि फरार थिए। कैलालीका प्रहरी उपरीक्षक अनुपशमशेर जबराले रानालाई धनगढी१९ फूलबारी क्षेत्रबाट आइतबार बेलुका साढे ७ बजे नियन्त्रणमा लिइएको जानकारी दिए। प्रहरीले सोमबार बिहान पत्रकार सम्मेलन गरी अभियुक्त रानालाई सार्वजनिक गरेको छ। धनगढी१० मा पर्ने नेपालभारत सीमानजिक कात्तिक १ गते राति १० बजेतिर गस्ती गएका प्रहरी सहायक निरीक्षक गोविन्द विक र जवान रामबहादुर साउदको हत्या भएको थियो। प्रहरीले तेस्रो मुलुकबाट ल्याइएका केराउ तस्करीमा कडाइ गर्दै आएको थियो। नेपालमा किलोको ६५ रुपैयाँ पर्ने केराउ भारतमा १ सयभन्दा पनि महँगोमा बेचिन थालेपछि तस्करी बढेको थियो। अस्थायी प्रहरी चौकी जुगेडामा कार्यरत प्रहरी सहायक निरीक्षक विक र जवान साउदको तस्कर समूहसँग सीमानामै जम्काभेट भएको थियो। प्रहरीले बरामद केराउ नछाड्ने भन्दै चौकीतिर ल्याउन थालेपछि, रानाकै निर्देशनमा हत्या घटना भएको कैलाली प्रहरीले जनाएको छ। यस्तो थियो हत्या योजना प्रहरीले तस्करीमा कडाइ गरेपछि रानाको समूह हैरान थियो। कात्तिक १ गते प्रहरीलाई ठोकेरै भए पनि सामान पास गराउने योजना रानाको घरमा बन्यो। राना केराउ किनेर भरिया लगाउँदै सीमापार पुयाउने मुख्य अभियुक्त रहेको प्रहरी अनुसन्धानले देखाएको छ। उनी केराउ किन्न भारतीय व्यापारीको रकम ल्याउने र बीचको मार्जिन बचाएर सामान पठाउने व्यक्ति हुन्। कात्तिक १ गते केराउ तस्करीमा उनकै गोरु र गोरुगाडा प्रयोग भएको पाइएको छ। प्रहरीको हत्या प्रयोग गरिएको उनकै घरको फरुवा, कुटो बन्चरो, बगडी, दारु र लाठी बरामद भएको छ। त्यसदिन उनको समूह पहिला सीमा क्षेत्रमा गस्ती छछैन भनेर रेकी गर्न गएको थियो। त्यहाँ प्रहरी देखिएन। अनि रानाको घरबाट केराउ बोकेको गोरुगाडा सीमातिर लाग्यो। सीमामा पुग्नेबित्तिकै लुकेर बसेका विक र साउदले केराउको गाडा नियन्त्रणमा लिइहाले। तस्करीमा संलग्नहरूले छाडिदिन आग्रह गरे तर प्रहरीले मानेन। केराउ बोकेको गाडा चौकीतिर ल्याउन सुरु गर्नेबित्तिकै प्रहरीमाथि घरेलु हतियारले आक्रमण भयो। घटनास्थलबाट भागेका विक र साउदलाई दुई समूहले लखेटीलखेटी हत्या गरेका थिए। उनीहरू मारिएपछि केराउ भारत पुग्यो। राना फेरि नेपालतिरको सीमानामा आए। उनको समूहका अरू व्यक्तिले शवहरू मोहना नदीमा गाडिसकेका थिए। थप प्रमाण नष्ट गर्ने काम भयो। त्यसपछि रानाकै घरमा फर्केका उनीहरूबीच यो कुरा कसैले कसैलाई नभन्ने र नभाग्ने निर्णय भयो। तर, राना एकाबिहानै भागेका थिए। यसअघि प्रहरीले ८ जनालाई पक्राउ गरी अनुसन्धान सकेको छ। उनीहरू पुर्पक्षका लागि कैलाली जिल्ला कारागारमा छन्। रानासहित नौ जनालाई मुलुकी फौजदारी संहिताको दफा ४१ (क) बमोजिम आजीवन कारावासको सजाय माग गरिएको प्रहरीले जनाएको छ।"
निगमको नाफा बढ्यो,"काठमाडौं : नेपाल आयल निगमले एक वर्षको अवधिमा करिब १३ अर्ब रुपैयाँ नाफा कमाएको छ। पेट्रोलियम पदार्थको कारोबार गर्दै आएको निगमले एक वर्षको अवधिमा १२ अर्ब ८७ करोड रुपैयाँ नाफा आर्जन गरेको हो। कोभिड१९ को प्रभावका कारण इन्धनको खपत कम भए पनि निगमले झन्डै १३ अर्ब रुपैयाँ नाफा आर्जन गर्न सफल भएको हो। निगमले सार्वजनिक गरेको अन्तिम लेखा परीक्षण प्रतिवेदनअनुसार मोतिहारी अमलेखगन्ज पेट्रोलियम पाइपलाइनबाट इन्धन आयात गरी ढुवानी रकम बचत हुनुका साथै अघिल्ला वर्षको नाफा रकमको ब्याज आम्दानी बढेपछि निगमको नाफा बढेको हो। निगमका कार्यकारी निर्देशक सुरेन्द्र पौडेलका अनुसार ब्याज आम्दानी, ढुवानी खर्चमा भएको बचत तथा एलपीजी ग्यासमा उपलब्ध गराइँदै आएको अनुदान घटेका कारण आर्थिक वर्ष २०७६७७ मा निगमको नाफा बढेर १२ अर्ब ८७ करोड पुगेको हो। समग्रमा निगमले ५ प्रतिशतको हाराहारीमा मुनाफा आर्जन गरेको पौडेलको भनाइ छ। पछिल्लो समय निगमले अवलम्बन गरेका सुधारका कार्यक्रमका कारण पनि नाफा बढ्न सहयोग पुगेको निगमको भनाइ छ। निगमले आर्थिक वर्ष २०७५७६ मा ८ अर्ब ७५ करोड रुपैयाँ नाफा आर्जन गरेको थियो। लामो समयदेखि ऋणमा रहेको निगमले आर्थिक वर्ष २०७४०७५ मा ३ अर्ब ५८ करोड नाफा आर्जन गरेको थियो। अन्तर्राष्ट्रिय बजारमा पछिल्लो वर्ष इन्धनको मूल्य घट्नु र निगमले स्वचालित मूल्य प्रणाली लागू गर्दै गएपछि निगमले नाफा कमाउँदै आएको हो। इन्धनको ढुवानी रकम बचत हुनुका साथै अघिल्लो वर्षको नाफा रकमको ब्याजबाट पनि नाफा बढाउन सहयोग पुगेको प्रतिवेदनमा उल्लेख छ। १० महिनाको अवधिमा पाइपलाइनबाट डिजेल ढुवानी गर्दा १ अर्ब ४७ करोड बचत भएको प्रतिवेदनमा उल्लेख छ। साथै गत वर्षको नाफा रकमको बैंक ब्याजबाट मात्र १ अर्ब ७७ करोड रुपैयाँ आम्दानी भएको निगमको भनाइ छ। भण्डारण क्षमता वृद्धिदेखि दोस्रो पाइपलाइनको योजना अघि सारेको निगमले अघिल्लो वर्षको नाफा रकम विभिन्न वाणिज्य बैंकमा राखेको थियो। निगमका अनुसार नाफा रकम पूर्वाधार विकासमा खर्च गर्दै निगमलाई अघि बढाइने योजना छ। निगमले पहिलोपटक नेपाल फाइनान्सियल रिपोर्ट स्ट्यान्डर्ड (एनएफआरएस) अनुसार ब्यालेन्ससिट तयार गरेको जनाइएको छ। आर्थिक वर्ष २०७००७१ मा प्रतिलिटर १ सय ३४ रुपैयाँ रहेको पेट्रोलको मूल्य ०७६७७ को असार मसान्तसम्म घटेर १ सय २ रुपैयाँमा झरेको थियो। यस्तै सो अवधिमा १ सय ५ रुपैयाँ रहेको डिजेलको मूल्य घटेर ८८ रुपैयाँमा झरेको थियो। निगमले अन्तर्राष्ट्रिय मूल्यअनुसार इन्धनमा स्वचालित मूल्यअनुसार स्थानीय बजारमा मूल्य समायोजन गर्दै आएको छ। निगमले इन्डियन आयल कर्पाेरेसन (आईओसी) ले पठाएको मूल्यअनुसार निगमले स्थानीय बजारमा मूल्य समायोजन गर्ने गर्छ। निगमले आर्थिक वर्ष २०७५७६ मा २९ करोड रहेको चुक्ता पुँजीलाई १० अर्ब पुँजी वृद्धि गरेर ११ अर्ब पुयाएको थियो। २०७५७६ मा निगमले नाफा रकमबाट २० प्रतिशत लाभांश वितरण गरेको थियो। २०७६७७ मा नाफा रकमबाट सेयर होल्डरलाई २० प्रतिशत लाभांश वितरण गर्ने भएको छ। निगममा सरकारको ९९ प्रतिशत सेयर छ। गत वर्ष निगमले इन्धनको कारोबार गरेर सरकारलाई ६६ अर्ब ८८ करोड रुपैयाँ राजस्व बुझाएको छ। गत वर्ष निगमले २ खर्ब ५ अर्ब रुपैयाँबराबरको २५ लाख किलोलिटर इन्धन आयात गरेको थियो। जुन अघिल्लो वर्षको तुलनामा ११ प्रतिशतले कमी हो। निगमले उपभोक्ताबाट विभिन्न शीर्षकमा उठाउँदै आएकोमध्ये सडक मर्मत शुल्कबाट पाँच वर्षको अवधिमा ४ अर्ब ९९ करोड रुपैयाँ पुगेको छ। यस्तै प्रदूषण करबाट २ अर्ब ९४ करोड, पूर्वाधार विकास करबाट १३ अर्ब ९८ करोड रुपैयाँ जम्मा भएको छ।"
कांग्रेस अदालतलाई तर्साउँदैन,"भक्तपुर : कांग्रेस सभापति शेरबहादुर देउवाले प्रतिनिधिसभा विघटनबारे सर्वोच्च अदालतले न्याय दिने विश्वास व्यक्त गरेका छन्। कांग्रेसले यही निर्णय गर भनेर अदालतलाई नधम्क्याउने र नतर्साउने देउवाको भनाइ छ। देउवाले राजाको प्रत्यक्ष शासन रहेको पञ्चायती व्यवस्थामा पनि अदालतले स्वतन्त्र निर्णय दिएको स्मरण गरे। पञ्चायतमा पनि हामीले न्याय पाएका थियौं। अदालतले हिम्मत गथ्र्यो, भक्तपुरको मध्यपुर थिमीमा सोमबार आयोजित विरोधसभालाई सम्बोधन गर्दै देउवाले भने। उनले अदालतको निर्णय कांग्रेसले मान्ने र अदालतको निर्णयलाई सम्मान गर्दै आएको बताए। उनले स्वतन्त्र न्यायपालिकालाई कसैले पनि हस्तक्षेप गर्ने, धम्क्याउने र तर्साउने कार्य गर्न नहुनेमा जोड दिए। कम्युनिस्टहरू सरकारमा आएपछि न्यायालयमा हस्तक्षेप हुन थालेको आरोप उनले लगाए। तैपनि कतिपय अवस्थामा अदालतले स्वविवेकीय निर्णय गरेको छ, उनले भने, अहिले पनि त्यही निर्णय आउने विश्वासमा छौं। सर्वोच्चले प्रतिनिधिसभा पुन:स्थापना गर्ने वा प्रधानमन्त्री केपी ओलीको असंवैधानिक कदम सदर गर्ने जुन निर्णय दिए पनि कांग्रेसले मान्ने उनको भनाइ थियो। त्यसैले अदालतको निर्णयसम्म कांग्रेसले पर्खन्छ, उनले भने, अदालतको निर्णय आफ्नो ठाउँमा होला। तैपनि कांग्रेस जनताबीच जान तयार भएर बस्नुपर्छ। उनले विघटनविरुद्ध अरू पार्टीले सँगै आन्दोलनमा जान आग्रह गरिरहेको जानकारी दिए। उनका अनुसार कोरोना भाइरस संक्रमणको अवस्था हेरेर पार्टीले निरन्तर संघर्षका कार्यक्रम जारी राख्नेछ। यद्यपि, उनले प्रतिनिधिसभा विघटनविरुद्ध कांग्रेस एक्लैले संघर्ष गर्ने उद्घोष गरे। उनले एक्लै संघर्ष गर्दा आफ्नो शक्ति र संख्याको आकलन हुने स्पष्ट पारे। प्रतिनिधिसभा विघटन असंवैधानिक र अप्रजातान्त्रिक कदम भएकाले त्यसविरुद्ध कांग्रेस एक्लैले देशव्यापी आन्दोलन गर्ने निर्णय गरेको उनको स्पष्टोक्ति थियो। पहिले संयुक्त आन्दोलन गरिँदा धोका पाएको स्मरण गर्दै उनले भने, कांग्रेस कसैसँग मिलेर संसद् विघटनविरुद्ध जाँदैन। हामी एक्लै आन्दोलनमा जान्छौं। एक्लै संघर्षमा जाँदा कांग्रेसका शक्ति र संख्याको पनि आकलन हुन्छ। र, जनतालाई पनि हाम्रो स्पष्ट अडान र धारण बताउन सकिनेछ। कांग्रेसका आमन्त्रित केन्द्रीय सदस्य रमा पौडेल, भक्तपुर जिल्ला सभापति दुर्लभ थापा, पूर्वजिल्ला सभापति गणेशमान चक्रधर, क्षेत्र नम्बर १ का सभापति जीवन खत्री, क्षेत्र नम्बर २ का सभापति नारायणभक्त खायमलीलगायतले संविधानविरोधी कदमविरुद्ध सबै आन्दोलित हुनुपर्ने धारणा व्यक्त गरेका थिए। भक्तपुर निर्वाचन क्षेत्र नम्बर १ मा सोमबार कांग्रेसले विरोधभसभा आयोजना गरेको थियो। भक्तपुर कमलविनायकबाट जुलुस प्रदर्शनपछि भक्तपुर नगरपालिका कार्यालय परिसरमा विरोधसभा सम्पन्न भएको थियो।"
संसद विघठनविरुद्ध डोल्पामा प्रर्दशन,"डोल्पा : प्रधानमन्त्री केपी ओली कमदमको विरोधमा डोल्पामा प्रर्दशन गरिएको छ । प्रधानमन्त्रीले संघीय संसद विघठन गरेको विरोधमा प्रचण्ड नेपाल पक्षका कार्याकर्ताले डोल्पा सदरमुकाम दुनैमा प्रर्दशन गरेका हुन् । ओलीले जनताको जनमतको अपमान गरेर संविधानमाथि 'कू' गरेको भन्दै सचिवालय सदस्य जँगबहादुर रोकायाले नेकपा फुटेको छैन, जनतामाथि खेलवाड गरिदैँछ हामी कुनैपनि हालतमा असंवैधानिक कदम चाल्नेलाई नछोड्ने बताए। लिपुलेक लिम्पीया धुरामा भारतीय सेना हटाऊ, संसद पुनस्थापना गर, केपी ओली मुर्दाबादजस्ता नारा लेखिएको ब्यानर टाउकोमा बोकरे विरोधमा उत्रिएका प्रचण्ड नेपाल पक्षका कार्यकर्ताले सदरमुकाम दुनैमा प्रर्दशन गरे। सम्बोधनका क्रममा नेता रोकायाले जनताको जनमतको कदर नगर्ने र भ्रष्टहरुको साथमा असम्बैधानिक कमद उठाउन प्रधानमन्त्री ओली र राष्ट्रपतिलाई जनताले माफी नदिने बताए। प्रधानमन्त्री ओली राष्टघाती भएको भन्दै नेकपा डोल्पाका सचिव मालबहादुर रोकायाले भने एमाले माओवादी भन्ने गलत प्रचार नगरौं नेकपा नै छ र रहन्छ हामी जनताको साथमा छौं, गलत कदमविरुद्ध सड्कमा आएका हौं।' उनले जनतालाई साथ दिन सबैसँग आग्रह गरे । पौष ६ गते पहिलो पटक आन्दोलन गरेको प्रचण्ड नेपाल पक्षका कार्यकर्ताले पुन मंगलबार आन्दोलन गरेका हुन् । नेकपाका जिल्लास्तरीय नेताले कोणसभालाई सम्बोधन गर्दै आफूहरु जतिसुकै मुल्य चुकाउन तयार भएपनि ओलीले गल्ती सच्याएनन् भने देश र गणतन्त्र दुर्घटनामा पर्नेछ। जनताले माफी दिने छैनन् । त्यो बेला जनताले नै बम र हतियार चलाउनेछन् । ' ओली पक्ष भएर बस्नेहरु भोली पछुताउने भन्दै जिल्लाका नेता कार्यकर्ताहरुले कित्ता किलियर गरेर सड्कमा आउन नेता मोतिराम गौतमले आग्रह गरे ।"
"यो आन्दोलनको ट्रेलर मात्रै हो, आँधीहुरी आउन बाँकी छ : प्रचण्ड","तस्बिर : सुनिता डंगोल काठमाडौं : नेपाल कम्युनिस्ट पार्टी (नेकपा) अध्यक्ष पुष्पकमल दाहाल प्रचण्डले मंगलबार काठमाडौंमा भएको विरोधसभालाई आन्दोलनको ट्रेलरको संज्ञा दिएका छन्। २०४६ मदन भण्डारीको एउटा सम्बोधनको सम्झना गर्दै प्रचण्डले यस्तो बताएका हुन्। यो आन्दोलनको सुरुवात मात्र हो। यो आन्दोलन ट्रेलर मात्र हो। आँधुहुरी आउन बाँकी छ, प्रचण्डले भने, यो आन्दोलन प्रतिगामी कदम नसच्चिएसम्म नरोकिने उनले बताए। प्रतिनिधिसभा भंग गरेर प्रधानमन्त्री केपी ओलीले इतिहासमा कहिल्यै नमेटिने कलंकको टीको लगाएको आरोप प्रचण्डले लगाएका हुन्। केपी ओलीले इतिहासमा कलंकको टीको लगाएका छन्। त्यो कहिल्यै मेटिने छैन, प्रचण्डले भने, जबसम्म केपी ओलीले लोकतन्त्रमाथि घात गरेँ भनेर पश्चाताप गर्नेछैनन्। आफैंले बनाएको संविधानको बलात्कार गरेँ। म अपराधी हुँ भन्ने छैनन्। तबसम्म उनलाई जनताले माफी र क्षमा दिने छैनन्। प्रतिनिधिसभा भंग गर्ने निर्णय संविधानको भावना र अक्षरविरुद्ध भएको भन्दै प्रचण्डले ओलीले संविधान विरोधी काम गरेकोसमेत आरोप लगाए। ओलीले प्रतिनिधिसभा भंग नगरेर आफ्नो सरकार भंग गरेको उल्लेख गरे। केपी ओलीको सिफारिस संविधानको भावना र अक्षरका विरुद्ध भएको छ। संविधानमा हुँदै नभएको व्यवस्था गरेर केपी ओलीले सदन विघटन गर्नु भएको छ। सदन भंग भएको छैन। भंग भएको त केपी ओलीको सरकार हो, प्रचण्डले भने, संविधान विरोधी काम गरेर केपी ओलीले आफ्नै सरकार भंग गरेका छन्। केपी ओलीले आफूले आफूलाई विघटन गराएका छन्। यो आन्दोलन केपी ओलीको प्रवृत्तिविरुद्ध भएको प्रष्ट पारे। प्रचण्डले ७० वर्ष लामो लडाइँलाई ओलीले उपलब्धिमाथि प्रहार गरेको आरोपसमेत लगाए। प्रचण्डले आफैंले बनाएको प्रधानमन्त्रीले उपलब्धिमा प्रहार गरेको भन्दै आम जनतासँग क्षमासमेत मागेका छन्। सम्बोधनका क्रममा भावुक हुँदै प्रचण्डले यस्तो बताएका हुन्। तीन वर्ष बित्दा नबित्त्तै हामीले बनाएको र हामीले बनाएको प्रधानमन्त्रीबाट ७० वर्षको बलीदानबाट प्रहार भयो भनेर बोल्दै गर्दा वस्तुत तपाईंहरुसँग क्षमा याचना गर्दछु, प्रचण्डले भने, मैले नै हो वाम गठबन्धन र पार्टी एकताको प्रस्ताव लिएर ओलीकहाँ गएको थिए। प्रचण्डले अहिले पनि ओली बयलगाडामै भएको आरोप लगाए। उहाँ संघीयता, धर्मनिरपेक्षता विरोधी हुनुहुन्छ। हामीले उहाँलाई सच्चिनुभयो होला भन्यौँ। तर जनतालाई प्रतिगमनविरोधी आन्दोलनमा सहभागी हुन आह्वान गर्दा गल्ती गरेको महसुस गर्दै क्षमा याचना गर्न चाहन्छु, प्रचण्डले थपे। प्रचण्डले आफैले बनाएको प्रधानमन्त्रीबाट यस्तो निर्णय हुनसक्ने भन्ने कुरा नसोचेको उल्लेख गरे। संघीयतामाथि यत्ति नराम्रो प्रहार कसैले गर्न सकेको थिएन। हामीले बनाएको प्रधानमन्त्री केपी ओलीबाट यस्तो हुन्छ भन्ने सोचेका पनि थिएनौँ, प्रचण्डले भने। केपी ओलीले कम्युनिस्ट आदर्श मूल्य मान्यता, विधि विधान र विचारबाट पनि स्खलित भइसकेको आरोप प्रचण्डको छ। उनको कम्युनिस्टप्रति मोह भंग भएको उनले बताए। ओली लोकतन्त्रवादी नभएर निरंकुश भएको प्रचण्डले बताए। उहाँ लोकतन्त्रवादी होइन। निरंकशु तानाशाही हो, प्रचण्डले भने, जसले यो देशलाई भडखालोमा हाल्न खोजेको छ भन्ने पुष्टि भयो कमरेडहरु। वैशाखपछि केपी ओलीको नेपालको राजनीतिबाट पत्तासाफ हुनेसमेत प्रचण्डले बताएका छन्।"
"माधवले भने, 'पूर्वराजा ज्ञानेन्द्र र ओली प्रवृत्ति उस्तै'","काठमाडौं : नेपाल कम्युनिस्ट पार्टी (नेकपा) अध्यक्ष माधवकुमार नेपालले केपी ओली प्रवृत्तिको आयु सकिएको बताएका छन्। मंगलबार नेकपा प्रचण्डमाधव समूहको विरोधसभालाई सम्बोधन गर्दै अध्यक्ष नेपालले निरंकुश बाटो समातेका ओली प्रवृत्तिको आयु पुगेको बताएका हुन्। पुस ५ गतेको निरंकुश कदमसँगै केपी ओली प्रवृत्तिको आयु पुग्यो, अध्यक्ष नेपालले भने, अब नेपाली जनता निरंकुश प्रविृतिको विरुद्ध दृढताकासाथ उभिएका छन्। नेपालले ओलीले नसच्चिए अब जनताले सडकबाट ठेगान लगाउने बताए। उनले भने, ओलीजी तपाई सच्चिनुस् नत्र जनताले बाँकी राख्ने छैनन्। तपाईलाई समयले पर्खिनेवाला छैन। जनताले सडकबाट ठेगान लगाउनेछन्। केपी ओलीले त्यो निर्णय जुनसुकै कोणबाट हेर्दा पनि अनुपयुक्त छ। त्यो कदम जनता र हामी कम्युनिस्टलाई स्वीकार्य छैन। हामी असंवैधानिक कदमलाई अस्वीकार गर्दछौँ। प्रतिनिधिसभा भंग भएपछि त्यो व्यक्ति प्रधानमन्त्री हुनै नसक्ने संवैधानिक प्रावधान भए पनि केपी ओलीले अफूलाई प्रधानमन्त्री ठानेको बताउँदै ओली कामचलाउ भएको बताए। ओलीलाई अझैसम्म पद बाँड्ने रहर भएको टिप्पणी गरे। मन्त्री बन्ने लोभ देखाएर ओलीले पद बाँडेको उनको आरोप छ। उनले ओलीमा ज्ञानेन्द्रमा जस्तो प्रवृत्ति रहेको बताए। उनले भने, 'ओलीले कहिले मलाई बोलाएर प्रधानमन्त्री बन्नुपर्यो भन्नुहुन्छ अनि केही बेरपछि फेरि प्रचण्डजीलाई बोलाएर तपाई नै बन्नुपर्यो भन्नुहुन्छ। यस्तै प्रवृत्ति थियो हिजो पूर्वराजा ज्ञानेन्द्रमा । उनले पनि कहिले मलाई त कहिले गिरिजाबाबुलाई बोलाएर तपाई नै अघि आउनुपर्यो भन्थे।' अध्यक्ष नेपालले ओली अझै सुध्रिन्छन् कि भनेर पार्टी केन्द्रीय समिति र सदस्यबाट नहटाएको बताए । उनले केही व्यक्ति ओलीलाई सुधार गर्न लागि परेको र सुधार्न सके स्याबास दिने बताएका छन्।"
संसद् विघटनविरुद्ध नेकपाको विरोधसभा (फोटो फिचर),"तस्बिर : उमा विष्टसुनिता डंगोल सभालाई अध्यक्ष पुष्पकमल दाहाल प्रचण्ड, माधवकुमार नेपाल, वरिष्ठ नेता झलनाथ खनाल, नेतृ अष्टलक्ष्मी शाक्यले सम्बोधन गरे । संविधानमा हुँदै नभएको अधिकार प्रयोग गरी प्रधानमन्त्री ओलीले संसद विघटन गरेको भन्दै प्रचण्डनेपाल समूह आन्दोलित भएको हो। प्रधानमन्त्रीको यो कदम असंवैधानिक, अलोकतान्त्रिक र गणतन्त्रविरोधी भएको भन्दै विभिन्न राजतीनिक दलहरु सडकमा आएका छन् । कार्यक्रमलाई सम्बोधन गर्दै अध्यक्ष प्रचण्डले केपी ओली वैशाखपछि प्रधानमन्त्री नरहने र त्यसपछि उनको राजनीतिसमेत पत्तासाफ हुने बताए । माधव नेपालले ओलीलाई पूर्वराजा ज्ञानेन्द्रकै पथमा लागेको आरोप लगाए । उता वरिष्ठ नेता झलनाथ खनालले भने प्रधानमन्त्री भएर बालुवाटार पुगेपछि केपी ओलीले नेपाल कम्युनिस्ट पार्टी (नेकपा) बिर्सिएको आरोप लगाए । उता नेतृ अष्टलक्ष्मी शाक्यले केपी ओलीले संसद् विघटन गरेर निरंकुश शासक बनेको आरोप लगाइन् । सभालाई सम्बोधन गर्ने सबै नेताले प्रधानमन्त्री ओलीमाथि आक्रोश पुगेका छन् । नेकपा अध्यक्ष पुष्पकमल दाहाल प्रचण्डले मंगलबार काठमाडौंमा भएको विरोधसभालाई आन्दोलनको ट्रेलरको संज्ञा दिएका छन्। २०४६ मदन भण्डारीको एउटा सम्बोधनको सम्झना गर्दै प्रचण्डले यस्तो बताएका हुन्। यो आन्दोलनको सुरुवात मात्र हो। यो आन्दोलन ट्रेलर मात्र हो। आँधुहुरी आउन बाँकी छ, प्रचण्डले भने, यो आन्दोलन प्रतिगामी कदम नसच्चिएसम्म नरोकिने उनले बताए। प्रतिनिधिसभा भंग गरेर प्रधानमन्त्री केपी ओलीले इतिहासमा कहिल्यै नमेटिने कलंकको टीको लगाएको आरोप प्रचण्डले लगाएका हुन्। केपी ओलीले इतिहासमा कलंकको टीको लगाएका छन्। त्यो कहिल्यै मेटिने छैन, प्रचण्डले भने, जबसम्म केपी ओलीले लोकतन्त्रमाथि घात गरेँ भनेर पश्चाताप गर्नेछैनन्। आफैंले बनाएको संविधानको बलात्कार गरेँ। म अपराधी हुँ भन्ने छैनन्। तबसम्म उनलाई जनताले माफी र क्षमा दिने छैनन्। प्रतिनिधिसभा भंग गर्ने निर्णय संविधानको भावना र अक्षरविरुद्ध भएको भन्दै प्रचण्डले ओलीले संविधान विरोधी काम गरेकोसमेत आरोप लगाए। ओलीले प्रतिनिधिसभा भंग नगरेर आफ्नो सरकार भंग गरेको उल्लेख गरे। केपी ओलीको सिफारिस संविधानको भावना र अक्षरका विरुद्ध भएको छ। संविधानमा हुँदै नभएको व्यवस्था गरेर केपी ओलीले सदन विघटन गर्नु भएको छ। सदन भंग भएको छैन। भंग भएको त केपी ओलीको सरकार हो, प्रचण्डले भने, संविधान विरोधी काम गरेर केपी ओलीले आफ्नै सरकार भंग गरेका छन्। केपी ओलीले आफूले आफूलाई विघटन गराएका छन्। यो आन्दोलन केपी ओलीको प्रवृत्तिविरुद्ध भएको प्रष्ट पारे। प्रचण्डले ७० वर्ष लामो लडाइँलाई ओलीले उपलब्धिमाथि प्रहार गरेको आरोपसमेत लगाए। प्रचण्डले आफैंले बनाएको प्रधानमन्त्रीले उपलब्धिमा प्रहार गरेको भन्दै आम जनतासँग क्षमासमेत मागेका छन्। सम्बोधनका क्रममा भावुक हुँदै प्रचण्डले यस्तो बताएका हुन्। तीन वर्ष बित्दा नबित्त्तै हामीले बनाएको र हामीले बनाएको प्रधानमन्त्रीबाट ७० वर्षको बलीदानबाट प्रहार भयो भनेर बोल्दै गर्दा वस्तुत तपाईंहरुसँग क्षमा याचना गर्दछु, प्रचण्डले भने, मैले नै हो वाम गठबन्धन र पार्टी एकताको प्रस्ताव लिएर ओलीकहाँ गएको थिए। प्रचण्डले अहिले पनि ओली बयलगाडामै भएको आरोप लगाए। उहाँ संघीयता, धर्मनिरपेक्षता विरोधी हुनुहुन्छ। हामीले उहाँलाई सच्चिनुभयो होला भन्यौँ। तर जनतालाई प्रतिगमनविरोधी आन्दोलनमा सहभागी हुन आह्वान गर्दा गल्ती गरेको महसुस गर्दै क्षमा याचना गर्न चाहन्छु, प्रचण्डले थपे। प्रचण्डले आफैले बनाएको प्रधानमन्त्रीबाट यस्तो निर्णय हुनसक्ने भन्ने कुरा नसोचेको उल्लेख गरे। संघीयतामाथि यत्ति नराम्रो प्रहार कसैले गर्न सकेको थिएन। हामीले बनाएको प्रधानमन्त्री केपी ओलीबाट यस्तो हुन्छ भन्ने सोचेका पनि थिएनौँ, प्रचण्डले भने। केपी ओलीले कम्युनिस्ट आदर्श मूल्य मान्यता, विधि विधान र विचारबाट पनि स्खलित भइसकेको आरोप प्रचण्डको छ। उनको कम्युनिस्टप्रति मोह भंग भएको उनले बताए। ओली लोकतन्त्रवादी नभएर निरंकुश भएको प्रचण्डले बताए। उहाँ लोकतन्त्रवादी होइन। निरंकशु तानाशाही हो, प्रचण्डले भने, जसले यो देशलाई भडखालोमा हाल्न खोजेको छ भन्ने पुष्टि भयो कमरेडहरु। वैशाखपछि केपी ओलीको नेपालको राजनीतिबाट पत्तासाफ हुनेसमेत प्रचण्डले बताएका छन्। नेकपा अध्यक्ष माधवकुमार नेपालले केपी ओली प्रवृत्तिको आयु सकिएको बताएका छन्। पुस ५ गतेको निरंकुश कदमसँगै केपी ओली प्रवृत्तिको आयु पुग्यो, अध्यक्ष नेपालले भने, अब नेपाली जनता निरंकुश प्रविृतिको विरुद्ध दृढताकासाथ उभिएका छन्। नेपालले ओलीले नसच्चिए अब जनताले सडकबाट ठेगान लगाउने बताए। उनले भने, ओलीजी तपाई सच्चिनुस् नत्र जनताले बाँकी राख्ने छैनन्। तपाईलाई समयले पर्खिनेवाला छैन। जनताले सडकबाट ठेगान लगाउनेछन्। ओलीले पुस ५ गते संविधानलाई खुट्टाले कुल्चिएको आरोपसमेत लगाएका छन्। पुस ५ गतेका दिनमा कम्युनिस्ट पार्टीको एउटा नेताले जनताले संविधानको प्रावधानलाई खुट्टाले कुल्चिएर प्रतिनिधिसभाको विघटन गरेको छ। त्यो कुनै पनि हिसाबले उचित छैन, नेता नेपालले भने। यो निर्णय राजनीतिक र संवैधानिक र जनभावना अनुकुल नभएको उनले बताए। यो निर्णय नेपाल कम्युनिस्ट पार्टी नेकपा अनुरुप नभएको उनले प्रष्ट पारे। यो कदम जुनसुकै कोणबाट पनि अनुपयुक्त भएको उनको भनाइ छ। केपी ओलीले त्यो निर्णय जुनसुकै कोणबाट हेर्दा पनि अनुपयुक्त छ। त्यो कदम जनता र हामी कम्युनिस्टलाई स्वीकार्य छैन। हामी असंवैधानिक कदमलाई अस्वीकार गर्दछौँ। प्रतिनिधिसभा भंग भएपछि त्यो व्यक्ति प्रधानमन्त्री हुनै नसक्ने संवैधानिक प्रावधान भए पनि केपी ओलीले अफूलाई प्रधानमन्त्री ठानेको बताउँदै ओली कामचलाउ भएको बताए। ओलीलाई अझैसम्म पद बाँड्ने रहर भएको टिप्पणी गरे। मन्त्री बन्ने लोभ देखाएर ओलीले पद बाँडेको उनको आरोप छ। उनले ओलीमा ज्ञानेन्द्रमा जस्तो प्रवृत्ति रहेको बताए। उनले भने, 'ओलीले कहिले मलाई बोलाएर प्रधानमन्त्री बन्नुपर्यो भन्नुहुन्छ अनि केही बेरपछि फेरि प्रचण्डजीलाई बोलाएर तपाई नै बन्नुपर्यो भन्नुहुन्छ। यस्तै प्रवृत्ति थियो हिजो पूर्वराजा ज्ञानेन्द्रमा । उनले पनि कहिले मलाई त कहिले गिरिजाबाबुलाई बोलाएर तपाई नै अघि आउनुपर्यो भन्थे।' अध्यक्ष नेपालले ओली अझै सुध्रिन्छन् कि भनेर पार्टी केन्द्रीय समिति र सदस्यबाट नहटाएको बताए । उनले केही व्यक्ति ओलीलाई सुधार गर्न लागि परेको र सुधार्न सके स्याबास दिने बताएका छन्। नेकपा वरिष्ठ नेता झलनाथ खनालले केपी ओलीले तीन वर्षसम्म गफ हाँकेर बिताएको बताएका छन्। बालुवाटार पुगेपछि पार्टी बिर्सिएर ओलीले गफै मात्र हाँकेको उनको आरोप छ। हामीले केपी ओलीलाई अपार विश्वास गर्यौँ। तर, बालुवाटारमा पुगेको दिनदेखि उहाँले पार्टीलाई बिर्सनुभयो। उहाँले पार्टीलाई भर्याङ ठान्नुभयो। उहाँले गफैगफ हाँकेर तीन वर्ष बिताउनुभयो, नेता खनालले भने, कहिले पानीजहाल ल्याउनुभयो। कहिले रेल ल्याउनुभयो। भावनामा बग्नुभयो। गफ गरेर र उखान र टुक्काले देश चल्दैन। देशका लागि भिजन चाहिन्छ कमरेडहरु। संविधानमाथि घात गरेको भन्दै खनालले ओलीका कामलाई स्वीकार गरे देश अस्थिरतातर्फ जाने बताए। संसदको पुनःस्थापना अनिवार्य शर्त भएको उनको भनाइ छ। जबसम्म संसदको पुनःस्थापना हुँदैन त्यस बेलासम्म नेपाली जनता उठे। अब राष्ट्रव्यापी रुपमा आन्दोलनको आँधीबेहरी उठाउँछौँ, खनालले भने। ओलीले एकलौटी शासन गरेको आरोपसमेत लगाएका नेता खनालले कहिल्यै पनि पार्टीको सुझावलाई ओलीले स्वीकार नगरेको बताए। नेकपा नेतृ अष्टलक्ष्मी शाक्यले प्रधानमन्त्री केपी ओली निरंकुश शासक बनेको आरोप लगाएकी छन् । उनले ओलीको निरंकुश शासन लामो समय नटिक्ने बताएकी छन् । उनले ठूलाठूला शासक जनताको आन्दोलनबाट सत्ताबाट बाहिरिएको भन्दै ओलीको निरंकुश शासन नटिक्ने बताइन् । आज फेरि एक पटक गणतन्त्रमाथि कमरेड केपी ओलीले नै धावा बोलेका छन् । संविधानमाथि धावा बोलेका छन् । संघीय गणतन्त्रमाथि धावा बोलेका छन्, नेतृ शाक्यले भनिन्, जनताको शक्तिको सामू राजतन्त्रको व्यवस्थाले सकेन भने केपी ओलीले पनि सक्दैनन् । जबसम्म संसद सुचारु हुँदैन तबसम्म संघीय गणतन्त्र सुदृढ हुन सक्दैन । केपी ओली कमरेड बन्नु भएन निरंकुश शासक बन्नुभयो । उनले ओली स्वेच्छाचारी शासक बनेको र त्यो लामो समय नटिक्ने प्रष्ट पारिन् । शाक्यले ओलीले जनतामाथि धावा बोलेपछि आन्दोलन गर्नु परेको प्रष्ट पारेकी छन्।"
प्रचण्ड नेपाल समुहको परासीमा प्रदर्शन,"परासी : संसद् विघटनको विरोधमा नेपाल कम्युनिस्ट पार्टी( नेकपा) प्रचण्ड नेपाल समुहका कार्यकर्ताहरूले मंगलबार पश्चिम नवलपरासीको सदरमुकाम परासीमा विरोध प्रदर्शन गरेका छन्। संघर्ष समिति नवलपरासी पश्चिमले आयोजना गरेको विरोध जुलुसमा सहभागीले प्रधानमन्त्री केपी शर्मा ओलीले चालेको कदमविरूद्ध नाराबाजी लगाएका थिए । बुद्ध चोकमा पुगेर कोण सभामा परिणत भएको थियो। कोणसभामा पूर्व कृषि राज्यमन्त्री घनश्याम यादव, नेकपा लुम्बिनी प्रदेश सचिवालय सदस्य वृहस्पति अधिकारी, नेकपाका जिल्ला अध्यक्ष भविश्वर तिवारीलगायतले प्रधानमन्त्रीले लोकतन्त्रलाई समाप्त पार्ने गरी गैर संवैधानिक तरिकाले संसद् विघटन गरेर देशमा संवैधानिक संकट निम्ताएकाले त्यसको रक्षाका लागि सडक आन्दोलनमा उत्रनु परेको बताएका थिए।"
कक्षा ११ मा नयाँ कि पुरानो पाठ्यक्रम ?,"काठमाडौं : कक्षा ११ को पाठ्क्रमका कार्यान्वयनमा देखिएको अन्यौलले विद्यार्थी अभिभावक तथा शिक्षक मर्कामा परेका छन्। पाठ्यक्रम विकास केन्द्रले तयार गरेर कार्यान्वयनमा समेत पठाइसकेको कक्षा ११ को पाठ्यक्रमलाई क्षेत्राधिकारको प्रश्न उठाउँदै तत्काल कार्यान्वयन नगराउन माग गर्दै सर्वोच्च अदालतमा मुद्दा परेपछि अन्योल भएको हो। विद्यालय तहमा एकलपथीय पाठ्यक्रम लागु गराउने क्रममा पाठ्यक्रम विकास केन्द्रले यसपटक कक्षा एक र एघारको नयाँ पाठ्यक्रम बनाएर कार्यान्वयनमा पठाएको थियो। तर पाठ्यक्रम बनाउने अधिकार स्थानीय तहलाइ हुनुपर्ने दाबी गर्दै एक समूहले सर्वोच्च अदालतमा मुद्दा दायर गरेको छ। गत भदौदेखि नयाँ पाठ्यक्रम अनुसार पढाइ सुरु भएपनि असोज २८ गते मात्रै अदालतमा रिट परेको थियो। सर्वोच्चले अल्पकालीन अन्तरिम आदेश जारी गरेर विद्यालय शिक्षाको राष्ट्रिय पाठ्यक्रम प्रारुप कार्यान्वयन नगर्न निर्देशन दिएको थियो। त्यसपछि तोकिएको पेशी सातौपटक स्थगित भइसकेको छ। अन्तिम पटक सोमबार सुनुवाइको मिति तोकिएको थियो। तर सुनुवाइ हुन सकेन। सर्वोच्चको निर्णय कुर्दाकुर्दै शैक्षिक सत्रको ६ महिना बित्न लागिसकेको छ। अधिकांश स्कुलले असोजदेखि नै पढाइ शुरु गरेका थिए। उनीहरुमध्ये धेरैले अहिले पनि नयाँ पाठ्यक्रम अनुसार नै पढाइ सञ्चालन गरिरहेका छन्। तर कोर्स आधा हुन लागिसक्दा पनि पाठ्यक्रमको छिनोफानो हुन नसक्दा विद्यार्थीसंग शिक्षक र अभिभावक समेत तनावमा छन्। अहिलेको मिहेन खेर जाने हो कि भन्ने चिन्ताले सबै पक्षलाई सताएको छ। नयाँ पाठ्यक्रम अनुसारको पुस्तक लेखक समेत समस्यामा छन्। अदालतबाट फैसला हुन ढिलाइ भएकै कारण सरोकारवाला सबैमा तनाव थपिएको अभिभावक महासंघका अध्यक्ष सुप्रभात भण्डारीले बताए। २०८० सम्मका कक्षा एकदेखि १२ सम्मै नयाँ पाठ्यक्रम लागु गर्ने योजनाका साथ पाठ्यक्रमले यो पटक दुई वटा कक्षाको नयाँ पाठ्यक्रम बनाएको हो। लामो समयको छलफल तथा निकै मिहेनत गरेर पाठ्त्रयम बनाए पनि कार्यान्वयनमा देखिएको अन्यौलताले थप जटिलता थपिएको छ। साथै अबको तीन वर्षभित्रमा सबै कक्षामा नयाँ पाठ्यक्रम कार्यान्वयन गराउने योजना पनि तुहिने सम्भावना बढेको छ। केन्द्रका प्रवक्ता गणेश भट्टराईले भने, सम्मानित अदालतको निर्णय सबैले मान्नैपर्छ। मुद्दाको छिनोफानो नै नभएको अवस्थामा तत्काल केहि भन्न सक्ने अवस्था छैन। अदालतको अर्घेल्याइले शिक्षक पनि समस्यामा परेका छन्। कलंकीस्थित एड्मार्क कलेजका शिक्षक गोविन्द भण्डारीले भने, पढाइ सञ्चालन भएको पाँच महिना पुग्न लागिसकेको छ। यो समयमा आएर कुन पाठ्यक्रम अनुसार पढाउने भन्ने अन्यौलले विद्यार्थी तथा शिक्षकमा परेको तनावको हिसाबै छैन। शिक्षा मन्त्रालयले नयाँ पाठ्यक्रम अनुसार पढाइ सञ्चालन गर्न विद्यालयलाई निर्देशन दिएपछि केही निजी विद्यालय सञ्चालक समेत यसको विपक्षमा उत्रेका थिए। मन्त्रालयले पटक पटक नयाँ पाठ्त्रयम कार्यान्वयन गर्न निर्देशन दिएपछि यसको विपक्षमा मुद्दा नै परेपछि मन्त्रालयका अधिकारी समेत प्रतिक्रियाविहिन बनेका छन्।"
जनकपुरमा प्रचण्ड नेपाल समूहको प्रदर्शन,"जनकपुरधाम : प्रतिनिधिसभा विघटनको विरोधमा नेकपा धनुषाले जनकपुरधाममा विशाल जनप्रदर्शन गरेको छ । प्रचण्ड माधव नेपाल समूहले देशभर विरोध प्रदर्शन गर्ने कार्यक्रमअन्तर्गत जनकपुरधाममा गाउँगाउँबाट र्यालीसहित आएकाहरु प्रदर्शनकारीले जनकपुरधाम तताएका थिए । धनुषाको विभिन्न नगर तथा गाउँबाट आएका र्याली जनकपुरको रेल्वे स्टेशनमा जम्मा भइ नगर परिक्रमा गरेका थिए । जहाँ केन्द्रीय नेतासहित प्रदेश र जिल्ला इन्चार्जसहितका नगर कमिटीका नेताको व्यापक सहभागीता थियो । विरोधसभामा शीर्ष नेताहरु स्थायी कमिटी सदस्य गणेश साह, पूर्वमन्त्री रामचन्द्र झा, यदुवंश झा, श्रीप्रसाद साह, श्रवणलगायतले सम्बोधन गरेका थिए । प्रधानमन्त्री ओलीले गरेको संसद विघटन अलोकतान्त्रिक, अमर्यादित र जघन्य राजनीतिक अपराध भएको भन्दै विशाल प्रदर्शन गरिएको नेता रामचन्द्र झाले बताए । विरोध प्रदर्शनमा सहभागीले प्रधानमन्त्री केपी शर्मा र राष्ट्रपति विद्यादेबी भण्डारी मुर्दावाद, संसद् विघटन गर्न पाइँदैन, संघीय लोकतन्त्र विरोधी प्रधानमन्त्री मुर्दावाद लगायतका नारा लगाएका थिए । विरोधसभालाई सम्बोधन गर्दै नेताहरुले प्रधानमन्त्री ओलीले संसद् विघटन गरेर संविधानको उपहास गरेको आरोप लगाए । नेकपाका धनुषा जिल्ला ईन्चार्ज श्रवण यादव बरबरिया (जीवन) को नेतृत्वमा निस्केको जुलुस मिल्सएरिया, भानुचोक, कदमचोक, मूरली चोक, रामचोक, शिवचोक, जनकचोक, हुँदै पुन रेल्वे स्टेशनमा कोणसभामा परिणत भएको थियो । प्रधानमन्त्री ओली निरंकुश शासक बनेको नेताहरुले आरोप लगाए । संसद विघटनविरुद्ध प्रचण्डनेपाल पक्षले गरेको विराध प्रदर्शनमा श्रबण बरबरिया यादवले ओली तानाशाही, स्वेच्छाचारी र निरंकुश भएको आरोप लगाए ।"
छैन स्वास्थ्य मापदण्ड,"गुलरिया : खानेपानी, सरसफाइ र स्वास्थ्य संस्थाजन्य फोहोर व्यवस्थापनमा बर्दियाका स्वास्थ्यचौकी र प्राथमिक स्वास्थ्य उपचार केन्द्रले आधा पनि मापदण्ड पूरा गरेका छैनन्। स्विट्जरल्यान्डको टीडीएच फाउन्डेसनको सहयोगमा गेरुवा ग्रामीण जागरण संघ (गेरुवा) बर्दियाको प्रयास परियोजनाले विश्व स्वास्थ्य संगठन र युनिसेफले गरेको अध्ययनमा यस्तो पाइएको हो। विभिन्न ५३ वटा सूचकका आधारमा गरिएको अध्ययनमा अधिकांश स्वास्थ्य संस्था मापदण्डअनुसारका छैनन्। बर्दियाका कुल ३३ वटा स्वास्थ्यमध्ये २५ वटामा अध्ययन गर्दा ५० प्रतिशत मापदण्ड पूरा गर्ने स्वास्थ्य संस्थाको संख्या मात्र चार वटा रहेको अनुसन्धानकर्ता हरि सुवेदीले जानकारी दिए। उनका अनुसार राजापुर नगरपालिकाको बदालपुर स्वास्थ्यचौकीले सबैभन्दा बढी ६२२६ प्रतिशत र बढैयाताल गाउँपालिकाको सोरहवा प्राथमिक स्वास्थ्य उपचार केन्द्रले ५६६० प्रतिशत मापदण्ड पूरा गरेका छन्। राजापुरकै दौलतपुर स्वास्थ्यचौकीले ५४७२ प्रतिशत र बारबर्दिया नगरपालिकाको मगरागाडी प्राथमिक उपचार केन्द्रले ५४७ प्रतिशत मापदण्ड पूरा गरेका छन्। अन्य स्वास्थ्य संस्थाले ५० प्रतिशत पनि मापदण्ड पूरा गरेका छैनन्। सबैभन्दा कम बारबर्दिया नगरपालिकाको पदनाहा स्वास्थ्यचौकीले १७६४ प्रतिशत र राजापुरको पशुपतिनगर स्वास्थ्यचौकीले २० प्रतिशत मात्र मापदण्ड पूरा गरेका छन्। जिल्लाका स्वास्थ्य संस्थाले औसतमा ३८५६ प्रतिशत मात्र मापदण्ड पूरा गरेको अध्ययनले देखाएको छ। सञ्चारकर्मीसँगको छलफलमा अनुसन्धानकर्ता सुवेदीले स्वास्थ्य संस्थाबाट निस्किने फोहर व्यवस्थापनमा पनि अधिकांशले गम्भीर लापरबाही गरेको बताए। अधिकांश स्वास्थ्य संस्थामा फोहोर वर्गीकरण गर्न तीन थरी बाल्टी राखिएको छ। संकलन गरेर सबैलाई एकै ठाउँमा व्यवस्थापन गरिन्छ, उनले अनुभव सुनाए, स्वास्थ्य संस्थाबाट निस्कने संक्रामक फोहोर पनि खुला स्थानमै अन्य फोहोरसँगै व्यवस्थापन हुन्छ। धेरैजसो जलाइन्छ। यस्तो अभ्यास जिल्लामै सबैभन्दा धेरै मापदण्ड पालना गरेका स्वास्थ्य संस्थामा पनि छ। स्वास्थ्य संस्था सुधारका लागि स्थानीय तहले बजेटको व्यवस्था पनि गरेका छैनन्। अधिकांश स्वास्थ्य संस्थामा स्वास्थ्य र सरसफाइका क्षेत्रका लागि वार्षिक बजेटको पनि अभाव छ। सोही कारण अधिकांश स्वास्थ्य संस्थाले फोहर व्यवस्थापनको मापदण्ड पूरा नगरेको, अधिकांशले शौचालय र नुहाउने प्रयोजनका लागि राखिएको ट्यांकी सफा नगर्ने र खानेपानीको परीक्षण नगरेको अध्ययनले देखाएको छ। जिल्ला स्वास्थ्य कार्यालय बर्दियाका प्रमुख गोकर्ण गिरी पनि स्वास्थ्य संस्थाले सबै मापदण्ड पूरा गर्न नसकेको स्वीकार गर्छन्। उनले भने, धेरै स्वास्थ्य संस्था बासका दृष्टिले कमजोर अवस्थामा छन्। हामी सुधार गर्न लागेका छौ, कोरोनाका कारण अनिवार्य हातधुने बानीको विकास हुँदा मात्र पनि जिल्लामा पेट दुख्ने, आँउ, झाडापखालालगायतका सरुवा रोग घटेको गिरी बताउँछन्।"
प्रहरीको हत्या गरी तस्करी,"धनगढी : केराउ तस्करी रोकेको भन्दै दुई प्रहरीको हत्या घटनाका मुख्य योजनाकार आरोपित शुकबहादुर भनिने अमर राना पक्राउ परेका छन्। कैलालीको धनगढी उपमहानगरपालिका१० जुगेडाका ३४ वर्षीय राना घटना भएकै दिनदेखि फरार थिए। कैलालीका प्रहरी उपरीक्षक अनुपशमशेर जबराले रानालाई धनगढी१९ फूलबारी क्षेत्रबाट आइतबार बेलुका साढे ७ बजे नियन्त्रणमा लिइएको जानकारी दिए। प्रहरीले सोमबार बिहान पत्रकार सम्मेलन गरी अभियुक्त रानालाई सार्वजनिक गरेको छ। धनगढी१० मा पर्ने नेपालभारत सीमानजिक कात्तिक १ गते राति १० बजेतिर गस्ती गएका प्रहरी सहायक निरीक्षक गोविन्द विक र जवान रामबहादुर साउदको हत्या भएको थियो। प्रहरीले तेस्रो मुलुकबाट ल्याइएका केराउ तस्करीमा कडाइ गर्दै आएको थियो। नेपालमा किलोको ६५ रुपैयाँ पर्ने केराउ भारतमा १ सयभन्दा पनि महँगोमा बेचिन थालेपछि तस्करी बढेको थियो। अस्थायी प्रहरी चौकी जुगेडामा कार्यरत प्रहरी सहायक निरीक्षक विक र जवान साउदको तस्कर समूहसँग सीमानामै जम्काभेट भएको थियो। प्रहरीले बरामद केराउ नछाड्ने भन्दै चौकीतिर ल्याउन थालेपछि, रानाकै निर्देशनमा हत्या घटना भएको कैलाली प्रहरीले जनाएको छ। यस्तो थियो हत्या योजना रानाले १० क्विन्टल केराउ भारत तस्करीका लागि आफ्ना समूहका १०१५ जनालाई कात्तिक १ गतेको बेलुकी भरियाका रूपमा बोलाए। त्यसअघि नै चौकी इन्चार्ज गोविन्द विकले तस्करीको सामान बरामद गर्न थालेका थिए। किनकि तेस्रो मुलुकबाट नेपालका लागि भनेर आयात गरिएको केराउ भारत निकासी गर्न पाइँदैन। केराउ तस्करीको समाचार आएका कारण पनि विकलाई तस्करी नियन्त्रण गर्न हाकिमहरूको निर्देशन थियो। प्रहरीले तस्करीमा कडाइ गरेपछि रानाको समूह हैरान थियो। कात्तिक १ गते प्रहरीलाई ठोकेरै भए पनि सामान पास गराउने योजना रानाको घरमा बन्यो। राना केराउ किनेर भरिया लगाउँदै सीमापार पुयाउने मुख्य अभियुक्त रहेको प्रहरी अनुसन्धानले देखाएको छ। उनी केराउ किन्न भारतीय व्यापारीको रकम ल्याउने र बीचको मार्जिन बचाएर सामान पठाउने व्यक्ति हुन्। कात्तिक १ गते केराउ तस्करीमा उनकै गोरु र गोरुगाडा प्रयोग भएको पाइएको छ। प्रहरीको हत्या प्रयोग गरिएको उनकै घरको फरुवा, कुटो बन्चरो, बगडी, दारु र लाठी बरामद भएको छ। त्यसदिन उनको समूह पहिला सीमा क्षेत्रमा गस्ती छछैन भनेर रेकी गर्न गएको थियो। त्यहाँ प्रहरी देखिएन। अनि रानाको घरबाट केराउ बोकेको गोरुगाडा सीमातिर लाग्यो। सीमामा पुग्नेबित्तिकै लुकेर बसेका विक र साउदले केराउको गाडा नियन्त्रणमा लिइहाले। तस्करीमा संलग्नहरूले छाडिदिन आग्रह गरे तर प्रहरीले मानेन। केराउ बोकेको गाडा चौकीतिर ल्याउन सुरु गर्नेबित्तिकै प्रहरीमाथि घरेलु हतियारले आक्रमण भयो। घटनास्थलबाट भागेका विक र साउदलाई दुई समूहले लखेटीलखेटी हत्या गरेका थिए। उनीहरू मारिएपछि केराउ भारत पुग्यो। राना फेरि नेपालतिरको सीमानामा आए। उनको समूहका अरू व्यक्तिले शवहरू मोहना नदीमा गाडिसकेका थिए। थप प्रमाण नष्ट गर्ने काम भयो। त्यसपछि रानाकै घरमा फर्केका उनीहरूबीच यो कुरा कसैले कसैलाई नभन्ने र नभाग्ने निर्णय भयो। तर, राना एकाबिहानै भागेका थिए। यसअघि प्रहरीले ८ जनालाई पक्राउ गरी अनुसन्धान सकेको छ। उनीहरू पुर्पक्षका लागि कैलाली जिल्ला कारागारमा छन्। रानासहित नौ जनालाई मुलुकी फौजदारी संहिताको दफा ४१ (क) बमोजिम आजीवन कारावासको सजाय माग गरिएको प्रहरीले जनाएको छ।"
चीनको प्रयासले नेकपा विभाजन रोकिदैन : मण्डल,"वीरगन्ज : नेपाल कम्युनिस्ट पार्टी (नेकपा) स्थायी कमिटी सदस्य सत्यनारायण मण्डलले चीनको प्रयासले पार्टी विभाजन नरोकिने बताएका छन् । पछिल्लो केही दिन यता चीनका राजदूत र चिनीयाँ कम्युनिस्ट पार्टीका नेताहरु काठमाडौंमा नेकपाका शीर्ष नेतालाई भेटेर पार्टी विभाजन रोक्न सक्रिय रहेको प्रति इङिगत गर्दै मण्डलले नेकपाको विवाद मिलाउने चीनको प्रयास र प्रयास असफल हुने दाबी गरे । वीरगन्जमा मङगलबार नेकपाको केपी ओली समूहले आयोजना गरेको पत्रकार सम्मेलनमा नेकपाको प्रदेश २ का इन्चार्ज समेत रहेका मण्डलले भने, नेकपा फुटिसक्यो, अब चीनले जति नै प्रयास गरेपनि पार्टी एक हुँदैन । चीनले नेकपा र नेपालको हितमा नभइ आफनो स्वार्थ पूर्तिका लागि विवाद गरेको उनको भनाइ छ । पार्टी विभाजनको औपचारिक सन्देश दिन वीरगन्जमा बुधबार नेकपाले पहिलो प्रदेशस्तरीय अगुवा कार्यकर्ता भेला आयोजना गर्न लागेको जानकारी पनि उनले दिए । उनले भने, बुधबारको भेलाले पार्टी विभाजनको औचित्य र सन्देश दिनेछ । त्यसपछि आगामी कार्यक्रम घोषणा गर्छौ । बुधबारको भेलालाई पार्टीका महासचिव एवम् अर्थमन्त्री विष्णु पटेल, शहरी विकासमन्त्री प्रभु साह , कानुनमन्त्री लीलानाथ श्रेष्ठ, महिला तथा बालबालिकामन्त्री जुली महत्तो, स्थायी कमिटी सदस्य रघुवीर महासेठ लगायतका नेताले सम्बोधन गर्नेछन् । भेलामा प्रदेश २ का करिब १५ हजार नेता कार्यकर्ता सहभागी हुने मण्डलले बताए । नेकपा अन्य कुनै राजनीतिक शक्ति वा बाह्य कारणले नभइ नेकपाकै आन्तरिक कारणले विभाजन हुन पुगेको पनि उनले स्वीकार गरे । मण्डलले प्रधानमन्त्री केपी शर्मा ओलीले रहरले नभइ बाध्यताले संसद विघटन गरेर चुनावको मिति घोषणा गरेको बताए । नेकपाका केही नेताले आफनो स्वार्थ र पदको लागि नेपाललाई असफल राष्ट्र बनाएर अन्तै विलय गराउने षडयन्त्र गरेकाले त्यो षडयन्त्र विफल पार्न नै प्रधानमन्त्री ओलीले बाध्यतावश पछिल्लो कदम चाल्नु परेको मण्डले बताए । प्रधानमन्त्री ओली संघीयता र लोकतन्त्रको विरोधी नभइ रक्षक भएको जिकीर पनि उनले गरे ।"
प्रतिबन्धपछि विप्लव समूह र सुरक्षाकर्मीबीच पाँच भीडन्त,"विराटनगर : सरकारले प्रतिबन्ध लगाएपछि नेत्रविक्रम चन्द विप्लव नेतृत्वको नेकपा र सुरक्षाकर्मीबीच प्रदेश १ मा हालसम्म दोहोरो भीडन्तका पाँचवटा घटना भएका छन्। पहाडी जिल्ला संखुवासभामा तीन र भोजपुरमा दुई पटक विप्लव समूहसँग सुरक्षाकर्मीको भीडन्त भइसकेको हो। भोजपुरका दुवै भीडन्तमा मानवीय क्षति भयो। संखुवासभामा भने कुनै मानवीय क्षति भएन। संखुवासभाको चैनपुर नगरपालिका४ मैदानेमा डेढ महिना नपुग्दै दोहोरो गोली हानाहानका दुईवटा घटना भए। पछिल्लो पटक आइतबार दिउँसो मैदानेमा दोस्रो पटक भीडन्त भएको हो। यसअघि गत मंसिर १ गते मैदानेमै विप्लवसमूहसँग भीडन्त भएको थियो। पहिलो भीडन्त भएको डेढ महिना नपुग्दै त्यही ठाउँमा अर्को पटक पनि घटना भएको हो। छोटो अवधिमा एउटै ठाउँमा लगातार दुई पटक भीडन्त भएपछि उक्त स्थानलाई विप्लवसमूहले आफ्नो सैन्य संरचना र संगठन विस्तारका रुपमा प्रयोग गर्ने गरेको निस्कर्षमा सुरक्षा अधिकारी पुगेका छन्। मैदाने विप्लव समूहका संखुवासभा सेक्रेटरी उत्तरकुमार भनिने युवराज राईको घर भएको स्थान हो। राईको घर आसपासमा विप्लव समूहले आफ्ना गतिविधि बढाएको सूचनाका आधारमा नियन्त्रणमा लिनका लागि सादा पोसाकमा नेपाल र सशस्त्र प्रहरीको संयुक्त टोली गएको थियो। त्यही सुरक्षा टोलीसँग लगभग डेढ घण्टासम्म दोहोरो भीडन्त भएको प्रदेश १ प्रहरी कार्यालय विराटनगरका प्रवक्ता डीएसपी कविन्द्र कार्कीले जानकारी दिए। उनका अनुसार यी दुई भीडन्त हुनुअघि २०७६ असार १६ गते संखुवासभाको सिलिचोङमा पनि प्रहरी र प्रतिबन्धित समूहका कार्यकर्ताबीच भीडन्त भएको थियो। भोजपुरमा पहिलो पटक २०७६ साल जेठ ७ गते दोहोरो भीडन्त भएको थियो। भोजपुरको टेम्केमैंयुङ१ मा भएको घटनामा परेर विप्लव कार्यकर्ता तीर्थराज घिमिरेको मृत्यु भयो। घुँडामा गोली लागेर घाइते भएका उनको उपचारका क्रममा ज्यान गएको हो। त्यसको डेढ महिनापछि २०७६ साल असार २५ गते भोजपुर सदुरमुकामको पाँचधारे होटल नजिक प्रहरी र विप्लव समूहका कार्यकर्तबीच गोली हानाहान हुँदा दुई जनाको मृत्यु भएको थियो। मृत्यु भएकामा प्रहरी जवान सञ्जीव राई र विप्लव समूहको ओखलढुंगा इन्चार्ज नीरकुमार राई रहेका छन्। प्रहरी जवान खेमनाथ भट्टराई घाइते भएका थिए। डीएसपी कार्कीका अनुसार विप्लव समूहले आफ्ना गतिविधी सुरु गरेपछि अहिलेसम्म प्रदेश १ मा सुरक्षाकर्मीसँग पाँच पटक दोहोरो भीडन्त भइसकेको हो। बम विष्फोट, आगजनी लगायतका हिंसात्मक गतिविधी गर्न थालेकोभन्दै सरकारले २०७५ फागुन २८ मा विप्लव समूहलाई प्रतिबन्ध लगाएको थियो। त्यसपछि भित्रभित्रै आफ्नो गतिविधी सञ्चालन गरेर सैन्य संरचना र संगठन विस्तारको काम उक्त समूहले तीव्र बनाएको थियो। मोरङमा विप्लव समूहले गरेको शिक्षक हत्याको पछिल्लो घटना यसको उदाहरण हो। गत मंसिर २३ गते समूहका कार्यकर्ताले मोरङको मिक्लाजुङ गाउँपालिका१ बर्खेस्थित सरस्वती आधारभूत विद्यालयका प्रधानाध्यापक राजेन्द्रकुमार श्रेष्ठको घाँटी रेटेर विभत्स तरिकाले हत्या गरेका थिए। घरैबाट अपहरण गरी हात बाँधेर आफ्नै नियन्त्रणमा राखी शिक्षक श्रेष्ठको हत्या गरिएको थियो। त्यसपछि मिक्लाजुङकै आइतबारेमा नेपाल र सशस्त्र प्रहरीको संयुक्त अस्थायी सुरक्षा बेस राखिएको छ। संयुक्त सुरक्षा फौजले घटनामा संलग्नको खोजी भने जारी राखिएको जनाए पनि कसैलाई पक्राउ गरिएको छैन। मिक्लाजुङको सुरक्षा अवस्था अत्यन्तै कमजोर रहेका कारण शिक्षकको हत्या भएको पाइएपछि संयुक्त सुरक्षा फौज रहने गरी बेस स्थापना गरेर घटनामा संलग्नको खोजी तीव्र पारिएको र विप्लव समूहको गतिविधी निस्तेज पार्ने हिसाबको कारबाही अघि बढाइएको उच्च सुरक्षा स्रोतले बतायो। घना जंगल भएको पहाडमा प्रतिबन्धित समूहका कार्यकर्ता लुकेर बस्ने र आफ्ना गतिविधी सञ्चालन गर्ने गर्दा रहेछन्, डीएसपी कार्कीले भने, विशेष सुराकीका आधारमा सुरक्षा टोली पुग्दा आइलाग्ने गरेपछि दोहोरो भीडन्त हुने गरेको छ। कार्कीले चैनपुरको मैदाने पुगेको प्रहरी टोलीलाई लक्षित गरेर फायर खोलेपछि जवाफी फायरिङ गरिएको र त्यसपछि विप्लव कार्यकर्ता जंगलतिर भागेको जनाए। विप्लव समूहले पाँच राउण्ड फायर गरेको र प्रहरीले पनि जवाफमा केही राउण्ड फायर खोलेको उनको भनाइ छ। प्रहरी टोली सेक्रेटरी राईको घरमा छिर्ने बित्तिकै बाहिरबाट समूहका कार्यकर्ताले गोली चलाएको स्रोतको भनाइ छ। कार्कीका अनुसार गोली चलाउँदै समूहका कार्यकर्ता जंगलतिर भागेका कारण कोही कसैलाई नियन्त्रणमा भने लिन सकिएन। तर राईको घरबाट विष्फोटक पदार्थ डेटोरनेटर, नियोजेल, सकेट बम, तार लगायत बम बनाउन प्रयोग गरिने सामग्री, कपडा, महत्वपूर्ण दस्तावेज, मोबाइल फोनसमेत बरामद भएको उनको भनाइ छ। स्थानीयका अनुसार मैदानेमा केही समय अघिबाटै विप्लव समूहका नेता, कार्यकर्ता देखिने गरेका थिए। कार्कीका अनुसार घटनास्थलमा रहेका एक सुरक्षा अधिकारीले दिएको जानकारी अनुसार विप्लवका कार्यकर्ताले गोली चलाउन सुरु गरेपछि प्रहरीले चारैतिरबाट घेरा हालेर कारबाही थालेको थियो। तर घना जंगलतर्फ भाग्न सफल भएका कारण कोही कसैलाई पनि भेट्न र पक्राउ गर्न नसकिएको उनले बताए। प्रहरीमा आएको जानकारी अनुसार आठदश जनाको संख्यामा रहेका विप्लवका कार्यकर्ताले मैदानेलाई आधार क्षेत्र बनाएर लामो समयदेखि गतिविधि गरिरहेका छन्। तर पहाडी क्षेत्र र भौगोलिक विकटताका कारण त्यसमा संलग्नलाई भने पक्राउ गर्न अहिलेसम्म नसकिएको सुरक्षा स्रोतले बतायो। घटनापछि प्रदेश १ का प्रहरी प्रमुख डीआईजी ईश्वरबाबु कार्कीले मैदाने र आसपासका स्थानलाई चारैतिरबाट सिल गरेर विप्लव समूहको खोजी थाल्न निर्देशन दिएका छन्। घटनास्थल र आसपासमा विशेष सर्च अभियान चलाउन निर्देशन दिँदै खोजीका लागि विराटनगरबाट पनि कार्कीले विशेष टोली संखुवासभा पठाएका छन्। यसअघि पनि भीडन्त स्थलमा हतियारसहितको सुरक्षा टोली थप मद्धतका लागि पुर्याउने गरिएको थियो। सम्भावित र उनीहरुको गतिविधि हुने स्थानलाई केन्द्रित गर्दै विशेष सर्च अभियान चलाएर विप्लव समूहको खोजी तीव्र पारिएको छ, स्रोतले भन्यो, उक्त समूहले पाँचवटै भीडन्तमा साना हतियारको प्रयोग गरेर प्रहरीमाथि गोली चलाएको अनुमान गरिएको छ। पटकपटक भीडन्त हुन थालेपछि स्थानीय बासिन्दाको माग अनुसार चैनपुरको मैदानेमा प्रहरी चौकी स्थापनाका लागि प्रक्रिया अघि बढाइएको छ। जिल्ला सुरक्षा समितिको बैठकले मैदानेमा चौकी स्थापनाको निर्णय गरेको प्रमुख जिल्ला अधिकारी जीवनप्रसाद आचार्यले बताए। यसैबीच विप्लव नेतृत्वको नेकपाले संखुवासभाको मैदानेमा भएको घटनाप्रति गम्भीर ध्यानआकर्षण भएको जनाएको छ। पार्टीका प्रवक्ता प्रकाण्डद्वारा जारी विज्ञप्तिमा जिल्ला सेक्रेटरी राईकी बहिनी चन्द्रकलालाई प्रहरीले घरमै गएर निर्घात कुटपिट गरेर ढाँड भाँचेर अचेत बनाएको उल्लेख छ। घटनालाई दोहोरो भीडन्त भनेर गरिएको दाबी र आएको समाचारको पनि उक्त समूहले खण्डन गरेको छ। साथै विज्ञप्तिमा नक्कली भीडन्तको आवरणमा सर्वसाधारणमाथि दमन चलाउने र ज्यादती गर्ने कार्य असाध्यै निन्दनिय भएको जनाइएको छ। देशको वर्तमान संवेदनशील अवस्थाको गहन विश्लेषण र नयाँ नीति तर्जुमा गर्नेबारे अध्ययन भइरहेको अवस्थामा घटना भएको विज्ञप्तिमा जनाइएको छ। सुरक्षा निकायप्रति कुनै आक्रमणको नीति नरहेको दाबी गर्दै उसले परिस्थितिलाई उक्साउने, उत्तेजित बनाउने र दमन गर्ने नीति राज्यले कायम राखेमा सशक्त प्रतिरोध गर्ने चेतावनी दिएको छ। दुई सय सात जना पक्राउ डीएसपी कार्कीका अनुसार प्रतिबन्धपछि प्रदेश १ बाट हालसम्म विप्लव समूहमा आवद्ध केन्द्रीय नेतादेखि लिएर पूर्वी सैन्य कमान्डर, मेचीकोसी ब्युरो इन्चार्ज, जिल्ला इन्चार्ज लगायत दुई सय सात जना पक्राउ परेका छन्। पक्राउ परेकालाई प्रहरीले हातहतियार खरखजना, आगजनी, विष्फोटन सम्बन्धी मुद्दा चलाएर अदालतमा पेस गर्ने गरेको छ। पक्राउ परेकामध्ये हालसम्म अदालतको आदेशबाट ३१ जना कारागारमा कैद भुक्तान गरिरहेको कार्कीले बताए। तीन जना अनुसन्धानका क्रममा रहेका छन्। अन्य एक सय ७३ जनामध्ये केहीले कैद भुक्तान गरिसकेको र केही तत्कालै अदालतको आदेशबाट थुनामुक्त भएका छन्। विप्लव समूहका कार्यकताका साथबाट पेस्तोल १२ थान, भरुवा बन्दुक पाँच थान, एसएलआर र थी्र नट थी्र राइफल एकएक थान, विभिन्न हतियारका एक सय ४७ राउण्ड गोली, सकेट बम, डेटोनेटर, जिलेटिन, हेण्ड ग्रिनेट, बम बनाउन प्रयोग गरिने सामग्री, विष्फोटक पदार्थ, पार्टीका विभिन्न दास्तावेज, चन्दा उठाउन प्रयोग गरिने रसिद लगायतका सामग्री बरामद भइसकेको कार्कीको भनाइ छ। दोहोरो सुरक्षा चुनौती मुलुकको पछिल्लो राजनीतिक घटनाक्रमसँगै गृह मन्त्रालयले प्रमुख जिल्ला अधिकारी र प्रहरी प्रमुखलाई जिल्ला नछाड्न परिपत्र गरिसकेको छ। सुरक्षा निकायले विप्लव समूह मुख्य सुरक्षा चुनौतीका रुपमा लिएर नियन्त्रणका लागि त्यहीअनुसार रणनीति तयार पारेका थिए। तर अकास्मत फेरिएको राजनीतिक परिवेशले सुरक्षामा अर्को चुनौती थपियो। संखुवासभामा भएको पछिल्लो भीडन्तलाई लिएर तरल र अस्थिर बनेको राजनैतिक घटनाक्रमको फाइदा उठाउँदै विप्लव समूह सलवलाएको निस्कर्ष सुरक्षा निकायको छ। प्रतिबन्धित समूहलाई चुनौतीका रुपमा लिएर त्यहीअनुसारको सुरक्षा रणनीति तयार पारेर लागू गरिएको थियो, उच्च सुरक्षा स्रोतले भन्यो, तर विकसित राजनीतिक घटनाले अर्को चुनौती थपिएको छ। संसद विघटन भएपछि सुरु भएका आन्दोलन र विरोधका कार्यक्रमले सुरक्षा व्यवस्था मजवुत बनाउने सवालमा अर्को चुनौती थपिदिएको प्रहरीका एक अधिकारीले बताए। एक हिसाबले विप्लव समूहको गतिविधी सुरक्षा नियन्त्रणमै थियो। शान्ति सुरक्षामा खासै असर परेको थिएन, उनले भने, तर पछिल्लो समय सडक तातेपछि दोहोरो सुरक्षा थ्रेट उब्जिएको छ। एउटै पार्टीका कार्यकर्ताबीच एकअर्कालाई दोषारोपण गर्दै भइरहेका विरोधका कार्यक्रम र आन्तरिक प्रतिस्पर्धा अहिलेको मुख्य चुनौती बनेको छ। विप्लव समूह नियन्त्रणमा केन्द्रित रहेको सुरक्षा निकायले विभाजनपछि एउटै पार्टीका कार्यकर्ताबीच मुडभेटको स्थिति आउनसक्नेतर्फ पनि सचेत हुनुपर्ने अवस्था आएको उनको भनाइ छ। पहिले प्रतिबन्धित समूहको सामना गर्नुपर्ने अवस्था थियो, उनले भने, अहिले सत्तारुढ दलबाटै भइरहेको सडक आन्दोलन पनि बेहोर्नु परिरहेको छ। प्रदेश १ का प्रहरी प्रमुख डीआईजी ईश्वरबाबु कार्कीले मुलुकको पछिल्लो परिस्थितिको विश्लेषण गर्दै त्यही हिसाबको सुरक्षा व्यवस्था मिलाइएको बताए। संयुक्त सुरक्षा फौज प्रतिबन्धित समूहको खोजीमा पनि केन्द्रित छ, उनले भने, अर्कोतिर सडकमा भइरहेको आन्दोलनलाई लक्षित गरेर सुरक्षा सतर्कता बढाइएको छ। डीआईजी कार्कीले शान्तिपूर्ण हिसाबले नागरिकलाई सुरक्षा प्रदान गर्न जाँदा विप्लव समूहका नाममा प्रहरीमाथि अवरोध भएमा त्यहीअनुसार कारवाही चलाइने स्पष्ट पारे। प्रहरी अधिकारी पछिल्लो समय विप्लवको गतिविधी बढेको भन्दा पनि प्रहरीले कारवाही तीव्र पारेको रुपमा लिनुपर्ने दाबी गर्छन्। विप्लव समूहले सुरक्षा निकायलाई आक्रमण नगर्ने भने पनि त्यसमा विश्वास गर्ने अवस्था नरहेकोभन्दै उसको गतिविधी हुने र प्रभाव क्षेत्र मानिएको स्थानमा भने तत्कालै एक्सन लिने सुरक्षा नीति रहेको छ। समूहका कार्यकर्ता त्यति धेरै छैनन्। तर रणनीति परिवर्तन गरेर विभिन्न राजनैतिक दलका कार्यक्रममा घुसपैठ चैं गर्नसक्ने सम्भाव छ, एक सुरक्षा अधिकारीले भने, राजनैतिक अस्थिरताको फाइदा उठाउँदै आफ्नो उपस्थिति देखाउन गस्तीमा र जनताको सुरक्षामा निस्किएको सुरक्षाकर्मीको टोलीमाथि अवरोध पुर्याउने प्रयास हुने गरेको छ। प्रहरी आइपुगेको थाहा पाउने बित्तिकै स्पिड ब्रेक गर्न पनि उनीहरुले फायरिङ खोल्ने गरेको पाइयो। उनले राजनीतिक अस्थिरता र विप्लवको समस्यासँगै सुरक्षा जनशक्ति व्यवस्थापनमा भने चुनौती थपिएको बताए।"
"जीपको ठक्करबाट दुईजनाको मृत्यु, मोटरसाइकलमा आगलागी",विराटनगर : पूर्वपश्चिम राजमार्गअन्तर्गत मोरङको पथरीशनिश्चरे नगरपालिका२ स्थित हरियाली सामुदायिक वन अगाडि जीपले मोटरसाइकललाई ठक्कर दिँदा दुईजनाको मृत्यु भएको छ । प्रहरीका अनुसार पश्चिमतर्फ आउँदै गरेको को १ च ९९४५ नम्बरको स्कारपियोले विपरीत दिशातर्फ जाँदै गरेको मे ११ प ८२८० नम्बरको मोटरसाइकललाई ठक्कर दिँदा दुर्घटना भएको छ । दुर्घटनामा परेर मोटरसाइकल चालक मोरङको मिक्लाजुङ गाउँपालिका४ का ३५ वर्षीय सन्तोष लिम्बू र पछाडि सवार २२ वर्षीय सुनिल विकको मृत्यु भएको प्रदेश १ ट्राफिक प्रहरी प्रमुख एसपी सञ्जीव शर्माले जानकारी दिए । उनका अनुसार दुर्घटनामा परेर चालक लिम्बूको घटनास्थलमै ज्यान गएको हो । गम्भीर घाइते भएका विकको उपचारका क्रममा विराटनगरस्थित न्युरो अस्पतालमा साँझ ५ बजेतिर मृत्यु भएको एसपी शर्माले बताए । दुर्घटनामा परेर मोटरसाइकलमा आगलागी भएको छ । दुर्घटना लगत्तै सडकमा बजारिएको मोटरसाइकलको ट्यांकी लिक गएर पेट्रोल बाहिर निस्किएपछि आगलागी सुरु भएको प्रहरीले जनाएको छ । तत्काल निभाउन नसक्दा आगोले जलेर मोटरसाइकलमा पूर्ण रुपमा क्षति पुगेको एसपी शर्माले बताए । दुर्घटनापछि स्कारपियो र चालक झापा दमक२ का ३७ वर्षीय लक्ष्मीकुमार धिमाललाई नियन्त्रणमा लिएर घटनाको अनुसन्धान सुरु गरिएको प्रहरीले जनाएको छ ।
आयोजना प्रमुखविरुद्ध भ्रष्टाचार मुद्दा,"काठमाडौं : बागमती तथा लालबकैया नदी नियन्त्रण आयोजना, परवानीपुर बाराका आयोजना प्रमुख राजकुमार श्रीवास्तवले साढे ३ करोडभन्दा बढी भ्रष्टाचार गरेका छन् । आयोजना प्रमुखसहित ५ जनाविरुद्ध ३ करोड ६५ लाख ९ हजार विगो कायम गरी सोमबार विशेष अदालतमा मुद्दा दायर गरिएको छ। अख्तियार दुरुपयोग अनुसन्धान आयोगले आयोजना प्रमुख श्रीवास्तव र इन्जिनियर पाण्डवप्रसाद देवले नदी नियन्त्रणको स्टुड निर्माणमा गुणस्तरहीन ग्यावियन तार प्रयोग गरी भ्रष्टाचार गरेको अख्तियारको अनुसन्धानमा पाइएको छ। स्पेसिफिकेसन बमोजिमको गुणस्तर यकिन गरेर मात्र ग्यावियन तार प्रयोग गराउनुपर्नेमा प्रथम रनिङ्ग बिलदेखि सातौं रनिङ बिलसम्मका सातवटा बिलको भुक्तानी गर्दा कुनै परीक्षण नै नगरी प्रयोग गरेको पाइएको अख्तियारको आरोप पत्रमा उल्लेख छ। गुणस्तरहीन ग्यावियन तारलाई स्वीकृत स्पेसिफिकेसन बमोजिम गुणस्तरयुक्त भएको भनी इन्जिनियर देवले सिफारिस गरेको तथा आयोजना प्रमुख राजकुमार श्रीवास्तवले बिल स्वीकृत गरी भुक्तानी गराएको पाइएको अख्तियारका प्रवक्ता एवं सहसचिव तारानाथ अधिकारीले जानकारी दिए। उनीहरूविरुद्ध नेपाल सरकार वा सार्वजनिक संस्थालाई गैरकानुनी हानि पुर्याउने बदनियतले देहायको कुनै काम गरेमा कसूरको मात्राअनुसार तीन महिनादेखि तीन वर्षसम्म कैद र बिगो खुलेकोमा बिगो बमोजिम जरिवाना गरी बिगो असुलउपर गर्न माग दाबी गरिएको छ। पुस १ मा अर्को मुद्दामा आयोजना प्रमुख श्रीवास्तवसहित ५ जनाविरुद्ध ९६ लाख ६४ हजार बिगो कायम गरी गैरकानुनी लाभ तथा हानि गरेको सम्बन्धमा मुद्दा दायर गरिएको थियो। आयोजना प्रमुख श्रीवास्तवले २ मुद्दामा झण्डै ५ करोडको भ्रष्टाचार गरेको देखिएको छ। निर्धारित शर्त र सम्झौताविपरीत कम गुणस्तरको स्टुड निर्माण गरी कम गुणस्तरको ग्यावियन तारबाट निर्मित स्टुडलाई गुणस्तरयुक्त भनी भुक्तानी लिने महादेव खिम्तीरमैनाचुली जेभीका मुख्य पार्टनर महादेव खिम्ती निर्माण सेवा प्रालि का प्रबन्ध निर्देशक रवि सिंह र महादेव खिम्ती र मैनाचुली जेभिका साझेदार मैनाचुली निर्माण सेवा प्रालिका प्रबन्ध निर्देशक मदनकुमार अधिकारीलाई पनि प्रतिवादी बनाइएको छ। साथै, महादेव खिम्तीरमैनाचुली जेभीका आधिकारिक प्रतिनिधि सन्तोष प्रधान (शाही) विरुद्ध पनि मुद्दा दायर गरिएको छ। उनीहरूविरुद्ध कसूरको मात्राअनुसार दुई वर्षसम्म कैद वा बिगोबमोजिम जरिबाना गरी बिगोसमेत जफतको माग दाबी लिइएको छ।"
सुनसरीमा फेरि हात्तीले मान्छे मार्यो,इटहरी : सुनसरीमा मंगलबार हात्तीले फेरि मान्छे मारेको छ। कोशी टप्पु वन्यजन्तु आरक्षबाट निस्किएको जङ्गली हात्तिको आक्रमणबाट कोशी गाउँपालिका ५ बस्ने मोती यादवको मृत्यु भएको हो। दुइ साताअघि सोहि गाउँपालिकामा एक जना युवकको हात्ती आक्रमणमा ज्यान गएको थियो। स्थानीय मकुना हात्तीले बारम्बार मान्छे मार्न थालेपछि मकुनालाई नै मार्नेसम्मको योजना बनेको थियो। अहिले मकुनालाई उत्तेजित बनाउने हर्मोन घटाउने औषधीको प्रयोग थालिएको छ। हात्तिले बारम्बार मानवीय क्षति पुर्यापछि पनि सरकार गम्भीर नभएको भन्दै स्थानीयले महेन्द्र राजमार्गमा केही बेर अवरोधसमेत गरेका थिए। कोशीटप्पु वन्यजन्तु आरक्ष कार्यालयकाअनुसार पछिल्लो चार वर्षमा हात्ती आक्रमणमा २३ जनाको ज्यान गइसकेको छ। हात्ती रोक्नको लागि प्रयोग गरिएको सोलार फेन्सलाई हात्तीले छल्न थालेपछि हात्ती नियन्त्रण चुनौतिपूर्ण बन्दै आएको छ। हात्तीको परम्परागत चरन क्षेत्र घरपालुवा जनावरको अतिक्रमणमा पर्न थालेपछि हात्तीले मानव वस्तीमा छिरेर जनधनको क्षती गर्न थालेको विशेषज्ञहरु बताउँछन्।
घाइतेको उपचार निःशुल्क,"सुर्खेत : कर्णालीमा सशस्त्र द्वन्द्व र प्रदेश प्राप्तिको आन्दोलनमा घाइते भएकाको निःशुल्क उपचार हुने भएको छ। प्रदेश सरकारले यसका लागि विभिन्न चार वटा अस्पतालसँग सम्झौता गरेको हो। चालू आर्थिक वर्षदेखि नै यो कार्यक्रम लागू हुनेछ। प्रदेश प्राप्तिको आन्दोलन तथा सशस्त्र द्वन्द्वका बेलामा घाइते र अपांग भएकाको निःशुल्क उपचारका लागि प्रदेश सरकारले १ करोड ५० लाख बजेट विनियोजन गरेको हो। प्रदेश सरकारका अनुसार उक्त रकममा सम्बन्धित अस्पतालका लागि अख्तियारीसमेत दिइएको छ। यसका लागि प्रदेश सरकारले द्वन्द्वपीडित घाइते अपांग उपचार राहत खर्च कार्यविधि २०७७ पनि तयार पारेको छ। यही कार्यविधिअनुसार राज्य र तत्कालीन विद्रोही नेकपा (माओवादी) बीच भएको सशस्त्र द्वन्द्व र कर्णाली प्रदेश प्राप्तिको आन्दोलनमा घाइते तथा अपांगता भएका व्यक्तिले निःशुल्क उपचार पाउनेछन्। तर उक्त उपचार सुविधा लिने घाइते कर्णाली प्रदेशकै स्थायी बासिन्दा हुनुपर्नेछ। प्रदेश सरकारले घाइतेको उपचारका लागि काठमाडौंका दुई र कर्णालीका दुईगरी चार वटा अस्पताल तोकेको छ। आन्तरिक मामिला तथा कानुन मन्त्रालयका अनुसार कर्णाली प्रदेश अस्पताल सुर्खेत, कर्णाली स्वास्थ्य विज्ञान प्रतिष्ठान जुम्ला, वीर अस्पताल काठमाडौं र पाटन स्वास्थ्य विज्ञान प्रतिष्ठान ललितपुरमा घाइते तथा अपांगको निःशुल्क उपचार हुनेछ। घाइते तथा अपांगता भएकाको निःशुल्क उपचारका लागि प्रदेश अस्पताललाई २५ लाख, कर्णाली स्वास्थ्य विज्ञान प्रतिष्ठान जुम्लालाई २५ लाख, वीर अस्पताल काठमाडौंलाई ५० लाख र पाटन स्वास्थ्य विज्ञान प्रतिष्ठान ललितपुरलाई ५० लाख रुपैयाँको अख्तियारी दिएको मन्त्रालयले जानकारी दिएको हो। यस्तै घाइतेले अस्पतालमा उपचार गर्दा बस्ने एकजना कुरुवाले पनि भत्ता पाउने छन्। बिरामीका कुरुवाले १२ सयका दरले आवास र खाजा खर्चबापतको रकम पाउने छन्। आफन्त नहुने व्यक्तिले पनि कुरुवा राख्न सकोस् भन्ने उद्देश्यले कुरुवालाई यातायात सुविधा र भत्ता दिइने आन्तरिक मामिला तथा कानुन मन्त्री नरेश भण्डारीले बताए। निःशुल्क उपचारका लागि घाइते वा अपांगता भएका व्यक्तिले विवरण खुल्ने कागजात, परिचयपत्र वा नेपाल सरकारले दिएको कुनै आधिकारिक कागजात पेस गर्नुपर्ने छ। कार्यविधिमा बिरामी अस्पताल बस्नुपर्ने भएमा उपचारको अवधिसम्म खाना तथा बास खर्च अस्पतालले कोषमार्फत व्यहोर्ने गरी खर्चिनुपर्ने उल्लेख छ।"
कैलाली प्रहरी हत्याका योजनाकार पक्राउ,"धनगढी : कैलालीमा केराउ तस्करी रोकेको भन्दै दुईजना प्रहरीको हत्याका मुख्य योजनाकार पक्राउ परेका छन् । घटना भएकै दिनदेखि फरार रहेका धनगढी उपमहानगरपालिका वडा नम्बर १० जुगेडाका ३४ वर्षीय सुकबहादुर भनिने अमर रानालाई आइतबार राती साढे ७ बजे पक्राउ गरिएको हो । उनलाई, धनगढी उपमहानगरपालिकाकै वडा नम्बर १९ को फुलबारी क्षेत्रबाट पक्राउ गरिएको कैलालीका प्रहरी उपरीक्षक अनुप समसेर जबराले बताए । प्रहरीले, सोमबार विहान पत्रकार सम्मेलनको आयोजना गर्दै रानालाई सार्वजनिक पनि गरेको छ । कार्तिक १ गते राती १० बजेतिर धनगढी उपमहानगरपालिका वडा नम्बर १० मा पर्ने नेपालभारत सीमाना नजिक गस्तीमा गएका, अस्थायी प्रहरी पोस्ट जुगेडाका प्रहरी सहायक निरीक्षक गोविन्द विक र प्रहरी जवान रामबहादुर साउदको हत्या गरिएको थियो । प्रहरीले, तेस्रो मुलुकबाट ल्याएका केराउ तस्करीमा कडाई गर्दै आएको थियो । नेपालमा किलोको ६५ रुपैयाँ पर्ने केराउ भारतमा किलोको एक सय भन्दा पनि महंगो बेचिन थालेपछि सीमानामा तस्करी बढेको थियो । अस्थायी प्रहरी चौकी जुगेडामा कार्यरत प्रहरी सहायक निरीक्षक विक र जवान साउदको तस्करहरुको समूहसँग सीमानामै जम्का भेट भएको थियो । प्रहरीले बरामद गरेको केराउ नछोडने भन्दै चौकीतिर ल्याउन थालेपछि अमर रानाकै निर्देशनमा हत्या भएको कैलाली प्रहरीले जनाएको छ । यस्तो थियो हत्याको योजना कार्तिक १ गतेको बेलुकी करिब १० क्विन्टल केराउ भारत तस्करीका लागि सुकबहादुर भनिने अमर रानाले आफ्ना समूहका १०१५ जनालाई भरियाका रुपमा बोलाए । त्यसअघि चौकी इञ्चार्ज गोविन्द विकले तस्करीको सामान बरामद गर्न थालेका थिए । उनले केराउ बरामद गर्न अझ बढी जोड दिएका थिए। किनकी तेस्रो मुलुकबाट नेपालका लागि भनेर आयात भएको केराउ भारत निकासी गर्न पाइदैन । विभिन्न मिडियामा केराउ तस्करीको समाचार आएका कारण पनि जुगेडाका असइ विकलाई केराउ तस्करी नियन्त्रणका लागि हाकिमहरुको निर्देशन थियो । प्रहरीले तस्करीमा कडाई गरेपछि अमर रानाको समूह हैरान थियो । कार्तिक १ गते प्रहरीलाई ठोकेरै भएपनि माल पास गराउने योजना अमर रानाको घरमा बन्यो । अमर, केराउ किनेर भरिया लगाउँदै सीमापार पुगाउने मुख्य तस्कर हुन् । उनी नेपालबाट किन्नका लागि भारतीय व्यापारीको रकम ल्याउने र बीचको मार्जिन बचाएर सामान पठाउने व्यक्ति हुन्। कार्तिक १ गते को केराउ तस्करीमा अमरकै गोरु र गोरुगाढा प्रयोग भएको छ । प्रहरीको हत्यामा प्रयोग गरिएका उनकै घरको फरुवा, कुटो बञ्चरो, बगडी, दारु र लाठीहरु प्रहरीले बरामद भएको छ । त्यसदिन अमरको सूह पहिला सीमा क्षेत्रमा गस्ती छ की छैन भनेर रेकी गर्न गयो । त्यहाँ प्रहरी देखिएन । अनी अमरको घरबाट केराउ बोकेको गोरुगाढा सीमातिर लाग्यो । सीमानामा पुग्ने वित्तिकै लुकेर बसेका असइ विक र जवान साउदले केराउको गाडा समाति हाले । प्रहरीलाई छोडन अनुनयविनय भयो र प्रहरीले मानेन । केराउ बोकेको गाडा चौकीतिर ल्याउन सुरु गर्ने वित्तिकै प्रहरीमाथि घरेलु हतियारले आक्रमण भयो । घटनास्थलबाट भागेका असइ विक र जवान साउदलाई दुई समूहले लखेटी लखेटी हत्या गरे । उनीहरुको हत्या भएपछि अमरको नेतृत्वमा गाडाको मटर भारत पुग्यो । अमर फेरि नेपालतिरको सीमानामा आए । त्यसअघि तस्कर समूहका अरु व्यक्तिले शव मोहना नदीमा गाडिसकेका थिए । अमरको नेतृत्वमा थप प्रमाणहरु नष्ट गर्ने काम भयो । त्यसपछि अमरकै घरमा फर्केका उनीहरु बीच यो कुरा कसैले कसैलाई नभन्ने र नभाग्ने निर्णय भयो । तर सुकबहादुर भनिने अमर राना एकाबिहानै घरबाट भागेका थिए । प्रहरीले मुख्य योजनाकार भनिएका अमर रानाको खोजी गरिरहेको थियो । त्यसैक्रममा उनी आइतबार राती पक्राउ परेका हुन्। यसअघि प्रहरीले ८ जनालाई पक्राउ गरी अनुसन्धान सकेको छ । आइतबार पक्राउ परेका सुकबहादुरसहित ९ जनालाई मुलुकी फौजदारी संहिताको दफा ४१ (क) बमोजिम आजीवन कारावासको सजाय दाबी गरिएको छ ।"
लागुऔषधसहित सासुबुहारी पक्राउ,सुर्खेत : लागुऔषधसहित प्रहरीले वीरेन्द्रनगरबाट सासुबुहारीलाई पक्राउ गरेको छ । जिल्ला प्रहरी कार्यालयका अनुसार पक्राउ पर्नेमा वीरेन्द्रनगर८ बस्ने शान्ति सिंह र उनकी सासु कौशिला सिंह रहेका छन् । उनीहरुको साथबाट १४ ग्राम नौसय ७० मिलिग्राम लागुऔषध बरामद गरिएकोे सुर्खेतका डीएसपी रामप्रसाद घर्तीमगरले जानकारी दिए । लागुऔषधको कारोबार भइरहेको सुचना पाएपछि प्रहरीले सोमबार राती उनीहरुको घरमा छापा मारेको थियो । कोठामा खानतलासी गर्दा लागुऔषध फेला परेको प्रहरीको भनाइ छ । उनीहरुबारे थप अनुसन्धान भइरहेको प्रहरीले जनाएको छ । उनीहरुको साथबाट प्रहरीले २१ हजार पाँचसय रुपैयाँ पनि बरामद गरेको छ । उनीहरुले ब्राउनसुगर कारोबार गरिरहेको सूचना पाएपछि प्रहरीले छापा मारेको थियो ।
