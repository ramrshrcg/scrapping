शीर्षक,विवरण
मुस्कुराएका हिमाल (फोटो फिचर),"पोखरा : बिहान उठ्ने बित्तिकै हिमाल देख्न पाइयोस। यी हातले सँधैसँधै नेपाल लेख्न पाइयोस्। कालीप्रसाद रिजालको शब्द र रामकृष्ण ढकालको स्वर रहेको यो गीत निकै चर्चित छ। पोखरा त्यही सहर हो, जहाँबाट उठ्ने बित्तिकै हिमालको दर्शन गर्न पाइन्छ। यहाँबाट ८ हजार मिटरभन्दा अग्ला तीनवटा हिमाल देखिन्छन्। अन्नपूर्ण प्रथम, धौलागिरी, मनास्लु हिमाल ८ हजार मिटरभन्दा अग्ला हिमाल हुन्। पोखराबाट हिमालको सजिलै दर्शन गर्ने सबैभन्दा उपयुक्त समय कात्तिक, मंसिर महिना हो। अरु बेला अकलझुकल बादल हटाएर चियाउने हिमाल यी महिनामा कहिलेकाहीँ २४ सै घण्टा पनि मुस्कुराइदिन्छन्। यति बेला अन्नपूर्ण, माछापुच्छ्रे, धौलागिरी लगायतका हिमाल २४ सै घण्टा मुस्कुराइरहेका छन्। विगत तीन दिनदेखि बिहान र दिनमा मात्र होइन रातमा चन्द्रमाको प्रकाशमा पनि हिमाल हिरा झै टल्किएका छन्। पोखरा विश्व पर्यटन बजारमा परिचित भएको पनि यिनै सुन्दर हिमालले गर्दा नै हो। पोखराका घर घरबाटै देखिन्छन् हिमाल। पोखरामा विदेशी पर्यटकको आगमनको वृद्धि भएकै हिमालको कारण हो। फ्रान्सेली नागरिक मौरिस हार्जोग, फ्रान्सकै लुइस लेकेनल सहितको टोलीले सन् १९५० को जुन महिनाको ३ तारिखमा ८ हजार ९१ मिटर उच्च अन्नपूर्ण प्रथम हिमालको सफल आरोहण गरेका थिए। विश्वमा ८ हजारभन्दा अग्लो हिमालमा पहिलो पाइला टेक्ने रेकर्ड गण्डकी प्रदेशमा रहेको हिमाल हुन पुगेको थियो। मौरिसले अन्नपूर्ण प्रथमको सफल आरोहणपछि विश्व पर्यटन बजारनै तरंगित भएको थियो। यहीबाट नेपालका हिमालको बारेमा चर्चा परिचर्चा विश्वमै भयो। मौरिसले आरोहण गरेको हिमाल हेर्न पर्यटक पदयात्रामा आउन थालेका हुन्। यसरी अन्नपूर्ण पदयात्रा मार्गमा वर्षेनी विदेशी पर्यटकको आगमन बढ्दै गयो। यसरी पोखरामा विदेशी पर्यटकको आगमन बढ्दै गएको हो। अन्नपूर्ण प्रथम हिमालको आरोहण भएको तीन वर्षपछि मात्र नेपालका तेन्जि नोर्गे शेर्पा र न्युजिल्याण्डका एडमन्ड हिलारीले विश्वको उच्च शिखर सगरमाथा (८,८४८ मिटर) को सफल आरोहण गरेका थिए। यसैले आरोहणको हिसाबले अन्नपूर्ण प्रथम हिमाललाई जेठो हिमाल पनि भनिन्छ। यति बेला हिमाल मुस्कुराइ रहेपनि विश्वभर डडेलोको रुपमा फैलिएको कोरोना भाइरसको कारण पर्यटन क्षेत्र भने सुनसान छन्। आन्तरिक पर्यटक केही संख्यामा मर्दी हिमाल, मनाङ क्षेत्रका पदयात्रामा जाने क्रम सुरु भएपनि अन्य पदयात्रा क्षेत्र भने सुनसान छन्। कोरोना कहरमा पोखरेली नै पदयात्रामा निस्कन थालेका छन्। प्याराग्लाइडिङ गर्न पनि थालेका छन्। कोभिडले फुर्सद मिलेपछि पहिलो पटक यसै हप्ता प्याराग्लाइडिङ् गरेको पोखरा २ मिरुवाका दिपेन्द्रराज रेग्मीले सुनाए। मर्दी हिमालमा आन्तरिक पर्यटकको चहलपहल सुरु भएको अन्नपूर्ण संरक्षण क्षेत्रका सूचना अधिकारी ऋषि बरालले बताए। काठमाडौंलगायत देशका विभिन्न शहरबाट फाट्फुट्ट पर्यटक मर्दी हिमालको पदयात्रा क्षेत्रमा देखिएको हालै त्यस क्षेत्रको पदयात्रा गरेर फर्केका बरालले सुनाए। सामान्य अवस्थामा अन्नपूर्ण पदयात्रा क्षेत्रको अन्नपूर्ण आधार शिविर, थोरङलापास, मुस्ताङमा स्वदेशी र विदेशी पर्यटकको चापको कारण यति बेला कोठा पाउन पनि मुस्किल पथ्यो। कोरोना भाइरसको कारण यति बेला यी पर्यटकीय स्थलमा जान अझै पनि रोक लगाइएको छ। खुला भएका पनि सुनसान छन्। पोखरामा दसैं, तिहारको छुट्टीमा आन्तरिक पर्यटकको ओइरो लाग्थ्यो। विद्यार्थीहरु शैक्षिक भ्रमणमा आउँथे। विदेशी पर्यटक पदयात्राका लागि आउँथे। कोरोनाले विश्व पर्यटन बजार नै ठप्प छ। यसको प्रभाव नेपालमा नपर्ने कुरै रहेन। कोरोनाले पर्यटन उद्योगमा शुन्यता छाएपनि प्रकृतिले आप्नो सुन्दरता प्रदर्शन गर्न छाड्ने कुरै रहेन। यसरी मुस्कुरारहेका छन २४ सै घण्टा अन्नपूर्ण, माछापुच्छ्रे हिमाल।"
सार्वजनिक सवारीमा यात्रुले देख्ने गरी भाडादर नटाँसे कारबाही हुने,"काठमाडौं : महानगरीय ट्राफिक प्रहरी महाशाखाले सार्वजनिक यात्रुवाहक सवारी साधनमा भाडादरको विवरण (लिष्ट) नभएमा कारबाही गर्ने भएको छ। शुक्रबारदेखि अभियानकै रूपमा थालनी गरी ४२९ वटा सवारी साधनहरूमा टाँसेको र आज पनि उक्त अभियानलाई निरन्तरता दिइरहेको महाशाखाले जारी गरेको विज्ञप्तिमा उल्लेख छ। सार्वजनिक सवारी साधनले नियम विपरीत चर्को भाडा लिने गरेको गुनासो व्यवस्थापन गर्न तथा यात्रुलाई आफनो गन्तव्यसम्मको भाडादर सजिलै थाहा पाई ठगिनबाट रोक्नका लागि यात्रुले देखिने स्थानमा भाडादरको लिष्ट सवारीमा अनिवार्य राख्न लगाइएको ट्राफिक महाशाखाका प्रमुख एसएसपी भीमप्रसाद ढकालले बताए। उनले सवारी साधनले त्यस्तो लिष्ट नराखेको पाइए नियमअनुसार कारबाही गरिने जानकारी दिए। यात्रुवाहक सवारीसाधनले प्रचलित तोकेको भन्दा बढी भाडा लिने, आरक्षण सिट नराख्ने र राखे पनि कार्यान्वयन नगर्ने, क्षमताभन्दा बढी यात्रु राख्ने र ट्राफिक नियम उल्लङ्घन गर्ने गरेको भन्दै काठमाडौं उपत्यकामा कडा निगरानी तथा चेकजाँच गरिरहेको महाशाखाका प्रवक्ता प्रहरी उपरीक्षक रामेश्वर प्रसाद यादवले जानकारी दिए। सडक र सवारी प्रयोगकर्ताहरुलाई कुनै पनि समस्या परेमा वा यात्राको क्रममा कुनै जानकारी लिनु परेमा ट्राफिक प्रहरीको हटलाईन १०३ मा फोन गर्न पनि महाशाखाले अनुरोध गरेको छ।त्यस्तै महाशाखाले ठूलो आवाज तथा मोडिफाई गर्ने, हर्न बजाउने, ढोका खुल्ला राख्ने तथा स्वास्थ्य मापदण्ड पालना नगर्ने लगाएत ट्राफिक नियम उल्लङ्घन गर्ने सवारी साधन उपर पनि कडाईका साथ कारवाही अभियान मार्फत कारवाही गरिरहेको छ।"
"उपत्यकामा थपिए १३५७ संक्रमित, काठमाडौंमा मात्र १६८९० सक्रिय संक्रमित, २१९ को मृत्यु",काठमाडौं : पछिल्लो २४ घण्टामा काठमाडौं उपत्यकामा १३ सय ५७ कोरोना भाइरस (कोभिड१९) संक्रमित थपिएका छन् । स्वास्थ्य तथा जनसंख्या मन्त्रालयका अनुसार ७८८ पुरुष र ५६९ महिला गरेर २४ घण्टामा उपत्यकामा १३ सय ५७ संक्रमित थपिएका हुन् । अहिले काठमाडौं जिल्लामा मात्र १० हजार ५०१ जना होम आइसोलेसनमा छन् । ललितपुरमा २२ सय ५७ जना होम आइसोलेसनमा हुँदा भक्तपुरमा भने १७ सय १९ जनामात्र छन् । मन्त्रालयका अनुसार ६१ हजार ८५५ संक्रमित भएको काठमाडौंमा मात्र १६ हजार ८९० सक्रिय संक्रिमत पुग्दा ४४ हजार ७४६ जना डिस्चार्ज भएका छन् । काठमाडौंमा मात्र २१९ जनाको मृत्यु भएको छ । त्यसैगरी पाँच हजार ६९९ संक्रमित रहेको भक्तपुरमा चार हजार ४८२ जना डिस्चार्ज भएका छन् भने ११ सय ५१ जना सक्रिय संक्रमित छन् । ६६ जनाको भने मृत्यु भइसकेको छ । आठ हजार ७९४ संक्रमित भएको ललितपुरमा ६ हजार ४३१ जना डिस्चार्ज भएका छन् । दुई हजार ३०३ सक्रिय संक्रमित छन् भने ६० जनाको मृत्यु भएको छ । मन्त्रालयका अनुसार २४ घण्टामा देशभर २५ सय आठ कोरोना संक्रमित थपिएका छन् । मन्त्रालयका अनुसार योसँगै नेपालमा संक्रमितको संख्या एक लाख ७० हजार ७४३ पुगेको छ । २४ घण्टामा २२६४ ले कोरोना जितेसँगै कुल डिस्चार्ज हुनेको संख्या एक लाख ३१ हजार २२२ पुगेको छ । त्यसैगरी थप १७ जनाको मृत्यु भएसँगै कोरोनाले ज्यान गुमाउनेको संख्या ९३७ पुगेको छ । मन्त्रालयका अनुसार पछिल्लो २४ घण्टामा ९ हजार २७९ जनाको पीसीआर परीक्षण भएको हो । अहिले सक्रिय संक्रमितको संख्या ३८ हजार ५८४ पुगेको छ ।
कांग्रेस नेता मीन विश्वकर्मा भेन्टिलेटरमा : उपचारमा सहयोग सरकारसँग कांग्रेसको माग,काठमाडौं : कोरोना भाइरस (कोभिड१९) संक्रमित नेपाली कांग्रेसका केन्द्रीय सदस्य एवं पूर्वमन्त्री मीनबहादुर विश्वकर्मालाई श्वासप्रश्वासमा समस्या भएपछि भेन्टिलेटरमा राखेर उपचार भइरहेको छ। कोरोना पुष्टि भएपछि कात्तिक ९ गते वीर अस्पतालमा भर्ना गरिएको थियो। श्वासप्रश्वासमा समस्या देखिएपछि त्यसपछि उनलाई थप उपचारका लागि धापासीस्थित ग्राण्डी अस्पताल लगिएको थियो। उनको फोक्सोमा निमोनिया देखिएको र श्वासप्रस्वासमा समस्या आएकोले भेन्टिलेटरमा राखेर उपचार भइरहेको कांग्रेसले जनाएको छ। यसैबीच कांग्रेस संसदीय दलका प्रमुख सचेतक बालकृष्ण खाँणले प्रधानमन्त्री केपी शर्मा ओलीलाई टेलिफोन गरी नेता विश्वकर्माको स्वास्थ्यका बारेमा जानकारी दिँदै उपचारका लागि विशेष आग्रह गरेका छन्। उनले प्रधानमन्त्रीलाई प्रतिनिधिसभा सदस्य विश्वकर्माको स्वास्थ्य उपचारका लागि गम्भीर बनेर सरकारको तर्फबाट आवश्यक सहयोग गरिदिन विशेष आग्रह गरेको कांग्रेस संसदीय दलले विज्ञप्तिमार्फत जनाएको छ। त्यस्तै प्रमुख सचेतक खाणले स्वास्थ्य तथा जनसंख्या मन्त्रीलाई समेत टेलिफोन गरी नेता विश्वकर्माको उपचारका लागि सरकारबाट आवश्यक पहल गरिदिन आग्रह गरेका छन्।
११ दिनपछि ओली र प्रचण्डको भेट : के कुरा भयो ?,"काठमाडौं : सत्तारुढ दल नेपाल कम्युनिस्ट पार्टी (नेकपा) अध्यक्ष एवम् प्रधानमन्त्री केपी ओली र कार्यकारी अध्यक्ष पुष्पकमल दाहाल प्रचण्डबीच ११ दिनपछि भेटवार्ता भएको छ। ओली र प्रचण्डबीचको भेटमा समसामयिक विषयमा छलफल भएको बालुवाटार स्रोतको दाबी छ। ओली र प्रचण्डको भेटमा कोरोना महामारी रोकथाम तथा नियन्त्रणमा सरकारको भूमिका, भारतीय गुप्तचर संस्था रअका प्रमुख सामन्तकुमार गोयलसँगको भेट, कर्णालीमा देखिएको पार्टी विवादलगायत विषयमा छलफल भएको छ। बालुवाटारमा भएको भेटवार्तामा कार्यकारी अध्यक्ष प्रचण्डले ओलीलाई सचिवालय बैठक बोलाएर यी सबै विषयमा छलफल गर्नुपर्ने माग गरेका छन्। स्रोतका अनुसार सचिवालय बैठक बोलाउन प्रधानमन्त्री सकारात्मक भएका छन्। आजको छलफलले सचिवालय बैठकको मिति भने तय गरेको छैन। पार्टीको कर्णाली प्रदेश विवाद मिलाउन ओली र प्रचण्डबीच चार बुँदे सहमति नेकपा कर्णाली प्रदेश विवाद : बालुवाटार र खुमलटारको छुट्टाछुट्टै विज्ञप्ति यसअघि प्रधानमन्त्री ओली र प्रचण्डबीच कात्तिक ४ गते भेटवार्ता भएको थियो। कर्णालीका मुख्यमन्त्री महेन्द्रबहादुर शाहीविरुद्ध दर्ता भएको अविश्वासको प्रस्ताव र मुख्यमन्त्री शाहीले चालेका कदमको विषयमा छलफल भएपछि दुई अध्यक्षबीच भेटवार्ता भएको थिएन। उक्त भेटमा भएको सहमतिका विषयमा दुवै अध्यक्षका सचिवालयले चुट्टाछुट्टै विज्ञप्ति सार्वजनिक गरेका थिए।"
विश्व शहर दिवस मनाइँदै,काठमाडौं : आज नेपालमा पनि विश्व शहर दिवस २०२० मनाइँदै छ। शहरी विकास मन्त्रालयले वर्षभरि विभिन्न कार्यक्रम आयोजना गरी यो दिवस मनाउँदै आएको छ। यस वर्षको नारा समृद्धि र सुखी जीवनको आधारः हाम्रा समुदाय र शहर रहेको छ। यस वर्ष कोभिड१९ का कारण विश्व शहर दिवसको मूल समारोह प्रत्यक्षरुपमा आयोजना गर्न नगरिएपनि पनि भर्चुअल माध्यमबाट गरिने शहरी विकास मन्त्रालयले जनाएको छ। शहरी विकासमन्त्री कृष्णगोपाल श्रेष्ठले दिवसको अवसरमा सबैलाई शुभकामना दिएका छन्। विकासको मुख्य आधार योजनाबद्ध शहरीकरण हो भन्ने कुरालाई पुष्टि गर्न पनि नेपालमा यो दिवस मनाउन थालिएको उनको भनाई छ।
जुवामा हारेपछि १६ वर्षीय बालक बेपत्ता !,"दैलेख : जन्मघर महाबु गाउँपालिका ५ काशिकाँध। पाँच वर्षदेखि नारायण नगरपालिका८ किमुगाउँमा बसाई सरेर अभिभावकसँगै आएका गोविन्द बिक उमेरले १६ वर्षका भए। उनी बसन्त मावि किमुगाउँमा कक्षा ९ मा अध्ययनरत छन्। कोरोनाको कारण विद्यालय बन्द भएपछि उनी दाजुहरुसँग मजदूरी गर्थे। जिल्ला सदरमुकाम दैलेख बजारको एक घर निर्माणको काममा मजदुरी गर्दै आएका गोविन्द र उनका दाजुहरुले दशैंको महाअष्टमीको दिउँसै काम रोके। मजदुरीको ज्याला पाए। गोविन्दका दाजु बखत रकम बुझेको दिन काम विशेषले घर जान पाएनन्। खरिगैरा जानु परेको कारण गोविन्दको हातमा मासु किन्ने तीन हजार थमाए। गोविन्दले त्यो रकम घर पुर्याएनन्। उनले घर नपुग्दै साँझ दौतरीसँग तासको काट भन्ने खेल खेल्दा हारे। तासमा तीन हजार हारेका गोविन्द राति ११ बजेतिर घर पुगे। आमाले राखिदिएको खाना खाएर आफू सुत्ने कोठामा एक्लै सुते। भोलीपल्ट कात्तिक ९ गते बिहानै घरबाट भागेर सुर्खेत पुगेका अहिले उनी त्यहाँबाट पनि बेपत्ता भएका छन्। उनी ९ गते राति कहाँ बसे ? के खाए ? भन्ने थाहा नभए पनि १० गते दशैंको दिन पहिले चिनेको सुर्खेत बजारको एक सुनचाँदी पसल र एउटा होटलमा काम छ कि ? भनी सोधेको खुलेको छ। दशैंको दिन सुर्खेतमा देखिए पनि त्यसपछि उनी कहाँ कता गए भन्ने खुल्न नसेको परिवारजनले बताएका छन्। १० गते सुर्खेतमा थिए भन्ने थाहा पाएर ११ गतेदेखि लगातार ४ दिनसम्म खोजी गर्दा कतै पत्ता नलागेको गोविन्दका दाजु बखतबहादुर बिकले बताए। दौतरीको लहलहैमा लागेर तासमा हारेपछि उनले सबै कुरा नखुलाए पनि नजानेर गल्ती भयो माफ गर्नुहोला, म सधैंको लागि गएको होइन, फर्किन्छु भनेर आमालाई सम्बोधन गरेर लेखेको चिठ्ठी फेला परेको थियो। छोरा बेपत्ता भएपछि ६२ वर्षीया आमा रातादिन रोइरहेकी छिन्। उनको घरमा दाजु, भाउजु, एउटा बहिनी र आमा सहित ५ जनाको परिवार छ। गोविन्द ४ वर्षको छँदा बुबाको निधन भइसकेको छ। जिल्ला प्रहरी कार्यालय सुर्खेत र जिल्ला प्रहरी कार्यालय दैलेखमा बालकको हुलियासहित खोजी सहयोगका लागि निवेदन दिए पनि पत्ता लाग्न सकेको नसकेको प्रहरीले जनाएको छ। पढाइ केही कमजोर भएपनि गोविन्दले दैलेख सदरमुकामका तीन वटा पसलमा सुनचाँदीको गहना बनाउने सीप सिकेका छन्।"
खेत जोत्ने हाते ट्याक्टर दुर्घटना हुँदा एकको मृत्यु,"भक्तपुर : भक्तपुरको सूर्यविनायक नगरपालिका ८ सिपाडोलस्थित दार्जिलिङ हाइटमा खेत जोत्ने हाते ट्याक्टर दुर्घटना हुँदा शनिबार एकको मृत्यु भएको छ। महानगरीय प्रहरी परिसर भक्तपुरका अनुसार ट्याक्टर अनियन्त्रित भएर पल्टिँदा त्यसको फालीले घाँटीलगायत शरीरमा चोट लागेका स्थानीय ५० वर्षीय कृष्णराम सुवालको मृत्यु हो। परिसर प्रवक्ता प्रहरी नायव उपरीक्षक दीपक गिरीले दुर्घटनामा घाइते सुवाललाई उपचारको लागि मध्यपुर अस्पताल लगिएको जानकारी दिए। उपचारकै क्रममा सम्बन्धित चिकित्सकले सुवाललाई मृत घोषणा गरेको उनले बताए। प्रहरीका अनुसार सुवाल खेतसम्म पुग्न नपाई ट्याक्टर अनियन्त्रित भई पक्की सडकमै पल्टिन पुगेको थियो। खेत जोत्ने हाते ट्याक्टर पक्की सडकबाट भिरालो बाटोमा गुडाएर ल्याउँदा अनियन्त्रित भई पल्टिएर दुर्घटना भएको देखिन्छ, प्रहरी नायब उपरीक्षक गिरीले भने, ट्याक्टर सँगसँगै चालकपनि पल्टँदै जाँदा ट्याक्टरको फालीले घाँटी लगायतको भागमा गम्भीर चोट लागेको पाइयो।उनले घटनाबारे थप अनुसन्धान कार्य भइरहेको बताए।"
१३ तस्बिरमा पाँचथरको मुवा झरना,"फिदिम : पाँचथरको फालेलुङ गाउँपालिका वडा नम्बर ५ र ६ को सीमा क्षेत्रमा रहेको मुवा झरना पछिल्लो समयमा पर्यटकीय गन्तव्य बनेको छ। यसअघि गुमनाम रहेको यो झरनालाई स्थानीय दीपज्योति युवा क्लबले प्रचारमा ल्याएपछि आन्तरिक पर्यटकको भीड लाग्न थालेको हो। झरना माथि निर्माण गरिएको झोलुङ्गे पुलबाट झरनाको दृश्यावलोकन गर्न निकै आनन्द आउँछ। झरना हेर्न केही महिना अघिदेखि आन्तरिक पर्यटकको भीड लाग्न थालेको छ, दिपज्योति युवा क्लबका सुनिल बान्तवाले भने, झरनाको आसपासमा पूर्वाधारको विकास गर्न सके नेपालकै अब्बल गन्तव्य बन्नसक्छ। यो झरनामा १२ महिनानै निरन्तर पानी झरिरहन्छ। पाँचथरको चचिर्त मुवा खोलाको शिरमा यो झरना रहेको छ। हिदमा पानीको बहाब कम भएपनि झरनामा पानी कहिल्यै कमी नहुने भएकाले यो झरना प्राकृतिक रुपमै लोभलाग्दो देखिन्छ। राई भासामा मुवाको अर्थ निरन्तर बगिरहने आँसु भन्ने हुन्छ। आँसुजस्तै निरन्तर पानी झरिरहने भएकाले झरनाको नाम मुवा राखिएको फालेलुङ ६ की वडाध्यक्ष सुजता वान्तवाले बताइन्। पछिल्लो समयमा झरना हेर्न दैनिक दर्जनौको संख्यामा पर्यटक आउने गरेको स्थानीय मैतबहादुर जबेगुले बताए। पहिले यो ठाँउ सुनसान थियो, जबेगुले भने झरना हेर्न अहिले मान्छेको भीड लाग्छ। झरना आसपासमा पूर्वाधार विकास गर्नका लागि वडा नम्बर ५ र ६ ले संयुक्त रुपमा चार लाख बजेट छुट्याएका छन्। यो बजेटले झरनासम्म पुग्न सडकको ट्रर्याक खोल्ने तयारी छ। फालेलुङ गाउँपालिकाले तीन लाख छुट्याएको छ। झरनालाई फालेलुङको अब्बल पर्यटकीय गन्तव्य बनाउन स्थानीय सरकार लागि परेको बान्तवाले बताइन्। झरनालाई थप प्रचारप्रसार र विकासका लागि मुवा झरना तीनछाँगे संरक्षण प्रबद्र्धन समिति गठन गरिएको छ। समितिले यो ठाँउलाई पर्यटकीय गन्तव्य बनाउनका लागि काम थालेकोे छ। झरना आफैँमा मनमोहक रहेको र केही पूर्वाधार थप गर्न सके सुनमा सुगन्ध थपिएजस्तै हुने स्थानीय युवक दिपक राईको भनाइ छ। झरनासम्म पुग्न सडक निर्माण गर्न जरुरी देखिन्छ, राईले भने, झरनामा स्वीमिङ पुल र रेलिङ निर्माण गर्नका लागि पहल सुरु भएको छ। मुवा झरना नजिकै तीनछाँगे झरना लगायत अन्य झरना पनि भएकाले यो ठाँउ झरनामा रमाउने पर्यटकका लागि अब्बल गन्तव्य हो। देशको अन्य स्थानमा भएका झरनाभन्दा मुवा झरना निकै आकर्षक भएकाले संघ, प्रदेश र स्थानीय सरकारले यसको प्रबद्र्धनका लागि चासो दिनुपर्ने झरना हेर्न आएका बिजयहाङ आङ्देम्बेले बताए।"
मोरङमा थप ६ जनाको कोरोनाले मृत्यु,"काठमाडौं : मोरङका विभिन्न अस्पतालमा पछिल्लो १२ घण्टाको अवधिमा थप छ जनाको कोरोना सङ्क्रमणबाट मृत्यु भएको छ। यसरी मृत्यु हुनेहरुमा नोबेल शिक्षण अस्पताल विराटनगरमा चार, विराट मेडिकल कलेज बूढीगङ्गामा एक र म्याक्स इन्टरनेसनल हस्पिटल एवं ट्रमा सेन्टर विराटनगरमा एक जनाको मृत्यु भएको हो। नोवेल शिक्षण अस्पतालमा मोरङको उर्लाबारीकी ६६ वर्षीया महिला, झापा विर्तामोडका ७५ वर्षीय वृद्ध, मोरङ सुन्दरहरैँचा नगरपालिका१० की ६९ वर्षीया महिलाको आज मृत्यु भएको अस्पतालका प्रबन्धक नारायणप्रसाद दाहालले जानकारी दिए। इटहरीका ४३ वर्षीय पुरुषको नोवेल शिक्षण अस्पताल अगाडि शुक्रबार एम्बुलेन्समा नै मृत्यु भएको छ। मृतक कोरोना पोजेटिभ देखिएपछि उपचारका भर्ना हुन अगाडि नै मृत्यु भएको प्रबन्धक दाहालले बताए। विराट शिक्षण अस्पतालमा विराटनगर३ का ६५ वर्षीय पुरुषको आज मृत्यु भएको छ। मृतक यही कात्तिक ६ गते उपचारका लागि भर्ना भएको आइशोलेशन प्रमुख सुनिल देवले जानकारी दिए। यस्तै, म्याक्स ट्रमा सेन्टर विराटनगरमा उदयपुरकी ४२ वर्षीया एक महिलाको आज मृत्यु भएको छ। मृतक उपचारका लागि शुक्रबार अस्पतालमा भर्ना भएको प्रबन्धक हेमनारायण मेहताले बताउनुभयो। प्रदेश नम्बर १ मा अहिलेसम्म कोरोना संक्रमणबाट १९२ जनाको मृत्यु भएको छ।"
"बैतडीमा ६ हजार बढीको परीक्षण, ४६८ जनामा कोरोना पुष्टि","बैतडी : बैतडीमा ६ हजार बढी नागरिकको कोरोना भाइरस परीक्षण गरिएको छ । गएको चैत यता पीसीआर विधिबाट ६ हजार ८३ जनाको कोरोना परीक्षण गरिएको स्वास्थ्य कार्यालयका कोभीड १९ सम्पर्क व्यक्ति भुवनप्रसाद जोशीले जानकारी दिए । कोरोना परीक्षणका लागि ६ हजार १२७ जनाको स्वाब संकलन गरिएकोमा ६ हजार ८३ जनाको कोरोना परीक्षण भइसकेको उनले बताए । ४४ जनाको मात्रै स्वाबको रिपोर्ट आउन बाँकी रहेको जोशीले जानकारी दिए । उनले भने धेरैजसो भारतबाट फर्केका नागरिकको कोरोना परीक्षण गरिएको छ । यसका साथै पछिल्लो समयमा नेपालका पनि कोरोना प्रभावित क्षेत्रबाट आएका नागरिकको कोरोना परीक्षण गरिएको छ । सबैभन्दा बढी पाटन नगरपालिकाका १ हजार ९४ जनाको कोरोना परीक्षण गरिएको छ भने दशरथचन्द नगरपालिकाका ५३२ जनाको कोरोना परीक्षण गरिएको छ । मेलौली नगरपालिकाका ५४४ जना, पुर्चौंडी नगरपालिकाका ७८५ जना, सिगास गाउँपालिकाका ४०९ जना र पञ्चेश्वर गाउँपालिका ५०७ जनाको कोरोना परीक्षण गरिएको छ । यस्तै सुर्नया गाउँपालिकाका ३५० जना,दोगडाकेदार गाउँपालिकाका ४ सय जना, डिलाशैनी गाउँपालिकाका ३४८ जना र शिवनाथ गाउँपालिकाका २६६ जनाको कोेरोना परीक्षण गरिएको स्वास्थ्य कार्यालयले जनाएको छ । यस्तै जिल्ला अस्पताल बैतडीमा विभिन्न ठाउँका ८४८ जनाको कोरोना परीक्षण गरिएको बताइएको छ । ६ हजार ८३ जना मध्ये ४६८ जनामा कोरोना पुष्टि भएको र बाँकी ५ हजार ६१५ जनाको कोरोना रिपोट नेगेटिभ आएको स्वास्थ्य कार्यालयका प्रमुख योगेशप्रसाद भट्टले जानकारी दिए । ४६८ जना संक्रमितमध्ये १४ जना मात्रै सक्रिय संक्रमित रहेका छन् भने १ जनाको मृत्यु भइसकेको छ । जिल्लामा ४५२ जना कोरोना जितेर घर फर्किसकेका स्वास्थ्य कार्यालयले जनाएको छ । सक्रिय संक्रमितमध्ये सबैभन्दा बढी दशरथचन्द नगरपालिकाका ६ जना रहेका छन् । यस्तै पाटन नगरपालिका र डिलाशैनी गाउँपालिकामा २२ जना सक्रिय संक्रमित रहेका छन् । जिल्लाको शिवनाथ, पञ्चेश्वर, सिगास र दोगडाकेदार गाउँपालिकामा ११ जना सक्रिय संक्रमित रहेका बताइएको छ। हाल पुर्चौंडी नगरपालिका र सुर्नया गाउँपालिकामा सक्रिय संक्रमित छैनन् । गएको असोज १ गतेदेखि जिल्ला अस्पातलमै कोरोना परीक्षण हुन थालेपछि सजिलो भएको छ । जिल्ला अस्पतालमा प्रदेश सरकारको सहयोगमा पीसीआर प्रयोगशाला स्थापना भएपछि करिब डेढ हजार जनाको कोरोना परीक्षण गरिएको अस्पातलका वरिष्ठ ल्याब असिष्टेन्ट चन्द्रसिंह डोबालले बताए ।"
सार्वजनिक सवारीमा यात्रुले देख्ने गरी भाडादर नटाँसे कारबाही हुने,"काठमाडौं : महानगरीय ट्राफिक प्रहरी महाशाखाले सार्वजनिक यात्रुवाहक सवारी साधनमा भाडादरको विवरण (लिष्ट) नभएमा कारबाही गर्ने भएको छ। शुक्रबारदेखि अभियानकै रूपमा थालनी गरी ४२९ वटा सवारी साधनहरूमा टाँसेको र आज पनि उक्त अभियानलाई निरन्तरता दिइरहेको महाशाखाले जारी गरेको विज्ञप्तिमा उल्लेख छ। सार्वजनिक सवारी साधनले नियम विपरीत चर्को भाडा लिने गरेको गुनासो व्यवस्थापन गर्न तथा यात्रुलाई आफनो गन्तव्यसम्मको भाडादर सजिलै थाहा पाई ठगिनबाट रोक्नका लागि यात्रुले देखिने स्थानमा भाडादरको लिष्ट सवारीमा अनिवार्य राख्न लगाइएको ट्राफिक महाशाखाका प्रमुख एसएसपी भीमप्रसाद ढकालले बताए। उनले सवारी साधनले त्यस्तो लिष्ट नराखेको पाइए नियमअनुसार कारबाही गरिने जानकारी दिए। यात्रुवाहक सवारीसाधनले प्रचलित तोकेको भन्दा बढी भाडा लिने, आरक्षण सिट नराख्ने र राखे पनि कार्यान्वयन नगर्ने, क्षमताभन्दा बढी यात्रु राख्ने र ट्राफिक नियम उल्लङ्घन गर्ने गरेको भन्दै काठमाडौं उपत्यकामा कडा निगरानी तथा चेकजाँच गरिरहेको महाशाखाका प्रवक्ता प्रहरी उपरीक्षक रामेश्वर प्रसाद यादवले जानकारी दिए। सडक र सवारी प्रयोगकर्ताहरुलाई कुनै पनि समस्या परेमा वा यात्राको क्रममा कुनै जानकारी लिनु परेमा ट्राफिक प्रहरीको हटलाईन १०३ मा फोन गर्न पनि महाशाखाले अनुरोध गरेको छ। त्यस्तै महाशाखाले ठूलो आवाज तथा मोडिफाई गर्ने, हर्न बजाउने, ढोका खुल्ला राख्ने तथा स्वास्थ्य मापदण्ड पालना नगर्ने लगाएत ट्राफिक नियम उल्लङ्घन गर्ने सवारी साधन उपर पनि कडाईका साथ कारवाही अभियान मार्फत कारवाही गरिरहेको छ।"
ट्रयाक्टर दुर्घटना : सहचालकको मृत्यु,जाजरकोट : सल्यानको सल्लीबजारबाट कुशे गाउँपालिका ६ जाँदै गरेको भे १ त ८३१४ ट्रयाक्टर दुर्घटना हुँदा सहचालकको मृत्यु भएको छ। छेडागाड नगरपालिका १० धारामा दुर्घटना हुँदा कुशे ६ का २४ वर्षीय सहचालक रामबहादुर सिंहको मृत्यु भएको प्रहरीले जनाएको छ। डिजेल बोकेर गएको ट्रयाक्टर आज बिहान दुर्घटनामा परेको थियो । जाजरकोटमा पेट्रोलियम पर्दाथको डिपो नहुँदा सल्लीबजारबाट तेल ढुवानी हुने गरेको छ।
एक महिनामा ल्याण्डफिल्ड साइटको काम सक्न निर्देशन,"काठमाडौं : सहरी विकास मन्त्री कृष्णगोपाल श्रेष्ठले एक महिना भित्रमा बञ्चरेडाँडाको ल्याण्डफिल्ड साइटमा फोहोर फाल्न मिल्ने गरी काम गर्न निर्देशन दिएका छन्। शहरी विकास मन्त्रालयको जिम्मेवारी पाएपछि शुक्रबार मन्त्री श्रेष्ठ बञ्चरेडाँडा ल्याण्डफिल साइटको निरीक्षण गर्न पुगेका थिए। हाल फोहोर फालिंदै आएको सिसडोल ल्याण्डफिल साइटको निरीक्षण गरेपछि उनी बञ्चरे ल्याण्डफिल साइटको निरीक्षण गर्न गएका थिए। पहिलो र दोस्रो चरणको निर्माणको अन्तिम चरणमा पुगेको बञ्चरे ल्याण्डलफिल साइटमा निर्माणको प्रगतिबारे जानकारी लिंदै उनले निर्माण कम्पनीका प्रतिनिधिलाई मंसिर १५ भित्र फोहोर बिसर्जन गर्न मिल्ने गरी काम सक्न निर्देशन दिएका हुन्। लुम्बिनीकोशी एण्ड न्यौपाने जेभिका प्रतिनिधि डम्बरबहादुर न्यौपानेले मंसिर १ गतेबाट फोहोर बिर्सजन गर्न मिल्नेगरी अन्तिम काम भइरहेको बताएका थिए। तपाइँले धेरै पटक भाका फेरी सक्नुभएको छ, मन्त्री श्रेष्ठले निरीक्षणको क्रममा भने, अब मंसिर १५ गतेबाट फोहोर बिसर्जन गर्न मिल्ने गरी तयारी गर्नुस्।काठमाडौं र ललितपुर दुई महानगर सहित उपत्यकाको १८ स्थानीय तहको फोहोर व्यवस्थापन हुने ल्याण्डफिल साइटमा फोहोर व्यवस्थापन गर्न लिचेड पाखरीको निर्माण भइरहेको छ। सहरी विकास तथा भवन निर्माण विभागका महानिर्देशक मणि राम गेलालले मंसिर १५ भित्र फोहोर व्यवस्थापन गर्न मिल्ने गरी अन्तिम तयारी भैररहेको जानकारी दिए। मन्त्री श्रेष्ठलाई ल्याण्डफिल साइटको पछिल्लो अवस्थाबारे ब्रिफिङ गर्न पुगेका महानिर्देशक गेलालले अहिलेसम्म ल्याण्डफिल जाने बाटोको निर्माण, डाँडा काट्ने, ड्याम निर्माण, रातोमाटो बिच्छ्याउने, ग्याबिङ पर्खाल निर्माण, दुईवटा भवन निर्माण सम्पन्न भइसकेको जानकारी दिए। अब फोहोर बिसर्जन गर्ने स्थानबाट लिचेड पोखरीसम्म पुग्ने ह्युम पाइप राख्ने र लिचेड पोखरी निर्माण गर्न मात्र बाँकी छ, उनले भने, त्यसपछि मन्त्री ज्युले भनेकै समयमा फोहोर बिसर्जन गर्नेछौं। विभागले बञ्चरे डाँडा ल्याण्डफिल्ड निर्माणका लागि हालसम्म करिब ४० करोड रुपैयाँ खर्च गरिसकेको छ। पहिलो चरणमा ३४ करोड ६८ लाख ७४ हजार र दोस्रो चरणको लागि ४६ करोड ५ लाख ९४ हजारको ठेक्का सम्झौता गरिसकेको थियो। पहिलो चरणको निर्माण सम्झौता बैशाख २२ सम्म थियो। लुम्बिनीकोशी एण्ड न्यौपाने जेभिले निर्माण सम्पन्न गर्न नसकेपछि विभागले यही कातिक २२ गतेसम्म म्याद थपेको थियो। दोस्रो चरणको निर्माण ठेक्का कालिका कन्ट्रक्सनले पाएको थियो। सो कम्पनीले आगामी जेठ १९ भित्र सम्पन्न गर्ने सम्झौता गरेको छ। ठेकेदार कम्पनीले कोभिड१९को स्वाथ्यजन्य समस्याको कारणले कामदार र निर्माण समाग्री आपुर्तिमा कठिनाइ, सिसडोलमा फोहोरको पहिरो गइ आगमन अबरुद्ध भएको र कोल्पुखोलामा वर्षातमा बाढी आएर निर्माण कार्यमा प्रभावित भएको जनाएको छ।"
एक किशोरीसहित तीन जनाको शव फेला,"कञ्चनपुर : कञ्चनपुरको कृष्णपुर नगरपालिका४ मालुमेलास्थित जङ्गलमा शनिबार बिहान दुई जनाको शव भेटिएको छ। जिल्ला प्रहरी कार्यालय कञ्चनपुरका अनुसार जङ्गलमा कैलालीको गोदावारी नगरपालिका११ का १५ वर्षीय टेकबहादुर कोली र १६ वर्षीया सीता साउदको शव भेटिएको हो। दुवै जना गत असोज २८ गतेदेखि परिवारको सम्पर्कबाहिर रहेको र आज बिहान जङ्गलमा शव देखेपछि स्थानीयले प्रहरीलाई खबर गरेको जिल्ला प्रहरी कार्यालय कञ्चनपुरका प्रवक्ता प्रहरी नायब उपरीक्षक अमरबहादुर थापाले जानकारी दिए। 'दुवै जना २८ गतेदेखि परिवारको सम्पर्क बाहिर रहेको बुझिन आएको छ', प्रवक्ता थापाले भने, 'घटनास्थल नजिकै सल्फास नामक विषादीको बट्टा पनि भेटिएको छ।' घटनाको विस्तृत अनुसन्धानका लागि इलाका प्रहरी कार्यालय झलारी र कृष्णपुरको गुलरीया प्रहरी चौकीबाट प्रहरी टोली घटनास्थलमा खटिएको छ। प्रहरीले कोलीको शव सडिसकेको अवस्थामा भेटिएको जनाएको छ। त्यसैगरी कञ्चनपुरको महाकाली नदीमा आज बिहान भीमदत्त नगरपालिका६ का २३ वर्षीय सरोज चौधरीको शव भेटिएको छ। गत मङ्गलबार साथीहरुसँग दोधारा चाँदनी झोलुङ्गे पुल घुम्न गएका बेला नुहाउने क्रममा चौधरी बेपत्ता भएका थिए। प्रहरी प्रवक्ता थापाका अनुसार झोलुङ्गे पुलबाट करिब दुई सय मिटर दक्षिण चौधरीको शव भेटिएको हो। बेपत्तापछि प्रहरी र स्थानीयवासी खोजी कार्यमा जुटे पनि चौधरीको अवस्था पत्ता लगाउन सकेका थिएनन्। आज बिहान भने नदीमा माछा मार्ने क्रममा शव भेटिएको हो। प्रहरीले आवश्यक कानूनी प्रक्रिया पूरा गरेर शव आफन्तको जिम्मा लगाउने जनाएको छ।"
करेन्ट लागेर विद्युत प्राधिरणका प्राविधिकको मृत्यु,बर्दिबास : महोत्तरीको बर्दिबास विद्युत प्राधिकरणका प्राविधिकको करेन्ट लागेर ज्यान गएको छ। मृत्यु हुनेमा रौतहटको पौराहा गाउँपालिका६ का ३२ वर्षीय गौरीनन्द पण्डित रहेको नेपाल विद्युत प्राधिरण उपशाखा बर्दिबासका लाइन मर्मत शाखाका प्रमुख सुशील महतोले जनाए। ट्रकले चुडाएको तार जोड्न बर्दिबास१ स्थित सडक किनारको पोलमा चढेका पीडितलाई करेन्ट लागेको थियो। करेन्ट लागेर पोलमै झुण्डिको देखेपछि गाउँलेले सुकेको बासको भाँटाले तारमा हानेर उनको उद्धार गरी उपचारका लागि हस्पिटल पुर्याएका थिए। बर्दिबास जनसेवा अस्पतालमा प्राथमिक उपचार गरेर थप उपचारका लागि एम्बुलेन्समा राखेर पण्डितलाई जानकी हेल्थकेयर जनकपुर पठाइएको थियो। त्यहाँ पनि उपचार सम्भव नभएपछि स्पेशल उपचारका लागि डाक्टरले काठमाडौं रेफर गरेको थियो। सोही क्रममा जनकपुरमै उनको मृत्यु भएको थियो। उनलाई काठमाडौं पठाउन हेलिकप्टरको मगाइएको थियो।
कहीँ नभएको हाँडीगाउँको जात्राकोरोना त्रासका कारण स्थगित,"काठमाडौं : प्रत्येक वर्ष कोजाग्रत पूर्णिमाको भोलिपल्ट काठमाडौं महानगरपालिका५ स्थित हाँडीगाउँ क्षेत्रमा प्रदर्शन गरिने चोक्काथुनारायणको जात्रा यस वर्ष स्थगन गरिएको छ। तीननारायण एवं कहीँ नभएको जात्रा हाँडीगाउँमासमेत भनिने यो जात्रा यस वर्ष उपत्यकामा बढ्दै गएको कोरोना भाइरसको सङ्क्रमणका कारण स्थगन गरिएको काठमाडौं महानगरपालिका५ का अध्यक्ष रमेश डङ्गोलले जानकारी दिए। जात्रा नगरिए पनि वार्षिकरूपमा गरिने पूजा आराधनाको विधि भने पुजारीलगायत सीमित गुठियारले सम्पन्न गरिने जनाइएको छ। चोकेटनारायण समेत भनिने चोक्काथुनारायणको नाममा गुठी जग्गासमेत राखी जात्रा चलाउने व्यवस्था गरिएको थियो। गुठी संस्थानको लगतमा चोक्काथुनारायण एवं तीननारायणका नाममा गुठी जग्गा राखिएको उल्लेख छ। मन्दिरको ढोकामा रहेको नेवारी भाषाको अभिलेखअनुसार राजा नरेन्द्र मल्लको पालादेखि यो जात्रा सुरु भएको हो। चोक्काथुनाराणको मन्दिर बूढानीलकण्ठबाट ल्याई यहाँ स्थापना गरिएको हाँडीगाउँ : एक परिक्रमा पुस्तकका लेखक एवं यस क्षेत्रको सांस्कृतिक परम्पराका बारेमा अध्ययन गरिरहेका यज्ञनाथ आचार्यले बताए। जात्रा सुरु भएका सम्बन्धमा एउटा किंवदन्ती प्रचलित छ। जनश्रुतिअनुसार मध्यकालमा हाँडीगाउँमा दुई दिदीबहिनी थिए। दिदी भगवान्प्रति पूर्णरूपमा आस्था राख्थिन्। बहिनी घमण्डी हुनुका साथ भगवान्प्रति पनि उनको आस्था थिएन। विवाहपछि दुवै दिदीबहिनी गर्भवती भए। दिदीले समयमै बच्चा जन्माइन्। बहिनीको गर्भ रहेको १२ वर्षसम्म पनि बच्चा जन्मिएन। बहिनीले श्रीमान्सहित नारायणको आराधना गरिन्। सपनामा बूढानीलकण्ठ नजिकको पहाडमा रहेको नारायणको मूर्ति ल्याइ उल्टो छाताकारका तीन खटको जात्रा चलाउनु तब तिमीहरुको उद्धार हुनेछ भन्ने आज्ञा भयो। गर्भ रहेको १२ वर्षसम्म बच्चा नजन्मिएको दम्पतीले त्यसबेलाका राजा नरेन्द्र मल्लसँग गुहार मागे। राजआज्ञाबमोजिम तान्त्रिकहरु धिमे बाजा बजाइ रङ्गीबिरङ्गी लुगा लगाएर बूढानीलकण्ठ नजिकको पहाडमा गए। मैनको फूल चढाइ नारायणको आराधना गरे। चोक्काथुनारायण (तीननारायण) जात्राको परम्परा चलाउने वचन दिए। नारायणलाई हाँडीगाउँ ल्याइ यहाँका जनतालाई पर्ने दुःख तथा पीडालाई अन्त गर्न भनी चोक्काथुनारायण मन्दिर स्थापना गरे। यसै बेलादेखि जात्रा सुरु भएको भन्ने जनविश्वास छ। मन्दिर स्थापना भएपछि प्रसव वेदनाको समयमा नारायणको मूर्तिमा तेल लगाउँदा वा जात्राको समयमा प्रयोग हुने मैनको फूल सिरानीमा राख्नाले वेदना कम हुने गरेको स्थानीयवासी बताउँछन्। नारायणको शिरमा तेल खन्याउँदा दायाँतर्फबाट तेल खसे छोरा र बायाँतर्फबाट तेल खसे छोरीको जन्म हुन्छ भन्ने धारणा अहिले पनि रहेको सांस्कृतिक अन्वेषक आचार्यले सुनाए। नारायणको जात्रा कमलासनको तीन खट (बाबु, आमा, छोरा) बनाइ खटको गजुरलाई उल्टो पारी घुसारेर तीन टोल घुमाइ गजुर घुसारेको स्थानमा पुजा गरिन्छ। देशका अन्य स्थानमा हुने जात्रा खटको गजुर उल्टो नपारी गरिने यहाँको नारायण जात्रा भने उल्टो पारेर गरिने भएकाले कहीँ नभएको जात्रा भन्ने गरिएको हो। यो जात्रामा पाँच जनाले धिमेबाजा बजाउनुपर्ने र ३० जनाले खट बोक्नुपर्ने प्रचलन छ। जात्रा हेर्न हाँडीगाउँ क्षेत्रका सबै गुठियार जम्मा हुनुपर्ने नियम रहेकाले कोरोनाको महामारीका बेला सङ्क्रमण फैलन सक्ने खतराले यस वर्षको जात्रा स्थगन गरिएको वडा कार्यालयले जनाएको छ।"
म्याग्दीका एक हजार घर स्थानान्तरण गरिने,"बेनी : पहिरोबाट अति प्रभावित म्याग्दीका ८१ वटा बस्ती स्थानान्तरण गर्न सिफारिस भएको छ। घरबास गुमाएकाको पुनस्थापना, जोखिमयुक्त बस्ती स्थानान्तरण र क्षतिग्रस्त भौतिक संरचना पुनःनिर्माणका लागि बजेट र कार्यविधिको अभाव मुख्य चुनौति बनेको छ। ८१ वटा बस्तीका एक हजार ८६ घर पुननिर्माण र स्थानान्तरणका लागि सिफारिस गरिएको म्याग्दीका प्रमुख जिल्ला अधिकारी उमाकान्त अधिकारीले बताए। गत असार महिना यताको पहिरोका कारण पूर्ण क्षति भएका घर पुननिर्माण र जोखिमयुक्त ठाउँमा रहेका बस्ती तथा घर स्थानान्तरणका लागि सिफारिस गरिएको हो। पहिरोले भत्किएर पूर्ण क्षति भएका २४७ घर पुननिर्माण र जोखिमयुक्त ८२१ घर स्थानान्तरण गर्न गृह मन्त्रालयमा सिफारिस भएको हो, उनले भने भूगर्वविद्को टोलीले जोखिम र सुरक्षित ठाउँ पहिचान गरेपछि पुनःस्थापना सुरु हुन्छ। धवलागिरी गाउँपालिकाको १५ वटा बस्तीका २०९ घर, मालिकाको २२ वटा बस्तीका ३७५ घर, अन्नपूर्णका ८ वटा बस्तीका १३७ घर, मंगलाका ९ बस्तीका १००, रघुगंगाको १५ बस्तीका १६१ र बेनी नगरपालिकाको १२ बस्तीका ८६ घर पुननिर्माण र अन्यत्र सार्न सिफारिस गरिएको छ। पालिकाका जनप्रतिनिधि, प्राविधिक, कर्मचारी र जिल्ला प्रहरी कार्यालयले छुट्टाछुट्टै टोलीले गरेको स्थलगत अध्ययनपछि जिल्ला स्तरीय विपद् ब्यवस्थापन समितिले एकमुष्ट प्रतिवेदन तयार पारेको हो। सिफारिसको आधारमा भूगर्वविद्को टोलीले जोखिम र सुरक्षित ठाउँ पहिचान गरेपछि पुनःस्थापनाको काम सुरु गर्ने पहिरो प्रभावित मालिका७ बिमका वडा अध्यक्ष रेशम जुग्जालीले बताए। घर र जग्गा सबै पहिरोमा गुमाएका बिमका १२ परिवारका लागि घर निर्माणका लागि पाँच रोपनी जग्गा पहिचान गरिएको उनले बताए। बिमको तल्लो गाउँ स्थित हिराजित स्मृति युवा क्लवको खेलमैदान परिसरमा बिस्थापितको घर बनाउन २० लाख रुपैयाँमा जग्गा खरिद गर्ने तयारी भएको छ। स्वदेश तथा विदेशमा भएका बिमबासीहरुको पहलमा संकलित रकमबाट जग्गा खरिद गरेर दसैं लगत्तै पहिरो पीडितका लागि घर निर्माण सुरु गर्ने योजनामा छौं, वडा अध्यक्ष जुग्जालीले भने, जति सक्दो छिटो पुर्नवासको व्यवस्था मिलाउन पालिका, प्रदेश र संघ सरकारलाई कार्यविधि र बजेटको व्यवस्थापन गर्न माग गरेका छौं। असारयता म्याग्दीमा पहिरोका कारण ३१ जनाको मृत्यु र ६ जना बेपत्ता भएका छन्। १०६ वटा सडक, ८४ वटा खानेपानी, ४६ वटा सिंचाइ, ३१ वटा कृषि तथा पशुपंक्षी फार्म, ३१ वटा विद्यालय, १७ वटा लघुजलबिद्युत, ८ वटा सामुदायिक भवन, ७ वटा स्वास्थ्य संस्थामा क्षति पुगेको विवरण तयार भएको छ। पहिरो, कटान र बाढीले क्षति पुर्याएका भौतिक संरचनाको समेत क्षति विवरण संकलन गरेर पुननिर्माणका लागि प्रदेश तथा संघ सरकारका सम्बद्ध मन्त्रालयमा सिफारिस गरिए पनि स्रोतको अभाव मुख्य चुनौति देखिएको छ। पहिरो लगत्तै उद्धार, राहत, अस्थाइ बसोबास, क्षतिग्रस्त विद्युत, खानेपानी, सडक मर्मत गरेका स्थानीय तहले पुननिर्माण र पुनस्थापनाका लागि आर्थिक स्रोतको अभाव भएको जनाएका छन्। पालिकाहरुले संशोधन गरेर सबै बजेट विनियोजन गरे पनि पीडितको पुनस्थापना र पुननिर्माण गर्न नपुग्ने भएकाले विशेष योजना र बजेट आवश्यक रहेको मालिका गाउँपालिकाका अध्यक्ष श्रीप्रसाद रोकाले बताए।"
तिहारमा भारतबाट फूल नल्याइने,"काठमाडौं : बजारमा सयपत्री फूलको मागमा कमी र स्वदेशी उत्पादन राम्रो रहेकाले यस वर्षको तिहारमा छिमेकी मुलुक भारतबाट फूल आयात नहुने भएको छ। गत वर्ष तिहारमा २५ लाख सयपत्री माला खपत भएको थियो। यस वर्ष भने बजारमा १५ लाख मात्र मालाको माग छ। मागअनुरुप उत्पादन भएकाले आयातित फूलको आवश्यक नहुने बताइएको छ। तिहारमा प्रयोग हुने सयपत्री, मखमली र गोदावरी फूलमध्ये सयपत्री मात्रै भारतबाट ल्याउने गरिएको थियो। गत वर्षको तिहारमा २५ लाख माला खपत हुँदा तीन लाख माला भारतबाट ल्याइएको थियो। विश्वभरि फैलिएको कोरोना भाइरसका कारण यसअघि फूलले बजार नपाए पनि तिहारमा भने स्वदेशी उत्पादनले नै धान्ने छ। स्थानीय फूल फुलिरहेका छन् ती सबै फूल तिहारका लागि प्रयोग हुन्छ। व्यवसायीहरुले यस वर्षको पात्रो हेरेर व्यावसायिकरूपमा फूल लगाएका हुनाले उत्पादन राम्रो रहेको फ्लोरीकल्चर एशोसिएशनका अध्यक्ष कुमार कसजू श्रेष्ठले बताए। अघिल्ला वर्षको तुलनामा यस वर्षको तिहारमा उपभोक्ताले केही बढी मूल्य तिर्नुपर्छ। एउटा सयपत्री मालाको मूल्य रु ६० देखि ७० सम्म तिर्नुपर्ने देखिन्छ। गत वर्ष रु ५० देखि ६० बढी मूल्यमा माला किन्नुपर्ने अवस्था नभएको एशोसिएशनका अध्यक्ष श्रेष्ठले बताए। प्रत्येक वर्ष १० देखि १५ प्रतिशत स्वदेशी फूल उत्पादनमा वृद्धि हुने गरको छ। विगतका वर्षमा तिहारमा मात्रै रु १५ करोड फूलको कारोबार हुने गरेको थियो। श्रेष्ठले भने, 'यस वर्ष भने बजारमा माग कमी भएकाले कारोवारमा केही कमी हुन्छ।' अहिले स्वदेशमै ९५ प्रतिशत फूल उत्पादन हुन थालेकाले पाँच प्रतिशत मात्र भारतबाट ल्याउनुपर्ने बाध्यता छ। यसअघिका वर्षमा करिब १० प्रतिशत फूल भारतबाट आयात गर्नुपर्ने अवस्था थियो। यस वर्ष समय समयमा पानी परिरहेकाले काठमाडौँ उपत्यकाका तीन जिल्लासहित तराईका केही जिल्लामा फूलको राम्रो उत्पादन भएको छ। विगतका वर्षमा जस्तै यस वर्ष पनि काठमाडौँ उपत्यकामा नै सबैभन्दा बढी ६० प्रतिशत मालाको माग छ। अघिल्ला वर्षको तुलनामा कारोवारमा कमी यस वर्ष फूलको कारोवारमा कमी आउने पक्का भएको छ। कोरोनाका कारण गत चैतदेखि असारसम्म फूलको कारोवार शून्य रहेको र पछिल्लो समय नगन्य मात्रामा कारोवार भएकाले अपेक्षाअनुरुप कारोवार नहुने भएको हो। अघिल्ला वर्षमा रु दुई अर्ब ४२ करोडको फूलको कारोवार हुने गरेको थियो। चालू आवमा रु तीन अर्ब फूलको कारोवार हुने अनुमान गरे पनि कारोनाका कारण बजारमा चहलपहल नहुँदा अनुमानभन्दा कम हुने निश्चित छ। तिहार र अन्य मौसममा गरी रु ११ करोड बराबरको फूल वर्षिकरूपमा विदेशबाट आयात गरिँदै आएको छ। यसअघि कात्तिकदेखि फागुनसम्म विभिन्न चाडबाड र विवाहको मौसम पर्ने हुँदा फूल बढी प्रयोग हुने गरेको छ। तिहारमा सयपत्री र प्रणय दिवसमा रातो गुलाब आयात गर्नुपरे पनि मखमली र गोदावरी फूलमा नेपाल आत्मनिर्भर बनिसकेको अवस्था छ। अष्ट्रेलिया र मलेशियामा धेरै नेपालीले बसोबास गर्ने गरेकाले तिहारमा ती देशमा मखमली फूल निर्यातसमेत हुन थालेको अध्यक्ष श्रेष्ठले बताए। नेपालमा व्यावसायिकरूपमा ४५० प्रजातिका फूल उत्पादन हुँदै आएको छ। यस व्यवसायबाट ४१ हजारभन्दा बढी व्यक्तिले प्रत्यक्ष वा अप्रत्यक्षरूपमा लाभ लिएका छन्। यहाँ लगभग १५७ हेक्टर क्षेत्रफलमा ७०० व्यवसायीले यसको खेती गर्दै आएका छन्। नेपालमा विसं २००७ देखि सुरु भएको पुष्प व्यवसाय शहरीकरणको विकाससँगै फस्टाउँदै गएको छ। काठमाडौँ उपत्यकामा मात्रै ३०० व्यवसायीले यसको खेती विस्तार गरिसकेका छन्। फूलको मागमा आएको वृद्धिसँगै विशेषगरी काठमाडौँ, ललितपुर, भक्तपुर, कास्की, चितवन, मकवानपुर, काभ्रेपलाञ्चोक, गुल्मी, पाल्पा, धादिङ, मोरङलगायत ४१ जिल्लामा ६७५ पुष्पखेती तथा नर्सरी विस्तार भइसकेको छ।"
भीरबाट लडेर डोटीमा एक महिलाको मृत्यु,डोटी : डोटीको दिपायल सिलगढी नगरपालिका वडा न ७ पाँकरीमा एक जना महिलाको शुक्रबार भीरबाट लडेर मृत्यु भएको छ। पाँकरीका छत्र भण्डारीकी २८ वर्षीय श्रीमती शारदा कठायत भण्डारी बाख्रा चराउने क्रममा भीरबाट खसेर मृत्यु भएको वडा अध्यक्ष कर्ण विष्टले जानकारी दिए। दिउँसो बाख्रा चराउन गएकी शारदा स्थानीय नाउटेपानी खोलामा भीरबाट खसेर मृत अवस्थामा भेटिएकी हुन्। वनबाट बाख्रा घर आए पनि शारदा घर नआएपछि खोजी गर्दा करिब एक सय मिटर माथिबाट खोलामा खसेको अवस्थामा शव भेटिएको वडा अध्यक्ष विष्टले बताए। भीरबाट लडेर मृत भेटिएकी शारदा। तस्बिर ः अन्नपूर्ण
चुरोट सल्काउँदा आगो लागेर पोखरामा ४ घाइते,"पोखरा : चुरोट सल्काउँदा आगो लागेर पोखराको पुरन्चौरमा शनिबार बिहान ४ जना घाइते भएका छन्। बिहान ४ बजेतिर पोखरा महानगर १९ पुरनचौरमा सीता गौतमको १ तले घरमा आगो लागेको प्रदेश प्रहरी कार्यालय गण्डकीले जनाएको छ। उक्त घरमा डेरा गरी बस्ने गोरखाका शेरबहादुर गुरुङले चुरोट सल्काउने क्रममा ग्यास लिक भइरहेको कारण आगलागी भएको प्रहरीले जनाएको छ। पहिलादेखि नै ग्याँस लिक भएको तर थाहा नपाएर लाइटर बाल्दा कोठामा आगोले टिपेको हो। घटनामा ५४ वर्षे शेरबहादुर गुरुङ, उनकी पत्नी ५४ वर्षे देउकुमारी, देउबहादुरका भाइ ३७ वर्षे मनबहादुर र छोरा १५ वर्षे कृष्ण गुरुङ जलेर घाइते भएका छन्। गण्डकी मेडिकल कलेजमा उपचार भइरहेका उनीहरुको अवस्था सामान्य रहेको प्रहरीले जनाएको छ। यसैगरी शनिबार बिहान कुँडो पकाउने क्रममा स्याङ्जा अर्जुनचौपारी गाउँपालिका ५ काउरेमा राजेन्द्रप्रसाद चापागाईंको धन्सार जलेको छ। धन्सारमा रहेको लत्ताकपडा, नगद १ लाख ५० हजार, ३४ तोला सुन जलि नष्ट भएको प्रहरीले जनाएको छ। घटनामा २ वटा भैंसी पनि जलेर घाइते भएका छन्।"
जाग्राम बसेर दशैंलाई बिदा,"काठमाडौं : धनधान्य एवं सम्पन्नताकी देवी महालक्ष्मीको पूजा आराधनासहित रात्रिमा जाग्राम बसेर नेपालीले महान् चाड बडा दशैँलाई बिदा गरेका छन्। नेपालीले भव्यरुपमा मनाउने दुर्गा पक्ष अर्थात् बडा दशैं पर्वको अन्तिम दिन शुक्रबार आश्विन शुक्ल पूर्णिमाको राति धनधान्य एवं सम्पन्नताकी देवी महालक्ष्मीको पूजा आराधना सहित रात्रिमा जाग्राम बसेपछि समापन भएको हो। शास्त्र अनुसार गर्नुपर्ने सबै बलिपूर्ति अर्थात् अखिल बलिपूर्तिको काम पनि शुक्रबार नै समाप्त भएको छ। अखिल बलिपूर्ति भएसँगै विजयादशमीदेखि शुरु भएको नवदुर्गाको प्रसादस्वरुप टीका र जमरा लगाई मान्यजनबाट आशीर्वाद लिने क्रम पनि एक वर्षका लागि सकिएको छ। शुक्रबार राति नै जमरालाई नजिकको नदी, तलाउ, पोखरी आदि तीर्थस्थलमा लगी सेलाइएको छ। आश्विन शुक्ल प्रतिपदाका दिनदेखि शुरु भएको दुर्गा पक्ष अर्थात् दशैं पर्व आम नेपालीले आआफ्नो गच्छेअनुसार मनाउँछन्। आश्विन शुक्ल पूर्णिमाको सायङ्कालमा महालक्ष्मीको पूजा आराधना गरी राति जाग्राम बसेको मानिसका घरमा पृथ्वी भ्रमण गर्दै हिंडेकी महालक्ष्मी प्रवेश गरी धन, ऐश्वर्य दिई सम्पन्न बनाउँछिन् भन्ने धार्मिक विश्वासका आधारमा यो पर्व मनाउन शुरु गरिएको धर्मशास्त्रविद् एवं नेपाल पञ्चाङ्ग निर्णायक समितिका अध्यक्ष प्रा डा रामचन्द्र गौतम बताउँछन्। नवरात्र विजयादशमीकै दिन सकिने भएपनि दुर्गा पक्ष भने आश्विन शुक्ल पूर्णिमाका दिनमा समाप्त हुन्छ। कार्तिक कृष्ण औँसीका दिन मनाइने लक्ष्मीपूजाको १५ दिन अघि महालक्ष्मीको आराधना गरिने भएकाले यस पर्वको विशेष महत्व छ। यो पूर्णिमालाई कौमुदी पनि भनिन्छ। आश्विन शुक्ल पूर्णिमाको राति जुवा खेल्ने विधानसमेत शास्त्रीय आधारमा रहेको धर्मशास्त्रविद् गौतमले बताए। महालक्ष्मीसँगै शुक्रबार राति हात्तीमा चढेका इन्द्रको पनि पूजा गरिएको छ। कोजाग्रत पूर्णिमा शुक्रबार परेपनि पूर्णिमा व्रत भने आज रहेको समितिले जनाएको छ। महालक्ष्मीको व्रत गर्न गरिने कर्म मध्यरातमा पूर्णिमा भएका दिन गरिन्छ। शुक्रबार २७ घडी ५८ पला अर्थात् बेलुकी ५:२५ बजेसम्म चतुर्दशी तिथि थियो भने त्यसपछि पूर्णिमा तिथि लागेको छ। मध्यरातमा पूर्णिमा शुक्रबार परेकाले कोजाग्रत पूर्णिमा हिजै मनाउने निर्णय समितिले गरेको हो। आज पूर्णिमा तिथि ३३ घडी १६ पला अर्थात् बेलुकी ७:३३ बजेसम्म छ। चन्द्रमाको पूजा गरिने पूर्णिमा व्रतका लागि भने सूर्योदय र सायङ्कालमा पूर्णिमा तिथि चाहिने भएकाले आज परेको हो। कार्तिक स्नान र आकाशदीपदान पनि आजदेखि नै शुरु हुने जनाइएको छ। वैदिक सनातन धर्ममा कार्तिक मासमा गरिने स्नान र दानको ठूलो महत्व रहेको विभिन्न ग्रन्थमा उल्लेख छ।"
अस्थायी कोभीड अस्पताल सञ्चालनमा आएनन्,"बैतडी : बैतडीका ९ वटा स्थानीय तहमा सञ्चालन हुने भनिएका अस्थायी कोभीड अस्पताल सञ्चालनमा आउन सकेका छैनन्। स्थानीय तहहरुले अस्थायी कोभीड अस्पतालका सञ्चालनका लागि प्रक्रिया सुरु गरेका भएपनि सञ्चालनमा आउन केही दिन लाग्ने बताइएको छ। संघीय सरकारले अस्पताल नभएका स्थानीय तहहरुमा अस्थायी कोभीड अस्पताल निर्माणका लागि बजेट पठाइसकेको छ। जिल्लाका ९ स्थानीय तहमा ५ बेडका अस्थायी कोभीड अस्पताल निर्माणका लागि संघीय सरकारले बजेट पठाएको स्वास्थ्य कार्यालयका प्रमुख योगेशप्रसाद भट्टले जानकारी दिए। स्थानीय तहहरुमा अस्थायी कोभीड अस्पताल निर्माणका लागि १० लाखका दरले बजेट पठाइएको छ। बैतडीमा दशरथचन्द नगरपालिका बाहेकका सबै स्थानीय तहमा ५ बेडका अस्थायी कोभीड अस्पताल निर्माण हुने स्वास्थ्य कार्यालयले जनाएको छ। ती अस्पतालमा एकजना चिकित्सक, दुई जना स्टाफ नर्स र एक जना कार्यालय सहयोगीको दरबन्दी भएपनि चिकित्सक भने पाइएका छैनन्। धेरैजसो स्थानीय तहहरुले दोस्रो पटकसम्म आवेदन खुला गर्दासमेत चिकित्सक नपाएको बताएका छन्। अस्थायी कोभीड अस्पताल सञ्चालनका लागि दुईपटक डाक्टरको लागि आवेदन खोलेको भएपनि कसैको आवेदन नपरेको दोगडाकेदार गाउँपालिकाका स्वास्थ्य शाखा प्रमुख नरेन्द्र नाथले जानकारी दिए। उनले भने हामीले दुई पटक आवेदन आह्वान गरिसकेका छौं। तर डाक्टरको निवेदन परेको छैन्। अस्थायी कोभीड अस्पतालका लागि डाक्टर पाउनै मुस्किल छ। यस्तै पुर्चौंडी नगरपालिकामा भने चिकित्सङ्गङ्ककका लागि एकजनाको आवेदन परेको नगरपालिकाका स्वास्थ्य शाखा प्रमुख विनोदकुमार कुँवरले जानकारी दिए। उनले भने एक जनालाई खोजेर आवेदन दिन लगाएका छौ। तर अहिले नै आउँछन् कि आउँदैनन् भन्ने निश्चित भइसकेको छैन्। जिल्लाका स्थानीय तहहरुमा सञ्चालनमा ल्याउने तयारी गरेका अस्थायी कोभीड अस्पतालका लागि डाक्टर पाउन मुस्किल भएको स्वास्थ्य कार्यालयका प्रमुख योगेशप्रसाद भट्टले जानकारी दिए । उनले भने यो अस्पताल अहिले तीन महिनाका लागि सञ्चालन गर्ने भन्नेछ। तर सबै ठाउँमा डाक्टर पाइएन भन्ने कुरा आइरहेको छ। कोरोना भाइरसको जोखिम बढ्दै गएकाले कोरोनाका बिरामीहरुको उपचारका लागि अस्थायी कोभीड अस्पताल निर्माणको अवधारणा ल्याइएको हो। अस्थायी कोभीड अस्पातल सञ्चालनका लागि आएको १० लाख बजेटमध्ये स्थानीय तहहरुले ५ लाख बेड लगायतका सामग्री खरीदमा खर्च गर्नुपर्नेछ भने ५० हजार बराबरको औषधि खरिद गर्नुपर्नेछ। यी अस्पताल तीन महिनाका लागि सञ्चालन गर्नुपर्ने भएकाले स्थानीय तहमै भएका स्वास्थ्य संस्थाहरुमा यी अस्पतालहरु सञ्चालन गर्नुपर्ने बताइएको छ।"
यस्तो छ तीन दिनको मौसम,"काठमाडौं : जल तथा मौसम विज्ञान विभागको मौसम पूर्वानुमान महाशाखाले उल्लेखनीय मौसमी प्रणाली नभएको जनाएको छ। हाल देशका पहाडी भूभागमा आंशिक बदली रही बाँकी भूभागमा मौसम सामान्यतया सफा रहेको महाशाखाले जनाएको छ। शनिबार दिउँसो देशका पहाडी भूभागमा आंशिक बदली रही अन्य भूभागमा मौसम सामान्यतया सफा रहनेछ। राती प्रदेश २, बागमती प्रदेश, गण्डकी प्रदेश र लुम्बिनी प्रदेशमा आंशिक बदली रही अन्य भूभागमा मौसम सामान्यतया सफा रहने महाशाखाको भनाइ छ। आइतबार दिउँसो प्रदेश २, बागमती प्रदेश, गण्डकी प्रदेश र लुम्बिनी प्रदेशमा आंशिक बदली रही अन्य भूभागमा मौसम सामान्यतया सफा रहनेछ । राती देशका पहाडी भूभागमा आंशिक देखि सामान्य बदली रही अन्य भूभागमा मौसम सामान्यतया सफा रहनेछ। सोमबार दिउँसो देशका पश्चिमी पहाडी भूभागमा आंशिक देखि सामान्य बदली रही अन्य पहाडी भूभागमा आंशिक बदली रहनेछ। अन्य भूभागमा मौसम सामान्यतया सफा रहने महाशाखाबाट जारी बुलेटिनमा उल्लेख छ। राती देशका पहाडी भूभागमा आंशिक बदली रही अन्य भूभागमा मौसम सामान्यतया सफा रहनेछ।"
