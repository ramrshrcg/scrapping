शीर्षक,विवरण
तत्काल छानबिन गर,"राष्ट्रिय हित, स्वाधीनता, स्वाभिमान, लोकतन्त्र र राजनीतिक दलमा आँच पुर्याउन सहयोगी बन्ने दुई अध्यादेश अन्ततः सरकारले खारेज गरेको छ। अध्यादेश खारेजीले राजनीतिमा अस्थिरता उत्पन्न हुने आशंका हाललाई टरेको छ। आफ्नै दल नेकपा र मन्त्रिपरिषद्का सदस्यको असहमतिका बीच प्रधानमन्त्रीद्वारा सिफारिस दुई अध्यादेश राष्ट्रपतिमार्फत् जारी भएका थिए। चौतर्फी दबाब र आलोचना खेप्न नसकेपछि भएको अध्यादेश फिर्ता गर्ने निर्णयलाई भने सरकारी परिपक्वता मान्नुपर्छ। अध्यादेश फिर्ता नलिएको भए सरकारी वैधतामा प्रश्न उठ्ने थियो। संसदीय वा केन्द्रीय समितिमा ४० प्रतिशत बहुमत पुर्याए दलहरू विभाजन हुनसक्ने विगतको कानुनी प्रावधानका कारण आमनागरिकमा संसदीय व्यवस्थाप्रति नै वितृष्णा पैदा भएको थियो। बहुदलीय संसदीय व्यवस्थामा दलहरू परिपक्व र बलियो भए मात्र मुलुकको आर्थिक सामाजिक रूपान्तरण हुनसक्ने अनुभूत गरी ०६२६३ को जनआन्दोलनको म्यान्डेटअनुसार स्थापित संविधानसभाले संविधानमै व्यवस्था गरेको यो प्रावधानलाई व्यक्तिगत राजनीतिक स्वार्थसिद्घ गर्ने उद्देश्यले अध्यादेशमार्फत भताभुंग पार्न खोजिएको थियो। त्यसैगरी संवैधानिक संस्थाहरूको अस्तित्व समाप्त पार्ने गरी जारी गरिएको अर्को अध्यादेश पनि खारेज भएको छ। विभिन्न संवैधानिक निकायमा सरकारले निरंकुश शैलीमा आफ्ना कार्यकर्ता भर्ती गर्ने, आफूखुसी निर्णय गराउने, संविधानले परिकल्पना गरेको र बहुदलीय लोकतान्त्रिक पद्घतिको गहनाको रूपमा रहेको शक्ति सन्तुलन र परीक्षणको सिद्घान्तलाई नै स्वेच्छाचारी आचरणमा रूपान्तरण गर्ने जोखिम रहेको उक्त अध्यादेशको खारेजी अनिवार्य थियो। जारी विधेयक फिर्ता लिएर मात्र हुँदैन, यसको औचित्य पुष्टि नभएकाले आमनागरिकसमक्ष माफी माग्नुपर्छ। यदि भोलि जनसमक्ष जाने बाटो कायम राख्ने हो भने। दुरदर्शिता भएको भए सायद मुलुक महाव्याधि संकटका बेला यस्ता असान्दर्भिक अध्यादेश जारी हुने थिएनन्। वैधानिक रूपमा दल त्याग गर्न पाइने अध्यादेश जारी भएलगत्तौ समाजवादी दल फुटाउन भएका प्रयास र सोही दलका सांसद डा सुरेन्द्र यादवको अपहरण ले २०५१ सालपछिको घटनालाई पुनः मञ्चन गराएको प्रतीत हुन्छ। विद्यमान कानुनमा कसैले कुनै व्यक्तिको अपहरण प्रयासमात्र गरेमा पनि सजायको भागीदार हुनुपर्ने प्रावधान छ। सांसद यादव अपहरण प्रकरणमा संलग्नलाई तत्काल पक्राउ गरी छानबिनको दायरामा ल्याउनुपर्छ। न्यायिक आयोग गठन गरी शरीर बन्धक तथा अपहरण ऐनअनुसार मुद्दासमेत चलाउनुपर्छ। सांसद अपहरण प्रकरणमा उन्मुक्ति दिए सरकारको साथ र सहयोगको आडमा यी र यस्ता प्रवृत्ति हुँदा रहेछन् भन्ने सन्देश जानेछ। भविष्यमा यस्ता हर्कत गर्नेहरूलाई हौसला पनि मिल्नेछ। विधिको शासनमा ऐनले सत्तानिकट, सत्ताधारी, सरकारी आशीर्वादप्राप्त आदि कसैलाई पनि चिन्दैन। नागरिकको वलिदानीमा पटकपटक व्यवस्था परिवर्तन भए पनि राजनीतिमा अपराधीकरण र अपराधमा राजनीतीकरणले अझै पूर्णविराम नपाएको यो प्रकरणले देखाएको छ। नागरिकले वालिग मताधिकारका आधारमा चुनेका प्रतिनिधि यस्ता घृणित कार्यमा संलग्न हुन्छन् भने जनप्रतिनिधिमूलक थलो संसद्प्रति मात्र नभई सिंगो व्यवस्थाप्रति नै जनमानसमा वितृष्णा उत्पन्न गराउने जोखिम बढ्नेछ। कुनै व्यक्ति खराब हुन सक्छ, तर त्यसले प्रतिनिधित्व गर्ने दल र व्यवस्थामाथि नै प्रश्न उठ्ने अवस्था रहन दिनु हुन्न। मुलुकमा विधिको शासन रहेको अनुभूति गराउन पनि सांसद अपहरण प्रकरणमा संलग्नलाई तत्काल नियन्त्रणमा लिई मुद्दा चलाउन जरुरी छ। कानुन निर्माण गर्ने र त्यसको कार्यान्वयन गराउने निकायमा रहिसकेका व्यक्ति फौजदारी कसुरजन्य अपराधमा संलग्न हुन्छन् भने तिनीहरूउपर कारबाहीको दायरा फराकिलो बनाउनुपर्छ। तसर्थ, तत्काल न्यायिक आयोग गठन गरेर सांसद अपहरण प्रकरणको छानबिन गरी दोषीलाई कारबाही गरे मात्र सरकारको छवि जोगिनेछ।"
विश्वभर एक अर्ब २० करोड हवाई यात्रु घट्ने,"काठमाडौं : कोरोना भाइरसको महामारीले विश्वमा सबैभन्दा बढी होटल तथा उड्डयन क्षेत्रलाई प्रभाव परेको छ। आन्तरिक आवतजावत ठप्प भइरहेको समयमा अन्तर्राष्ट्रिय उडान, पर्यटक आवागमन, घुमफिरजस्तो विश्व पर्यटनको चहलपहलमै कमी आउने अन्तर्राष्ट्रिय नागरिक उड्डयन संगठन (आईकाओ)ले यसअघि घोषणा गरिसकेको छ। आईकाओको पछिल्लो प्रक्षेपणअनुसार सन् २०२० सेप्टेम्बरसम्म हवाई यात्रुको संख्यामा १ अर्ब २० करोडले कमी आउनेछ। यही अप्रिल २२ मा सार्वजनिक गरिएको प्रक्षेपणमा अन्तर्राष्ट्रिय रूपमै हवाई यात्रुको संख्यामा अघिल्लो वर्षको तुलनामा उक्त संख्यामा कम हुने उल्लेख छ। हवाई यात्रुको संख्या अन्तर्राष्ट्रिय उड्डयन क्षेत्रको क्षमताभन्दा एकतिहाइले घट्ने प्रक्षेपण गरिएको छ। यो वर्षको जनवरीदेखि सेप्टेम्बरसम्म आयमा पनि १ खर्ब ६० अर्बदेखि २ खर्ब ५३ अर्ब डलरसम्म कमी आउने जनाइएको छ। उड्डयन क्षेत्रले अन्तर्राष्ट्रिय स्तरमा जोड्ने काम मात्रै नगरी रोजगारी सिर्जना गर्दै आर्थिक गतिविधिमा असर गर्ने हुन्छ। हरेक वर्ष ३ करोड ८० लाख व्यावसायिक उडानबाट ४८ हजार ५ सय रुटको प्रयोग गरी ४ अर्ब ३० करोड यात्रुले हवाई उडान गरेको एभिएसन बेनिफिट्स रिपोर्ट २०१९ ले जनाएको छ। यसबाट ६ करोड ५५ लाख जनाले रोजगारी पाएका थिए। २० खर्ब डलर आर्थिक गतिविधिसँगै विश्व अर्थतन्त्रको कुल गार्हस्थ उत्पादनमा ३६ प्रतिशत योगदान दिँदै आएको छ। जुन ८ खर्ब ९७ अर्ब अमेरिकी डलर हो। आगामी दुई दशकमा ९ करोड ८० लाख रोजगारी सिर्जना गर्दै कुल ग्रार्हस्थ उत्पादनमा ५० खर्ब डलर योगदान गर्ने अपेक्षा गरिएको छ। आईकाओको पछिल्लो प्रक्षेपणअनुसार युरोप र एसिया प्यासिफिकको उड्डयन क्षेत्र सबैभन्दा बढी प्रभावित हुनेछ। अन्तर्राष्ट्रिय हवाइ यातायात संघ (आईटा)ले पनि मार्चमा उड्डयन क्षेत्रको राजस्व संकलनमा ५५ प्रतिशतले कमी आएको बताएको छ। नेपालमा पनि कोरोनाका कारण बाह्य तथा आन्तरिक उडान डेढ महिनादेखि ठप्प छ। लकडाउनबीच ३३ वटा अन्तर्राष्ट्रिय उडान भने भएका छन्। उडान ठप्प हुँदा मासिक अर्ब रुपैयाँ घाटा व्यहोरिरहेको नेपाल उड्डयन प्राधिकरणले जनाएको छ। त्रिभुवन अन्तर्राष्ट्रिय विमानस्थलमा दैनिक ३ सयभन्दा बढी मुभमेन्ट्स हुँदा करिब १२ हजार यात्रु आउजाउ गर्थे। अहिले शून्य उडानसँगै यात्रुको चहलपहल पनि शून्य छ। नेपाल पर्यटन बोर्डको पछिल्लो सर्वेक्षणअनुसार आन्तरिक उड्डयन क्षेत्रमा २५ अर्ब रुपैयाँभन्दा बढी लगानी छ।"
पूर्वसचिव उपाध्याय पक्राउ : अभिव्यक्ति स्वतन्त्रतामाथि प्रहार,"काठमाडौं : पूर्वसचिव भीम उपाध्यायलाई पक्राउ गरेकामा पूर्वप्रशासक आक्रोशित भएका छन्। सामाजिक सञ्जाल व्यक्तिको धारणा राख्ने साझा माध्यम भएको भन्दै त्यहाँ धारणा राखेकै आधारमा उनलाई लकडाउनका बेला रातारात हिरासतमा राख्नु जायज नभएको उनीहरूको तर्क छ। उपाध्याय पक्राउपछि मुलुकमा वाक तथा लेख्ने स्वतन्त्रता चाहिँदैन भन्ने पुष्टि भएको उनीहरुको भनाई छ। साइबर अपराधको आरोपमा पक्राउ परेका हिरासतमा राखिएका पूर्वसचिव उपाध्यायलाई साइबर क्राइममा मुद्दा चलाइएको छ। उपाध्याय र स्वास्थ्य तथा जनसंख्या मन्त्रालयका सचिव यादवप्रसाद कोइरालावीच सामाजिक सञ्जालमा एक अर्काप्रति आरोपप्रत्यारोप भएको थियो। चीनबाट खरिद भएको स्वास्थ्य सामग्री लगायत समसामयिक विषयमा उपाध्यायले सामाजिक सञ्जालमा कडा शब्दमा सरकारको आलोचना समेत गरेका थिए। अहिले सामाजिक सञ्जालमार्फत नै पूर्वप्रशासकहरूले उपाध्यायको रिहाइका लागि क्याम्पेनिङ गरिरहेका छन्। पूर्वमुख्यसचिव विमल कोइरालाले उपाध्यायलाई बिनासर्त ससम्मान रिहा गरी सरकारले माफी माग्नुपर्ने बताए। उनले उपाध्यायको पक्राउले लोकतन्त्रको मर्म र अभिव्यक्ति स्वतन्त्रतामाथि प्रहार भएको प्रतिक्रिया दिए। लोकतन्त्रमा अभिव्यक्ति स्वतन्त्रता हुन्छ, उनले भने, लोकतन्त्रको मर्म नै सहिष्णुता हो, सामाजिक सञ्जालमा लेखेकै आधारमा प्रकाउ गर्नु गतल हो। पूर्वसचिव शारदाप्रसाद त्रितालले उपाध्यायलाई बिनासर्त रिहाइ गर्न माग गरेका छन्। उनले भने, थुन्ने हो भने उहाँका स्टाटसमा प्रतिक्रिया लेख्नेहरूलाई पनि थुन्नुपर्ने हुन्छ, जुन हजारौं संख्यामा छन्। सामाजिक सञ्जाल व्यक्तिले धारणा राख्ने माध्यम भएको उनले बताए। त्रितालले भने, यसमा एक व्यक्तिले कुनै विषयमा धारणा राख्ने बित्तिकै अर्कोले कि समर्थन गर्छ वा विरोध वा आलोचना। चीनबाट खरिद भएको स्वास्थ्य सामग्री लगायतका विषयमा उपाध्यायले सामाजिक सञ्जालमार्फत कडा शब्दमा सरकारको आलोचना गरेका थिए। गलत कुरा लेख्नेलाई सञ्जालमै जवाफ दिएर सजाय गरिसकेकाले यो नै सामाजिक सञ्जालको विशेषता भएको उनको बुझाइ छ। व्यक्तिले कस्ता शब्द प्रयोग गर्छ त्यसले उसको छवि स्वतः उजागर गर्ने हुन्छ, त्रितालले भने, हाम्रा ठूला नेता वा उहाँका सहयोगीहरूका शब्द पनि सामाजिक सञ्जालमा देखिराखेका छौं कि उहाँहरूलाई पनि कारबाही गर्नुपर्यो। पक्राउ परेका उपाध्यायका स्टाटसका आधारमा सरकारले प्रतिक्रियात्मक भइरहनु जरुरी नभएको उनी बताउँछन्। पूर्वसचिव द्वारिकानाथ ढुंगेलले सामाजिक सञ्जालमार्फत उपाध्यायको रिहाइको पूर्व कर्मचारीहरू अगाडि आउन आह्वान गरेका छन्। उनले इन्जिनियरिङ एसोसिएसन, पूर्वकर्मचारी परिषद्ले उपाध्यायको रिहाइको दबाब सिर्जना गर्नुपर्ने उनले बताए। उपाध्यायका केही विषयमा असहमत हुँदाहँुदै पनि सरकारले उनलाई पक्राउ गर्नु गतल भएको ढुंगेलको भनाइ छ। लकडाउनका बेला रातरात पक्रेर थुन्नुपर्ने गरी के लेख्नुभयो, उनले भने, संविधानले लेख्ने र बोल्ने अधिकार दिएको छ, कसैको लेखाइ कडा होला तर उहाँले समसामयिक स्थितिबारेमै लेख्नु भएजस्तो लाग्छ। पछिल्लो समयमा सचिव कोइराला लगायत अन्य कर्मचारीको सामाजिक सञ्जाल हेर्दा, अभिव्यक्ति सुन्दा कर्मचारीतन्त्रको मर्यादा नै भुलेको भान हुन थालेको भन्दै ढुंगलले दुःख व्यक्त गरे। त्यसैगरी पूर्वसचिव दीपेन्द्रविक्रम थापा कर्मचारीतन्त्र र राजनीतिक नेतृत्वको पछिल्लो गतिविधिले आमनागरिकमा प्रशासन र राजनीतिक छवि धुमिल भएको बताउँछन्। संकट र विपद्का बेला दोहोरी खेल्ने समय नभएको उनको भनाइ छ। जागिरमा रहँदा होस् वा सेवानिवृत्त हुँदा, कर्मचारीले आफ्नो प्रोटोकल भुल्न नहुने थापाको धारणा छ। सेवाभित्र वा बाहिर गएपछि होस् छवि कायम रहनुपर्छ, उनले भने, यसले समग्र निजामती कर्मचारीमाथि प्रश्न खडा हुन्छ।"
५ वर्ष बित्दा पनि भूकम्पपीडित अचेत,"काठमाडौं : श्वास छउञ्जेल छोड्न भएन, औषधि उपचार र हेरचाह गर्नैपर्यो, ६१ वर्षीय लीलानाथ पुडासैनीले छोरालाई हेर्दै भने, पाँच वर्षदेखि अवस्था उस्तै छ, न खान सक्छ न बोल्न। २०७२ वैशाख १२ को भूकम्पमा परी अचेत बनेका नुवाकोट बेलगढी नगरपालिका ३ डाँडागाउँका ३१ वर्षीय कृष्णहरि पुडासैनीको वास्तविकता हो यो। भूकम्पले ढलेका अधिकांश भवन र सम्पदा ठडिइसके। हजारौं यस्तै घाइते उपचारपछि घर पुगेर परिवारसँग रमाइरहेका छन्। तर कृष्णहरिको त्यो दिन अझै आएन। चार वर्ष बित्यो छोराको अवस्था उस्तै छ, केही सुधार छैन। गरिरहेकै छौं तर कुनै उपायले पनि छोएन, बुबा लीलानाथले भने, छोराले पाल्नुपर्ने उमेरमा छोराको स्याहारचाकरमा रातदिन नभनी लागेको छु, सास छउञ्जेल आश भन्छन्। भूकम्पले दिएको सास्तीसँगै यतिबेला कोरोना कहरले पनि उनलाई अर्को पीडा थपेको छ। छोरो पहिलेकै जीवनमा फर्किएला भन्ने झिनो आशमा दिन बिताइरहेका उनलाई लकडाउनकै कारण घरबाट आउने दुई चार हजार रुपैयाँ पनि नआउँदा दिन गुजार्न हम्मे परेको छ। छोरो बोलेका दिन खुसीले नाँच्थें भन्ने लीला छोराको पीडामा छटपटाउँछन्, कोल्टो फर्किएर आँसु पुस्छन्। कृष्ण एकोहोरो सिलिङ र दायाबायाका भित्ता हेरेर दिन अनि रात बिताउँछन्। न बोल्छन् न सुन्छन्। हिँड्ने कल्पना धेरै परको छ उनको। हाँछ्यू वा हाइ गर्दा मात्र मुख आँ हुन्छ उनको। उनको अवस्था बुझ्न र भेट्न सयौं आए तर उनले कसैले चिन्दैनन्। खानका लागि नाकमा पाइप लगाएको छ, दाल र अण्डाको झोल दैनिक १०१२ पटक खुवाउँछु, लीला भन्छन्, पेटमा राखेको पाइपबाट पिशाब फेर्छ। भन्नैपर्दा जीवन मरणको दोसाँधमा पाँचौं वर्षमा छ। अविवाहित कृष्णकी आमा र दाजुभाउजू गाउँमा छन्। कृष्णका भिनाजु शिवप्रसाद घिमिरेका अनुसार, कृष्ण भूकम्प आउँदा पनि विदेशीलाई घुमाउन लाङटाङ पुगेका थिए। उकालो चढिरहँदा धेरैको निधन भए पनि उनी भने बाँच्न सफल भए। तर कृष्णलाई बाँचे नबाँचेको कुनै महसुस नभएको उनको भनाइ छ। त्यतिबेला चार दिनसम्म रुखमा चढेर बाँचेका कृष्णलाई मनाङे टोलीले हेलिकप्टरबाट उद्धार गरी त्रिशुली अस्पताल पुर्याएको थियो। उपचारका लागि काठमाडौं ल्याइएका उनी थुप्रै अस्पताल पुगे, भ्यान्टिलेटरमा ५० दिन राख्दा पनि उनको होश आएन। सुत्दा सुत्दा शरीरमा घाउ भए, निको भए फेरि घाउ हुने क्रम जारी छ। साढे तीन वर्षदेखि कृष्णलाई उनका बुबा लीलाले बालुवाटारस्थित नेशनल हेल्थकेयर इक्विपमेन्ट डेभलेपमेन्ट फाउन्डेसनमा राखेका छन्। अरू समस्या नआए महिनैपिच्छे नाकको पाइप फेर्नुपर्छ। बुबाछोरा दुवैलाई खान, बस्न र कृष्णलाई औषधि र फिजियोथेरापीको निशुल्क व्यवस्था फाउन्डेसनले गरिदिएको प्रबन्ध निर्देशक सम्राटसिंह बस्नेतले जानकारी दिए। तर लीलालाई भने विगत तीन वर्षमा भएको उपचार खर्च करिब ३२ लाख रुपैयाँ कसरी तिर्ने भन्ने पिरलो छ। लीला भन्छन्, उपचारका लागि लिएको ऋण कसरी तिर्ने ? भएको पाखो पनि कसैले किन्ने खालको छैन। सरकारले भूकम्पपीडितलाई लागेको खर्च दियो रे हामीले अझै पाएनौं। शिवप्रसाद घिमिरेले सालो कृष्णको उपचारमा लागेको खर्चका लागि सयौंपटक स्वास्थ्य मन्त्रालय धाएको तर नपाएको दुःखेसो पोखे। उनले भने, सरकारको राहत पनि पहुँच हुनेकै लागि रहेछ, जति धाए पनि हुँदैन भन्दैनन् तर पाएका छैनौं। मन्त्रालयबाट कृष्णलाई ५० हजार रुपैयाँ दिएको उनले बताए। हाल प्रवक्ता रहेका डा विकास देवकोटाले गतवर्ष मन्त्रालयको नीति, योजना तथा अनुगमन महाशाखा प्रमुख हुँदा अन्नपूर्णसँग भनेका थिए, प्रक्रियामा छौं, फाइल मन्त्रिपरिषद्मा पठाउने तयारीमा छौं भनेका थिए। फाउन्डेसनका बस्नेतले भने, आजसम्मको फिजियोथेरापी र औषधिले सुधार पनि भएको छैन, जस्ताको तस्तै छ। उनका बुबालाई छोरो बाँच्छ भन्ने ठूलो आश छ, ऋण तिर्न नसकेकोमा निराशा छ।"
"मेयरले हप्काए, पीएले कुकुर हुत्याए","जनकपुर : कोरोना संकटका कारण दैनिक ज्याला मजदुरी गरी बनिबुँतो गर्ने मानिसको दैनिक मुस्किल बनेको छ। कोरोना संक्रमण रोकथामका लागि गरिएको लकडाउनका कारण अधिकांश ज्यालादारीका गरिब विपन्न तथा मजदुर परिवार घरभित्रै थुनिएका छन्। लकडाउन लागू भएको एक महिना बितिसकेको छ। जनकपुरधाम उपमहानगरपालिकामा गरिब विपन्न परिवारलाई राहतका रूपमा चामलदाल त छोडौं एउटा मास्कसमेत बाँडन नसकेको स्थानीय रामप्रित डोमले गुनासो गरे। डोमले भने, हाम्रो टोलका मानिसहरूसँगै म पनि मेयर साहव लालकिशोर साहको घरमा राहत माग्न गएको थिए तर मेयर साहवले हप्काएर पठाउनुभो, हामी केही दिन्छ, कि भनेर ढोकामा उभियौं, पछि मेयर साहवको पीएले कुकुर हुत्याए, झण्डै हामीलाई कुकुरले टोकेन, भागेर ज्यान बचायौं। जनकपुरधाम उपमहानगरपालिका २ का दिलीप सदायले ३० दिनदेखि कुनै काम पाएका छैनन्। घरमा अन्नपात सकिएको छ। उनले भने, मसँग अब न काम छ, न पैसा नै। गाउँ जाउँ भने, गाडी चल्दैन, घरभाडा तिर्नुपर्यो, फेरि बालबच्चा पाल्नुपर्यो, सबै जोहो गर्न गाह्रो भयो। घरमा भएको दालचामल सकिँदैछ, अब के गर्ने ? जनकपुरस्थित एक एक पुस्तक पसलमा काम गर्ने वीरगञ्जका सुधीर साहले आफू कहिल्यै अभावमा परेको मान्छे नभए पनि यतिखेरको जस्तो समस्या कहिल्यै सामना गर्नु नपरेको बताए। उनले भने, घर जान सकिने अवस्था छैन, सरकारले राहत पनि दिएन। राहत बाँड्दैछ भन्ने त सुतियो तर अहिलेसम्म कसैले दिएका छैनन्। उनले राहत नभए पनि अहिले मारवाडी सेवा समितिले खाना दिन थालेपछि भने सजिलो भएको सुनाए। लकडाउनमा खान, बस्न नपाएकालाई सहयोग गर्ने जिम्मा संघीय तथा प्रदेश सरकारले स्थानीय सरकारलाई दिए पनि मेयर लालकिशोर साहले संघीय सरकारले सहयोग नगरेकोे गुनासो गरे। मेयर भन्छन, माथिल्लो सरकारले हामीलाई सहयोग गरेन, झन यस्तो समयमा आसपासका मान्छे नै बढी सहयोगी हुन्छन्, तर, नगरपालिकाले पनि वडा कार्यालयमार्फत खाद्यान्न वितरण गर्ने योजना बनाएको छ, खाद्यान्न अभावले वितरण गर्न सकिएको छैन। यता वडाध्यक्ष जानकीराम साहले मेयरले कमिशनको चक्करमा हालसम्म रात वितरण गर्न नसकेको आरोप लगाए। उनले भने, धनुषाका अधिकांश पालिकाहरूले पहिलो चरणको राहत बाँडिसके तर हाम्रो पालिकामा राहतको अत्तोपत्तो छैन, मेयर साहवले कमिशन खाएर विराटनगरबाट खाद्यान्न मगाएपछि राहत वितरणमा ढिलाइ भयो। यस्तै वडाध्यक्षले पनि मेयरको कमिशन स्वार्थका कारण विपन्नले राहत पाउन नसकेको आरोप लगाएका छन्। मेयर साहवको स्वार्थी नियतले विपन्न परिवार भोकभोकै बस्नुपरेको छ, वडाअध्यक्ष दीपेन्द्र साहको आरोप छ। उनले थपे, उहाँ कमिशनको खेलमा लाग्नु भएको छ, जनताको गुनासो हामीलाई सुन्नु परेको छ। हाम्रो कुरा सुन्दैनन्, भेट्न जान्छौं, समय दिनुहुन्न, हामी उहाँबाट हैरान भइसकेका छौं। कोरोनाभन्दा भोकले गरिब मर्न लागिसके पनि मेयरलाई तस्वीर खिचाउन र मिटिङमा बस्दै फुर्सद नभएको उनको भनाइ छ।"
गाउँ फर्काउन होडबाजी,"सुर्खेत : जिल्लाबाहिर अलपत्र परेका ६० जना आफ्ना नागरिकलाई कालिकोटको पलाँता गाउँपालिकाले हालै गाउँ फर्काएको छ। डोल्पाको जगदुल्ला गाउँपालिकाले ४१ जनालाई तत्काल उद्धार गर्ने भएको छ। सुर्खेतका प्रतिनिधिसभा सदस्य ध्रुवकुमार शाही र जाजरकोटका प्रदेशसभा सदस्य करवीर शाहीको पहलमा पनि मजदुर तथा विद्यार्थीलाई उद्धार जारी छ। जुम्ला र मुगुका सबै स्थानीय तहले अलपत्र नागरिकको उद्धार गर्ने निर्णय गरेका छन्। आफ्ना मतदातालाई गाउँ फर्काउन कर्णाली प्रदेशका जनप्रतिनिधिबीच होडबाजी चलेको छ। यसमा मुख्यमन्त्री महेन्द्रबहादुर शाही, आन्तरिक मामिला तथा कानुनमन्त्री नरेश भण्डारी, सामाजिक विकासमन्त्री दल रावलदेखि स्थानीय जनप्रतिनिधिसम्म सक्रिय छन्। स्थानीय बासिन्दाले भने सहरमा बसेकालाई गाउँ भित्र्याउँदा कोरोना संक्रमणको जोखिम बढ्न सक्ने भन्दै विरोध जनाइरहेका छन्। लकडाउनका कारण घर फर्किन नपाएका नागरिकलाई प्रदेश सरकार र जिल्ला प्रशासनसँगको समन्वयमा उद्धार गरिरहेको स्थानीय तहले जनाएका छन्। यसरी गाउँ भित्रिनेहरू भने नियमानुसार क्वारेन्टाइनमा बस्दैनन्। पहुँचका भरमा जनप्रतिनिधिले रातारात गाउँ ल्याएका मतदाता क्वारेन्टाइनमा नबसेपछि जुम्लाका स्थानीयले विरोध गरेका छन्। कतिपय स्थानीय तहले अलपत्र आफ्ना नागरिक जुन ठाउँमा छन् त्यहाँको स्थानीय तथा प्रदेश सरकारसँग समन्वय गरी उद्धार गर्ने योजना बनाएका छन्। त्यसका लागि उनीहरूले तथ्यांक संकलन गरिरहेका छन्। फोन सम्पर्क गर्न सहजताका लागि स्थानीय तहमा सम्पर्क व्यक्तिसमेत तोकिएका छन्। उनीहरूको उद्धार खर्च सम्बन्धित स्थानीय तहले नै बेहोर्नेछन्। मुगुको छायाँनाथ रारा नगर प्रमुख हरिजंग शाहीले उद्धारका लागि बजेट व्यवस्थापन गरिएको बताए। जुम्लाको तिला गाउँपालिकामा हालै बसेको पालिकास्तरीय समन्वय सहकार्य बैठकले अलपत्र नागरिकको उद्धार गर्ने निर्णय गरेको छ। गाउँपालिका अध्यक्ष रतननाथ योगीले जिल्लाबाहिर अलपत्र परेका बिरामी, विद्यार्थी, श्रमिक, मजदुरलाई तीन दिनभित्र जनप्रतिनिधिको सम्पर्कमा ल्याएर उद्धार गरिने बताए। चन्दननाथले अलपत्र नागरिकको उद्धारसँगै संघीय सरकारबाट प्राप्त मापदण्डका आधारमा र कार्यविधि बनाएर सबै स्थानीय तहले राहत वितरण गर्ने निर्णय गरेको नगरपालिका प्रमुख कान्तिका सेजुवालको भनाइ छ। उद्धार गरिएका नागरिक क्वारेन्टाइनमा अनिवार्य बस्नुपर्ने नियम छ। १४ दिन क्वारेन्टाइन बसेपछि मात्रै चिकित्सकको सल्लाहअनुसार घर जान पाउँछन्। तर, जिल्ला फर्किएकाहरू भने आफूखुसी घर हिँड्ने गर्दछन्। कर्णालीका ७९ वटै स्थानीय तहमा क्वारेन्टाइन र १० वटै जिल्लामा आइसोलेसन कक्ष बनाइएको छ। प्रदेश अस्पताल सुर्खेत र कर्णाली स्वास्थ्य विज्ञान प्रतिष्ठान जुम्लामा कोरोना परीक्षण गर्ने व्यवस्था छ।"
कोरोना परीक्षणपछि मात्रै अदालतमा मुद्दा,"काठमाडौं : मुलुकभरका अदालतले अभियुक्तको कोरोना परीक्षणपछि मात्र अभियोगपत्र दर्ता गर्न सुरु गरेका छन्। फौजदारी कसुरअन्तर्गत पुर्पक्षका लागि जेलसमेत कोरोना परीक्षण गरेर मात्र पठाउन थालिएको छ। महामारीको जोखिमबाट सावधानीका लागि प्रत्येक अभियुक्तको परीक्षण गर्न थालिएको हो। भीडभाडका कारण कोरोनाको जोखिम देखिएपछि काठमाडौं, चितवन र गुल्मीलगायत कतिपय जिल्ला अदालतले अभियुक्तको परीक्षण गर्न अदालत प्रशासन, प्रहरी र सरकारी वकिललाई आदेश दिएका थिए। काठमाडौं जिल्ला अदालतले एउटा लिखतसम्बन्धी कसुरको अभियोगमा हिरासतमा रहेका प्रतिवादीलाई संक्रमण भएनभएको पत्ता लगाउन निजहरूको परीक्षणका लागि वैशाख ४ गते महान्यायाधिवक्ता र प्रहरीलाई आदेश दिएको थियो। न्यायाधीश डा श्रीकृष्ण भट्टराईको एकल इजलासले सुजन गौतमसमेतका प्रतिवादीको नेजोफेरिन्जियल स्वाब, थ्रोट स्वाब वा अन्य उपयुक्त प्रविधिबाट परीक्षण भएको तत्कालको रिपोर्ट अभियोगपत्रसाथै राखेर मात्र इजलासमा पेस गर्न भनेको थियो। २७ दिन हिरासतमा राखिएका गौतमलाई बिनापरीक्षण पेस गरिएपछि अदालतले उक्त आदेश गरेको हो। अदालतले सेवाग्राही, मुद्दामा प्रतिरक्षाका लागि उपस्थित हुने कानुनव्यवसायी तथा अदालतका कर्मचारीका हकमा पनि यस्तो आदेश दिएको थियो। उक्त आदेशमा अदालतमा प्रवेशपूर्व प्रवेशस्थलमा स्वास्थ्यसम्बन्धी अत्यावश्यक परीक्षण गराई स्वच्छता र सामाजिक दूरीको परिपालना गरी अत्यावश्यक सेवाप्रवाहको व्यवस्था मिलाउन ध्यानाकर्षण गरिएको छ। त्यसलगत्तै काठमाडौंका न्यायाधीश कृपासुर कार्की र कमल पोख्र्रेलको इजलासले पनि सोही प्रकृतिको आदेश जारी गरेको छ। त्यसयता प्रतिवादीको ताजा रिपोर्ट नभई मुद्दाको मिसिल हेर्ने गरिएको छैन। चितवन जिल्ला अदालतले पनि कर्तव्य ज्यानसम्बन्धी एक मुद्दामा आरडीटी र पीसीआर परीक्षण गरेर मात्र पठाउन आदेश दिएको छ। प्रतिवादी हरिकृष्ण पाध्या (पौडेल)विरुद्धको कर्तव्य ज्यानसम्बन्धी मुद्दामा ती प्रतिवादीलाई कोरोना विशेष अस्पतालमा आइसोलेसनमा राखेर मात्र जेल पठाउन अदालत प्रशासनका नाममा आदेश दिइएको थियो। जिल्ला न्यायाधीश हेमन्त रावलको इजलासले वैशाख ५ गते उक्त आदेश दिएको थियो। चितवनमा सबै प्रकृतिका मुद्दामा आरडीटी र पीसीआर परीक्षणपछि मात्र मुद्दा दर्ता हुने गरेको छ। चितवन अदालतले लकडाउन खुलेपछि सरकारका साक्षी, चिकित्सक, जाहेरवाला र मौकामा कागज गरिदिने व्यक्तिलाई अदालतमा उपस्थित हुन सुविधासमेत दिएको छ। उपत्यकाका काठमाडौं, ललितपुर, भक्तपुर जिल्ला अदालत, विशेष अदालत र उच्च अदालत पाटनमा कोरोना परीक्षणपछि मात्र अभियोगपत्र दर्ता प्रारम्भ गरिएको छ। सर्वोच्च अदालतको चैत ७ र १२ गतेको आकस्मिक बैठकले संक्रमण न्यूनीकरणका लागि सबै अदालतलाई निर्देशन दिएको थियो। मुख्य रजिस्ट्रार नृपध्वज निरौलाले सबै अदालत, प्रहरी र सरकारी वकिललाई परिपत्र गरेका थिए। ललितपुर अदालतका स्रेस्तेदार नगेन्द्र कालाखेतीले सबै मुद्दाका अभियुक्तमा परीक्षणपछि मात्र दर्ता गर्ने कार्य प्रारम्भ भइसकेको जानकारी दिए। ललितपुरमा कोरोनाको उच्च जोखिमलाई ध्यानमा राखेर आरडीटी र पीसीआर परीक्षण गरिएपछि मात्र अभियोगपत्र दर्ता गर्ने कार्यको थालनी भइसकेको छ, स्र्रेस्तेदार कालाखेतीले भने, सर्वोच्चको पूर्ण इजलासको निर्देशनलगत्तै हामीकहाँ लागू भइसकेको छ। अरू जिल्ला अदालतमा पनि कार्यान्वयनमा आएको जानकारी प्राप्त भएको छ। मुद्दाका पक्षविपक्षमा कोरोनाको जोखिम देखिएपछि महान्यायाधिवक्ता अग्नि खरेल, प्रहरी महानिरीक्षक ठाकुर ज्ञवाली, गृहसचिव, नायब महान्यायाधिवक्ता, काठमाडौंका प्रमुख न्यायाधीश संलग्न संयुक्त बैठकले आरोपित व्यक्तिको कोरोना परीक्षण गरी मुद्दाका कामकारबाही अघि बढाउन, सबै प्रक्रियामा उच्च सावधानी अपनाउन मुलुकभरका प्रहरी कार्यालय र सरकारी वकिललाई निर्देश गरेको थियो। सर्वोच्चको फुलकोर्टले बन्दी प्रत्यक्षीकरणसँगै फौजदारी कसुरमा अभियोगपत्र दर्ता, म्याद थप, बयान, थुनछेकजस्ता प्रक्रिया खुला गरेपछि अदालतमा भीडभाड बढेको छ। महान्यायाधिवक्ता कार्यालयका प्रवक्ता सञ्जीवराज रेग्मीले पक्राउ परेका सबै आरोपितको कोरोना परीक्षण सुरु भइसकेको जानकारी दिए। अदालतमा म्याद थपदेखि सबै जिल्लामा आरडीटी हुन्छ, उनले भने, पीसीआर परीक्षणका लागि २४ घण्टा लाग्ने भएकाले सम्भव छैन। मुद्दाको म्याद थपका लागि २४ घण्टाभित्रै अदालतमा पेस गर्नुपर्ने हुन्छ। उनले कुनै आरोपित व्यक्तिलाई शंका देखिनेबित्तिकै आइसोलेसनमा राख्न निर्देशन गएको जानकारी दिए। कैदीबन्दीले पनि नयाँ आउने अभियुक्तको कोरोना परीक्षण गर्नुपर्ने माग गरेका थिए। प्रवक्ता रेग्मीका अनुसार पीसीआर परीक्षण सुविधा मुलुकभरमा केवल १४ अस्पतालमा मात्र छ। आरडीटी भने सबै जिल्लामा छ। अदालतबाट पुर्पक्षका लागि कारागार पनि जिल्ला अस्पतालमा परीक्षणपछि मात्र पठाउने गरिएको छ। परीक्षण नभएसम्म त जेलरले नै जिम्मा लिन मान्दैनन्, उनले भने।"
पार्टी बैठक टार्दै ओली,"काठमाडौं : सत्तारुढ दल नेकपामा स्थायी समिति बैठक बोलाउने विषयमा विवाद देखिएको छ। सरकारले फिर्ता लिएको दुई अध्यादेशबारे समीक्षा गर्न बैठक बोलाउनुपर्ने मागमा अध्यक्ष एवं प्रधानमन्त्री केपी ओली पक्ष अनिच्छुक देखिएको छ। यसले नेकपामा अध्यादेश विवाद मत्थर हुने संकेत देखिएको छैन। २० स्थायी समिति सदस्यले बैठक माग गर्दै यही १० वैशाखमा अध्यक्षद्वय ओली र पुष्पकमल दाहाललाई पत्र बुझाएका थिए। त्यसपछि बैठक कहिले बोलाउने भन्नेमा दुई अध्यक्षबीच सहमति नजुटेको हो। ओली र दाहालले शुक्रबारदेखि दुई दिन बालुवाटारमा लगातार छलफल गरे पनि मिति टुंगो लाग्न नसकेको स्थायी समिति सदस्य मातृका यादवले बताए। उहाँहरू (प्रधानमन्त्री ओली र पुष्पकमल दाहाल) छलफलमै हुनुहुन्छ। एकदुई दिनमै बैठकको मिति टुंगो लाग्छ, दाहालनिकट नेता यादवले अन्नपूर्णसँग भने। ओलीले बैठक बोलाउन आतुरी देखाएका छैनन्। प्रधानमन्त्रीले अध्यादेश फिर्तापछि तत्काल पार्टी बैठक आवश्यक नरहेको र नियमित बोलाउन अहिले कोरोनाका कारण समाजिक दूरीको कुरा आउनेछ, ओलीले दाहालसँग व्यक्त गरेको धारणा उद्धृत गर्दै एक नेताले भने, केही समयपछि बोलाउँदा पनि हुन्छ। संसद् अधिवेशन कसरी बोलाउने भन्ने तयारी र बजेट तयारीमा जुट्नुपर्ने भएकाले समयलाई हेरेर अहिले होइन, जेठ अन्तिममा बोलाऔं। स्थायी समिति सदस्यहरूले उठाएका विषय सम्बोधन भइसकेकाले तत्काल बैठकको औचित्य नभएको प्रधानमन्त्रीले उल्लेख गरेका थिए। उनले शनिबार वरिष्ठ नेता माधवकुमार नेपाललाई पनि बालुवाटार बोलाएर सचिवालय बैठक केही दिनमा बोलाउन सकिए पनि स्थायी समिति अलिक पछि बोलाउने जानकारी दिए। उनले शनिबारै उपाध्यक्ष वामदेव गौतमसँग पनि भेट गरेका थिए। दाहाल, नेपाल र गौतमले भने स्थायी समिति सदस्यले माग गरेपछि विधानतः १५ दिनभित्रै बैठक बोलाउनुपर्नेमा प्रधानमन्त्रीको ध्यानाकर्षण गराएका थिए। अध्यादेश फिर्ता हुनु स्वागतयोग्य काम भए पनि यसबारे स्थायी समिति सदस्यहरूले माग गरेअनुसार समीक्षा आवश्यक छ। पहिले सचिवालय बैठक बोलाऔं, लगत्तै स्थायी समिति बैठकमा जाऔं। १५१६ तिर स्थायी समिति बोलाउने गरी सोचौं, प्रधानमन्त्रीसँग दाहाल र नेपालको प्रस्ताव छ। अर्का वरिष्ठ नेता झलनाथ खनालले स्थायी समिति सदस्यको मागका आधारमा बैठक तय गर्न अध्यक्षद्वयलाई आग्रह गरिरहेको बताए। तत्काल बैठक बोलाएर समग्र विषयको अब समीक्षा आवश्यक छ, वरिष्ठ नेता खनालले भने। नेताहरू दौडधूपमा चौतर्फी दबाबपछि प्रधानमन्त्री ओलीले शुक्रबार मन्त्रिपरिषद् बैठक बोलाएर अध्यादेश फिर्ता लिने निर्णय गरे। यस विषयमा प्रधानमन्त्रीले जवाफ दिनुपर्ने भन्दै नेताहरूले पार्टी बैठक बोलाउनुपर्ने अडान छाडेका छैनन्। बैठक बोलाउन दाहाल र नेपालले दबाब दिइरहे पनि ओली तयार नदेखिएपछि नेताहरूबीच दौडधूप तीव्र छ। ओलीले शनिबार उपप्रधानमन्त्री ईश्वर पोखरेल, प्रदेश ५ का मुख्यमन्त्री शंकर पोखरेललगायत आफूनिकट नेतासँग छलफल गरे। उनले वरिष्ठ नेता नेपाल र अर्का नेता गौतमसँग सँगै र त्यसपछि दाहाललाई पनि बालुवाटार बोलाएर थप छलफल चलाए। दाहाल र नेपाल पक्षका नेताले ओलीमाथि नैतिकताको प्रश्न उठाउँदै राजीनामाकै विषय उठाउन सक्नेछन्। यही कारण अप्ठ्यारो पार्ने देखिएपछि ओलीनिकट नेता तत्काल बैठक पर धकेल्ने र यो बीचमा असन्तुष्ट पक्षका नेतालाई मत्थर बनाउने प्रयासमा जुटेका देखिन्छन्। यसका लागि पनि ओलीका विश्वासपात्र प्रदेश ५ का मुख्यमन्त्री पोखरेल शुक्रबारयता काठमाडौंमै छन्। उनले शुक्रबार कोटेश्वर पुगेर नेपालसँग छलफल गरेका थिए। शनिबार पनि उनले नेपालसँग नेता सोमप्रसाद पाण्डेको निवास शंखमूलमा पुगेर भेट गरे। दाहालले शनिबार खुमलटारमा उपाध्यक्ष गौतम, स्थायी समिति सदस्य जनार्दन शर्मा, मातृका यादवलगायत नेतासँग छलफल चलाए। नेताहरूका बीचमा निरन्तर छलफल भइरहेकै छ। वामदेवजीलगायत मैले पनि प्रचण्ड कमरेडसँग बैठक बोलाउने विषयमा छलफल गरेका छौं, यादवले भने, पार्टी र सरकार अब कसरी लाने भन्ने स्पष्ट हुनुपर्छ। अहिले सरकार पनि र पार्टी पनि उहाँ (प्रधानमन्त्री)को व्यक्तिगतजस्तो मात्र देखिएको छ। व्यक्तिगत हुन्न केही पनि। त्यसैले उहाँले क्लियर गर्नुपर्यो। नेताहरुका बीचमा छलफल गर्नुपर्यो। बैठक जति छिटो राख्नुपर्यो भनेर हामीले भनिरहेका छौं। महासचिव विष्णु पौडेल र नेपालबीच पनि शनिबार कोटेश्वरमा छलफल भयो। दाहालले शनिबार साँझ गृहमन्त्री रामबहादुर थापा र नेता शर्मासँग संयुक्त रूपमा भेटवार्ता गरे। यी आन्तरिक भेटघाट स्थायी समिति बैठक बोलाउनमै केन्द्रित रहेको नेताहरूको भनाइ छ। वर्तमान स्थितिबारे छलफल गर्नुपर्यो। अध्यादेश फिर्ताको विषयले मात्र हुँदैन। त्यसमा थुप्रै विषय जोडिएर आएको छ। प्रश्न उठेपछि प्रधानमन्त्रीले पार्टी बैठक बोलाएर त्यसको स्पष्टीकरण दिनुपर्छ, यादवले भने। ओली पक्षका स्थायी समिति सदस्य सत्यनारायण मण्डलले मुद्दै सकिएपछि बैठक बोलाउनै पर्ने अवस्था नरहेको बताए। अध्यादेश आइसकेपछि सबैले विरोध गरे, विरोध लोकतन्त्रको सुन्दरता हो। विरोध गर्न पाइन्छ। बहुसंख्यक जनताको विरोधपछि अध्यादेश फिर्ता भइसकेको छ, नेता मण्डलले भने, बढी लोकतान्त्रिक प्रक्रियाको अवलम्बन प्रधानमन्त्रीले गरेर फिर्ता लिनुभएको छ। अब छलफलको औचित्यै सकिएको छ। बैठक बसिरहन आवश्यक छैन। उनले प्रधानमन्त्रीको नैतिकताको प्रश्न उठाउने नेता आफैं पदका भोका रहेको आरोप लगाए। त्यसैले नैतिकताको प्रश्न उठाइरहन आवश्यक नरहेको उनको भनाइ छ। सरकारलाई सुरुदेखि पार्टीले के सहयोग गरेको छ ? बाथरुम जाँदा, भात खान जाँदा पनि सोध्नुपर्छ भनेजस्तो गरी के भन्न खोजेको ? सरकारले केही निर्णय नै गर्न नसक्ने गरी हातखुट्टा बाँध्न खोज्नु कहाँको नैतिकता हुन्छ ? , उनले भने। सरकारको विरोधमा उत्रेका नेताहरूले पदको खोजी मात्र गरेको आरोप उनले लगाए।"
क्वारेन्टाइन बसेका १५ जनामा औलो,"काठमाडौं : भारतबाट आई सुदूरपश्चिम प्रदेशका क्वारेन्टाइनमा बसिरहेका १५ जना नेपालीमा औलो देखिएको छ। उनीहरू अधिकांश पुरुष छन्।कोरोना भाइरस फैलन नदिन व्यवस्था गरिएको क्वारेन्टाइनमा औलोको प्रकोप बढ्न सक्ने देखिएपछि स्वास्थ्य अधिकारी चिन्तित भएका छन्। भारतबाट आएर क्वारेन्टाइनमा बसेका व्यक्तिमा औलो देखिएको हो। महिलाभन्दा पुरुषमा औलो बढी पाइएकोे छ, इपिडिमियोलोजी तथा रोग नियन्त्रण महाशाखाका निर्देशक डा बासुदेव पाण्डेले भने। औलो संक्रमित सबै व्यक्तिको उपचार भइसकेको उनले बताए। आफंैबाट सुरु गरौं, औलोलाई शून्यमा झारौं भन्ने नाराका साथ शनिबार विश्व औलो दिवस मनाइरहँदा नेपालमा यस रोगका बिरामी भेटिएका हुन्। विश्व स्वास्थ्य संगठनले अप्रिल २५ तारिखलाई विश्व औलो दिवसका रूपमा मनाउने गरेको छ। नेपालले सन् २०२५ मा औलोमुक्त देश घोषणा गर्ने लक्ष्य लिएको छ। गर्मी सुरु भएसँगै लामखुट्टेको टोकाइबाट सर्ने औलो रोगले क्वारेन्टाइनमा बस्नेहरूलाई पिरोल्न थालेको छ। अन्य व्यक्तिमा पनि औलो देखिन सक्ने सम्भावना रहेकाले परीक्षण बढाइएको स्वास्थ्य सेवा विभागले जनाएको छ। रोग नियन्त्रण महाशाखाका निर्देशक डा पाण्डेका अनुसार क्वारेन्टाइनका अन्य व्यक्तिका पनि स्वाब नमुना संकलन कार्य भइरहेको छ। कतिवटा क्वारेन्टाइनमा बसिरहेका व्यक्तिलाई औलो देखिएको हो भनेर उनले खुलाएनन्। स्वास्थ्य तथा जनसंख्या मन्त्रालयका प्रवक्ता डा विकास देवकोटाले औलोका बिरामी भेटिएकाले क्वारेन्टाइन व्यवस्थित गर्नुपर्ने खाँचो रहेको बताए। मन्त्रालयको नियमित प्रेस ब्रिफिङ कार्यक्रममा शनिबार प्रवक्ता डा देवकोटाले गर्मीमा औलोले प्रकोपको रूप लिन सक्ने बताए। गर्मी सुरु भएको छ। औलोको प्रकोप देखिने समय आउँदै छ, उनले भने, क्वारेन्टाइनमा रहेका व्यक्तिमा पनि औलोको परीक्षण गर्दा पोजिटिभ देखिएको छ। अब क्वारेन्टाइनमा पनि विशेष ध्यान दिनुपर्ने हुन्छ। गुणस्तरमा पनि वृद्धि गर्नुपर्ने हुन्छ। लकडाउनमा फुर्सद भएकाले व्यक्तिगत तथा वातावरणीय सरसफाइमा ध्यान दिन उनले आग्रह गरे। घरभित्र र घर वरपर, करेसाबारीजस्ता ठाउँमा सरसफाइ गरौं। घरनजिकै पानी जम्ने ठाउँ भए पुरौं, उनले भने, विशेषगरी गर्भवती र बालबालिकालाई लामखुट्टेको टोकाइबाट जोगाऔं। झुलको प्रयोग गरौं। औलोका कारण विश्वमा प्रत्येक दुई मिनेटमा एक बच्चाको ज्यान जाने गरेको उनले बताए। जोखिम न्यूनीकरणका लागि लामखुट्टेविरुद्ध विषादी छिर्काउ कार्यक्रम सञ्चालन गर्न स्थानीय तहलाई निर्देशन दिइएको उनको भनाइ छ। औलो संक्रमणबाट गर्भवती र पाँच वर्षमुनिका बालबालिका बढी जोखिममा पर्छन्।"
गरिमा धान प्रकरण : लागतको २० प्रतिशत क्षतिपूर्ति,"काठमाडौं : गरिमा धानबाट पीडित बनेका किसानलाई संघीय सरकारले लागत खर्चको आधारमा २० प्रतिशत राहत उपलब्ध गराएको छ। धानबाली लगाएका किसानको लागत खर्चको आधारमा २० प्रतिशतका दरले ३ करोड ४४ लाख ११ हजार रुपैयाँ राहतबापत कृषि तथा पशुपन्छी विकास मन्त्रालयले यसै साता उपलब्ध गराएको हो। मन्त्रालयका प्रवक्ता हरिबहादुर केसीकाअनुसार राहतवापत उपलब्ध गराइएको रकम १३ जिल्लाका ६० गाउँपालिकाको कार्यालयको खातामा पठाइएको छ। हामीले पठाएको रकम गाउँपालिकाले पहिले नै तयार भएको पीडित किसानको लगतअनुसार लागत खर्चको आधारमा २० प्रतिशतका दरले उपलब्ध गराउनेछन्, प्रवक्ता केसीले भने। मन्त्रालयका सचिव डा युवकध्वज जीसी आफ्नो पदबाट राजीनामा दिएपछि सचिवको रिक्ततामा राहत रकम उपलब्ध गराउने विषयमा ढिलाइ भएको थियो। पदोन्नति भएर सचिवमा राजेन्द्र भारी आएपछि राहत रकमको विषयले टुँगो पाएको हो। मन्त्रालयले विपद शीर्षकअन्तर्गत यो वर्ष पाँच करोड रुपैयाँ विनियोजन गरेको थियो। यही शीर्षकबाट राहतवापत रकम उपलब्ध गराइएको हो। मन्त्रालयले अध्ययन गराएको प्रतिवेदनअनुसार चितवन, बर्दिया, बाँके, दाङ, तनहुँ, कञ्चनपुर, नवलपरासी, लम्जुङसहित १३ जिल्लाका ६० गाउँपालिका तथा नगरपालिकाका ६ हजार ९ सय १५ घरपरिवारका किसानले धानको न्यूनतम समर्थन मूल्यअनुसार २३ करोड रुपैयाँबराबरको धान नष्ट भएको थियो। यस्तै किसानको लागत खर्चअनुसार १७ करोड रुपैयाँ क्षतिपूर्ति उपलब्ध गराउनुपर्ने प्रतिवेदनले औल्याएको थियो। संघीय मन्त्रालयले आफैं तयार पारेको प्रतिवेदनअनुसार किसानलाई शतप्रतिशत लागत खर्च उपलब्ध गराउन सकेन। प्रवक्ता केसीका अनुसार स्थानीय गाउँपालिका र प्रदेश सरकारले पनि थप राहत उपलब्ध गराउने भएकाले संघीय मन्त्रालयले करिब साढे ३ करोड रुपैयाँ उपलब्ध गराएको हो। दाङको लमहीस्थित सनराइज एग्रिकल्चर रिसर्च प्राइभेट लिमिटेडले गरिमा एफवान हाइब्रिड को नाममा नक्कली तथा गुणस्तरहीन धानको बिउ आयात गरी किसानलाई महँगो मूल्यमा उपलब्ध गराएको थियो। यो बीउ प्रयोग गरेका किसानको १७ हजार आठ सय ६ हेक्टर क्षेत्रफलमा यो वर्ष धानको बोटमा बाला लागेन। सनराइजले जानाजान कमसल बीउ आयात गरी झुक्याएर किसानलाई नक्कली बीउ बिक्री गरेको थियो। मन्त्रालयले नक्कली बीउ आयात गरेको सनराइजको आयात अनुमति पत्र खारेज गर्ने बताए पनि हालसम्म औपचारिक रूपमा कुनै कारबाही गरेको छैन। हालसम्म बीउ आयात गर्ने सनराइज तथा विक्रेतालाई वाणिज्य, आपूर्ति तथा उपभोक्ता संरक्षण विभागले उपभोक्ता संरक्षण ऐनको आधारमा मात्रै आर्थिक जरिवाना गरेको छ। जरिवाना गराइएको यो रकम सरकारको राजस्वमा जम्मा गराइएको छ। पीडित किसानले भने आयातकर्ता र विक्रेताबाट कुनै पनि प्रकारको क्षतिपूर्ति र राहत पाएका छैनन्। विभागले मुख्य आयातकर्ता सनराइजसहित १६ विक्रेताबाट गरी ३१ लाख २० हजार रुपैयाँ जरिवाना गरेको छ। दाङको लमहीस्थित सनराइज एग्रिकल्चर रिसर्च प्राइभेट लिमिटेडलाई जम्मा तीन लाख रुपैयाँ मात्रै जरिवाना तोकिएको हो। यस्तै विभागले उक्त नक्कली बीउ बिक्री गरेका थप १५ विक्रेताबाट २८ लाख २० हजार आर्थिक जरिवाना गरेको छ। सनराइज एग्रिकल्चर रिसर्च प्राइभेट लिमिटेडका सञ्चालक देवजंग चौधरीले गत वैशाखसम्म भारतको रेनोभा सिड्स साइन्स इन्डिया प्राइभेट लिमिटेडबाट ३४ हजार किलो (३४८ टन) गरिमा जातको बीउ आयात गरेका थिए। त्यसमध्ये करिब २३ हजार ४ सय २८ किलो बीउ प्रमुख आठ डिलरमार्फत विभिन्न जिल्लामा बिक्री गरिएको थियो गहुँको समर्थन मूल्य सिफारिस उद्योग वाणिज्य तथा आपूर्ति मन्त्रालयले यो वर्षका लागि गहुँको समर्थन मूल्य सिफारिस गरेको छ। मन्त्रालयले यो वर्षका लागि प्रति क्विन्टल ३ हजार १५ रुपैयाँ मूल्य तोकेर प्रधानमन्त्री तथा मन्त्रिपरिषद्को कार्यालयलाई बुधबार प्रस्ताव गरेको हो। मन्त्रालयका सह प्रवक्ता उर्मिला केसीकाअनुसार मन्त्रिपरिषद्को बैठकले उक्त मूल्य स्वीकृत गरेको आधारमा देशभर समर्थन मूल्य लागु हुनेछ। उनकाअनुसार बुधबार नै कृषि तथा पशुपन्छी विकास मन्त्रालयबाट गहुँको समर्थन मूल्य सिफारिस भएर आएको थियो। कृषि तथा पशुपन्छी विकास मन्त्रालयकाअनुसार यो वर्ष गत वर्षभन्दा करिब ९ प्रतिशतले बढी गहुँको उत्पादन हुने प्रक्षेपण गरिएको छ। गत वर्ष २० लाख ४० हजार टनभन्दा बढी गहुँको उत्पादन भएको थियो। यो वर्ष कोरोना(कोभिड १९) भाइरसको संक्रमण गहुँ काट्ने समयमै फैलिएका कारण गहुँबाली कटानी गर्न किसानलाई केही समस्या परेको छ।"
यसरी हुन्छ सीमा सुरक्षा (फोटो फिचर),धनगढी : खुला सीमाबाट आवतजावत नरोकिएपछि सशस्त्र प्रहरीले सीमा क्षेत्रमा कडा पहरा दिन थालेको छ। कैलालीको खक्रौलादेखि दार्चुलाको तिंकरसम्म सशस्त्र प्रहरीले पोष्ट थपेर पहरा दिन थालेको हो। कैलालीमा कर्णाली पारीको श्रीलंका टापुमा सशस्त्र प्रहरीले डुंगाबाट सीमामा गस्ती गरिरहेको छ। धेरै स्थानमा सशस्त्र प्रहरीले मचान बनाएर निगरानी गरिरहेको छ। टीकापुर नगरपालिक८ मा पर्ने श्रीलंका टापुमा गस्ती भइरहेको सशस्त्र प्रहरी नम्बर ३४ गणका एसपी कमल तिउसिनाले बताए। कैलालीको १०१ किलोमिटरको भारतसँगको सीमानामा १२१ प्रहरी पोष्ट छन्।
विद्युत् खपत घट्यो,"काठमाडौं : नेपाल विद्युत् प्राधिरकणले चालु आर्थिक वर्ष विद्युत् महसुलबाट करिब ८० अर्ब रुपैयाँ राजस्व उठाउने लक्ष्य लिएको थियो। गएका ८ महिना प्राधिकरणको लक्षित अनुमान सरह नै आम्दानी भए पनि फागुनयता कोभिड १९ को प्रकोप र लकडाउनका कारण महसुल संकलनको काम प्रभावित हुँदा अनुमानित राजस्व उठ्न नसक्ने कार्यकारी निर्देशक कुलमान घिसिङले जानकारी दिएका छन्। उद्योग, कलकारखाना र व्यापार व्यवसाय ठप्प हुँदा विद्युत् खपत पनि करिब २० प्रतिशतले घटेको छ। प्राधिकरणमा घरायसी प्रयोजनबाट करिब ३२ अर्ब रुपैयाँ, उद्योगबाट करिब ३२ अर्ब रुपैयाँ र बाँकी अन्यबाट विद्युत् महसुल भुक्तानी हुँदै आएको प्राधिकरणको तथ्यांक छ। विद्युत् महसुलबापत प्राधिकरणले हरेक महिना करिब ६अर्ब रुपैयाँ संकलन हुने गर्दछ। तर कोरोनाका कारण र लकडाउन लागू भएपछि विद्युत् खपत पनि घटेको र महसुल संकलन पनि हुन सकिरहेको छैन। सामान्य समयभन्दा करिब २० प्रतिशतले विद्युत् खपत घटेको छ। सामान्य समयमा दैनिक २० हजार मेगावाट आवर विद्युत् खपत हुने गरेकोमा अहिले दैनिक करिब १४, ५०० मेगावाट आवर मात्रै विद्युत् खपत भइरहेको छ। दैनिक करिब ६० लाख युनिट विद्युत् खपत घटिरहेको छ। यसलाई आधार मान्ने हो भने मासिक करिब २ अर्ब रुपैयाँ राजस्व संकलनमा असर पुगिरहेको प्राधिकरण प्रवक्ता प्रबल अधिकारीले जानकारी दिए। प्राधिकरणको औसत बिक्रीदर प्रतियुनिट १० रुपैयाँ छ। यता, फागुन महिनाको विद्युत् महसुल पनि २० देखि ३० प्रतिशत उठ्न बाँकी नै रहेको र चैत्रदेखि यताको विद्युत् महसुल अनलाइनबाट उठाउने भने पनि आशातित नभएको घिसिङले बताए। सरकारले घोषणा गरेको विद्युत् महसुलमा २५ प्रतिशत छुट दिने व्यवस्थाले पनि प्राधिकरणको आयलाई असर गर्ने घिसिङको भनाइ छ। १५० युनिटसम्म विद्युत् खपतमा २५ प्रतिशतसम्म छुटको व्यवस्था सरकारले गरेको छ। यसबाट करिब १ अर्ब रुपैयाँ घट्नेछ। तर, छुटबापतको हुन आउने रकम प्राधिकरणलाई सरकारले भुक्तानी गर्ने भनिएको छ। यस्तै, लकडाउन अवधिमा सक्रिय रहेका कर्मचारीलाई ५० प्रतिशतसम्मको भत्ता दिने व्यवस्था प्राधिकरणले गरेको छ, यस कारण पनि आम्दानीमा असर पुग्ने घिसिङले बताए। प्राधिकरणले अहिले अनलाइन विद्युत् महसुल भुक्तानीका लागि भनिरहेको छ। हुन त नगदरहित भुक्तानी सेवालाई प्रोत्साहन गर्दै २ वर्ष अघिदेखि अनलाइन भुक्तानी गर्ने व्यवस्था सुरु गरेको हो। तर कुल भुक्तानीको १५ देखि २० प्रतिशत मात्रै अनलाइनबाट हुने गरेको कार्यकारी निर्देशक घिसिङले जानकारी दिए। ८० प्रतिशत महसुल भुक्तानी संकलन केन्द्रबाट नै हुने गरेको छ। स्थिति सामान्य भएर लकडाउन खुलेपछि खपत भएको विद्युत्वापतको रकम ढिला चाँडो प्रणालीमा आउने र पुरानो लयमा विद्युत् माग पनि बढ्ने घिसिङले बताए।"
अपहरण मुद्दा दर्ता गर्न बाबुरामसहितका नेता पुगे प्रहरी परिसर टेकु,"काठमाडौं : सांसद अपहरणको मुद्दा दर्ता गर्न जनता समाजवादी, पार्टीका नेता महानगरीय प्रहरी परिसर, टेकु पुगेका छन् । पूर्वप्रधानमन्त्री बाबुराम भट्टराईसहितका नेता आइतबार दिउँसो सत्तारुढ नेपाल कम्युनिस्ट पार्टी (नेकपा)का सांसद महेश बस्नेत र किसान श्रेष्ठसँगै पूर्वआईजीपी सर्वेन्द्र खनालविरुद्ध अपहरण तथा शरीर बन्धकको मुद्दा दर्ता गर्न पुगेका हुन् । मुद्दा दर्ता गर्न अपहरित भएका भनिएका सांसद एवं पूर्व स्वास्थ्यमन्त्री डा सुरेन्द्र यादवसमेत टेकु पुगेका छन् । जनता समाजवादी पार्टी, नेपालका शीर्ष नेताहरु महानगरीय प्रहरी परिसर टेकुमा सांसद डा सुरेन्द्र यादवको राजनीतिक अपहरण गर्नेविरुद्ध किटानी जाहेरी दिन पुग्नुभएको छ, विश्वदीप पाण्डेले भने । वैशाख १० गते महोत्तरी पुगेर सांसदद्वय बस्नेत, श्रेष्ठ र पूर्वआईजीपी खनालले तत्कालीन समाजवादी पार्टी फुटाउने प्रयास गरेको आरोप लागेको छ। सोही प्रयासस्वरुप उनीहरुले सांसद यादवलाई अपहरण गरेर काठमाडौं ल्याएका थिए। समाजवादी पार्टीका नेताले प्रधानमन्त्रीकै निर्देशनमा सांसद यादवको अपहरण गरेको दाबी गरेका छन्। महोत्तरीबाट अपहरणको शैलीमा काठमाडौंको नक्सालस्थित मेरियट होटलमा राखेपछि सांसद यादव डा भट्टराई र नेता उपेन्द्र यादवको सम्पर्कमा पुगेका थिए। सांसद यादव स्वयम्ले आफूलाई अपहरणकै शैलीमा काठमाडौं ल्याएको सञ्चार माध्यमलाई बताएका छन्। उता सांसद र आईजीपी खनालले भने सहमतिमा हाँसीखुसी यादवलाई काठमाडौं ल्याएको बताएका छन्।"
नेपालीको उद्धार गर्न कांग्रेसको माग,"काठमाडौं : नेपालबाहिर रहेका नेपालीको उद्धार गर्न प्रमुख प्रतिपक्षी कांग्रेसले माग गरेको छ। मुलुकबाहिर करिब ५० लाख नेपाली रहेको उल्लेख गर्दै कांग्रेसले उनीहरूलाई अत्यावश्यक परेको अभिभावकत्व प्रदान गर्न सरकारको ध्यानाकर्षण गराएको छ। कांग्रेसले शनिबार विज्ञप्तिमार्फत सरकारलाई विदेशमा अप्ठ्यारोमा परेका नेपालीलाई राहत, उपचार र उद्धारमा तदारुकता बढाउन सरकारसँग माग गरेको हो। विदेशमा रहेका नेपालीबारे कांग्रेसका तर्फबाट नेपाल सरकारसमक्ष प्रधानमन्त्री एवं पराराष्ट्रमन्त्रीको तहमा पटकपटक सम्पर्क, संवाद, आवश्यक आग्रह, ध्यानाकर्षण एवं माग प्रस्तुत गरिएका छन्, कांग्रेस प्रवक्ता विश्वप्रकाश शर्माद्वारा जारी विज्ञप्तिमा भनिएको छ, मूलतः बाहिर रहेका नेपालीबारे हाम्रो ४ आग्रह छ सचेतना, राहत, उपचार र उद्धार। कांग्रेसले विभिन्न मुलुकमा रहेका शनिबारसम्म ५० नेपालीको मृत्यु भइसकेको र १८ सयभन्दा बढी नेपालीमा कोरोना संक्रमण देखिएको जनाएको छ। यस्तो स्थितिमा एकातर्फ नेपालीलाई संक्रमणबाट जोगाउने अर्कोतर्फ संक्रमित भएकाको उपचारमा ढिलाइ हुन नदिन विशेष तदारुकताका लागि संगठित पहल जरुरी छ, कांग्रेसले भनेको छ, सम्बन्धित देशमा रहेका नेपाली समुदायलाई थप प्रेरित र संगठित गर्न जरुरीसँगै नेपाल सरकारले थप कूटनीतिक एवं व्यवस्थापकीय पहल गर्न जरुरी छ। कांग्रेसले विदेशमा रोजगारी गुमाएका या रोजगारी खतरामा परेका नेपालीबारे ठोस दृष्टिकोण निर्माण गरेर अभिभावकत्व ग्रहण र कार्यान्वयन गर्न सरकारसँग माग गरेको छ। कांग्रेसले विदेशमा रहेका नेपालीको उद्धारबारे पनि ठोस रणनीति बनाउन सरकारसँग माग गरेको छ। कुवेत, बहराइनलगायत कतिपय देशले गैरकानुनी रूपमा रहेका विदेशी श्रमिकलाई एम्नेस्टी को घोषणा गरी बिना कारबाही देश फर्कने समय सीमा तोकेको जनाउँदै कांग्रेसले उनीहरूको उद्धारबारे पनि स्पष्ट धारणा बनाउन माग गरेको छ। कुवेतमा करिब ५ हजार र बहराइनमा झन्डै ३ हजार नेपाली गैरकानुनी रूपमा रहेको अनुमान छ। सम्बन्धित देशले फर्काउने घोषणा गरिसकेको र कतिपय देशका नागरिकलाई आफ्नै खर्चमा चार्टर फलाइट मा फर्काइएको विवरण दृष्टिगत गरेर नेपालले आफ्नो प्रस्ट धारणा तत्काल निर्माण गर्न जरुरी छ भने उद्धारपश्चात् अत्यावश्यक बन्दोबस्तमा तत्कालै रणनीति निर्माण गर्न आवश्यक छ, विज्ञप्तिमा उल्लेख छ। एकैपटक ठूलो संख्यामा नेपालीको उद्धार सम्भव नभए पनि अप्ठ्यारोमा परेर स्वदेश फर्कन चाहेका नेपालीलाई आउन दिन्नौं भन्ने मनोविज्ञान र व्यवहार प्रस्तुत गरिनु मानवाधिकार र मानवीयता दृष्टिले गलत हुने कांग्रेसले स्पष्ट पारेको छ। अतः देशलाई रेमिटेन्स पठाएर अर्थतन्त्र जोगाउन योगदान गरिरहेका संसारभरका नेपालीले आज प्रतिकूलता व्यहोरिरहेका बेला एकदमै अप्ठ्यारोमा जो परेका छन्, तिनलाई उद्धार गर्नु राष्ट्रको कर्तव्य हुन्छ, कांग्रेसले भनेको छ। कांग्रेसले सीमामा पुगेका नेपालीको स्वास्थ्यपरीक्षण गरेर क्वारेन्टाइनमा बस्ने व्यवस्था मिलाउन पनि आग्रह गरेको छ।"
सर्वेन्द्रले गिराएको प्रहरी साख,"काठमाडौं : दल फुटाउने 'सत्ताको डिजाइन' लाई सफल पार्न सांसद तथा नेतालाई 'अपहरण शैली'मा नियन्त्रण लिने कार्यमा पूर्वप्रहरी प्रमुख (आईजीपी) सर्वेन्द्र खनाल पनि संलग्न रहेको खुलासाले यतिबेला सुरक्षा वृत्त मात्र होइन, राष्ट्रिय राजनीति नै तरंगित भएको छ। प्रहरी संगठनको नेतृत्व समालेर केही समयअघि सेवा निवृत्त भएका खनालको यो हर्कतले प्रहरी मात्र होइन, अन्य सुरक्षा निकायले समेत लज्जा महसुस गर्नुपरेको छ। यस्तो फोहोरी राजनीतिक खेलमा आफूलाई अग्रसर बनाएर उनले आफ्नो बेइज्जती मात्र होइन, सिंगो संगठनको बद्नाम पनि गरेका छन्। कमान्डरको यस्तो कर्तुत सुनेर संगठनका हरेक सिपाहीले यतिबेला शीर निहुराउनुपर्ने अवस्था आएको छ। प्रहरीप्रतिको जुन आम भरोसा र आस्था थियो, त्यसमा समेत ठेस् लागेको छ। दल विभाजनलाई खकुलो पार्ने अध्यादेश वैशाख ८ गते बालुवाटारबाट निर्णय भएर युद्धस्तरमा शीतल निवासबाट लालमोहर लाग्न साथ एउटा 'र्यापिड टिम' मिसनमा खटिएको थियो। त्यसको नाइके थिए सर्वेन्द्र खनाल । उनीसँगै थिए नेकपाका महेश बस्नेत र किसान श्रेष्ठ। समाजवादीका असन्तुष्ट सांसद तथा सदस्यलाई सुरक्षित रुपमा काठमाडौं ल्याउने र त्यसका लागि सम्पूर्ण सुरक्षा सेटिङलगायत सबै प्रबन्ध मिलाउने जिम्मा त्यो टिमलाई थियो। तत्कालीन संघीय समाजवादी पार्टीका सांसद सुरेन्द्र यादवले पूर्वआईजीपी खनाललगायतले आफूलाई महोत्तरीबाट जबरजस्ती काठमाडौंस्थित होटेलमा ल्याएर राखेको खुलासा गरिसकेका छन्। दल विभाजन गर्ने बालुवाटारको योजना सफल भएन । बरु उल्टै संघीय समाजवादी र राष्ट्रिय जनता पार्टी मध्यरातमा एक भएको घोषणा गरेर बालुवाटारलाई जिल्ल बनाइदिए। यो घटनाक्रम सार्वजनिक भएपछि सरकार र नेकपा दुवैको नागरिकस्तरबाट चर्को आलोचना भयो र एक हिसाबले बद्नामी नै भयो । पार्टीभित्र पनि हलचल मच्चियो। प्रतिपक्षको विरोध, नागरिक खबरदारी र पार्टीभित्रैको दबाबपछि सरकार अध्यादेश फिर्ता गर्न वाध्य भयो । अध्यादेश फिर्ता भए पनि 'अपहरण शैली'को घटनाक्रमको चर्चा सेलाएको छैन। सबैतिरबाट यसको छानबिनको माग भइरहेको छ। एउटा निडर र लगभग सफल आईजीपीको छवि बनाएर सेवा निवृत्त भएका खनाललाई नपुग्दो केही थिएन । तर पनि किन उनलाई यस्तो कुकर्मले कुतकुतायो ? उनमा जागेको पदको अस्वभाविक महत्वकांक्षाकै कारण उनी यस्तो डिजाइनको मतियार बन्न तयार भए र त्यही एम्बुसमा उनी फसे। स्रोतका अनुसार उनी अख्तियार दुरुपयोग अनुसन्धान आयोगमा रिक्त आयुक्त पदका लागि पहल गरिरहेका थिए। कांग्रेसी पृष्ठभूमिका खनाल यही पदको लोभ र चक्करमा पछिल्लो समय बालुवाटारसँग नजिक भएका थिए। बालुवाटारलाई गुन लगाउने र संवैधानिक नियुक्ति पड्काउने एउटा अचुक मौका ठानेर उनी यस्तो जोखिम मोल्न तयार थिए। तर परिस्थिति उनले सोचेभन्दा फरक भइदियो । न बालुवाटारको मिसन सफल भयो न त उनको चाहना पुरा हुने भयो। उल्टै बद्नाम र अभियोग मात्रै खेप्नुपर्यो। एउटा निडर र लगभग सफल आइजीपीको छवि बनाएर सेवा निवृत्त भएका खनाललाई नपुग्दो केही थिएन । तर पनि किन उनलाई यस्तो कुकर्मले कुतकुतायो ? उनमा जागेको पदको अस्वभाविक महत्वकांक्षाकै कारण उनी यस्तो डिजाइनको मतियार बन्न तयार भए र त्यही एम्बुसमा उनी फसे। अध्यादेश फिर्ता भन्दैमा यो सँग जोडिएका सबै कुकर्म र अपराधजन्य गतिविधि स्वत: माफी हुँदैनन्। यदि यस्तो गम्भीर प्रकृतिका घटनामा पनि शक्ति केन्द्रको इसारामा आँखा चिम्लिने हो भने भोलि राजनीतिमा अपराधीकरणको खतरा अझ् बढ्ने छ। त्यसैले प्रहरी नेतृत्वले सरकारसँग आवश्यक परामर्श र समन्वय गरी तत्काल फौजदारी अभियोगमा सर्वेन्द्रमाथि छानबिन र कारबाही अघि बढाउनुपर्छ। नत्र दण्डहीनताको डरलाग्दो नजिर स्थापित हुनेछ र त्यो राजनीतिकर्मीका लागि सबैभन्दा खतरनाक साबित हुनेछ। प्रहरी निरीक्षकदेखि आइजीपी हुँदासम्म सर्वेन्द्र खासै बद्नाम थिएनन्। खरो शैली र साहसिक भूमिकाका कारण विगतमा धेरै चर्चामा आएका सर्वेन्द्र आर्इजीपी भएपछि फरक शैलीमा अगाडि बढ्ने प्रयास गरेका थिए। झण्डै २० वर्षदेखि 'ब्लक' भएको बढुवा तथा सरुवालाई खनालले कार्यकालको पहिलो चरणमै सहज रूपमा अघि बढाए। यसले जवानदेखि उच्च तहमा एक खालको उत्साह थपिएको थियो । हल्ला कम, काम बढी गर्ने उनको प्रारम्भिक शैली लामो समय टिक्न सकेन। कार्यकालको उत्तरार्द्धमा उनी पनि अरु आइजीपीकै लाइनमा हिँड्न थाले। कुर्सि जोगाउने अनि कार्यकाल लम्बाउने लोभमा उनी पनि विस्तारै राजनीतिक गोटी बन्दै गए। शायद त्यसकै अप्रिय परिणाम अहिले सामना गर्नुपरेको छ। आम प्रहरी अधिकृतभन्दा फरक शैली र स्वभावका सर्वेन्द्रको सुरक्षा वृत्तमा बेग्लै पहिचान थियो। उनी संगठनभित्र जति लोकप्रिय थिए, बाहिर पनि उनको छवि राम्रो थियो । झन्डै तीन दसक लामो व्यवसायिक यात्रामा उनले धेरै अप्ठ्यारा अवस्थामा निकै सुझबुझका साथ साहसिक भूमिका निर्वाह गरेका थिए। संकटका घडीमा समाधानको सूत्र बनेर उनी फिल्डमा खटिएका थिए। राजनीतिक आन्दोलनका बेला उनले थुप्रै महत्वपूर्ण मोर्चाको कमान्ड सम्हालेका छन् तर कुनै पनि अप्रेसन तथा मिसनमा उनी सफल भएका थिए। संवेदनशील संक्रमणमा कुशल सुरक्षा समन्वयदेखि सडक आन्दोलनको व्यवस्थापनमा उनको विगतको भूमिका प्रशंसनीय छ। गुण्डाराजसँग कहिल्यै सम्झौता नगर्ने सर्वेन्द्रले तत्कालीन युवराज दीपेन्द्रले भन्दा पनि गुण्डालार्इ छाडेका थिएनन् र उनको गाडीसमेत खानतलासी गरेका थिए । राजाले गद्दी छाडेपछि नारायणहिटीको साँचो सेनासँग बुझ्ने महत्वपूर्ण काम पनि उनले सुझबुझका साथ पूरा गरेका थिए। फुटबलमा हुने म्याच फिक्सिङको भन्डाफोर गरेर उनले खेलकूद जगतमा तरंग ल्याइदिएका थिए, त्यसपछि नेपाली फुटबलले नयाँ उचाइ हासिल गरेको छ। विगतका यी सबै उपलब्धी र उचाइलाई ओझेलमा पार्ने गरी सर्वेन्द्रले आफूलाई यतिबेला तल्लोस्तरमा गिराएका छन्। सेवनिवृत्त भइसकेको पात्रले संगठनको प्रभाव र पहुँच दुरुपयोग गरेर यस्तो राजनीतिक चलखेलमा क्रियाशील रहनु डरलाग्दो प्रवृत्ति हो। यसले सुरक्षा निकायको व्यवसायिक चरित्र र विश्वसनियतामाथि पनि प्रश्न उठाएको छ। राजनीतिक चलखेल र हस्तक्षेपको सिकार बन्दै आएको प्रहरी संगठन पछिल्लो समय एकपछि अर्को कान्डले थलिएको छ। माथिल्ला हाकिमसापहरुको राजनीतिक चक्कर र दौडधूपका कारण फिल्डमा खटिएका सिपाहीहरुको मनोबल कहिल्यै दरो हुन सकेको छैन। हवल्दारको सरुवा बढुवादेखि लिएर आइजीपी नियुक्तिसम्ममा शक्तिको खेल र राजनीतिक कनेक्शन हावी हुन थालेको छ। नेतृत्व समालिसकेका पात्रहरूका यस्ता हर्कतले सिंगो संगठनको नैतिक हैसियतलाई अझै कमजोर पार्नेछ। यस्ता घट्नाले सिंगो प्रहरी संगठनको व्यवसायिक छवि एवं चरित्रमा समेत दाग लाग्नेछ। तीन दसकको पुलिस करिअरमा गुण्डाहरुलाई ठेगान लगाएर अनि अपराधी गतिबिधिलाई कडाइका साथ नियन्त्रण गरेर नाम कमाएका सर्वेन्द्र यतिबेला आफै गुण्डागर्दी र अपराधिक गतिविधिमा संलग्न देखिएका छन्। यतिबेला सबैतिरबाट यही आरोप र आलोचना सामना गरिरहेका छन्। कानुन कार्यान्वयन गर्ने निकायका कमान्डर नै यस्तो धन्दामा संलग्न देखिनु लाजमर्दो विषय हो। कुनै पनि बाहनामा यस्तो कुकर्मलाई उन्मुक्ति दिनु हुँदैन ।"
मन्त्रिपरिषद् बैठक साँझ ५ बजे,"काठमाडौं : लकडाउनको निरन्तरता र यसको मोडालिटीबारे छलफल गर्न आइतबार साँझ मन्त्रिपरिषद्को बैठक बस्दैछ। दिउँसो २ बजेका लागि बोलाइएको मन्त्रिपरिषद बैठक प्रधानमन्त्रीको व्यस्तताका कारण साँझ ५ बजेलाई सारिएको छ। यसअघि २ बजे बस्ने भनिएको बैठक ५ बजेका लागि सरेको सूचना आएको छ, एक मन्त्रीले भने। बैठकमो एक महिना लकडाउनले पारेको प्रभाव र संक्रमणको संभावित जोखिमबारे छलफल हुनेछ। सरकारले पछिल्लोपटक थपेको १२ दिने लकडाउन सोमबार अर्थात् वैशाख १५ गते सकिँदैछ। संक्रमणको जोखिम कायमै रहेको विश्लेषण गर्दै कोरोना भाइरस (कोभिड१९) संक्रमण रोकथाम तथा नियन्त्रण उच्चस्तरीय समन्वय समितिले कम्तीमा एक साता थप्न सुझाव दिइसकेको छ। स्वास्थ्य मन्त्रालयलेसमेत एक साता लकडाउनलाई निरन्तरता दिनुपर्ने प्रस्ताव समितिमा पठाएको थियो। लकडाउनलाई राजधानीमा केही खुकुलो बनाउने दबाब आए पनि कम्तीमा अझै एक साता खकुलो बनाउन नहुने सल्लाह विज्ञले समितिलाई दिएका छन्। सरकारले पहिलोपटक चैत ११ देखि १८ गतेसम्म लकडाउन घोषणा गरेको थियो। त्यसपछि फेरि दोस्रोपटक एक हप्ता थपेर २५ चैतसम्मका लागि लम्ब्याइएको थियो। त्यसलाई निरन्तरता दिँदै वैशाख ३ गतेसम्म लम्बाइएको थियो। छिमेकी भारतमा वैशाख २१ सम्म लकडाउन घोषणा गरिएकोले त्यो भन्दा पहिले यहाँ लकडाउन खुल्दा खुला सिमा कारण जोखिम थप बढ्ने भएकोले पनि सरकार लकडाउन थप्ने निष्कर्षमा उच्चस्तरीय समिति पुगेको छ। विश्वव्यापी महामारीको रुपमा फैलिएको कोरोनाबाट २८ लाखभन्दा बढी मानिस प्रभावित भएका छन् भने दुई लाख बढीले ज्यान गुमाइसकेका छन्। नेपालमा पनि संक्रमितको संख्या ५१ पुगेको छ। १२ जना भने निको भएका छन्। अन्य संक्रमितको विभिन्न अस्पतालमा उपचार भइराखेको छ।"
प्रधानमन्त्री विरुद्ध रणनीति बनाउँदै नेपाल समूह,"काठमाडौँ : प्रधानमन्त्री केपी ओलीको पछिल्लो कार्यशैली प्रति नेकपाकै उच्चस्तरीय नेताहरु असन्तुष्ट बन्न थालेका छन् । माधव नेपाल पक्षधर अधिकांश नेताहरु केपी ओलीको कार्यशैली प्रति रुष्ट बनेका हुन् । आइतबार मात्रै भीम रावल, युवराज ज्ञवाली, गोकर्ण विष्ट, वेदुराम भुसाल, रघुजी पन्त, मन्त्री समेत रहेका योगेश भट्टराई लगायत नेताहरु कोटेश्वरस्थित नेपाल निवासमा विशेष छलफलमा जुटेका थिए । उनीहरुले अब एक नेता एक पदको नीति पार्टीको तल्लो तहदेखि नै लागु गर्ने भन्दै प्रधानमन्त्रीलाई पद छाड्न दबाव दिने रणनीति तय गरेको बुझिएको छ । नेपाल पक्षकै भनी भिनिने कृषिमन्त्री समेत रहेका नेता घनश्याम भुसाल भने उक्त छलफलमा सहभागी थिएनन् । नेपाल निकट स्रोतका अनुसार भुसालले फोन गरेर मन्त्रालयको कामले गर्दा आफू आउन असमर्थ रहेको जानकारी दिएका थिए । यसअघि मात्रै नेकपाका अर्का अध्यक्ष पुष्पकमल दाहाल प्रचण्ड, वामदेव गौतम लगायत नेताहरु भैँसेपाटीमा बैठक बस्दै प्रधानमन्त्रीको अध्यादेशको निर्णय फिर्ता लिन लगाएका थिए । पछिल्लो पटक प्रधानमन्त्रीले अघि सारेका दुई विवादास्पद अध्यादेशका कारण पार्टी आलोचित बनेकोमा नेपाल पक्षधर नेताहरुले चिन्ता व्यक्त गरेका थिए । यसवाहेक ओली निकट भनी चिनिने सांसद महेश बस्नेत, किसन श्रेष्ठको पछिल्लो गतिविधिबाट पनि केही नेताहरु रुष्ट देखिएका थिए । यस्ता प्रधानमन्त्रीसँग जोडिने विषयमाथि नेपाल निकट स्थायी कमिटीका नेताहरुले अनौपचारिक छलफलमा चासो देखाएका थिए । नेता नेपालले भने आफ्नो प्रतिक्रिया दिएका थिएनन् । यद्यपि ओलीविरुद्ध पछिल्लो समय नेपाललाई नै अघि सारिएको छ । यसमा पूर्वमाओवादीका नेताहरुले पनि साथ दिँदैआएका छन् । प्रधानमन्त्री तथा पार्टी अध्यक्ष ओली र उनी निकट नेताहरु भने नेपाल समुहका नेताहरुसँग परामर्श गर्नतिर लागेका छन् ।"
वैशाख २५ गतेसम्म लकडाउन गर्ने सरकारको निर्णय,"काठमाडौं : सरकारले वैशाख २५ गतेसम्म लकडाउन गर्ने निर्णय गरेको छ। आइतबार साँझ प्रधानमन्त्रीको सरकारी निवास बालुवाटारमा बसेको मन्त्रिपरिषद् बैठकले लकडाउनको समय १० दिन थप गर्दै वैशाख २५ गतेसम्म पुर्याएको हो। कोरोना भाइरस (कोभिड१९) संक्रमणको जोखिम बढ्दै गएपछि लकडाउनको समय बढाएको सरकारका प्रवक्ता अर्थ एवम् सूचना प्रविधिमन्त्री डा युवराज खतिवडाले जानकारी दिए। मुलुकभर कोरोनाको संक्रमण जोखिम न्युनिकरण गर्न हामीले चालेको लकडाउनको अवधि आगामी वैशाख २५ गते बिहीबार मध्यरातिसम्मका लागि बढाइएको छ, प्रवक्ता खतिवडाले भने, बाह्य जगतबाट कोरोनाको संक्रमण जोखिम नरहोस् भन्नका लागि हामीले अन्तर्राष्ट्रिय सीमा नाकाबाट आवगमन स्थगन गर्ने निर्णयलाई वैशाख ३१ गते बुधबार मध्यरातिसम्म बढाइएको छ। मन्त्रिपरिषद् बैठकले ईपीएस अन्तर्गत कोरियामा श्रमिकको रुपमा जाने तयारीमा रहेका युवालाई दुई देशको सहमतिमा कोरिया जान दिने निर्णयसमेत गरेको छ। ईपीएस अन्तर्गत कोरियामा श्रमिकको रुपमा जानेलाई दुई देशको सल्लाह र सहमतिमा कोरिया लानका लागि अनुमति दिने निर्णय पनि मन्त्रिपरिषद्ले गरेको छ, प्रवक्ता खतिवडाले भने। ईपीएस प्रणालीबाट कोरिया जान अनुमति दिने सरकारको निर्णय सरकारले पछिल्लोपटक थपेको १२ दिने लकडाउन सोमबार अर्थात् वैशाख १५ गते सकिदै छ। संक्रमणको जोखिम कायमै रहेको विश्लेषण गर्दै शुक्रबार बसेको कोरोना भाइरस (कोभिड१९) संक्रमण रोकथाम तथा नियन्त्रण उच्चस्तरीय समन्वय समितिले कम्तीमा एक साता लकडाउन थप्न सुझाव दिएको थियो। सरकारले पहिलोपटक चैत ११ देखि १८ गतेसम्म लकडाउन घोषणा गरेको थियो। त्यसपछि फेरि दोस्रोपटक एक हप्ता थपेर २५ चैतसम्मका लागि लम्ब्याइएको थियो। त्यसलाई निरन्तरता दिँदै वैशाख ३ गतेसम्म लकडाउन थपिएको थियो। त्यसपछि १२ दिन लकडाउनको अवधि थपेर वैशाख १५ सम्म पुर्याएको थियो नेपालमा कोरोना संक्रमितको संख्या ५२ पुगेको छ। १६ जना भने निको भएका छन्। अन्य संक्रमितको विभिन्न अस्पतालमा उपचार भइराखेको छ। विश्वव्यापी महामारीको रुपमा फैलिएको कोरोनाबाट २८ लाखभन्दा बढी मानिस प्रभावित भएका छन्। कोरोनाकै कारण दुई लाख बढीले ज्यान गुमाइसकेका छन्।"
र्यापिड टेस्ट रोक्न कांग्रेसको माग,"काठमाडौं : प्रमुख प्रतिपक्षी नेपाली कांग्रेसले कोरोना भाइरसको संक्रमणको परीक्षण गर्ने र्यापिड डायग्नोस्टिक टेस्ट (आरडीटी) विधि रोक्न सरकारसँग माग गरेको छ। सरकारले आरडीटी विधिबाट मुलुकभरका सबै जिल्लामा कोरोना परीक्षण गर्दै आएको छ। पार्टी केन्द्रीय पदाधिकारी, पार्टीका पूर्वस्वास्थ मन्त्रीहरु एवं स्वास्थ्य क्षेत्रका बिज्ञहरुसहितको बैठकको सुझावका आधारमा कांग्रेसले र्यापिड टेस्ट रोक्न माग गरेको हो। समुदायस्तरमा कोरोना परीक्षणलाई लैजानुपर्ने अनिवार्य आवश्यकता छ, कांग्रेसले भनेको छ, तर र्यापिड टेस्टको विश्वसनीयतामा विश्वव्यापी प्रश्न उठिरहेको बेला त्यसलाई निरन्तरता दिने कार्य रोकिनुपर्छ र पीसीआरकै क्षमता र दायरा बढाइनु पर्दछ। कांग्रेस सभापति शेरबहादुर देउवाले पर्याप्त सुरक्षा सामग्री अभावकाबीच स्वास्थकर्मी र सुरक्षाकर्मीहरुले काम गरिरहेको भन्दै प्रशंसा गर्दै कोरोना परास्त गर्न स्वास्थकर्र्मीको नेतृत्व र सुरक्षाकर्मीको ंसमन्वय आवश्यक रहने बताएका थिए। कांग्रेसले लकडाउनले कोरोनासंग जुध्न वातावरण निर्माण गरेपनि कोरोनाको जोखिम सामना गर्ने अन्य रणनीति बनाउन र कार्यान्वयनमा सरकार अयोग्य र सुस्त देखिएको दावी गरेको छ। कांग्रेसले कोरोनाविरुद्धको लडाइँका लागि सरकारलाई कामको गति बढाउन सुझाव दिएको छ। स्वास्थकर्मी अझै पनि पीपीई लगायतका सामग्री अभावमा जोखिमपूर्ण ढंगले काम गरिरहेको उल्लेख गर्दै कांग्रेसले चाँडो गुणस्तरीय स्वास्थ्यसामग्रीको प्रवन्ध मिलाउन आग्रह गरेको छ। साथै कांग्रेसले स्वास्थ्यकर्मीहरुलाई सरकारबाटै हतोत्साही बनाउने कार्य भइरहेको भन्दै आपत्ति जनाएको छ। कतिपय बेला स्वास्थकर्मीलाई हतोत्साहित गर्ने र गरिएका जे जस्ता घटना भएका छन्, त्यसलाई गम्भीरतापुर्वक लिंदै यस्ता घटना देशभर कहिँपनि हुन नदिन सतर्कता र गम्भीरता जरुरी छ, कांग्रेसद्वारा जारी विज्ञप्तिमा भएिको छ। त्यसैगरी अस्पतालमा संक्रमितको संख्या बढ्दै गएकाले जनशक्ति र उपकरणहरुको वृद्धिमा गति बढाउन जरुरी रहेको कांग्रेसको भनाइ छ। कोरोना संक्रमित विरामी र अन्य रोगका बिरामी एउटै अस्पतालमा उपचार गर्दा संक्रमण थप फैलिनसक्नेतर्फ कांग्रेसले सरकारको ध्यानाकर्षण गराएको छ। यस्तै अत्यावश्यक औषधिको अभाव हुन नदिन औषधि उत्पादन र आयातमा ध्यान दिन पनि सरकारलाई सुझाएको छ। गर्मीका कारण क्वारेन्टाइमा बसेकाहरुमा डेङ्गो, मलेरियालगायतका रोगको संक्रमण देखिन थालेकाले क्वारेन्टाइनको व्यवस्थापनतर्फ ध्यान दिन आग्रह गरेको छ।"
कर्णालीमा कोरोनासँग जुध्न 'एकिकृत समूह',"सुर्खेतः कर्णालीमा कोरोना रोकथामका लागि एकिकृत समूह परिचालन गरिने भएको छ । प्रदेश सरकारले सबै स्थानीय तहमा कोरोनासँग जुध्न यस्तो समूह परिचालन गर्ने भएको हो । यसका लागि हरेक स्थानीय तहमा स्वास्थ्यकर्मी, सुरक्षाकर्मी र स्वयम्सेवक रहेको एकिकृत समूह गठन गर्ने निर्णय प्रदेश सरकारले गरेको छ । प्रदेशमा हरेक स्थानीय तहमा एकिकृत समूह गठन हुनेछन् । यही समूहलाई स्थानीय तहमा कोरोना रोकथाम र नियन्त्रणका लागि परिचालन गरिने छ ।मुख्यमन्त्री महेन्द्रबहादुर शाहीको अध्यक्षतामा बसेको प्रदेश विपद् व्यवस्थापन केन्द्रको वैठकले सबै स्थानीय तहमा सम्वन्धित तहका प्रमुखको संयोजकत्वमा संयुक्त समूह गठन गर्ने निर्णय गरेको हो । यो निर्णयसँगै कर्णालीका ७९ वटै स्थानीय तहमाएकिकृत समूह खटाइने भएको हो । स्थानीय तहमा परिचालन हुने यी समूहले पालिका स्तरमा कोरोना रोकथामका लागि स्वास्थ्य परीक्षणगर्न स्थानीयलाई उत्प्रेरित गर्नेछन् । साथै क्वारेन्टाइको व्यवस्थापनमासमेत यो समूहले सघाउने मुख्यमन्त्री महेन्द्रबहादुर शाहीले बताए । त्यस्तैयही समूहले अब स्थानीय तहमा संक्रमित भेटिएको खण्डमाअस्पतालसम्म पुर्याउने छ । साथै बिरामीको मृत्यु भएको खण्डमा पनि शवको व्यवस्थापनसम्मको समन्वयगर्ने काम यही समूहले गर्ने प्रदेश सरकारले जनाएको छ । स्थानीय तहमा कोरोनासँग जुध्न अभियानलाई थप प्रभावकारी बनाउन यस्तो समूह गठन गर्ने निर्णय गरिएको हो । त्यस्तै विपद् व्यस्थापन केन्द्रको बैठकले कामको सिलसिलामा कर्णाली प्रदेशमा अस्थायी वसोवास गरिरहेका, लकडाउनको कारण समस्यामा परेका र आफनो घर फर्कन चाहने विद्यार्थी, मजदुर र नागरिकलाई सम्वन्धित प्रदेश, जिल्ला र गाउँसम्म सुरक्षा निकाय र स्थानीय तहको समन्वयमा घर फर्कन दिने निर्णय समेत गरेको छ । त्यसैगरी नेपालको पूर्वी तराई र भारतबाट कर्णाली प्रदेशमा आउने नागरिकले पहिले क्वारेन्टाइनमा बसेको प्रमाणपत्र सम्बन्धित स्थानीय तहमा पेश गर्नुपर्ने छ । अन्य जिल्लाका क्वारेन्टाइनमा बसी सुरक्षित तवरले प्रदेशभित्र प्रवेश गरेका नागरिकको हकमा क्वारेन्टाइनमा बसेको प्रमाणका आधारका मात्रै प्रदेश सरकारले जिल्ला र पालिकाहरूमा समन्वय गरी पठाउने निर्णय गरिएको छ । यदी पहिले क्वारेन्टाइनमा बसेको भएपनि प्रमाणपत्र नभएको खण्डमा भने पुनः क्वारेन्टाइनमा बस्नुपर्नेछ । प्रमाणपत्र नभएको खण्डमा भने त्यस्ता नागरिकहरूलाई सम्बन्धित जिल्ला र पालिकाहरूले अनिवार्य रूपमा क्वारेन्टाईनमा बस्नुपर्ने समितिले निर्णय गरेको छ । बैठकमा मुख्यमन्त्री शाहीले कोरोना परीक्षणलाई तीव्र वनाउन पनि निर्देशन दिए । लकडाउनयता विभिन्न ठाउँबाट गाउँफर्किएका हरेक नागरिकको कोरोना परीक्षणलाई तीव्रता दिन सम्बन्धित निकायलाई उनले निर्देशन दिएका हुन् । साथै उनले कोरोना परीक्षणका लागि आवश्यक पर्ने र्यापिड टेस्टका लागि कीटलगायतका सामग्रीको तत्काल आपूर्ति गर्न सामाजिक विकास मन्त्रालयलाई निर्देशन दिए।"
प्रधानमन्त्रीलाई समस्या समाधान गर्न सुझाव दिएको हुँ : वामदेव,"काठमाडौं : नेपाल कम्युनिष्ट पार्टी (नेकपा) का उपाध्यक्ष वामदेव गौतमले साझा प्रयत्नबाट समस्या समाधान गर्न प्रधानमन्त्रीलाई सुझाव दिएको बताएका छन् । आइतबार एक प्रेस नोट जारी गर्दै उनले शनिबार प्रधानमन्त्री केपी शर्मा ओलीसँग भएको कुराकानीलाई मनमौजी किसिमले टिकाटिप्पणी भएको धारणा राखेका छन्। 'हिजो (१३ गते) प्रधानमन्त्री ककेपी ओली र मेराबीच भएका कुराकानीका सम्बन्धमा मनमौजी किसिमले टिकाटिप्पणी भएको मैले पाएँ।' विज्ञप्तिमा भनिएको छ, 'पार्टीभित्र र पार्टी र सरकारकाबीच, अनि अन्य पार्टी र सरकारकाबीच उत्पन्न समस्या समाधान कसरी गर्ने भन्ने सम्बन्धमा छलफल भएको थियो।' गौतमले समय र परिस्थिति प्रतिकूल जारी अध्यादेशहरु खारेज गरेपछि पनि अनेकौँ समस्या पार्टीभित्र उत्पन्न भएको बताए। पार्टी कमिटीलाई बाइपास नगरी प्रत्यक्ष छलफल गरेर र सबै विचारहरुको सामना गरेर अगाडि बढ्न प्रधानमन्त्रीलाई सुझाव दिएको उनले बताए। 'यी समस्या समाधान पार्टी र पार्टी कमिटीलाई बाइपास गरेर गरेर होइन, प्रधानमन्त्रीले प्रत्यक्ष छलफल गरेर र सबै किसिमका विचारहरुको सामना गरेर मात्र गर्न सकिन्छ।' गौतमले भनेका छन्, 'सचिवालय, स्थायी कमिटी र आवश्यक परे केन्द्रीय कमिटीको बैठक बोलाउनुस्। सबभन्दा पहिले सचिवालय बैठक बोलाउन र सबै कमरेडहरुको सुझावलाई सम्मान गर्दै साझा प्रयत्नबाट समस्या समाधान गर्नोस् भनेर मैले प्रधानमन्त्रीलाई सुझाव दिएको हुँ।' गौतमले प्रधानमन्त्री धैर्यतापूर्व आफ्नो सल्लाह सुनेर थोरै बोलेको बताएका छन्। 'उहाँले धैर्यतापूर्वक मेरो सल्लाह सुन्नुभयो, थोरै बोल्नुभयो, म बिदा भएर आएँ। भएको यत्ति हो।' विज्ञप्तिमा भनिएको छ, 'सबैलाई यही जानकारी लिन विनम्र अनुरोध गर्दछु।' भैंसेपाटी बैठकको २४ घण्टे अल्टिमेटम : शुक्रबार अध्यादेश फिर्ता नलिए शनिबार स्थायी कमिटी चार दिनमै अध्यादेश फिर्ता गर्न किन वाध्य भयो सरकार ? राष्ट्रपतिबाट दुवै अध्यादेश खारेज जनमतको कदर गर्न अध्यादेश फिर्ता : प्रधानमन्त्री पार्टी बैठक टार्दै ओली"
पूर्वसचिव उपाध्यायलाई धरौटीमा रिहा गर्न अदालतको आदेश,काठमाडौं : गत बुधबार पक्राउ परेका पूर्वसचिव भीम उपाध्यायलाई २५ हजार धरौटीमा छाड्न अदालतले आदेश दिएको छ । जिल्ला अदालत काठमाडौंले सोमबार यस्तो आदेश दिएको हो । सरकार र प्रधानमन्त्री विरुद्ध टिप्पणी र आरोप लगाउन थालेपछि उपाध्यायलाई पक्राउ गरी सरकारले उनीविरुद्ध साइबर क्राइमसम्बन्धी मुद्दा दायर गरेको थियो । सोमबार उक्त मुद्दामा न्यायाधीश भरतमणि खनालको इजलाशले थुनछेक बहसपछि धरौटीमा रिहा गर्न आदेश दिएको हो । उपाध्यायको पक्राउपछि सामाजिक सञ्जालमा धेरैले सरकारको विरोध गर्दै अभिव्यक्ति स्वतन्त्रताको हनन भएको प्रतिक्रिया दिएका थिए ।
विदेशमा अलपत्र श्रमिकलाई स्वदेश ल्याउन सांसद संग्रौलाको माग,"काठमाडौं : नेपाली कांग्रेसकी केन्द्रीय सदस्य तथा सांसद डा डिला संग्रौलाले कोरोना भाइरस (कोभिड१९) बाट विदेशमा अलपत्र अवस्थामा रहेका श्रमिकलाई तत्काल स्वदेश ल्याउन सरकारसँग माग गरेकी छन् । आइतबार श्रममन्त्री रामेश्वर राय यादवलाई एक ज्ञापनपत्र पठाउँदै सांसद संग्रौलाले कोरोना भाइरस (कोभिड१९) बाट विभिन्न मुलुकमा कोरोना बाहेकका कारणले ज्यान गुमाएका एक सयभन्दा बढी श्रमिकहरूको शव भएको जानकारी आएको र उनीहरूको शव यथाशिघ्र नेपालल्याई सम्बन्धित परिवारलाई जिम्मा लगाउने व्यवस्था मिलाउन माग गरेकी छन् । सांसद संग्रौलाले कोरोना महामारीपछि सिर्जना हुने भयावह बेरोजगारी समस्या समाधानका लागिआन्तरिक रोजगारी सिर्जना र प्रवर्द्धन गर्ने कार्यक्रम तत्काल ल्याउन माग गरेकी छन् । 'मुलुक एक महिना भन्दाबढी समयदेखि पूर्ण लकडाउनमा छ । लकडाउनका कारण दैनिक ज्याला मजदुरी गरेर बिहान बेलुका छाक टार्नेहरु ठूलो समस्यामा परेका छन् ।' उनले ज्ञापनपत्रमा भनेकी छन्, 'सरकारले यस्ता विपन्न वर्गका लागि ल्याएको राहतमा आम श्रमजीवीको पहुँच पुग्न सकेको छैन । निम्न वर्गका मजदुरहरुका लागि तत्काल राहत प्याकेज घोषणा गरी उनीहरुलाई दिलाईयोस्।' न्यून आय भएका, एकल महिला, अपांग, गरीबीको रेखा मुनि रहेका तथा सीमान्त समुदायका मानिसहरुको पहिचान गरी कम्तिमा आउँदो छ महिनाका लागि न्यूनतम मासिक ५ देखि ७ हजार रुपियाँ तत्काल उपलब्ध गराउने व्यवस्था मिलाउन सांसद संग्रौलाले माग गरेकी छन् । सांसद डा डिला संग्रौलाले श्रममन्त्री रामेश्वर राय यादवलाई पठाएको ज्ञापनपत्र १४ बैशाख, २०७७ माननीय रामेश्वर राय यादव ज्यू, श्रम, रोजगार तथा सामाजिक सुरक्षा मन्त्रालय सिंहदरबार, काठमाडौँ विषयः ज्ञापनपत्र विश्वव्यापी रुपमा फैलिएको कोरोना भाइरस (कोभिड१९) बाट विदेशमा रहेका लाखौं नेपाली श्रमिक पनि नराम्ररी प्रभावित भएको यहांलाई अवगतै छ । उनीहरुको जीउज्यान, रोजगारी र सेवासुविधाको रक्षाको लागि नेपाल सरकारले के पहल गरेको छ ? त्यसको स्पष्ट जानकारी दिन माग गर्दै निम्न कुराहरु पुरा गर्नको लागि यो ज्ञापनपत्र पेश गरेकी छु । यसलाई संबोधन गर्न कत्ति पनि ढिला नगरी त्यसको जानकारी सार्वजनिक गर्न आह्वान समेत गर्दछु । १) रोजिरोटीका लागि तेस्रो मुलुक पुगेका ४० लाख भन्दा बढी श्रमिकहरु मध्ये अधिकांश श्रमिकहरु कोरोनाका कारण विदेशमा अलपत्र अवस्थामा छन् । बहुसंख्यक नेपाली कामदार भएका खाडी मुलुक र मलेसियामा रोजगारदाताहरुले उनीहरूलाई कामबाट निकाल्न र बेतलबी बिदामा राख्न थालेका छन् । काम गुमेका तथा खान बस्न समस्या भएका श्रमिकहरुले उद्धारका लागि हारगुहार गरिरहेका छन् । सरकारले सम्वन्धित मुलुकमा रहेका कूटनीतिक नियोगहरुसंग समन्वय गरी समस्या समाधानको पहल गर्ने भने पनि दूतावासहरूले श्रमिकहरुका कुरा नसुनेका गुनासाहरु आइरहेका छन् । विदेशमा अलपत्र अवस्थामा रहेका श्रमिकहरुको उद्धार र इच्छुकहरूलाई तत्काल स्वदेश ल्याइयोस् । २) मजदुरीका लागि छिमेकी मुलुक भारत पुगेर सिमानामा आएका नेपाली नागरिकहरुलाई सरकारले देश प्रवेश गर्न नदिइ जिम्मेवारीबाट पन्छिएको छ । उनीहरू सीमानामा एकदमै नाजुक र असुरक्षित अवस्थामा बस्न वाध्य छन् । यस्तो अवस्थालाई अनदेखा नगरियोस् । उनीहरूलाई तत्काल स्वदेश ल्याइ सुरक्षित क्वारेन्टाइनमा राख्ने व्यवस्था गरियोस् । ३) कोरोनाका कारण विदेशबाट लाखौं नेपालीहरु रोजगारी गुमाएर फर्किने अवस्था छ । देश भित्रै पनि लाखौंको रोजिरोटी गुम्ने पक्का छ । कोरोना महामारीपछि सिर्जना हुने भयावह बेरोजगारी समस्या समाधानका लागि सरकारले पूर्व तयारी गर्न आवश्यक छ । जसका लागि आन्तरिक रोजगारी सृजना र प्रवर्द्धन गर्ने कार्यक्रम तत्काल ल्याइयोस् । ४) विदेशमा एकातिर श्रमिकहरु कोरोनाको त्रासमा दिन कटाइरहेका छन् । अर्का्तिर लकडाउन अवधिमा क्वारेन्टाइनमा रहेको समयको पारिश्रमिक रोजगारदाताले उपलब्ध नगराए अबको समयमा कसरी छाक टार्ने भन्ने चिन्तामा छन् । यस्तो जटिल अवस्थामा क्वारेन्टाइनमा रहेका श्रमिकहरुलाई पनि शत प्रतिशत पारिश्रमिकको ग्यारेन्टी गरियोस् । ५) खाडी, मलेसिया लगायत विभिन्न मुलुकमा कोरोना बाहेकका कारणले ज्यान गुमाएका एक सय भन्दा बढी श्रमिकहरूको शव भएको जानकारी आएको छ । दाहसंस्कारका लागि स्वदेश ल्याउने वा सम्वन्धित मुलुकमै गर्ने भन्ने विषयमा मृतकका आफन्तसंग समन्वय गरी टुंगो लाइयोस् । दाहसंस्कारका लागि आफ्ना आफन्तका शव स्वदेश ल्याउन इच्छुक परिवारका लागि यथाशिघ्र शव नेपालल्याई सम्बन्धित परिवारलाई जिम्मा लगाउने व्यवस्था मिलाइयोस् । ६) कोरोना भाइरस संक्रमणका कारण कतिपय श्रमिकहरुको मृत्यु हुनुका साथै गंभीर बिरामी अवस्थामा समेत छन् । दाहसंस्कारको लागि शबको व्यवस्थापन र विरामीको उपचारको के भएको छ, खोजी गरी तत्काल पहल गरियोस् । ७) अन्तर्राष्ट्रिय आप्रवासन कानुनले आप्रवासी श्रमिकलाई सम्बन्धित देशका नागरिक र श्रमिक सरह सुरक्षित हुन र बांच्न पाउने अधिकारलाई सुनिश्चित गरेको छ । यस्तो बिपत्तिको घडीमा नेपाल सरकार र बिदेशस्थित नेपाली कूटनीतिक नियोगहरुले नेपाली श्रमिकको स्वास्थ्य, खानपिन र जीवन रक्षाको लागि गंभीर पहल गर्न सरकारले तुरुन्त निर्देशन देओस् । ८) भिसाविहीन वा भीसाको म्याद नथपिएर काम गर्न वाध्य नेपालीले स्वदेश फर्कन अनुरोध गर्दै सम्बन्धित कूटनितीक नियोगहरूमा सम्पर्क गरिरहेका छन् । उनीहरुलाई स्वदेश फर्किने वातावरण मिलाइयोस् । ९) नियमित रुपमा काम गरिरहेका नेपाली श्रमिकहरू स्वदेश आउन चाहेमा उनीहरुले पाउने तलब, उपदान लगायतका सेवा सुविधा उपलब्ध गराएर स्वदेश फर्किने बातावरण मिलाइयोस् । यो समस्याको तत्काल हल गर्न प्रयास गरियोस् । १०) मुलुक एक महिना भन्दा बढी समयदेखि पूर्ण लकडाउनमा छ । लकडाउनका कारण दैनिक ज्याला मजदुरी गरेर बिहान बेलुका छाक टार्नेहरु ठूलो समस्यामा परेका छन् । सरकारले यस्ता विपन्न वर्गका लागि ल्याएको राहतमा आम श्रमजीवीको पहुंच पुग्न सकेको छैन । सरकारले अहिले उपलब्ध गराएको राहतले एक छाक टार्न पनि नपुग्ने देखिएको छ । निम्न वर्गका मजदुरहरुका लागि तत्काल राहत प्याकेज घोषणा गरी उनीहरुलाई दिलाईयोस् । ११) अन्तर्राष्ट्रिय अनुभवले पनि यस्तो संकटको बेला सरकारले सामाजिक सुरक्षा कार्यक्रमहरुलाई विस्तार र प्रभावकारी बनाउनु पर्ने देखाएका छन्। न्यून आय भएका, एकल महिला, अपांग, गरीबीको रेखा मुनि रहेका तथा सीमान्त समुदायका मानिसहरुको पहिचान गरी कम्तिमा आउंदो छ महिनाका लागि न्यूनतम मासिक ५ देखि ७ हजार रुपियाँ तत्काल उपलब्ध गराउने व्यवस्था मिलाइयोस् । सामाजिक सुरक्षा भत्ता पाइरहेका व्यक्तिहरुका लागि कम्तीमा तीन महिनाको भत्ता अग्रिम उपलब्ध गराउने व्यवस्था मिलाइयोस् । भत्ताको वितरण न्यायोचित र पक्षपातरहित होस् भन्ने सुनिश्चित गर्न प्रमुख प्रतिपक्षी दल लगायत, नागरिक समाज तथा संचारकर्मीहरु समेत रहेको अनुगमन टोली गठन गरियोस् । डा डिला संग्रौला सदस्य, प्रतिनिधि सभा नेपालीको उद्धार गर्न कांग्रेसको माग"
सांसद अपहरण मुद्दा दर्ताका लागि महोत्तरी जान काठमाडौं परिसरको सुझाव,"काठमाडौं : महानगरीय प्रहरी परिसर काठमाडौंले पूर्वप्रधानमन्त्री बाबुराम भट्टराईसहित जनता समाजवादी पार्टीका नेताले लिएर गएको सांसद अपहरण सम्बन्धी मुद्दा दर्ता गर्न अस्वीकार गरेको छ । परिसरको मुद्दा शाखाका डीएसपी कृष्ण चन्द र एसपी सोमेन्द्र सिंह राठोरले घटनास्थल महोत्तरीमै दर्ता गर्नुपर्ने भन्दै मुद्दा दर्ता गर्न अस्वीकार गरेका हुन् । मुद्दा दर्ता गर्न शाखाका प्रहरी अधिकारीले आनाकानी गरेपछि प्रहरी परिसरका प्रमुख एसएसपी श्याम ज्ञवालीसँग नेताहरुले छलफल गरेका थिए। उनलेसमेत मु्दा दर्ता गर्न अस्वीकार गरेको बाबुरामका सहयोगी विश्वदीप पाण्डेले जानकारी दिए । 'प्रहरीले जाहेरी लिन मानेन । अब किटानी जाहेरी नेपाली जनताकोमा दिने हो', उनले भने, 'बाँकी फैसला अब जनअदालतले गर्छ ।' पूर्वप्रधानमन्त्री भट्टराईसहितका नेता आइतबार दिउँसो सत्तारुढ नेपाल कम्युनिस्ट पार्टी (नेकपा)का सांसद महेश बस्नेत र किसान श्रेष्ठसँगै पूर्वआईजीपी सर्वेन्द्र खनालविरुद्ध अपहरण तथा शरीर बन्धकको मुद्दा दर्ता गर्न पुगेका थिए । मुद्दा दर्ता गर्न अपहरित भएका भनिएका सांसद एवं पूर्व स्वास्थ्यमन्त्री डा सुरेन्द्र यादवसमेत टेकु पुगेका थिए । वैशाख १० गते महोत्तरी पुगेर सांसदद्वय बस्नेत, श्रेष्ठ र पूर्वआईजीपी खनालले तत्कालीन समाजवादी पार्टी फुटाउने प्रयास गरेको आरोप लागेको छ। सोही प्रयासस्वरुप उनीहरुले सांसद यादवलाई अपहरण गरेर काठमाडौं ल्याएका थिए। समाजवादी पार्टीका नेताले प्रधानमन्त्रीकै निर्देशनमा सांसद यादवको अपहरण गरेको दाबी गरेका छन्। महोत्तरीबाट अपहरणको शैलीमा काठमाडौंको नक्सालस्थित मेरियट होटलमा राखेपछि सांसद यादव डा भट्टराई र नेता उपेन्द्र यादवको सम्पर्कमा पुगेका थिए। सर्वेन्द्रले गिराएको प्रहरी साख अपहरण मुद्दा दर्ता गर्न बाबुरामसहितका नेता पुगे प्रहरी परिसर टेकु सांसद यादव स्वयमले आफूलाई अपहरणकै शैलीमा काठमाडौं ल्याएको सञ्चार माध्यमलाई बताएका छन्। उता सांसद र आईजीपी खनालले भने सहमतिमा हाँसीखुसी यादवलाई काठमाडौं ल्याएको बताएका छन्।"
डा यादवको अपहरण भएकोप्रति चिकित्सक संघको आपत्ति,"काठमाडौं : नेपाल चिकित्सक संघले संघका आजीवन सदस्य डा सुरेन्द्र यादवलाई निवासबाटै अपहरणको शैलीमा काठमाडौं ल्याइएको भन्दै आपत्ति जनाएको छ। आइतबार विज्ञप्ति सार्वजनिक गर्दै संघले घटनामा संलग्नलाई कडा कारबाही गर्न मागसमेत गरेका छन्। नेपाल चिकित्सक संघका आजीवन सदस्य डा सुरेन्द्र यादवज्यू कोभिड१९ को रोकथामका लागि प्रदेश नम्बर २ को उच्च स्तरीय स्वास्थ्य सल्लाहकार समितिमा रही काम गरिरहेको अवस्थामा उहाँको निवासबाटै अपहरणकै शैलीमा काठमाडौं ल्याइएकोप्रति चिकित्स संघको गम्भीर धयानाकर्षण भएको छ, विज्ञप्तिमा भनिएको छ, यस्तो प्रकारको घटनामा संलग्नमाथि अबिलम्ब छानबिन गरी सत्यतथ्य सार्वजनिक गर्दै कानुन बमोजिम कारवाही गर्न नेपाल चिकित्सक संघ नेपाल सरकारसमक्ष जोडदार माग गर्दछ।"
पोखराको कृषि बजारमा सेनिटाइज टनेल,"पोखरा : पश्चिमाञ्चल क्षेत्रीय अस्पताल र आफ्नै कार्यालयपछि पोखरा महानगरपालिकाले कृषि बजारमा स्वचालित सेनिटाइज टनेल जडान गरेको छ। स्वाचालित सेनिटाइज टनेल आइतबार महानगरले कृषि बजार उपजलाई हस्तान्तरण गर्यो। कोरोना भाइरस मानिसका कपडाबाट नफैलियोस् भनी सेनिटाइजर गर्न टनेल बनाएर महानगरले दिएको हो। महानगरपालिकाका मेयर मानबहादुर जिसीले कृषि बजार उपजको बजार व्यवस्थापन समितिलाई आइतबार उक्त टनेल हस्तान्तरण गरेका हुन्। मेयर जिसीले कृषि बजार उपजमा पनि मानिसका भीडभाड हुने भएकाले कोरोनाको संक्रमणलाई न्यूनीकरण गर्न महानगरले टनेल जडान गरेको बताए। भीडभाड हुने सरकारी कार्यालयहरु, अस्पतालहरु, डिपार्टमेन्ट स्टोर्स लगायतमा पनि टनेल जडान गर्नुपर्छ, उनले भने। कृषि बजार उपज बजार व्यवस्थापन समितिका अध्यक्ष छेवाङ लामाले महानगरले कृषि बजारलाई महत्व दिएर टनेल जडान गरिदिएकोमा महानगरप्रति आभार व्यक्त गरे। पोखरा विश्वविद्यालयको नेपाल इनोभेसन टेक्नोलोजी एन्ड इन्टरप्रेनियरसिपका रवि भण्डारी, विनोद भट्टराई, विनोद गिरी, सरोज कोइरालाको टिमले टनेल निर्माण गरेको हो। महानगरपालिकाले नगरवासीका गुनासो सुनेर सम्भव भएसम्म तत्काल सम्बोधन गर्न पैसा नलाग्ने हटलाइन नम्बर ११८१ र ११८६ समेत सञ्चालन गरेको छ। नगरबासीले आफूलाई परेका समस्या टोलफ्री नम्बर ११८१ र ११८६ मा फोन गरेर टिपाउन सक्ने महानगरले बताएको छ। वैशाख ३ गतेदेखि ११८१ नबर सञ्चालन भएकोमा अर्को नम्बर ११८६ आइतबारदेखि सञ्चालनमा आएको हो। कोरोना भाइरसको महामारीको समयमा नगरवासीका स्वास्थ्य सम्बन्धी गुनासा, लकडाउनले जोखिममा परेका समुदायको समस्या लगायत नगरवासीका हरेक गुनासो सुनेर सम्भव भएसम्म तत्काल सम्बोधन गर्न टिम पनि बनाइएको पोखरा महानगरपालिका सूचना अधिकारी भरतराज पौडेलले बताए। समस्यामा परेका व्यक्तिहरुको उद्धार गर्नुपरेमा पनि ११८१ र ११८६ नम्बरमा फोन गरेर जानकारी दिन सकिने महानगरपालिकाले बताएको छ।"
युवक मृत्यु प्रकरणः वडाध्यक्षसहित १६ जनाविरुद्ध अनुसन्धान सुरु,"दमौली : गत बिहीबार एक युवक मृत भेटिएको प्रकरणमा तनहुँ प्रहरीले जन प्रतिनिधिसहित १६ विरुद्ध जाहेरी दर्ता गरेर अनुसन्धान थालेको छ । बुधबार घरबाट साथीसँग घुम्न निस्किएका भानु १ भन्सारका २१ वर्षका प्रवीण गुरुङ भोलिपल्ट दिउँसो भानु नगरपालिका ६ नाब्रुँगको फापरखोल्सामा मृत भेटिएका थिए । स्थानीय युवासँगको झडपमा मृत्यु भएका ठानिएका गुरुङको मृत्युको घटनामा आफन्तले किटानीसहित भानु ६ का वडाध्यक्ष प्रकाश मल्ल टाइसनसहित १६ जनाविरुद्ध कर्तव्य ज्यान मुद्दामा अनुसन्धानको माग गर्दै जाहेरी दिएका थिए । प्रहरीले अन्य संदिग्ध युवालाई पक्रे पनि वडाध्यक्षलाई भने पक्रेको थिएन । तर घटना शंकास्पद भएको भन्दै आफन्तले जनप्रतिनिधिको घटनामा संलग्नताको आरोप लगाएपछि अध्यक्ष मल्ल आफैँ प्रहरी सम्पर्कमा आएका थिए । घटना थाहा भए पनि लुकाउन भूमिका खेलेको भन्दै स्थानीयले यसमा मल्लको जिम्मेवारी रहेको आरोप लगाएका थिए । मल्ल आफैं सम्पर्कमा आएपछि प्रहरीले आइतबार उनीहरुविरुद्ध तनहुँ जिल्ला अदालतबाट कर्तव्य ज्यान मुद्दामा अनुसन्धानका लागि म्याद लिएको छ । जाहेरी परेका सबैविरुद्ध अदालतबाट म्याद लिएर अनुसन्धान थालेका छौं, प्रहरी उपरीक्षक विनोद शिलवालले भने । आफन्तले जनप्रतिनिधिविरुद्धको जाहेरी दर्ता गर्न नमानेको भन्दै आलोचना भएपछि प्रहरीले मल्लविरुद्धको जाहेरी दर्ता गरेको थियो । घरबाट साथीभाईसँग नाब्रुङ गएका प्रवीणले स्थानीय एक होटलमा खाजा खाएका थिए । साथीहरुसँग नै रहेका बेला स्थानीय युवासँग होटलमा खाजा खाने क्रममा उनीहरुबीच विवाद भएको स्थानीयको भनाइ छ । विवाद बढेपछि झडप हुन लागेकाले चार जनाको संख्यामा गएका युवा भागेका थिए । तीन युवा घर फर्किए पनि प्रवीण नफर्केपछि परिवारले खोजी थाल्दा घटनाको भोलिपल्ट दिउँसो खोल्सामा शव भेटेको थियो । अरु तीन जना घर फर्किए पनि प्रवीण भोलिपल्टसम्म घर न आएपछि खोजी गर्दा भीरबाट केही तल खोल्सामा उनको शव भेटिएको प्रहरी नायब उपरीक्षक लिलाराज लामिछानेले बताए । प्रहरीका अनुसार उनको टाउको र कानमा चोट छ । भाग्ने क्रममा उनी भीरबाट खसेको वा झडपमा ज्यान गएको अनुसन्धान भइरहेको प्रहरीको भनाइ छ । त्यसयता घटनाको अनुसन्धान गर्न परिवारले दबाब दिएका छन् । उनीहरुले कुटपिटबाट हत्या भएको भन्दै संलग्नताको आरोपमा स्थानीय युवाविरुद्ध जाहेरी दिएका थिए । तर घटनाबारे जानकारी भए पनि सार्वजनिक नगरेको भन्दै स्थानीय वडाध्यक्षमाथि पनि अनुसन्धान हुनुपर्ने माग स्थानीयले गरेपछि उनी प्रहरीको अनुसन्धान घेरामा आएका थिए ।"
२६ दिन क्वारेन्टाइनमा बसेकालाई फेरी १४ दिन क्वारेन्टाइन,"सन्धिखर्क : रोजगारीको लागि भारतको विभिन्न स्थानमा गएका र घरमा फर्किँदा सीमानामै लकडाउनमा परेका १ सय २८ जनालाई अर्घाखाँची ल्याएर फेरी क्वारेन्टाइनमा राखिएको छ । २६ दिन भारतको नौतुनुवाको एक विद्यालयको कवारेन्टाइनमा राखेर जिल्लामा ल्याइएका उनीहरुलाई फेरी १४ दिनको लागि स्थानीय सरकारले बनाएको क्वारेन्टाइनमा राखिएको प्रमुख जिल्ला अधिकारी विजयराज पौडेलले बताए । जिल्ला प्रशासन कार्यलयमा बसेको सबै पक्षीय बैठकबाट भारत र नेपाल सरकारको सहकार्यबाट सीमानाको क्वारेन्टाइनमा बसेका उनीहरुलाई आफ्नो घरमा ल्याइएको हो । भारतबाट आएका उनीहरुलाई भैरहवामा कोरोना परीक्षण गरेर ल्याइएको भएपनि कोरोनाको लक्षण नदेखिको हुनसक्ने भन्दै फेरी कवारेन्टाइनमा राखिएको सहायक प्रमुख जिल्ला अधिकारी विष्णुराज वेल्वासेले बताएका छन् । भारतमा रोजगारी गरी फर्किएका मालारानी गाउँपालिकाका ९३, सन्धिखर्क नगरपालिका २०, पाणिनि गाउँपालिकाका ९, छत्रदेव गाउँपालिकाका ४ र शितगंगा नगरपालिकाका १ गरी एक सय २८ जनालाई सम्बन्धित पालिकाको क्वारेन्टाईनमा राखिएको छ । आफ्ना पालिकाका वासिन्दालाई सम्बन्धित पालिकाले नै व्यवस्थापन गर्ने गरी क्वारेन्टाइनमा राखिएको हो । लकडाउनका कारण उनीहरु विगत २६ दिनदेखि नौतुनुवाको एक विद्यालयमा क्वारेन्टाइनमा थिए । भारतीय सीमानाबाट आएकालाई क्वारेन्टाइनमा राख्ने तर काठमाडौंबाट आएकलाई क्वारेन्टाइनमा नराखेर घरघरमै पठाए पछि स्थानीय त्रसित बनेका छन् । काठमाडौंबाट आउनेमा पनि कोरोना संक्रमण भएको छ कि र त्यो रोग आफूलाई सर्ने होकी भनेर त्रसित बनेका हुन्। काठमाडौंबाट जिल्ला भित्रिएका ४ सय १ जनामध्ये २६ जना मात्र क्वारेन्टाइनमा बसेका छन् । अरु सबै घरघरमा गएका छन् । काठमाडौंबाट जिल्ला भित्रिएकालाई स्थानीय सरकारले निर्माण गरेको क्वारेन्टाइनमा राख्ने गरी स्थानीय तहलाई जिम्मा दिने निर्णय भएपनि उक्त निर्णय कार्यन्वयन हुन सकेन । सबैलाई २ हप्ता क्वारेन्टाइनमा राख्न कोभिड १९ क्राइसिस म्यानेजमेन्ट कमिटीको बैठक र जिल्ला विपद व्यवस्थापन समितिको बैठकले निर्णय गरेपनि उक्त निर्णय स्थानीय सरकारले पालना गर्न सकेका छैनन् । जानकारीविना जिल्लामा काठमाडौंबाट पठाउँदा समस्या भएको सन्धिखर्क नगरपालिकाका नगर उपप्रमुख ठाकुर कुमार विकले बताए । जिल्लाका ६ वटा स्थानीय सरकार मध्ये सन्धिखर्क नगरपालिका, शितगंगा नगरपालिका, छत्रदेव गाउँपालिका, पाणिनि गाउापालिका र मालारानी गाउँपालिका गरी पाँच स्थानीय सरकारले सबैलाई घरघरमा पठाएका छन् । तर भुमिकास्थान नगरपालिकाले सबैलाई स्थानीय सरकारले बनाएको क्वारेन्टाइनमा राखेको छ । सन्धिखर्क नगरपालिकाका ७२ , शितगंगा नगरपालिकाका २४, भुमिकास्थान नगरपालिकाका २६, मालारानी गाउँपालिकाका ७३, छत्रदेव गाउँपालिकाका ११५ , पाणिनि गाउँपालिकाका ६५ जना र गुल्मीका २३ र प्युठानका ३ जना गरी चार सय १ जना अर्घाखाँची आएका हुन् । सन्धिखर्क नगरपालिकाका ७२ जना सबैलाई होम क्वारेन्टाइनमा सुरक्षित रुपमा रहेर सावधानीपुर्वक बस्ने गरी घरघरमा पठाइएको सन्धिखर्क नगरपालिकाका नगर प्रमुख कमल प्रसाद भुसालले बताए । काठमाडौंमा सेल्फ क्वारेन्टाइनमा बसेका उनीहरुले घरमै सुरक्षित बस्नेगरी पठाइएको उनले बताएका छन् । भुमिकास्थान नगरपालिकाका २६ जनालाई स्थानीय सरकारले बनाएको क्वारेन्टाईनमा राखिएको नगर प्रमुख रेशम थापाले बताए । स्थानीय सरकारको रुपमा रहेका सन्धिखर्क नगरपालिका, शितगंगा नगरपालिका, छत्रदेव गाउँपालिका ,पाणिनि गाउँपालिका र मालारानी गाउँपालिकाले सबैलाई साबधानी अपनाएर होम क्वारेन्टाइनमा बस्न आग्रह गरेअनुसार सबैलाई घरघरमा पठाएका हुन्।"
भैरहवामा विपन्न वर्गसहितफ्रन्टलाइनरलाई निःशुल्क खाना,"भैरहवा : लकडाउनका कारण समस्यामा परेका सर्वसाधरणलाई निःशुल्क खाना खुवाउन सुरु गरेको छ । भैरहवाको नयाँगाउँरानीगाउँ युवा समाज पक्लिहवाद्वारा व्यक्तिगत लगानीमा लकडाउनका कारण समस्यामा परेका र फ्रन्टलाइनमा रहेर कोरोना संक्रमणसँग जुधिरहेकालाई खाना खुवाउन सुरु गरिएको हो । समाजले गत हप्तादेखि खाना खुवाउने अभियान सुरु गरेको हो । लकडाउनले होटल बन्द रहँदा अस्पतालमा रहेका बिरामी, बिरामीको कुरुवा र स्वास्थ्यकर्मीलाई समस्यामा परेपछि नजिकै रहेको यूनिभर्सल कलेज अफ मेडिकल साइन्सेस शिक्षण अस्पताल (मेडिकल कलेज) परिसरमा खानाको मेस संचालन गरिएको हो । हप्तामा दुईपटक संचालन हुने मेसमा लकडाउनले खानाको अभाव झेलिरहेका समाज वरिपरि क्षेत्रका विपन्न वर्गका परिवार र फ्रन्टलाइनमा रहेर काम गरिरहेका सुरक्षाकर्मी, पत्रकारलाईसमेत निःशुल्क खानाको व्यवस्थापन गरिएको समाजका अगुवा सुशिल गुरुङले बताए । लकडाउनले अहिले धेरै समस्यामा छन्, हाम्रो समाजको सानो प्रयासले पनि कसैको समस्या टर्छ भने हामी किन अघि नबढ्नु ?, स्थानीय गुरुङले भने, त्यसैले समस्यामा परेकालाई लक्षित गर्दै हामीले निःशुल्क खाना खुवाउने अभियान सुरु गरेका हौँ । हामीहरुकै लागि स्वास्थ्यकर्मी, सुरक्षाकर्मी र पत्रकारहरु फ्रन्टलाइनमा रहेर दिनरात फिल्डमा खटिएका छन्, उनीहरुलाई कसले हेर्ने? खाना खुवाएर भए पनि सहयोग गर्नुपर्छ भन्ने भावनाले हामी अघि बढेका हौँ ,उनले थपे । उनले समाजबाट दोस्रो चरण निःशुल्क शकाहारी खाना अभियान अन्तर्गत आइतबार ३ सय ५० जनालाई नास्ता र सात सय जनालाई खाना खुवाइएको बताए । यसअघि पहिलो चरणमा सात सय जनालाई खाना खुवाइएको थियो । उनले लकडाउन अवधिभरि निःशुल्क शाकाहारी खाना मेस संचालन हुने बताए । स्थानीय सिद्धार्थनगर नगरपालिकाले राहत वितरणको उचित व्यवस्थापन गर्न नसक्दा समाजिक संघ संस्था, स्थानीय समाज अगाडि सरेर समस्यामा परेकालाई सहयोग गरिरहेका छन् ।"
"प्रदेश ५ मा तीन स्थानबाट पीसीआर सेवा सुरु, ३२३ स्वाब परीक्षण : सबै नेगेटिभ","बुटवल : पाँच नम्बर प्रदेशका तीन स्थानबाट कोरोनाको पीसीआर परीक्षण थालिएको छ । दाङको घोराहीमा पीसीआर मार्फत् कोरोना परीक्षण सुरु भएसँगै अब तीन स्थानबाट आरटीपीसीआर परीक्षण थालिएको हो । सामाजिक विकास मन्त्रालयका अनुसार यसअघि रुपन्देहीको भैरहवा र बाँकेको नेपालगञ्जमा पीसीआर परीक्षण सुरु भइसकेको छ । तीनै स्थानमा पीसीआर परीक्षण भए पनि निकै ढिला परीक्षण भइरहेको छ । भैरहवामा अहिलेसम्म जम्मा १५७ वटा स्वाब मात्रै परीक्षण गरिएको छ । बाकेमा ४० जनाको परीक्षण भएको छ । प्रदेश ५ बाट १२६ वटा स्वाव परीक्षणका लागि काठमाडौं पठाइएको स्वास्थ्य निर्देशनालयले जनाएको छ । र्यापिड टेस्ट बढाईए पनि पीसीर परीक्षण निकै कम गरिएको छ । स्वाब संकलन गरिएकामध्ये बाकेका १ सय २० जना रहेका छन् । अहिलेसम्म रुपन्देही र बाकेबाट परीक्षण हुँदै आएको थियो । यहाँ परीक्षणमा ढिलाई भएपछि काठमाडौं समेत पठाइएको छ । दाङबाट समेत परीक्षण सुरु भएपछि अब काठमाडौं लैजानु नपर्ने निर्देशनालयले जनाएको छ ।दाङ घोराहीस्थित राप्ती स्वास्थ्य विज्ञान प्रतिष्ठानमा शुक्रबारदेखि पीसीआर विधिबाट कोरोनाको परीक्षण सुरु गरिएको उपकुलपति डा संगिता भण्डारीले बताइन् । बैशाख १ गतेदेखि नै सुरु गर्ने भनिए पनि मेसिन आउन ढिला हुँदा प्रयोगशाला स्थापनामा समय लागेको उनले बताइन् । अहिले प्रतिष्ठानको आइसोलेसनमा रहेका ९ र एक कैदी गरी १० जनाको स्वाब परीक्षण भइरहेको भण्डारीले जानकारी दिइन् । पीसीआरमा एकैपटकमा ८० जनासम्मको परीक्षण गर्न सकिने क्षमता भएकाले अब यस क्षेत्रका बिरामीलाई सहज हुने जिल्ला स्वास्थ्य कार्यालय प्रमुख सुनिता पौडेलले बताइन् । प्रदेश सरकारले प्रदेश ५ को भैरहवा, नेपालगञ्ज र दाङमा प्रयोगशाला स्थापना गर्ने निर्णय भएअनुसार घोराहीस्थित प्रतिष्ठानमा पीसीआर मेसिन राखिएको हो । यसअघि स्वाब परीक्षणका लागि भैरहवा या काठमाडौं लैजानुपर्ने बाध्यता थियो । हालसम्म प्रदेशमा ३ सय २३ वटा स्वाब परीक्षण भएको छ । प्रदेशका दाङ, बाँके र रुपन्देहीमा गरेर २ सय २० शैय्याका ४ वटा कोरोना विषेश अस्थाइ अस्पताल सञ्चालित छन् । प्रदेशका विभिन्न जिल्लामा १२ हजार ८ सय ९९ शैय्या क्षमता भएका ४ सय ६९ वटा क्वारेण्टाइन रहेका छन् । प्रदेशमा करिब ३ हजार ३ सय २६ जनाको आरडीटीबाट कोरोना परिक्षण गरिएको छ । तीमध्ये एक जनाको मात्रै पोजेटिभ नतिजा आएको थियो ।"
हिमपहिरोमा हराएका २ कोरियन पर्यटकको शव फेला : १ नेपाली र २ कोरियन पर्यटकको खोजी जारी,"पोखरा : अन्नपूर्ण आधार शिविरको पदयात्रा मार्गमा माघ ३ गते गएको हिमपहिरोमा हराएका दुई कोरियन पर्यटकको शनिबार शव फेला परेको छ । प्रतिकुल मौसमको कारण शनिबार ल्याउन नसकिएको शव आइतबार नेपाल आर्मीको हेलीकोप्टरबाट पोखरा ल्याएर पोखरा स्वास्थ्य विज्ञान प्रतिष्ठान अन्तर्गत पश्चिमाञ्चल क्षेत्रीय अस्पतालमा राखिएको जिल्ला प्रहरी कार्यालय कस्कीका प्रमुख एसपी दानबहादुर कार्कीले जानकारी दिए । शनिबार दिउँसो एउटा शव हिउँमै र अर्को शव पानीले खोदलेको क्षेत्रमा फेला परेको उनले जानकारी दिए । हिमपहिरोमा परी अझै हराइरहेका एक नेपाली र दुई कोरियन नागरिकको नेपाल आर्मी, नेपाल प्रहरी, एक्यापका प्रतिनिधि र स्थानीयको सक्रियतामा खोजी भइरहेको प्रहरीले बताएको छ । कास्की जिल्लाको अन्नपूर्ण गाउँपालिलका वडा नम्बर ११ हिमालय र देउरालीको बीचमा पर्ने हिङ्कुखोलामा माघ ३ गते गएको पहिरोमा परी ४ कोरियन पर्यटक, ३ नेपालीसहित ७ जना हराएका थिए । त्यही क्षेत्रको हिमपहिरोमा हराएका नेपाली पर्यटक सहयोगी ५१ वर्षीय मेमबहादुर तामाङको शव बुधवार फेला परेको थियो । यसअघि नेपाली गाइड सरोज परियारको शव गत चैतमा फेला परेको हो । सरोजका दाजु सन्दिपको सक्रियतामा बाबुराम विकको नेतृत्वमा हिमपहिरोमा खोजी गर्दा गत चैतमा सरोजको शव फेला परेको थियो । हिमपहिरो क्षेत्रमा अझै पनि हिउँ रहेको र तल्लो भागमा हिउँ केही पग्लिएकोले हराएकाको खोज गर्न केही सजिलो भएकोले फेला पार्न सहज भएको प्रहरीले बताएको छ ।"
दश दिनमै बन्योअस्पताल,"सुर्खेत : रुकुमपश्चिममा स्थानीयले रातारात अस्पताल निर्माण गरेका छन्। कोरोना त्रासका कारण लकडाउन भए पनि स्थानीयले १० दिनमै अस्पताल तयार पारेका हुन्। जिल्लाको आठबीसकोट नगरपालिकाको केन्द्र रहेको राडीबजारमा १४ शैयाको सुविधायुक्त अस्पताल निर्माण भएको छ। स्थानीयको सक्रियतामा रातारात अस्पताल निर्माण भएको नगरपालिकाले जनाएको छ। कोरोनाको उपचारका लागि भन्दै यो अस्पताल तयार पारिएको हो। आठ वटा कोठा रहेको अस्पतालको पक्की भवनमा १४ शैया रहेका छन्। नगरप्रमुख गोर्खबहादुर केसीले करिव ७२ लाख रुपैयाँको लागतमा १० दिनमै अस्पताल तयार भएको बताए। उनकाअनुसार यो अस्पतालमा कोरोनाको उपचारका लागि आइशोलेसन वेडको पनि व्यवस्था गरिएको छ। नगर प्रमुख केसीका अनुसार ६ वटा बेडलाई मापदण्डअनुसार आइसोलेसन कक्ष र बाँकी आठवटा बेडलाई सामान्य उपचार कक्षमा राखिएको छ। एयर कन्डिसन सुविधासहितका ६ वटा कोठामा एटेच बाथरुम, तातोपानी आउने प्रविधि र भाइटलसाइन मनिटर पनि जडान गरिएको छ। अस्पताल निर्माण गर्न स्थानीय नागरिकसँगै राजनीतिक दल, जनप्रतिनिधि र ८० जना मजदुर खटिएका थिए। अस्पतालय निर्माण गर्न नगरका स्थानीय बासिन्दाले १५ लाख रुपैयाँ सहयोग गरेको नगरपालिकाले जनाएको छ। त्यस्तै ४० लाख रकम सांसद विकास कोष र बाँकी रकम नगरपालिकाले वेहोरेको नगरप्रमुख केसीले जानकारी दिए। उनले भने,कोरोनाको महामारीविरुद्ध लड्न जनताले साथ दिए, नगरपालिकाको योजना सफल भयो। नगरप्रमुख केसीले जनताको प्रत्यक्ष सक्रियता भएका कारण १० दिनमै अस्पताल तयार भएको जनाए।अस्पताल निर्माणभएसँगै १८ जना स्वास्थ्यकर्मी तयारी अवस्थामा राखिएको छ। कोरोना संक्रमितको उपचारमा खटिने स्वास्थ्यकर्मीहरु १४ दिनपछि क्वारेन्टाइन बस्नेगरी तीन वटा टीमको व्यवस्था गरिएको नगरपालिकाले जनाएको छ। लकडाउनको बिचमै तोकिएको दुरी कायम गरेर काम भएको नगर प्रमुख केसीको भनाइ छ। अस्पतालमा स्थानीयको मेहनत र लगानी रहेको भन्दै उनले अक्सिजनको व्यवस्था गरिएको जानकारी दिए। कोरोनाको आशंका भएका र पुष्टी भइसकेका विरामीलाई छुट्टाछुट्टै राखेर उपचार गरिने नगरपालिकाले जनाएको छ। अब नगर अस्पतालमा रहेका चिकित्सकको नेतृत्वमा यो अस्पतालमा उपचार हुनेछ। कोरोना महामारी टरेपछि यो अस्पताललाई सबै प्रकारका सरुवा रोगको उपचारमा प्रयोग गर्ने नगरपालिकाको योजना छ। स्थानीय श्रम सहकारीको अगुवाइमा अस्पताल निर्माण भएको रुकुमपश्चिमबाट निर्वाचित प्रतिनिधि सभाका सदस्य जनार्दन शर्माले बताए। अस्पताल तयार भएपछि पूर्वमन्त्रीसमेत रहेका सांसद शर्माले जनताको सक्रियतामा अस्पताल निर्माण सम्वभ भएको बताएका हुन्। शक्तिका स्रोत जनता नै भएको भन्दै उनले रुकुमका जनाताबाट सबैले सिक्नुपर्ने बताए। स्थानीय जनता, स्थानीय सरकार र पार्टीको सहभागितामा १० दिनमै अस्पताल निर्माण भएको उनको भनाइ छ। अस्पताल तयार भएपछि स्थानीय नागरिकले पनि खुशी व्यक्त गरेका छन्।"
भोजपुरका स्वास्थ्य संस्थामा उपकरण अभाव,"भोजपुर : कोरोना भाइरसको जोखिम बढिरहँदा स्वास्थ्य उपकरण अभाव बढेको छ । स्वास्थ्य जाँचका लागि प्रयोग गरिने उपकरण नै नहुँदा स्वास्थ्य सेवा प्रभावित बनेको छ । हतुवागढी, आमचोक, रामप्रसादराई, पौवादुङमा, साल्पासिलिछो गाउँपालिकाका स्वास्थ्य संस्थामा उपकरण अभाव खट्किएको हो । हरेक स्थानीय तहमा आइसोलेसन र क्वारेन्टाइन राखिए पनि स्वास्थ्य संस्थामा पीपीइ, थर्मोलोगन, सर्जिकल मास्क र सेनिटाईजर नै पर्याप्त नहुँदा समस्या थपिएको आमचोक गाउँपालिकाका स्वास्थ्य शाखा प्रमुख महिनारायण चौधरीले बताए । उनले भने, 'सामान्य बिरामी जाँच्ने उपकरण पनि छैन, माथिबाट पठाइदिँदैन, औषधिको मात्र भर छ, संक्रमण जोखिम बढेपछि लगाइएको लकडाउन र चेकजाँच गर्ने उपकरण सामान ढुवानी हुन नसक्दा काम गर्न समस्या भएको स्वास्थ्यकर्मी सुनाउँछन् । शंकास्पद बिरामीलाई आइसोलेसन कक्षमा राखिने व्यवस्थापन गरिए पनि तत्काल रोकथामका लागि आवश्यक भेन्टिलेटर, कोरोनाको स्याम्पल पठाउने (भिपी क्यारियर) जस्ता उपकरण र औषधि अभावले झन समस्या थपिएको जिल्ला अस्पताल भोजपुरका प्रमुख पवित्रा श्रेष्ठले बताइन् । 'सामान्य ज्वरो वा रुघाँखोकीको विरामी अस्पताल आयो भने स्वास्थ्यकर्मी नै नजिक जानबाट डराउनुपर्ने अवस्था छ, उनले भनिन्, 'कोरोना र सामान्य ज्वरो र रुघाखोकीको लक्षण उस्तै भएकाले पनि त्यस्ता बिरामी अस्पताल आउने वित्तिकै आइसोलेसनमा राख्नुपर्ने अवस्था छ,' पर्याप्त उचित उपकरण र रोकथामका औषधि अभावमा जोखिम बढेको उनले सुनाइन् । गाउँपालिकाले राहत दिने र जनचेतनामूलक गतिविधिमा तीव्रता बढाए पनि स्वास्थ्य सामग्री पर्याप्त नहुँदा काम गर्न कठिनाई भएको रामप्रसादराई गाउँपालिकाका अध्यक्ष बिजय राईले बताए । 'हामीले आफ्नो तहबाट गर्न सक्ने धेरै काम गरिरहेका छौँ तर कोरोनाको चेकजाँच लागि स्वास्थ्यकर्मीलाई आवश्यक गर्ने सामाग्री नपाउँदा समस्या भएको छ, अध्यक्ष राईले भने, 'प्रदेश र केन्द्र सरकारले स्वास्थ्य उपकरण उपलब्ध गराई दिनुपर्यो, हामी खरिद गर्न तयार छौँ।' उपकरणको समस्या समाधानका लागि केन्द्रीय सरकारले पहल नगरेको उनले गुनासो गरे ।आमचोक गाउँपालिकाले पनि कोरोना संक्रमण रोकथामको तयारीका लागि कोरोना राहतको स्थापना गरेर रकम संकलन गरिरहेको बताएको छ । जनचेतनासंगै अपरिचित मानिसलाई गाउँपालिका प्रवेशमा रोक लगाएको प्रमुख अशोक राईले बताए । गाउँपालिकामा स्वास्थ्य सामग्रीको अभाव रहेकाले आफ्नो तहबाट गर्ने काम भइरहेको उनले बताए । जिल्लामा ३ सय ६७ शैयाको क्वारेन्टाइन, १४ शैयाको आइसोलेसन छन् । यस्तै ३६ जना क्वारेन्टाइनमा र एकसय ९ जना होम क्वारेन्टाइनमा राखिएका छन् । यता जिल्ला प्रशासनले पनि विभिन्न स्थानीय तहमा कोरोना रोकथामका लागि बनाएका क्वारेन्टाइन र आइसोलेसन कक्षको अनुगमन थालेको छ । स्थानीय तहसंगको समन्वयमा संक्रमण रोकथामलाई प्रभावकारी बनाउन प्रशासनले अनगमन थालेको हो । स्थानीय तहहरुले मापदण्ड पुरा नगरी बनाइएका क्वारेन्टाइन र आइसोलेसन कक्षको स्थलगत अनुगमन पछि व्यवस्थित गर्न समन्वय गरिएको प्रमुख जिल्ला अधिकारी बसन्तराज पुरीले बताए । भने, 'स्थानीय सरकारले बनाएको क्वारेन्टाइन र आइसोलेसन कक्षको अनुगमन गर्यौं, कतिपय वडामा बनेका क्वारेन्टाइनको आवश्यक मापडण्ड पुरा नभएको पाइएकोले सुधार गर्न सुझाव दिएका छौं।' संक्रमण फैलिन नदिन उच्च सतर्कता अपनाइएको बताइएको छ । जिल्ला प्रशासनले वितरण गर्ने पास वितरणमा पनि कडाइ गरेको जनाएको छ । सरकारको लकडाउनको अवज्ञा गर्दै विनाकाम बजार तथा सडक क्षेत्रमा हिड्ने सर्वसाधरण र सवारीमाथि कारबाही थालिएको प्रजिअ पुरीले जानकारी दिए। जिल्लाका सबै नाकाहरु बन्द गरिएको छ। जिल्ला प्रशासन र स्वास्थ्य कार्यालय भोजपुरले रामप्रसादराई गाउँपालिकाले २ शैयाको आइसोलेसन, ५० शैयाको क्वारेन्टाइन, आमचोक गाउँपालिकाले १० शैयाको क्वारेन्टाइन र हतुवागढी गाउँपालिकाले ३ शैयाको आइसोलेसन र ३६ शैयाको क्वारेन्टाइनको अनुगमन गरेको थियो ।"
पूर्वी पहाडको पुनःनिर्माणः पाँच वर्षसम्म अधुरै,"ओखलढुंगा : पूर्वी पहडामा भूकम्पपछिको पुनः निर्माणलाई लक डाउनले असर गरेको छ । व्यक्तिगत आवाश तथा सरकारी र सामुदायिक संरचना निर्माणको काम रोकिएको हो । अहिले सबै खाले निर्माणका काम अवरुद्ध छन् । निर्माण सामाग्री व्यवस्थापन तथा मजदुर परिचालन लगायतका काममा बन्दाबन्दीले असर गरेको जिल्ला आयोजना कार्यालय ओखलढुंगाले जनाएको छ । पुनः निर्माणका काममा व्यक्तिलगत आवश, सरकारी कार्यालय तथा सामुदायिक विद्यालय र सडक निर्माणाधीन थिए । त्यस्ता पूर्वाधारको काममा बन्दाबन्दीले सामग्री ढुवानी, रकम भूक्तानी तथा मजदुर परिचालन र रकम भूक्तानीका काम रोकिएका हुन् । व्यक्तिगत आवाशतर्फ चालु वर्षमा सम्पन्न लक्ष्य राखिएको ओखलढुंगाले ७४ प्रतिशत प्रगति हासिल गरेको छ । निर्माण थालिएकामध्ये ७४ प्रतिशत घर सम्पन्न भएका छन् । तथ्यांक अनुसार जिल्लामा ९३ प्रतिशतले पहिलो किस्ता लिएको र सम्झौता गर्न बाँकी ७ प्रतिशत छन् । जिल्लामा २२ हजार ४ सय ९ पुनः निर्माण लाभग्राहीमध्य रेक्ट्रोफिटिङ अर्थात प्रवलीकरणमा ४ हजार ९ सय ६१ छन् । अहिलेसम्म १ हजार ८ सय ६३ लाभग्राहीले सम्झौता आवाश पुनः निर्माणका लागि सम्झौता नै गरेका छैनन् । अहिले व्यक्तिगत आवाशका अतिरिक्त पुनः निर्माणका काम रोकिएका छन् । भवन तथा शडक निर्माणका लागि सामग्री अभाव, जनशक्ति परिचालन लागायतका काम हुन नसक्दा सुचारु रहेका आयोजना रोकिएको जिल्ला आयोजना कार्यन्वयन इकाइ ओखलढुंगाका निर्मलकुमार श्रेष्ठले बताए । उनका अनुसार बन्दाबन्दीले लक्ष्य अनुसार निर्माण कार्य पूरा नहुने अवस्था छ । ओखलढुंगामा ७ सरकारी कार्यालय २ सडक र ४० विद्यालय भवन निर्माणाधीन अवस्थामा छन् । त्यस्तै, निजी आवास पुनःनिर्माणको काम सोलुखुम्बुमा ७४५७ प्रतिशत सकिएको छ । तथ्यांक अनुसार पहिलो किस्ता लिएका मध्ये ९ हजार २ सय ३१ घर निर्माण सकिएर तेस्रो किस्ता लिएका छन् । लाभग्राही संख्या १३ हजार ६ सय ८ जना छन् । उनीहरुमध्ये १२ हजार ४८ जनाले पहिलो किस्ता लिएका छन् । तथ्यांकअनुसार पहिलो किस्ता लिएका एक हजार ३ सय ८६ ले दोस्रो किस्ता लिएका छैनन् । दोस्रो किस्ता लिएका १ हजार ४ सय ३१ लाभग्राहीले तेस्रो किस्ता लिन बाँकी छ । प्रबलीकरणको सुचिमा समावेश भएका लाभग्राही १ हजार २ सय ३० रहे पनि प्रवलीकरणको काम थालिएको छैन । खोटाङमा भने ८० प्रतिशत निजि आवास पुनःनिर्माण सकिएको छ । ९० प्रतिशतले दोस्रो किस्ता लिएका छन् । बन्दाबन्दीले गाउँदेखि सदरमुकाम रहेको बजारसम्मै ढुवानी, जनशक्ति परिचालन तथा रकम भूक्तानीका काम रोकिएकाले पुनःनिर्माणको काम अहिले ठप्प रहेको जिल्ला आयोजना कार्यन्वयन इकाई खोटाङका मणिराम ढकालले बताए ।"
बन्दाबन्दी अन्त्यको दुई सातापछि एसईईको तयारी,"काठमाडौं : शिक्षा, विज्ञान तथा मन्त्रालयले बन्दाबन्दीको अन्त्य भई अन्य अवस्था सामान्य भएमा त्यसको दुई सातापछि स्थगित माध्यमिक शिक्षा परीक्षा कक्षा १० (एसईई) परीक्षा सञ्चालन हुने गरी तयारी गरेको छ। मन्त्रालयका सचिव महेशप्रसाद दाहालले नयाँ परिस्थितिमा वैकल्पिक शिक्षा विधि र परीक्षा सञ्चालनको ढाँचाबारे गठित समितिले काम गरिरहेको र प्रारम्भिक सुझाव प्राप्त भएकाले अवस्था हेरेर परीक्षा सञ्चालन गर्ने गरी तयारी अघि बढ्ने जानकारी दिए। शिक्षाका लागि राष्ट्रिय अभियान नेपाल (एनसिई)ले परीक्षाका विषयमा आइतबार गरेको भिडियो छलफलमा सचिव दाहालले बन्दाबन्दीबारे सरकारले निर्णय गरेपछि मन्त्रालयले परीक्षाबारे धारणा सार्वजनिक गर्ने उल्लेख गरे। अब परीक्षा भएमा विद्यालयलाई सामाजिक दुरीसहित बस्ने गरी नजिक नजिक परीक्षा केन्द्र राख्नुपर्ने सुझाव पनि दिइएको छ। मन्त्रालयले कोरोनाको जोखिम कम भएमा अरु पूर्व निर्धारित परीक्षा केन्द्रका उपकेन्द्र निर्धारण गरी परीक्षा गर्ने र जोखिम कायम रहेमा परीक्षा प्रणालीका अन्य विकल्पमा पनि राखिएको दाहालले जानकारी दिए। मन्त्रालयले पूर्वविज्ञान तथा प्रविधिमन्त्री गणेश साहको संयोजकत्वको उच्चस्तरीय समितिमातहतका विषयगत कार्यसमूहले दिएको सुझावलाई मन्त्रालयले र समितिले अध्ययन गरिरहेको छ। शिक्षाविद् डा मनप्रसाद वाग्लेले भने विद्यार्थीको वार्षिक मूल्याङ्कनका आधारमा पनि ग्रेड निर्धारण गर्न सकिने भन्दै परीक्षा गर्नैपर्ने भएमा सामाजिक दुरी कायम गर्ने वा एकै दिन चार वटा मुख्य विषयको एकै लिएर बाँकी विषयको आन्तरिक मूल्याङ्कन गर्न सकिने सुझाव दिए। नेपाल राष्ट्रिय शिक्षक सङ्गठनका अध्यक्ष लक्ष्मण शर्माले माथिल्लो कक्षामा प्रवेश परीक्षा पनि लिइने भएकाले कक्षा १० को एसईई परीक्षालाई हाउगुजीका रुपमा कायम राखिराख्न नपर्ने तर्क राखे। उनले स्थानीय तहको समन्वयमा तीन दिनभित्र विद्यार्थीको आन्तरिक मूल्याङ्कनका आधारमा तीन दिनभित्र प्राप्ताङ्क तयार गर्न सकिने बताए। एनसिई नेपालका अध्यक्ष डिल्लीराम सुवेदीले बन्दाबन्दीका कारण विद्यार्थीहरुलाई मनोवैज्ञानिक समस्या परेको हुन सक्ने र तत्कालै परीक्षा सञ्चालन गर्दा थप मार पर्नेतर्फ पनि सोच्न आग्रह गरे। गत चैत ६ गतेदेखि १७ गते सम्म हुने गरी सञ्चालनका लागि सबै तयारी पूरा भएपनि भाइरसको जोखिमका कारण उच्चस्तरीय समन्वय समितिको चैत ५ गते साँझको बैठकले परीक्षा स्थगनको निर्णय गरेको थियो। परीक्षाका लागि चार लाख ८२ हजार २१९ विद्यार्थीले आवेदन दिएका थिए भने एक हजार नौ सय ९५ परीक्षा केन्द्र निर्धारण गरिएको थियो। बोर्डले गत चैत ८ गतेदेखि हुने कक्षा १२ र चैत २५ गतेदेखि हुने भनिएको कक्षा ११ को परीक्षा पनि बन्दाबन्दीका कारण स्थगन गरेको थियो। रासस"
लकडाउनमा फेवा किनारमा टहलिने र माछा मार्नेलाई सम्झाउँदै प्रहरी,"पोखरा : लकडाउनको समयमा फेवाताल किनारमा टहलिने र माछा मार्नेलाई प्रहरीले सम्झाइ बुझाइ गरी घरमै बस्न अनुरोध गरेको छ । फेवाताल किनारमा लकडाउनका बेलामा पनि टहलिने, माछा मार्ने बढ्न थालेपछि प्रहरीले सम्झाइ बुझाइ गरेको हो । फेवाताल किनारमा लकडाउनको बेलामा पनि माछा मार्ने र टहलिने युवाहरु बढेपछि वडा प्रहरी कार्यालय बैदाम र सिआरभि प्रहरीले सम्झाइ बुझाइ गरेको हो । सम्झाउँदा पनि नमाने कारवाही गरिने प्रहरीले बताएको छ । फेवातालमा पुर्ख्यौलीरूपमा माछामारेर जिवीका चलाउँदै आएका जलारी समुदाय बाहेकले अनिवार्य रुपमा लाइसेन्स लिएर मात्र बल्छी थाप्न पाउने ब्यवस्था छ । पोखरा महानगरपालिकाले शुल्क लिएर माछा मार्न लाइसेन्स दिने गर्दछ । फेवाताको मध्यभागमा रहेको तालबाराही मन्दिरले पालेको माछा समेत बेला बेलामा मार्ने गरेकोले पनि प्रहरीले लकडाउनको बेलामा गस्ती बढाएको हो । राति २ बजेसम्म गुल्जार रहने पर्यटकीय शहर पोखराको लेकसाइड कोरोना भाइरसको कहरको कारण सरकारले एक महिनादेखि लगाएको लकडाउनको कारण दिउँसै सुनसान छ । पोखरामा विभिन्न कारणले घर फर्कन नपाएका र घर फर्कनभन्दा नेपाल नै सुरक्षित महसुस गरेर बस्ने पर्यटकको संख्या ३ सय ३२ बढी रहेको पर्यटक प्रहरी कार्यालय पोखराले बताएका छ ।"
किसान भन्छन् : दाना अभावमा कुखुरा फाल्ने अवस्था आयो,"इलामताप्लेजुङ : लगानी पनि गर्ने, कुखुरा पनि खरीद गर्ने सर्तमा कुखुरा फर्म खोल्न कृषकलाई उक्साएका डिलरहरुले दाना पनि नदिने, बढेको कुखुरा पनि खरिद नगरेपछि इलामका कुखुरा पालक कृषकको लगानी डुब्न थालेको छ । लघुवित्त सस्थाबाट दुई लाख कर्जा लिएर २५० कुखुरा पाल्न सुरु गरेको इलाम नगरपालिका ९ गोलखर्कका सञ्जीव विष्टको लगानी यतिबेला संकटमा परेको छ । भनेजति दानापनी पोल्टीफार्मले उपलब्ध नगराएपछि उनी मकैको मल्खु ख्वाएर कुखुराको प्राण धानीरहेका छन् । उनले भने, बिक्री गर्ने समयमा कुखुरा कसैले लाँदैनन् ।अरु जिल्लामा धमाधम कुखुरा गाड्न थालेपछि कर्जा लिएर व्यवसाय थालेका किसानहरु अप्ठ्यारोमा परेको इलाम नगरपालिका ९ का दिपेश अधिकारी बताए । उनले भने, गाउँका सबै फार्ममा कुखुरा बढेका छन् तर दाना छैन । विष्टमात्रै हैन ३ सय कुखुरा पालेका स्थानीय विनोदकुमार पोख्रेलले सुनाए, कुखुरा ३ किलो भन्दा माथिका भए , दिनमा ५० किलो दाना दिने समयमा हप्ताको एक सय किलो दिएर प्राण धान्नु परेको छ । कुखुरा र दाना उपलव्ध गराउने डिलरलाई सुरुमै रकम धलौटी राखेर व्यवसाय थालेको स्थानीय रमेश बानीयाँले भने, डिलरले दानानै दिँदैन, नगदमा मात्रै दिने भनेर फर्काउँछ । सुरुमा चाहिए जति दाना दिने, कुखुरा पनि आफैँ लाने सर्तमा व्यवसाय थालेको त्यहाँका किसानहरु डिलर सञ्चालकहरुले बोली फेरेपछि अप्ठ्यारोमा परेका स्थानीय अगुवा दिपेश अधिकारीले बताए । एउटै गाउँमा अहिले एक हजार ५ सय कुखुरा अलपत्र परेको उनले जानकारी दिए । इलामका सबै स्थानीय तहका बजार नजिकका क्षेत्रमा वोइलर कुखुरा पालन गर्ने कृषकको सघन उपस्थिति रहेको पशु सेवा विज्ञ केन्द्र इलामले जनाएको छ । कुखुरा नबिक्दा जिल्ला भरिकै कुखुरा पालक कृषकहरु संकटमा परेको कुखुरा व्यवसायी ताराकुमार निरौलाले बताए । उनले भने, चारो खुवाउने अवस्था छैन, जिउँदै पुर्न पनि मनले मान्दैन । इलाममा मात्र हैन ताप्लेजुङका कुखुरा पालकको समसया पनि उस्तै छ । ताप्लेजुङमा १ सय २२ जना कृषक बोइलर कुखुरा पालनमा आबद्ध छन् । त्यसमध्ये ६५ जनाले व्यवसायिक रुपमा गरेका छन् । ती कृषकले उत्पादन गरेका १ सय २० क्विन्टल कुखुरा बिक्री गर्न ढिलो भइसकेको कुखुरा व्यावसायी संघका अध्यक्ष नरेन्द्र मादेनले बताए । उक्त कुखुराले दिनमा ५० हजार बढीको दाना खान्छन् । दैनिक साढे ३ सय किलो कुखुराको मासु खपत हुने जिल्लामा लकडाउन यता बिक्री शुन्यमा झरेको मादेनको भनाइ छ । बिक्री ठप्प भएपछि आफूहरु टाट पल्टने अवस्थामा पुगेको कृषक इन्द्र सुनुवार सुनाउँछन् । खोरमा लगाएको ४५ देखि ६० दिनभित्रमा कुखुरा बेचिसक्नुपर्छ, सुनुवारले भने, ९० दिनभन्दा बढीका भइसके, चारो खुवाउँदै बस्नुपरेको छ, अहिले चारो पनि सकियो, ढुवानी गर्न सक्ने अवस्था छैन । समयमा बिक्रि नभएपछि चारो धेरै खाने तर नबढ्ने कृषकहरु बताउँछन् । बजारमा कुखुरा खरिद गर्ने ग्राहक नै नभएको अर्का कृषक लक्ष्मी मादेनको दुखेसो छ । दाना अभावमा कुखुरा फाल्ने अवस्थामा पुगेको कृषकहरु बताउँछन् ।हामी ऋण खोजेरै भए पनि गाउँमा केहि गर्नुपर्छ भनेर लागेका कृषक हौं, फुङलिङका कृषक सुनुवारले भने, बजार नपाउँदा परीश्रम खेर जाने भयो, हाम्रा लागि पनि केहि सोचिदिनुपर्यो ।"
लकडाउनमा आयोजनाको काम धमाधम,"भोजपुर : कोरोना संक्रमणको सावधानी अपनाउँदै सरकारले लगाएको लकडाउनमा पनि विकासे आयोजनाको काम अघि बढिरहेको छ। मजदुरको स्वास्थ्य सुरक्षा र लकडाउनको पालना गर्दै महत्वपूर्ण आयोजनाका काम नियमित गरिएपछि आयोजनाको काम अघि बढेको हो। सरकारले स्वास्थ्य सुरक्षा अपनाउँदै महत्वपूर्ण आयोजनाका काम अघि बढाउन स्वीकृति दिएकाले पनि कामले निरन्तरता पाएको हो । लकडाउनले जिल्लाभित्रै रहेका मजदुरको स्वास्थ्य सुरक्षाको सावधानी अपनाउँदै निर्माण कार्य अघि बढाएको प्रमुख जिल्ला अधिकारी बसन्तराज पुरीले बताए । उनले भने, 'लकडाउनका कारण रोकिएका महत्वपूर्ण ठूला आयोजनाका काममा सरकार अनुमति भएकाले सुरक्षित साथ अघि बढाएका छौँ, जिल्ला भित्रिने मजदुर र सर्वसाधरणलाई रोक लगाएका छौँ,' कामदारको नियमित स्वास्थ्य परीक्षणसँगै निर्माण स्थलमा सामाजिक दुरी पनि कायम गरिएको छ।' प्रदेश सरकारको लगानीमा निर्माणाधिन पिखुवा खोला पुल, कावा खोला पुल, सिक्तेल पुल, ओरी खोला पुल निर्माणका कामले निरन्तरता पाएका छन् । त्यस्तै टक्सार पिखुवा खोला जलविद्युत्त आयोजना, ईर्खुवा खोला जलविद्युत्त आयोजना, चिर्खुवा खोला जलविद्युत्त आयोजनाका काम पनि सञ्चालनमा छन् । लकडाउनका कारण निर्माण कार्यमा अवरोध आउने भएकाले जिल्लाभित्र रहेको जनशक्तिलाई नै परिचालन गरिएको टक्सार पिखुवा खोला हाईड्रोपावरका सिभिल इन्जिनियर विश्वास पण्डितले बताए । 'लकडाउनका कारण निर्माण कार्य रोकिने भएकाले सुरक्षा संयत्र अपनाएर काम अघि बढाइएको हो,' उनले भने, 'विगत ५६ महिनादेखि कामदारको निमितता हुन नसक्दा बेलाबेला काममा अड्चन आएको थियो, त्यसैले हामीसँग जति जनशक्ति छ त्यति नै परिचालन गरेका छौँ।' निर्माणाधिन ती विकासे आयोजनाका कच्चा सामग्री ढुवानीमा जिल्ला प्रशासन र स्थानीय प्रशासनले सवारी पास दिएको छ । निर्माण कार्यमा आवश्यक इन्धनका लागि सहजीकरण गरिएको बताइएको छ ।"
कोरोना प्रभाव : निकुञ्ज र मध्यवर्ती क्षेत्रमा पनि यार्सागुम्बा संकलनमा रोक,"डोल्पा : डोल्पामा पहिलो पटक यार्सागुम्बा संकलनमा रोक लगाइएको छ । करिब २० वर्षभन्दा अघिदेखि संकलन गरिँदै आएको यार्सागुम्बा यो वर्ष भने टिप्न नपाइने भएको हो। कोरोना भाइरस (कोभिड१९) को रोकथाम तथा नियन्त्रणका लागि भन्दै शेफोक्सुण्डो राष्ट्रिय निकुञ्जले आधिकारिक निर्णय र सूचना जारी गर्दै यार्सागुम्बा संकलनमा रोक लगाएको हो। यार्सागुम्बा व्यवस्थापन (संकलन तथा ओसारपसार) निर्देशिका २०७३ बमोजिम संकलन आदेश दिने गरिएको भएपनि यो वर्ष कोरोना भाइरसको जोखिम र सरकारले गरेको लकडाउनको पालना गर्दै निकुञ्ज र मध्यवर्ती क्षेत्रका वनमा यार्सागुम्बा संकलनमा रोक लगाउने निर्णय गरेको शेफोक्सुण्डो राष्ट्रिय निकुञ्जका कायम मुकायम संरक्षण अधिकृत सारोजमणि पौडेलले जानकारी दिए । यार्सा संकलनका लागि अनुमिति दिँदा दशौँ हजार मानिस एकै पटक जिल्लामा आएर पाटनमा जाने हुँदा भाइरसको जोखिम बढ्ने संभावना भएपछि जिल्ला विपत व्यवस्थापनको निर्णयअनुसार निकुञ्जले पनि रोक लगाए हो। शेफोक्सुण्डो राष्ट्रिय निकुञ्ज तथा १७ वटा मध्यवर्ती क्षेत्र उपभोक्ता समितिको निर्णयमा भनिएको छ  'तत्काल पहिचान भएका दश नाकामा सुरक्षाकर्मी र कर्मचारी परिचलान गर्ने र सबै क्षेत्रमा मध्यवर्ती,सामुदायिक वन,चोरीशिकारी यूनिटलगायत स्थानीय सरकारले समेत सहयोग गर्ने निर्या गरेको छ। ' शेफोक्सुण्डो राष्ट्रिय निकुञ्ज र मध्यवर्ती क्षेत्रका पाटनमा यार्सागुम्बा संकलन गर्न आएको भेटिएमा राष्ट्रिय निकुञ्ज तथा वन्यजन्तु संरक्षण ऐन २०२९ बमोजिम कानुनी कारवाही हुने संरक्षण अधिकृत पौडेलले जानकारी दिए । शेफोक्सुण्डो राष्ट्रिय निकुञ्जअन्तरगतको मध्यवर्ती क्षेत्र व्यवस्थापन समितिले आफ्नो क्षेत्रका दश नाका सिल गरी सुरक्षाकर्मी परिचालन गर्ने निर्णय गरेको छ । जगदुल्ला नाका,त्रिपूरा सुन्दरी नाका,धो नाका,सुम्दुहा नाका,रिग्मो नाका,रह नाका र मुगुको डोल्फु नाका सिल गरी सुरक्षाकर्मी राख्ने भएको छ। जिल्ला विपत व्यवस्थापन समितिका कोरोना भाइरस कोभिड१९का कारण देश नै लकडाउन रहेको अवस्थामा जिल्लामा पाइने बहुमुल्य जडिबुटि यार्सागुम्बा संकलनले झनै ठूलो बिपत्ती ल्याउने संभावना भएपछि रोक लगाइएको हो। जिल्लामा यार्सागुम्बा पाउने वनको करिब ७० प्रतिशत क्षेत्र शेफोक्सुण्डो राष्ट्रिय निकुञ्जको कोर क्षेत्रमा पर्दछ । निकुञ्ज क्षेत्रमा मात्रै हरेक वर्ष सरदर १० हजार भन्दा धेरै मानिस यार्सागुम्बा संकलनमा जाने गर्दछन् ।छिमेकी जिल्ला रुकुम,जाजरकोट,सल्यान,सुर्खेत,जुम्लाबाट हरेक वर्ष यार्सागुम्बा टिप्न आउने गर्छन्। संकलनमा रोक लगाएपछि आम्दानीको मुख्य स्रोत यार्सागुम्बा भएका परिवार भने प्रभावित हुने भएका छन्।"
लकडाउनमा किसानलाई गहुँ भित्र्याउने चटारो (फोटो फिचर),"जाजरकोट : जाजरकोटका किसानलाई यतिबेला गहुँ भित्र्याउन भ्याइनभ्याइ छ । गहुँ पाकेर पहेलपुर भएका छन् । किसानलाई कोरोना त्रासभन्दा गहुँ बाली भित्र्याउने चिन्ता छ । यतिबेला गहुँ काट्ने, माड्ने र भित्र्याउने बेला हो।गहुँ काट्ने सिजनमा दिनहुँजसो पानी पर्न थालेपछि भने किसान चिन्तित छन्। गहुँ काटिसकेपछि माड्न चर्को घाम लाग्नुपर्छ । तर हरेक दिन पानी परेर भिजाइदिन थालेपछि गहुँ कुहिने डर किसानलाई छ। भेरी नगरपालिका २ का किसान भद्रकली कार्कीले दिनहुँ पानी पर्न थालेपछि गहुँबाली भित्र्याउन समस्या भएको बताइन्। कतिपय गहुँ बारीमै छन् । काटेका गहुँ पनि माड्न नपाएपछि कुहिने अवस्थामा पुगेका छन् । गहुँ काट्दाकाट्दै पानी परेपछि कतिपय किसान मकै रोप्न थालेका छन् । बारीमा मल बोक्ने, मकै रोप्ने र गहुँ भित्र्याउने बेला भएकाले किसानलाई भ्याइनभ्याइ छ । 'गाउँमा सबैको खेतीपाती छ । काम गर्ने मानिस भेटिदैनन् । आफैले सबैतिर भ्याउनुपर्छ,' भेरी नगरपालिका १ का बासुदेव शाहले भने, 'लकडाउनको प्रभाव गाउँमा छैन । सबै आआफ्नो काममा व्यस्त छन् । एकै पटक मकै रोप्ने र गहुँ काट्ने समय परेकाले खेताला पाउनै मुस्किल छ ।' पानी परेपछि गहुँ कुहिने चिन्ता एकातिर छ भने अर्कोतिर आकाशे पानीको भरमा खेती लगाउने किसान समयमै मकै रौप्न पाउँदा खुसी भएका छन् । मध्ये बैशाखमा मकै रौप्दा बाली सप्रिने किसानको भनाई छ । जिल्ला सदरमुकाम खलंगामा लकडाउनको प्रभाव परेपनि ग्रामीण क्षेत्रमा भने मानिस कामकाजमै व्यस्त छन् । अध्ययन र मजदुरीका लागि जिल्ला बाहिर गएकाहरु जिल्ला फर्किएका छन् । सबै घरमै हुँदा पारिवारिक पुर्नमिलन हुनुको साथै सबै परिवार खेतीपातीमा संलग्न हुन थालेका छन् । बाँझै हुने जग्गामा पनि खेतीबाली लगाउन थालिएको बारेकोट गाउँपालिकाका अध्यक्ष महेन्द्र शाहले बताए।"
तीन दिन देशभर बदलीसँगै वर्षाको सम्भावना,"काठमाडौं : केही दिनयतादेखि नेपालमा कायम रहेको पश्चिमी वायु र स्थानीय वायुको प्रभावका साथै बङ्गालको खाडीबाट आएको जलवाष्पयुक्त हावाको प्रभावले देशभर बदलीसँगै वर्षाको सम्भावना रहेको मौसम पूर्वानुमान महाशाखाले जनाएको छ। हाल देशमा पश्चिमी वायु र स्थानीय वायुका साथै पूर्वी भूभाग नजिक बनेको न्यूनचापीय क्षेत्रको प्रभाव हुनुका साथै बङ्गालको खाडीरअरब सागरबाट समेत जलवाष्पयुक्त हावा नेपाल प्रवेश गरेकाले देशभर बदलीसँगै वर्षा भइरहेको मौसमविद् विभूति पोखरेलले बताए। उनकाअनुसार यी प्रणालीहरुको सम्मिश्रण हुनुका साथै प्रिमनसुन सक्रिय रहेकाले अझै तीन दिन देशभर वर्षाको सम्भावना रहेको छ । प्रिमसुनको प्रवृत्ति दिनमा घाम लाग्ने र अपराह्न तथा साँझपख मेघगर्जनसहित क्षणिक वर्षा हुने गर्दछ । अहिले प्रिमनसुनका साथै अन्य प्रणालीको प्रभाव रहेकाले देशको अधिकांश स्थानमा बिहानैदेखि बदलीसहित वर्षा भएको हो । प्रिमनसुनको समयमा पनि पर्याप्त वर्षा भइरहेकाले अधिकतम तापक्रम घटेकाले चिसो महसुस भएको बताइएको छ । आज काठमाडौँ उपत्यकाको अधिकतम तापक्रम २४ दशमलव आठ डिग्री सेल्सियस रहेको छ । गत वर्ष आजकै दिन काठमाडौैँको अधिकतम तापक्रम २८ डिग्री थियो । हाल देशको केही स्थानमा सामान्य बदली भई वर्षा भइरहेको छ । दिउँसो देशभर सामान्य बदली रही केही स्थानमा मेघगर्जन, चट्याङ, असिना र हावाहुरीसहित हल्कादेखि मध्यम वर्षाको सम्भावना रहेको मौसम पूर्वानुमान महाशाखाले जनाएको छ । रातको समयमा दशैभर सामान्य बदली रही मेघगर्जन हावाहुरीसहित हल्का वर्षाको सम्भावना रहेको जनाएको छ । भोलि देशभर सामान्य बदली रही अधिकांश स्थानमा मेघगर्जन, चट्याङ, असिना र हावाहुरीसहित हल्कादेखि मध्यम वर्षाको सम्भावना रहेको छ । महाशाखाले मङ्गलबार देशभर सामान्य बदली भई केही स्थानमा मेघगर्जन, चट्याङ र हावाहुरीसहित हल्कादेखि मध्यम वर्षाको सम्भावना रहेको औँल्याएको छ । महाशाखाको पछिल्लो विवरणअनुसार आज काठमाडौँ उपत्यकाको न्यूनतम तापक्रम १४ दशमलव शून्य डिग्री सेल्सियस रहेको छ । आज सबैभन्दा कम जुम्लाको न्यूनतम तापक्रम छ दशमलव शून्य डिग्री र सबैभन्दा बढी नेपालगञ्जको अधिकतम तापक्रम ३४ दशमलव छ डिग्री सेल्सियस रहेको छ ।"
तीन पटक आरडिटी टेष्ट पोजिटिभ देखिएकी युवतीको मृत्यु,"वीरगन्ज : वीरगन्जमा लगातार ३ पटक गरिएको आरडिटी टेष्टको रिपोर्ट पोजिटिभ देखिएकी एक युवतीको मृत्यु भएको छ। वीरगन्ज महानगरपालिका वडा नम्बर १० अशोकवाटिकाकी २३ वर्षीया युवतीको आइतबार बिहान मृत्यु भएको हो। ब्लड क्यान्सरले ग्रसित ती युवतीको चितवन भरतपुरस्थित क्यान्सर अस्पतालमा उपचार हुँदै आएको थियो। एक महिनापहिले क्यान्सर हस्पिटलबाट घर फर्किएकी उनलाई शनिबार बिहान स्वास्थ्यमा समस्या आएपछि अभिभावकले शुरुमा नेशनल मेडिकल कलेजमा लगेका थिए। तर मेडिकल कलेजले बेड खाली नरहेको भन्दै फर्काएपछि युवतीलाई एडभान्स हस्प्टिलमा लगियो। एडभान्स हस्पिटलले पनि आइसीयू बेड खाली नभएको जवाफ दिएपछि अभिभावकले युवतीलाई तराई हस्पिटलमा पुर्याएका थिए। शनिबार तराई हस्पिटलमा कोरोना संक्रमणको आशंकामा युवतीको आरडिटी टेष्ट गर्दा रिपोर्ट पोजिटिभ आएपछि अर्काे पटक पनि रिपोर्ट पोजिटिभ आयो। तराई हस्प्टिलमा लगातार रिपोर्ट पोजिटिभ आएपछि शनिबार राति नारायणी अस्पतालबाट गएका स्वास्थ्यकर्मीको टोलीले पनि युवतीको आरडिटी टेष्ट गरेको थियो। तेश्रो पटकको टेष्ट रिपोर्ट पनि पोजिटिभ नै आएपछि युवतीलाई आइतबार बिहान १ बजेतिर तराइ हस्पिटलबाट नारायणी अस्पताल ल्याउने क्रममा मृत्यु भएको नारायणी अस्पतालका मेसु डाक्टर मदन उपाध्यायले जानकारी दिए। युवतीको शव अहिले नारायणी अस्पतालमै छ। उनको मृत्युको कारण यकिन गर्न स्वाबको नमूना संकलन गरी पीसीआर परीक्षणका लागि हेटौँडाको प्रयोगशालामा आइतबार बिहान पठाइएको उपाध्यायल बताए। '३ पटक लगातार आरडिटी टेष्टमा रिपोर्ट पोजिटिभ आएपछि केश शंकास्पद देखियो, यकीन गर्न स्वाब हेटौँडा पठाएका छौ' मेसु उपाध्यायले भने।"
पोखरा र काठमाडौंमा अलपत्र परेका मुस्ताङी गाउँ फर्किंदै,"जोमसोम : कोरोना भाइरस (कोभिड१९) कारण लामो समयदेखि पोखरा र काठमाडौं लगायतका स्थानमा अलपत्र परेका मुस्ताङीलाई स्थानीय तहहरूले धमाधम जिल्ला फर्काउन थालेका छन्। अलपत्र परेकाहरूलाई रातारात बसमा चढाएर ३ जिल्ला कटाउँदै गाउँ पूर्याउन थालिएको हो । जिल्लाका संघ तथा प्रदेश सांसद ,स्थानीय तह, प्रशासन र सुरक्षा निकायको समन्वयमा मुस्ताङीलाई शनिबारदेखि गाउँ लैजान थालिएको हो । म्याग्दी र मुस्ताङको सीमानामा रहेको घासा प्रहरी चेक पोष्टले शनिबारदेखि मुस्ताङीहरू जिल्ला फर्किन थालेको जनाएको छ । घासा प्रहरी चेक पोष्टका इञ्चार्ज नीमप्रसाद तिमिल्सिनाले आइतबार बिहानसम्म १२ वटा बस र ३ वटा जीप गरी १५ वटा सवारी इन्ट्री भएको बताए । उक्त बसहरूमा ४ सय ४१ जना मुस्ताङी छन् । जिल्ला भित्रिएका सबैलाई रातको छेको पारी बसले गाउँ पुर्याएको हो । विश्वकै महामारीको रुपमा फैलिएको नोवल कोरोना भाइरसको उच्चजोखिमको उचित सावधानी अपनाउँदै मुस्ताङीलाई रातारात कतै नझारी सिधै गाउँ पुर्याउन थालिएको जनाइएको छ । अन द रुढ, नो स्टप, गो टु होम को नीति अनुरुप जिल्लाका स्थानीय तहले गाउँबासीलाई घर पुर्याउन थालेका हुन् । काठमाडौंमा अलपत्र १ सय ४० जना मुस्ताङी यात्रुलाई शनिबार मुस्ताङका संघीय सांसद प्रेमप्रसाद तुलाचनले ४ वटा बसमा गाउँ पठाएको जिल्ला युवा समिति मुस्ताङका अध्यक्ष सम्राट गौचनले जानकारी दिए । हिउँदयामको जाडो छल्न अध्ययन , बैकल्पिक घुम्ती व्यापार र रोजगारीमा बेशी झरेकाहरूको उद्दार कार्य भइरहेको गण्डकी प्रदेशका सांसद ईन्द्रधारा बिष्टले जानकारी दिए । उनका अनुसार अलपत्र परेका मुस्ताङीको संख्या एक हजारभन्दा बढी छ । लोमान्थाङ गाउँपालिकाबाट जिल्लाबासीलाई गाउँ फर्काउने काम भइरहेको बिष्टले बताए । अहिलेसम्म पोखराबाट ८ वटा बसमा ३ सय १ जना गाउँ पठाइएको जानकारी दिए । ५ वटै स्थानीय तहका अलपत्र मुस्ताङीलाई गाउँ पठाउन अझै केही दिन लाग्नसक्ने उनले बताए । सरकारी क्वारेन्टाइन खाली पोखरामा अलपत्र परेका लोमान्थाङ५ का ८४ जना स्थानीयलाई पालिकाले खडा गरेको क्वारेन्टाइनमा नराखी सिधै शनिबार घरघरमा पठाइएको छ । उनीहरूलाई म्याग्दी र मुस्ताङको सीमानामा स्वास्थ्य परीक्षण नगराइ गाउँमा सामान्य स्वास्थ्य परीक्षण गराइएको छ । गण्डकी प्रदेशमा कोरोना संक्रमण नदेखिएको र लामो समयदेखि अलपत्र परेको स्थानमा सुरक्षित होम क्वारेन्टाइनमा बसेको उल्लेख गर्दै स्थानीय तहले क्वारेन्टाइनमा नराखी पठाएको हो । जिल्ला भित्रिनेको संख्या अत्यधिक भएको र क्वारेन्टाइनको क्षमता कम भएकाले जिल्ला फर्किनेलाई होम क्वारेन्टाइनमा बस्न लगाइएको हो । स्थानीय तह, प्रशासन र सुरक्षा निकायबीच जिल्ला फर्किनेलाई गाउँ गाउँ बन्दाबन्दी गराएर होम क्वारेन्टाइनमा राख्ने सहमति भएको हो । होम क्वारेन्टाइनमा बस्नेलाई सरकारी मापदण्ड मिचेर स्थानीय तहहरूले ७ दिन मात्र घरभित्रै बस्न आग्रह गरेको छ । होम क्वारेन्टाइनमा राख्ने भएपछि मुस्ताङका १६ ठाउँका सरकारी क्वारेन्टाइन रित्तै हुने भएको छ ।"
सर्लाहीबाट ११६ जनाको स्वाब परीक्षणका लागि काठमाडौं पठाइयो,"मलंगवा : भारत तथा अन्य देशबाट आएर सर्लाहीको विभिन्न स्थानीय तहले बनाएको क्वारेन्टाइनमा बस्दै आएका ११६ जनाको स्वाब संकलन गरिएको छ। संकलन गरिएको स्वाबलाई परीक्षणका लागि काठमाडौं पठाइएको प्रमुख जिल्ला अधिकारी मोहनबहादुर जिसीले जानकारी दिए। कोरोना भाइरस (कोभिड१९) संक्रमित भएनभएको परीक्षण गर्नका लागि विश्व स्वास्थ्य संगठन (डब्लुएचओ), स्वास्थ्य सेवा विभाग र सशस्त्र प्रहरी सहितको संयुक्त स्वास्थ्यकर्मीहरुको टोलीले घाँटीबाट स्वाब संकलन गर्ने काम गरेको उनले बताए। योसहित सर्लाहीबाट ११८ जना सर्वसाधारणको स्वाब परीक्षणका लागि संकलन भइसकेको छ। यसअघि नै धनकौलका एक १४ वर्षीय किशोरको प्रादेशिक अस्पतालमा संकलन गरिएको स्वाबमा कोरोना भाइरस पोजिटिभ देखिसकिएको छ। त्यस्तै गत बिहीबार र्यापिड डायग्नोष्टिक टेष्ट (आरडीटी) पोजिटिभ देखिएका ईश्वरपुर नगरपालिका९ रामनगरका एकजनाको पनि प्रादेशिक अस्पताल जनकपुरबाट स्वाब संकलन गरेर परीक्षणका लागि काठमाडौंको टेकु अस्पताल पठाइएको छ। कोरोना भाइरस पोजिटिभ देखिएका किशोरका परिवारका सदस्य एवं ती किशोरसँग नजिकबाट सम्पर्क भएको आशंका गरिएका सर्वसाधारण तथा लकडाउनमा भारतबाट प्रवेश गरी विभिन्न पालिकाहरुको क्वारेन्टाइनमा बसेका सर्वसाधारणको स्वाब संकलन गरिएको प्रजिअ जिसीले जानकारी दिए। चन्द्रनगर गाउँपालिकाबाट ७५ जना, धनकौल गाउँपालिकाबाट २६ र इश्वरपुर नगरपालिकाबाट १५ जनाको स्वाब संकलन गरिएको छ। यसअघि पीसीआर टेस्ट पोजेटिभ देखिएका १४ वर्षीय बालकको वीरगन्जस्थित नारायणी उपक्षेत्रिय अस्पतालमा उपचार भइरहेको छ। पीसीआर पोजेटिभ देखिएपछि बालकको गाउँ धनकौल गाउँपालिका ५ हरकठवालाई सिल गरिएको छ।"
लकडाउनमा हिड्ने ४ सय सवारी र १७ सय व्यक्तिलाई कारबाही,"नुवाकोट : नुवाकोटमा लकडाउनको समयमा नियम उलंघन गर्ने करिब ४०० सवारी साधनलाई नियन्त्रणमा लिइएको छ । त्यसैगरी एक महिनाको अवधिमा लकडाउन उलंघन १७०२ जनालाई नियन्त्रण लिएर सचेत गराई छाडेको नुवाकोट प्रहरीले जनाएको छ। विश्वभर महामारीको लिएको कोभिड१९ कोरोना भाइरस फैलन नदिन सरकारले गत चैत्र ११ गतेदेखि देशभर लकडाउनको घोषणा गरेको थियो । प्रहरीका अनुसार नियन्त्रणमा लिइएका सवारीमा ३३४ मोटरसाइकल, ५ ट्रक, ३ आइचर, स्कुटर, मानिस ओसारपसार गर्ने एम्बुलेन्ससहति रहेका छन् ।ती सवारीलाई नियन्त्रणमा लिएर कारबाही गरेर छाडिएको नुवाकोट प्रहरी प्रमुख अविनारायण काफ्लेले जनकारी दिए । लकडाउनको पालना नगरी सर्वसाधारणहरु हिँड्न थालेपछि प्रहरीले १७०२ जनालाई केही समय नियन्त्रणमा लिई सोही ठाउँमा होल्ड गरी सम्झाई बुझाई पठाइएको प्रहरी प्रमुख काफ्लेले बताए। उनका अनुसार एकैदिन शुक्रबार मात्रै लकडाउनको अवज्ञा गर्ने २५७ जनालाई नियन्त्रणमा लिइएको थियो। प्रहरीले अत्यावश्यक काममा मात्रै घरबाहिर निस्किन आग्रह गरेको छ । औषधि उपचारदेखि खाद्यान्नको जोहो गर्ने लगायतलाई अत्यावश्यक काम भनिएको छ । अत्यावश्यक परेमा प्रहरीको टोल फ्री नम्बर १०० वा ड्युटीमा खटिएका प्रहरीलाई जानकारी दिएर जान सकिने जिल्ला प्रहरी कार्यालय नुवाकोटले जनाएको छ ।"
भारतीय जमातीसहित ४ संक्रमित आज डिस्चार्ज हुँदै,"वीरगन्ज : वीरगन्जस्थित नारायणी अस्पतालको आइशोलेसनमा राखिएका ५ मध्ये ४ कोरोना संक्रमितलाई आइतबार डिस्चार्ज गरिँदैछ। अस्पतालमा उपचाररत ५ मध्ये तीन भारतीय मुस्लिम जमाती र रौतहटका १ युवक गरी ४ जनालाई आइतबार बिहान ११ बजे तिर डिस्चार्ज गर्ने तयारी गरिएको अस्पतालका मेडिकल सुपरिडेन्टेन्ड डामदन उपाध्यायले जानकारी दिए। चारै जनाको तेश्रो र चौथो पीसीआर परीक्षणको रिपोर्ट नेगेटिभ आएको र स्वास्थ्य अवस्था पनि सामान्य भएकाले उनीहरुलाइ डिस्चार्ज गर्न लागिएका डाउपाध्यायले बताए। उनका अनुसार हेटौडा स्थित प्रादेशिक प्रयोगशालाबाट शनिबार बेलुकी अस्पताललाई प्राप्त चौथो रिपोर्ट नेगेटिभ आएको हो। यसअघि तेश्रो रिपोर्ट पनि नेगेटिभ आएको थियो। उपाध्यायले भनेपहिलो र दोश्रो पीसीआर रिपोर्ट पोजिटिभ आएको थियो, तर तेश्रो र चौथो रिपोर्ट लगातार नेगेटिभ आएप्छि विश्व स्वास्थ्य संगठनको मापदण्ड अनुसार चार जनालाइ डिस्चार्ज गर्न लागेका हौं।डिस्चार्ज गर्न लागिएका चार मध्ये रौतहटका युवालाई आफन्तको जिम्मा लगाएर घर पठाइने उनले बताए। तीन भारतीय जमातीलाई भने सीमा बन्द रहेकाले वीरगन्जकै क्वारेन्टाइनमा राख्ने गरी डिस्चार्ज गर्ने विषयमा स्थानीय प्रशासनसँग छलफल भइरहेको मेसु उपाध्यायले जानकारी दिए। वीरगन्ज२ छपकैया स्थित मस्जिदमा बस्दै आएका २६ भारतीय जमातीमध्ये ३ जनामा कोरोनाको संक्रमण रहेको चैत ३० मा पुष्टि भएको थियो। रौतहटका संक्रमित युवकलाई भने बैशाख १ गते संक्रमणको पुष्टि भएपछि बैशाख २ गते नारायणी अस्पतालमा ल्याइएको थियो। सर्लाही धनकौलका१४ वर्षीय किशोरलाई भने गत बिहीबार राति मात्रै अस्पताल ल्याइएको हो। उनको पनि स्वास्थ्य अवस्था सामान्य रहेको मेसु उपाध्यायले जानकारी दिए।"
लकडाउनमा महिला र बालबालिकामाथि हिंसा बढ्दै,"जनकपुरधाम : कोभिड१९ को संक्रमणबाट जोगिन लकडाउनलाई प्रभावकारी उपाय मानिएको छ। तर, घरमै बसेका महिला तथा बालबालिका परिवारकै सदस्य, छरछिमेकी र आफन्तबाट सुरक्षित नरहेको पछिल्लो घटनाक्रमले देखाएको छ। पर्साको ठोरी गाउँपालिका३ मा गत शनिबार एक ७ वर्षीय बालिका बलात्कृत भइन्। उनीसँग यौन दुष्कर्म गर्ने १६ वर्षीय किशोर उनका छिमेकी थिए। टेलिभिजन हेर्ने बहानामा बालिकाको घर पसेका ती किशोरले अभिभावक कोठामा नरहेको मौका छोपी बालिकासँग दुष्कर्म गरेको प्रहरीले जनाएको छ। रौतहटको फतुवा विजयपुर नगरपालिकामा एक ५५ वर्षीय पुरुषबाट १० वर्षीया बालिका बलात्कृत भएकी छन्। ५५ वर्षीय वारिस अन्सारीलाई सुस्त मनस्थितिकी बालिकालाई गत बिहीबार राति बलात्कार गरेको आरोपमा पक्राउ गरिएको छ। वीरगञ्ज महानगरपालिका १ छपकैया बस्ने २९ वर्षीय सञ्जयकुमार साह सोनारले लकडाउनको बेला बाहिर खेल्न जाने जिद्दी गरेकी छोरीलाई हत्या गरेको घटना सार्वजनिक भएको छ। लकडाउन सुरु भएको दिन चैत्र ११ गते सोनारले ७ वर्षीया छोरी अंशुकुमारीको घाँटी थिचेर हत्या गरेको प्रहरी अनुसन्धानबाट खुलेको छ। वैशाख ५ गते पक्राउ परेका सञ्जयले बयानको क्रममा छोरीले लकडाउनको बेला घरबाहिर जान जिद्दि गरेपछि कुटपिट गरेको बताए। कुटपिट गर्दा छोरी जोडले रुन थालेपछि रिसको झोकमा उसको घाँटी थिचेको र सोही क्रममा उनको मृत्यु भएको उनले बयान दिए। लकडाउनका बेला घरमै पनि महिला तथा बालबालिका सुरक्षित हुन सकेका छैनन्। पछिल्लो एक महिनाको अवधिमा प्रदेश २ का ८ जिल्लामा महिला तथा बालबालिकामाथि जबरजस्ती करणीका १७ वटा उजुरी प्रहरीमा परेको छ। प्रदेश २ प्रहरी कार्यालय जनकपुरधामका अनुसार लकडाउनको बेला सबैभन्दा बढी बलात्कारका घटना बारा जिल्लमा भएका छन्। हालसम्म यहाँबाट ४ वटा मुद्दा प्रहरीमा आएको छ। यसैगरी बोक्सीको आरोपमा सिराहामा एकजना महिलाले प्रताडना भोग्नु परेको छ। बालबालिकासँग यौन दुराचारको चारवटा मुद्दामा प्रहरीले अनुसन्धान गरिरहेको छ भने घरेलु हिंसाका १३ वटा उजुरी परेको छ। सबैभन्दा भयावह अवस्था आत्महत्याको छ। लकडाउनका बेला यस प्रदेशमा ३४ महिला र बालबालिकाले आत्महत्या गरेको प्रहरीले जनाएको छ। महिला हिंसा र बालबालिकाहरु माथि भएको दुव्र्यवहारका घटना बढी हुन सक्ने भए पनि लकडाउनका बेला सबैको जानकारी प्रहरीसमक्ष आउन नसकेको अधिकारकर्मी बताउँछन्। यस्तो बेला घरबाट बाहिर निस्कनसमेत डरत्रासको अवस्था भएको हुँदा कतिपय घटना घरमै लुकाउने प्रवृत्ति पनि बढेको अधिकारकर्मीको दाबी छ।"
छैन सामाजिक दुरी कायम : भीडभाडमै हुन्छ तरकारी खरिद,"धनगढी : धनगढी उपमहानगरपालिका ४ का बाबुराम आचार्य तरिकारी खोज्दै किसानको बारीमा पुगे । लकडाउनले गर्दा बजारमा अतिआवश्यक सामग्री पाउन छोडेपछि आचार्य धनगढी उपमहानगर२ मा पर्ने नेपाल भारत सीमा मोहना नदीको बगर खेतीमा तरिकारी खरिद गर्न पुगेका हुन् । उनी जस्तै दैनिक सयौँ मानिस मोहनाको तटमा तरकारी खरिद गर्न जाने गरेका छन् । कोरोनाको जोखिम कम गर्न सामाजिक दुरीको महत्वपूर्ण भूमिका रहन्छ। तर, मोहनाको तरकारी बारीमा त्यस्तो कुनै दुरी कायम गरिँदैन् । एकै पटक भीड गरेर तरकारी खरिद गर्छन । 'बजारमा तरकारी पाउन छोड्यो । पाए पनि विचौलिया मार्फत पाइन्छ,' धनगढी बसपार्कमा घर भएका जयराज न्यौपानेले भने, 'तर यहाँ आउने नागरिक नत माक्स लगाएका छन् । न कुनै दुरी पालना गरेका छन् ।' कोरोनाको संक्रमणको डरले बजारमा देखिने व्यवसाय मात्र बन्द नगरी यस प्रकारका भीड हुने ठाउँमा सरोकारवालाको ध्यान जान आवश्यक भएको उनले बताए । 'सरकारले लकडाउन लम्ब्याउँदै जाने तर अतिआवश्यक वस्तु खरिद गर्दा ध्यान नदिएमा समस्या विकराल हुन्छ,'न्यौपानेले भने, 'दुई देशका नागरिकको ओहोरदोहोर हुने यस प्रकारका क्षेत्रमा व्यवस्थित हुन आवश्यक छ ।' सीमामा सुरक्षाकर्मी परिचालन गरेपनि तरकारी किन्दा कुनै त्यस्तो सुरक्षा संवेधनशिलता नअपनाएको उनले बताए । नेपालमा वर्षौदेखि बस्दै आएका भारतीय मुलका नागरिकहरुले हरेक वर्ष मोहनाको तटमा बगर खेती गर्ने गरेका छन् । स्थानीयको जमिन भाडामा लिएर उनीहरु बगर खेती गर्ने गरेका हुन् । लकडाउन नभए सुदूरपश्चिमलगायत पूर्वी क्षेत्रमा समेत पुग्ने तरकारी यस वर्ष कतै पनि पुर्याउन सकेको छैन् । भारत मुलका नागरिकका १२१५ जना परिवार मिलेर १५ विघा बढी क्षेत्रमा हिउँदे तरकारी खेती गरेका छन् । बारीमा खरभुजा, फर्सि, लौका, काक्रा, करेला, खुर्सानी, बोडी, टमाटरलगायत तरकारी लटरम फलेका छन् । बजारमा सामग्री पाउन छोडेपछि बारी खोज्दै धेरै ग्राहक आउने गरेको तरकारी व्यवसाय गदैँ आएका अखिलेस अहमदले बताए । 'लकडाउनले गर्दा बजारमा पुर्याउन सकेको छैन, उनले भने, 'सकेजति यहाँ नै बिक्री गर्ने हो । नभए गाई गोरुलाई खुवाउनको विकल्प छैन ।' उनले सिनेटाइजर, पञ्जा लगाएर तरकारी बिक्री गर्ने गरेको बताए । धनगढी बजारका अधिकांश नागरिक तरकारी खरिद गर्न मोहना पुग्ने गरेका छन् । पछिल्ला दिनमा लकडाउन केही हदसम्म खुकुलो भए पनि दैनिक उपभोग्य लगायतको कुनै पनि व्यवसाय गर्ने पसल खोल्न सकेका छैनन् । स्थानीय प्रशासनले पनि कुनै त्यस्तो नीति बनाएको छैन् । सुरुमा धनगढीमा कोरोना संक्रमित देखिएपछि अतिआवश्यकबाहेकका पसल समेत बन्द गर्न प्रशासनले सूचना जारी गरेको थियो। पछिल्लो समय धनगढीस्थित सेती प्रादेशिक अस्पतालमा उपचाराथ ५ बिरामीमध्ये ४ जना डिस्चार्ज भएपछि केही खुकुलो भएको हो ।"
बंगालको खाडी र अरब सागरको वायुले दिनहुँ वर्षा,"टीका बन्धन। काठमाडौं : क्षणभरमा बदलिने मौसम, अपराह्नपछि मेघ गर्जंदै हल्का र क्षणिक वर्षा हुनु मनसुन पूवाद्र्ध अर्थात् प्रिमनसुन को लक्षण हो। तर, हिजोआज बिहान, दिउँसो, बेलुका जुनसुकै बेला पानी पर्न थालेपछि प्रि मनसुनले मध्यवर्षाद्को झल्को दिन थालेको छ। सामान्यतया स्थानीय वायुले प्रि मनसुन सक्रिय वा कमजोर बनाउने भूमिका खेल्छ। अहिले बंगालको खाडी र अरब सागरबाट पर्याप्त मात्रामा जलवाष्पयुक्त हावा भित्रिएपछि हरेक दिन पानी पर्न थालेको हो। यसपटक स्थानीय वायु, बंगालको खाडी र अरब सागरबाट पर्याप्त मात्रामा जलवाष्पयुक्त हावा नेपाली भूभागमा भित्रिरहेकाले दिनहुँजसो वर्षा हुन थालेको जल तथा मौसम विज्ञान विभागका अधिकारी बताउँछन्। विभागको मौसम पूर्वानुमान महाशाखाकी मौसमविद् विभूति पोखरेल भन्छिन्, अहिले दैनिक पानी परे पनि यो प्रि मनसुनकै गतिविधि हो तर हरेक वर्ष यस्तो हुँदैन, अहिले बंगालकोे खाडी र अरब सागरको वायुले हरेक दिन वर्षा गराइरहेको छ। भारतको उत्तरपूर्वी भेगमा विकास भएको न्यून चापीय क्षेत्रले पूर्वीभेगमा बंगालको खाडीको वायु र पश्चिमतर्फ अरब सागर अनि मुलुकभित्रै विकास भइरहेको स्थानीय वायुको समि श्रणले प्रि मनसुन सक्रिय बनाएको उनले बताइन्। उच्च वायुमण्डलमा रहने न्यून चापिय क्षेत्रले जलवाष्पयुक्त हावालाई सहजै वायुमण्डलमा पुर्याएर पानी पार्ने प्रकृतिको बादल बनाउन सहयोग पुर्याउँछ। मौसमविद्हरू अंग्रेजी महिनाका मार्च, अप्रिल र मे (जेठ तेस्रो सातासम्म) लाई प्रिमनसुनका रूपमा बुझ्ने गर्छन्। अंग्रेजी महिनाको जुन, जुलाई, अगस्ट र सेप्टेम्बर नेपालसहित दक्षिण एसियाका लागि मनसुन अवधि हो। मेघ गर्जनसहित असिना पानी, हावाहुरी, हल्का र क्षणिक वर्षा अझै केही दिन जारी रहने महाशाखाले जनाएको छ। बंगलादेश, भारतमा पनि अहिलेको मौसमी प्रणाली सक्रिय रहेका महाशाखाका अर्का मौसमविद् राजु प्रधानांगले बताए। यसपटक प्रि मनसुन सक्रिय भएपछि तराईमा गर्मी बढ्न पाएको छैन। काठमाडौं उपत्यकासहित पहाडी र उच्च हिमाली भेगमा हिउँदयामको झल्को दिने गरी धाराको पानी ठिहिर्याउन थालेको छ। मध्य वैशाखमा प्रायः ४० डिग्री वा सोभन्दा माथि रहने नेपालगन्ज, धनगढी, दिपायल र आसपासका भेगको अधिकतम तापक्रम यो वर्ष ३५ डिग्री नाघेको छैन। यही बेला ३५ डिग्री माथि पुग्ने वीरेन्द्रनगर, दाङ, भैरहवा, सिमरा, विराटनगर, पूर्वी र मध्य तराईको तापक्रम यसपटक ३० डिग्री हाराहारीमा सीमित छ। मौसमी प्रणाली सक्रिय हुँदा यसपटक प्रि मनसुनको औसत वर्षाको मात्रा समेत बढेको पाइएको छ। अप्रिलमा काठमाडौं उपत्यकाको औसत वर्षाको मात्रा ६१ मिलिमिटर हो तर शनिबार दिउँसो सम्ममा ५४ मिलिमिटर वर्षा भइसकेको छ। विभागले पोखराको औसत वर्षा १ सय २७ दशमलव ६ मिलिमिटर तोके पनि शनिबारसम्म त्यहाँ १ सय ६४ मिलिमिटर भन्दा बढी वर्षा भइसकेको छ। धनकुटामा पनि औसत वर्षा नाघेर ५५ मिलिमिटर भन्दा बढी वर्षा भइसकेको मौसमविद् प्रधानाङ्गले जानकारी दिए। उनका अनुसार अप्रिलमा त्यहाँको औसत वर्षा ४९ दशमलव ६ मिलिमिटर हो। गत महिना मार्चमा पनि पोखरा, धनकुटा, नेपालगन्जमा औसत भन्दा निकै धेरै वर्षा भएको थियो। मार्चमा पोखराको औसत वर्षा १६ मिलिमिटर रहेकोमा त्यहाँ १ सय ३ मिलिमिटर वर्षा भएको महाशाखाको तथ्यांक छ। धनकुटा र नेपालगन्जमा औसत वर्षा क्रमशः २५ दशमलव २ र १४ दशमलव ९ रहेकामा धनकुटामा ४९ दशमलव ५ र नेपालगन्जमा सोही हाराहारीमा वर्षा भएको थियो। अप्रिल महिना एक साता बाँकी रहँदै गर्दा अहिलेको मौसमी गतिविधिले मुलुकका अधिकांश भेगमा औसत वर्षा नाघ्ने संकेत देखाएको प्रधानांगले बताए।"
भक्तपुरका एचआईभी संक्रमित बालबालिकालाई राहत,"भक्तपुर : भक्तपुरका १२ जना एचआईभी संक्रमित १२ वर्षमुनिका बालबालिकालाई दुईमहिनाका लागि राहतस्वरुप खाद्यान्न तथा पोषण वितरण गरिएको छ । राष्ट्रिय एचआईभी तथा एड्स महासंघ नेपाल (एनएपीएन) ले उक्त राहत उपलब्ध गराएको हो । एनएपीएनले प्रत्येक बालबालिकालाई प्रतिमहिना आठ किलो चामल, एक किलो दाल, एक किलो गेडागुडी, १० वटा अन्डा, एक किलो गहुँको पीठो, एक किलो चिनी, एक किलो नून, दूध दुई लिटर, फलफूल एक किलो र खाने तेल एक लिटर उपलब्ध गराएको छ । जीवनदायिनी एन्टिरेट्रोभाइरल (एआरभी) औषधि खाइरहेका यहाँका १२ जना बालबालिकालाई उक्त राहत वितरण गरिएको एनएपीएनको सदस्य संस्था सुरुवात सामुदायिक उपचार तथा पुनःस्थापना केन्द्रले जनाएको छ । सुरुवातका अध्यक्ष उमेश खड्काले लकडाउनको कारण एचआईभी संक्रमित बालबालिकाको घरसम्मै पुगेर उक्त राहत वितरण गरिएको जानकारी दिए । उनले पहिलो चरणको पहिलो एक महिनाको लागि उक्त राहत वितरण गरिएको बताए । अर्को महिना बाँकी अर्को महिनाको लागि राहत उपलब्ध गराइने उनको भनाइ थियो । 'एनएपीएनले उपलब्ध गराएअनुसार पहिलो महिनाको लागि यहाँका १२ जना एचआईभी संक्रमित बालबालिकालाई राहत वितरण गरिसकेका छौं, अध्यक्ष खड्काले भने, 'अर्को चरणको दोस्रो महिनाको लागि राहत वितरण गर्नेर्छौं ।' सुरुवात आफैले प्रत्येक संक्रमित बालबालिकाको लागि राहतको प्याकेज तयार गरेको थियो ।एनएपीएनको उपलब्ध गराएको राहतबाट आफूहरुको ठूलो राहत भएको संक्रमित बालबालिकाले बताएका छन् । उनीहरुले लकडाउनले गर्दा आफ्ना अभिभावकले कमाइ गर्न नपाएकोमा अवस्था उपलब्ध गराएको राहतले सिंगो परिवारकै लागि ठूलो राहत भएको सुनाए । एचआईभी संक्रमितले एआरभी औषधिमात्रै सेवन गरेर हुँदैन । औषधिअनुसार उपयुक्त पोषणयुक्त खानेकुरा पनि खानुपर्छ । पोषणयुक्त खानेकुराको अभावमा संक्रमितमा एचआईभी भाइरसको प्रभाव बढेर उनीहरुको स्वास्थ्य प्रभावित हुन्छ । त्यसमाथि कोरोना भाइरस संक्रमणका दृष्टिले एचआईभी संक्रमित बालबालिका बढी जोखिममा रहेकाले उनीहरुको लागि राहतको व्यवस्था गरिएको एनएपीएनका अध्यक्ष राजेश दिदियाले स्पष्ट पारे । एनएपीएनले देशभरका १२ वर्षमुनिका एचआईभी संक्रमितलाई दुई महिनाको लागि राहतस्वरुप खाद्यान्न तथा पोषण सहयोग गरेको छ । देशभर रहेका एनएपीएनमा आवद्ध ५९ वटा समुदायमा आधारित गैरसरकारी संघसंस्थाले बालबालिकालगायतलाई उक्त राहत वितरण गरिरहेको अध्यक्ष दिदियाले जानकारी दिए । दुई महिना दिइने उक्त राहतको लागि नेपालस्थित सेभ द चिल्ड्रेनले आर्थिक सहयोग गरेको एनएपीएनले जनाएको छ । सरकारले ग्लोबल फण्डमार्फत एचआईभी संक्रमित बालबालिकालाई प्रत्येक महिना एकएक हजार रुपैयाँसमेत उपलब्ध गराउँदै आएको छ ।"
महाकालीमा हाम फालेकी महिलाको हेलिकोप्टरबाट उद्दार,"दार्चुला : महाकाली नदीमा हाम फालेकी महिलाको जिल्ला अस्पताल दार्चुलामा उपचार हुन नसकेपछि हेलीकोप्टरमार्फत उद्दार गरिएको छ। उनलाई थप उपचारका लागि कोहपुर लगिएको हो। उनको स्वास्थ्य अवस्था गम्भीर रहेको जिल्ला अस्पताल दार्चुलाले जनाएको छ। नेपाली कांग्रेसका सांसद दिलेन्द्रप्रसाद बडु,स्थानीय प्रशासन र ब्यास गाउँपालिका अध्यक्षको संयुक्त पहलमा हेलिकोप्टरबाट उद्दार गरिएको नेपाली कांग्रेसका जिल्ला सभापति ललितसिंह बोहराले बताए।आइतबार बिहानै महाकाली नदीमा बगिरहेको अवस्थामा प्रहरीले सपना ऐतवाललाई देखेपछि सशस्त्र प्रहरीको टोलीले उद्दार गरेको ५० न गुल्म दार्चुलाका गुल्मपति दिपेन्द्र बिस्टले बताए। ऐतवालको जिल्ला अस्पताल दार्चुलामा उपचार सम्भव नभएपछि रिफर गरिएको जिल्ला अस्पताल दार्चुलाका प्रमुख डा गजेन्द्र दुवालले जानकारी दिए। ऐतवालको उद्धारका लागि नेपाली सेनाको एनए ०५५ नम्बरको हेलिकोप्टर दार्चुला सदरमुकाममा रहेको दुर्गादल गुल्ममा पुगेको थियो। घटनाबारे छानविन भइरहेको प्रहरीले जनाएको छ।"
लकडाउनका कारण रोकिए प्रदेश गौरवका सडक आयोजना,"बैतडी : जिल्लाको एक मात्रै प्रदेश गौरवको आयोजनाको रुपमा रहेको सतबाँझश्रीभावरहाटदार्चुला सडकमा अझै पनि काम सुरु हुन सकेको छैन् । चालु आर्थिक वर्षदेखि निर्माण गर्ने गरी प्रदेश गौरवको योजनाको रुपमा राखिएको सडक जारी लकडाउनका कारण अघि बढ्न नसकेको पूर्वाधार विकास कार्यालयका प्रमुख जगतप्रसाद जोशीले बताए । गत फागुन १९ गते सूचना प्रकाशित गरेर चैत १९ गते टेण्डर खोल्नुपर्ने भएपनि लकडाउन गर्दा टेण्डर खोल्न नपाएको उनले बताए । सतबाँझ देखि हाटसम्म १ सय किलोमिटर रहेको उक्त सडकको हाल १४ किलोमिटर सडक कालोपत्रेको लागि अनुमानित ५० करोडको टेण्डर आह्वान गरिएको हो । सतबाँझदेखि ६ किलोमिटर कालोपत्रेका लागि २० करोड र र श्रीभावर देखि ८ किलोमिटर कालोपत्रेको लागि २८ करोडको लागी सूचना प्रकाशित गरिएको भएपनि टेण्डर हुन नपाएको जोशीले बताए । उनले भने, 'बैशाख २१ मा टेण्डर खोल्ने भनेर म्याद थप गरेका छौं । अब हेरौं लकडाउन खुलेपछि काम अघि बढाउन सकिन्छ कि ?' बहुवर्षीय योजनाअन्र्तगत सतबाँझ 'श्रीभावर' हाट सडकलाई २०७९८० सम्म सक्ने लक्ष्य रहेको भएपनि लकडाउन कारण लक्ष्य अनुसार काम सम्पन्न हुनेमा आशंका बढेको जोशीले बताए । उनले भने, 'हामीले यो वर्ष अहिलेसम्म ठेक्का नै लगाउन पाएका छैनौं । त्यसैले आयोजना सम्पन्न लक्ष्यमा अवरोध आउन सक्छ ।' २०४५ सालमा ट्रयाक ओपन भएको सतबाँझ श्रीभावर सडकको अहिले १५ किलोमिटर जतिमा गाडी गुड्ने गर्दछ । यस्तै सोही सडक अन्तर्गतको श्रीभावर हाट सडकमा पनि गाडी गुड्ने गरेको छ । ती दुवै सडकलाई जोड्ने र स्तरोन्नती गरी दार्चुलासँग जोड्ने हिसाबले प्रदेश गौरवको योजनामा राखिएको भएपनि काम भने सुरु हुन सकेको छैन् । जिल्लाका तीनवटा स्थानीय तह र अर्को जिल्लासँग सडक सञ्जालमा जोड्ने हिसाबले सतबाँझश्रीभावरहाटदार्चुला सडकलाई प्रदेश गौरवको योजनामा राखेको भएपनि काम सुरु नहुँदा स्थानीयबासी निराश भएका छन् । 'सरकारले घोषणा गरेका कार्यक्रम वर्षौंसम्म कार्यान्वयन नहुने रोग पहिलादेखि हो । अहिले त लकडाउनका कारण सबै विकास निर्माणका कामहरु अलपत्र छन् । यसले विकास निर्माणमा धेरै ठूलो बाधा पुग्नेछ । सुर्नया ४ का सुरेश महराले भने, 'सतबाँझ श्रीभावर सडक ३ दशक पहिलादेखि निर्माण सुरु भएको हो । बल्ल प्रदेश सरकारको गौरवको योजनामा परेको थियो । लकडाउनका कारण काम नै शुरु हुन पाएको छैन् ।' कोरोना भाइरस संक्रमण रोकथाम तथा नियन्त्रण जिल्ला संयन्त्रको बैठकले भने राष्ट्रिय गौरव र प्रदेश गौरवका योजना सञ्चालन गर्न दिने निर्णय गरेको छ।सामाजिक दुरी कायम गरी बेला बेलामा अनुगमन गर्ने गरेर काम सुरु गर्न दिने निर्णय भएको प्रमुख जिल्ला अधिकारी आनन्द पौडेलले बताए ।"
अवैधरूपमा लगाइएको अफिम खेती नष्ट,जाजरकोट : जाजरकोटमा अवैधरूपमा लगाइएको अफिम खेती प्रहरीले नष्ट गरेको छ । जिल्लाको कुशे गाँउपालिका८ नयाँ बस्तीमा लगाइएको अफिम खेती नष्ट गरिएको हो । स्थानीय नारायण थापा र शेरबहादुर खड्काले करीव एक रोपणी ऐलानी जग्गामा लगाएको अफिम खेती नष्ट गरिएको प्रहरी नायव उपरीक्षक किशोरकुमार श्रेष्ठले बताए । प्रहरी चौकी पैकबाट प्रहरी सहायक निरीक्षक मायालाल बुढाको कमान्डमा गएको प्रहरी टोलीले अफिम खेती नष्ट गरेको प्रहरी नायव उपरीक्षक श्रेष्ठले जानकारी दिए । जिल्लाका विभिन्न भागमा अफिम खेती गर्ने गरिएको सुचनाको आधारमा प्रहरी परिचालन गरिएको उनले बताए । लागु पदार्थको रुपमा चिनिने अफिम खेतीलाई नेपालमा प्रतिबन्ध लगाइएको छ । यसअघि पनि जिल्लाका विभिन्न भागमा लुकीछिपी लगाएको अफिम खेती प्रहरीले नष्ट गर्दै आएको छ ।
प्रदेश २ मा पीसीआर परीक्षणमा तीव्रता : सप्तरीबाट १६१ स्वाब धरान पठाइयो,"राजविराज : प्रदेश २ का पाँचजनामा तथा सीमानाको जिल्ला उदयपुरको त्रियुगा नगरपालिका३ भुल्केमा २८ जनामा कोरोना संक्रमित पुष्टि भएपछि सप्तरी, सिरहासहित प्रदेश २ मा ठूलो सङ्ख्यामा पीसीआर परीक्षणमा तीव्रता दिइएको छ । सप्तरीको बोदे बर्साइन नगरपालिका प्रमुख आतेश सिंह यादवका अनुसार प्राविधिकको टोलीले शनिबार बोदे बर्साइन५ को चन्द्रा नमूना माविमा १५ महिलासहित १ सय ६१ जनाको स्वाब संकलन गरेको छ। शिलाजित र हिंग बेच्न आएका जुम्लाका तीन घुमन्ते व्यापारीसहित सप्तरीको बोदे बर्साइनका १ सय १३, डाकनेश्वरीका २८, सुरुङ्गाका १२, खडक नगरपालिकाका दुई र बलान बिहुल गाउँपालिकाका तीनजनाको स्वाब संकलन गरिएको स्वास्थ्य कार्यालय, सप्तरीले जानकारी दिएको छ। यस्तै सिरहाको लहानमा ६९, गोलबजारमा ६४, मिर्चैया नगरपालिकामा ६० र अर्नमा गाउँपालिकामा ५० जना गरी २ सय ४३ जनाको स्वाब संकलन गरिएको सिराहाका प्रमुख जिल्ला अधिकारी सरोज गुरागाईंले जानकारी दिए । स्वास्थ्य मन्त्रालयले भिटिएमसहित विज्ञ प्राविधिक स्वास्थ्यकर्मीको टोलीलाई प्रदेश २ का आठवटै जिल्लाको २७ स्थानमा कोरोना संक्रमितको स्वाब संकलन गर्न खटाएको छ । जोखिमयुक्त स्थानमा १ हजार ५ सय २० जनाको पीसीआर नमूना संकलन गर्ने लक्ष्यसहित खटिएको टोलीले आइतबार पनि स्वाब संकलन गरिरहेको छ । शनिबार नसकिएपछि सप्तरीको सुरुङ्गा र सप्तकोशी नगरपालिका तथा सिरहाको कल्याणपुर र सिरहा नगरपालिकामा आइतबार स्वाब संकलन गरिँदै छ । स्वास्थ्य मन्त्रालय स्वास्थ्य सेवा विभाग इपिडिमियोलोजी तथा रोग नियन्त्रण महाशाखा, मेडिकल ल्यावोरेटरी एसोसिएसन अफ नेपाल (मेलान), नेपाली सेना, नेपाल प्रहरीबाट खटिएको प्राविधिक टोलीले स्वाब संकलन गरिरहेका छन् । सप्तरीबाट करिब ३ सय २० र सिरहाबाट ४ सय जनाको स्वाब संकलन गरिने इपिडिमियोलोजी तथा रोग नियन्त्रण महाशाखाका फणिन्द्र ज्ञवालीले जानकारी दिए । प्रदेश २ का सामाजिक विकास मन्त्रालयका सचिव रामप्रसाद घिमिरेले पीसीआर नमूना संकलन गर्न केन्द्रीय प्रयोगशाला काठमाडौंबाट आएको ६ र जनकपुरका दुई गरी ८ टोली स्वाब संकलनमा परिचालित भएको बताए। सप्तरीमा संकलन गरिएका स्वाबको नमूना परीक्षणका लागि बीपी कोइराला स्वास्थ्य विज्ञान प्रतिष्ठान धरान र प्रदेश २ का अन्य जिल्लाको स्वाब काठमाडौंको टेकुस्थित राष्ट्रिय प्रयोगशाला पठाइने ज्ञवालीले जानकारी दिए । बोदे बर्साइन नगरपालिका५ जाँजरमा फागुन ३ देखि ५ गतेसम्म भएको धार्मिक सभा 'इज्तिमा' मा सहभागी एक लाख भन्दा बढी इस्लाम धर्मालम्बी नै जमातीका हैसियतले विभिन्न मस्जिदमा गएकोले सो क्षेत्रलाई जोखिमयुक्त ठहर गर्दै स्वाब संकलन गरिएको हो । यस्तै उदयपुरको त्रियुगा नगरपालिका३ भुल्केस्थित मस्जिदमा फेला परेका संक्रमित जमातीहरू सप्तरीको सप्तकोशी नगरपालिका१ फत्तेपुरस्थित मस्जिदमा बसेर गएको तथा संक्रमित पुष्टि भएको भुल्केका २८ जनामध्ये दुईजना सप्तरीको सुरुङ्गा नगरपालिका११ अरहा भजक्काको स्थायी वासिन्दा भएकाले सो क्षेत्रमा स्वाब संकलन गर्न लागिएको सप्तरीका प्रमुख जिल्ला अधिकारी सुनिल खनालले बताए।"
आफैँले बाटोमा गरेको अवरोधले समस्या भोग्दै स्थानीय,"धादिङ : गत साता नीलकण्ठ नगरपालिका वडा नं ९ झगरेका दुर्गा दुवाडी अचानक बिरामी परिन । उनलाई उपचारको लागि तत्काल सदरमुकाम स्थित जिल्ला अस्पताल लैजानुपर्ने भयो । वडा नं ९ को एम्बुलेन्स पनि थियो तर स्थानीयले कोरोना संक्रमण रोक्नको लागि भन्दै बाटोमा रुख ढालेर अवरोध गरिदिएपछि घरसम्म पुग्ने एम्बुलेन्स पनि जान सकेन । उनलाई गाउँलेले २ किलोमिटरसम्म स्ट्रेचरमा बोकाएर अवरोध गरेको ठाउँ कटाएपछि एम्बुलेन्समा चढाएर अस्पताल पठाइयो । गत बैशाख ३ गते पैदल यात्रा गरेर गोरखा हुँदै ज्वालामुखी गाउँपालिकाको खरीमा रहेको घर फर्किंदै गरेका होमबहादुर रानाको धादिङ र गोरखाको सीमाक्षेत्र बुङकोट घाट पुलबाट खसेर मृत्यु भयो । पुलबाट हुने ओहोर दोहोर बन्द गराउनको लागि वडा अध्यक्ष लगायत त्यस क्षेत्रका स्थानीयले पुलमा छेकबार गरेका कारण उनको लडेर मृत्यु भएको भन्दै निकै आलोचना गरे । रातीको समयमा हिँडेर आइरहेको रानाको छेकबार नाघ्न खोज्दा खसेर मृत्यु भएको परिवारले आरोप लगाइरहेकै छन् । गत चैत अन्तिम साता ज्वालामुखी गाउँपालिकाको मैदीमा गरिएको र्यापिड टेष्टमा एकजनालाई पोजेटिभ देखिएपछि स्थानीयमा आतङ्क फैलियो । र्यापिड टेष्ट र पिसिआर टेष्टको अर्थ नबुझेपछि झनै आतङ्कित बने । उनलाई आइसोलेसनमा राखेर उपचार गर्न धादिङवेशी ल्याइने भयो तर बाटोमा गरिएको अवरोधहरु पन्छाउदै धाङिवेशी ल्याइपुर्याउन निकै सकस भयो । त्यसपछि ज्वालामुखी गाउँपालिकाका ठाउँ ठाउँमा रुख ढालेर बाटो बन्द गराउने काम सुरु भयो जस्ले गर्दा गाउँपालिकाले गर्ने राहत वितरण र तथ्याङ्क संकलनगमा समेत अवरोध भयो । यी तीन प्रतिनिधि घटना हुन् । अहिले गाउँ गाउँमा यस्ता खाले समस्या धेरैले भोग्न थालेका छन् । कोरोना भाइरसको संक्रमण फैलिन नदिन सरकारले विगत १ महिना अघिदेखि देशभर लकडाउन गरिरहेको छ । तर पनि गाउँ गाउँमा फर्किएका युवाहरु मोटरसाइकल चलाएको र एक गाउँबाट अर्को गाउँ गइरहेको भन्दै स्थानीयले जथाभावी रुख ढालेर बाटोमा अवरोध गरेपछि त्यसको प्रत्यक्ष असर आफैँले भोग्न थालेका छन् । कतिपय ठाउँमा पैदल यात्रीले ज्यानै गुमाउनुपर्ने अवस्था आएको छ भने बिरामीहरुलाई अस्पतालसम्म लैजानको लागि बोक्नुपर्ने अवस्था आएको छ । यतिबेला गाउँ गाउँ कोरोना आउन नदिन र सवारी आवागमन हुन नदिनको लागि भनेर ढालिएका रुखहरुले नै स्थानीयले सास्ती भोग्न थालेका छन् । ज्वालामुखी गाउँपालिकाका स्थानीय दिनेश दुवाडीले भने, आफैँलाई पछि आपत आइपर्न सक्छ भन्ने थाहा हुँदा हुँदै पनि लहडमा लागेर रुख ढालेको परिणामा अहिले स्थानीय आफैँले भोगिरहेका छन् । कतिपय ठाउँमा सामुदायिक बनका रुख काटेपछि त्यसलाई पन्छाउनसमेत पाएका छैनन् । लहड र हुँइयाको भरमा लागेर जथाभावी रुख काटेर बाटोमा अवरोध गरेपछि बन उपभोक्ताले रुख काटेको विषयमा उजुर गरेपछि छानविन गर्नुपर्ने हुँदा पन्छाउनसमेत नपाएको गुनासो आउन थालेको छ । ठाउँ ठाउँमा जनप्रतिनिधि नै सामेल भएर बाटो बन्द गराएपछि झनै आलोचित बनेका छन् । कोरोना संक्रमण फैलिन नदिनको लागि जनसम्पर्कबाट टाढै बस्नु पर्छ तर त्यसो भन्दैमा आपतकालीन अवस्थामा आफैँलाई आउनसक्ने समस्याको ख्याल नगरी जनप्रतिनिधहरु नै बाटो पुल बन्द गराउने र रुख ढाल्ने अभियानमा लाग्नु चाहि दुःखद रहेको नागरिक समाजका अगुवा सिताराम प्रसाद बर्माले बताए । उनले भने, सचेत हुने, आवागनम रोक्ने कुरा ठिकै हो तर यसकै बहानामा बाटोघाटो र पुलपुलेसामा हिँड्नै नमिल्ने गरी ठप्प बनाउँदाको असर कम्तीमा जनप्रतिनिधिहरुले बुझ्नुपर्ने थियो ।"
आज बस्ने मन्त्रिपरिषद्ले लक डाउन लम्ब्याउने,काठमाडौं : लकडाउनको निरन्तरता र यसको मोडालिटीबारे छलफल गर्न आइतबार अपरान्ह मन्त्रिपरिषद्को बैठक बस्दैछ। अपरान्ह दुई बजे प्रधानमन्त्री केपी ओलीले मन्त्रिपरिषद् बैठक बोलाएका छन्। एक मन्त्रीका अनुसार बैठकमा एक महिना लकडाउनले पारेको प्रभाव र संक्रमणको संभावित जोखिमबारे छलफल हुनेछ। संभवत: एक साता लकडाउन थप्ने निर्णय हुनेछ। सरकारले पछिल्लोपटक थपेको १२ दिने लकडाउन यही वैशाख १५ गते सकिँदैछ। संक्रमणको जोखिम कायमै रहेको विश्लेषण गर्दै कोरोना भाइरस (कोभिड१९) संक्रमण रोकथाम तथा नियन्त्रण उच्चस्तरीय समन्वय समितिले कम्तीमा एक साता थप्न सुझाव दिइसकेको छ। स्वास्थ्य मन्त्रालयले पनि एक साता लकडाउनलाई निरन्तरता दिनुपर्ने प्रस्ताव समितिमा पठाएको थियो। लकडाउनलाई राजधानीमा केही खुकुलो बनाउने दबाब आए पनि कम्तीमा अझै एक साता खकुलो बनाउन नहुने सल्लाह विज्ञहरुले समितिलाई दिएका छन्। सरकारले पहिलोपटक चैत ११ देखि १८ गतेसम्म लकडाउन घोषणा गरेको थियो। त्यसपछि फेरि दोस्रोपटक एक हप्ता थपेर २५ चैतसम्मका लागि लम्ब्याइएको थियो। त्यसलाई निरन्तरता दिदै वैशाख ३ गतेसम्म लम्बाइएको थियो। छिमेकी भारतमा वैशाख २१ सम्म लकडाउन घोषणा गरिएकोले त्यो भन्दा पहिले यहाँ लकडाउन खुल्दा खुला सिमा कारण जोखिम थप बढ्ने भएकोले पनि सरकार लकडाउन थप्ने निश्कर्षमा पुगेको हो। विश्वव्यापी महामारीको रुपमा फैलिएको कोरोनाबाट २८ लाखभन्दा बढी मानिस प्रभावित भएका छन् भने दुई लाखले ज्यान गुमाएका छन्। नेपालमा पनि संक्रमितको संख्या ५१ पुगेको छ।
समितिका भर्चुअल बैठक : प्रविधि र कानूनी प्रश्न,"काठमाडौं : राष्ट्रियसभा अध्यक्ष गणेश तिमिल्सेनाले लकडाउनबीच गत बिहीबार संसद्को भूमिका, जनताका समस्या र सरकारका कामकारबाहीबारे राष्ट्रियसभाका पदाधिकारी र समितिका सभापतिहरूसँग प्रविधि(भर्चुअल) संवाद गरे। कोरोनाबाट बच्ने उपाय, स्वास्थ्योपचार र लकडाउनमा जनताले भोगेका दुःख पीडामा जनप्रतिनिधिहरूको खोजी हुन थालेसँगै अध्यक्ष तिमिल्सेनाबाट सुरुवात भएको भर्चुअल संवादले समिति सभापतिहरू पनि ताते। शिक्षा तथा स्वास्थ्य, मानवअधिकार, अर्थ र राज्य व्यवस्था समितिले यस बीचमा आफ्ना सांसदहरूसँग भर्चुअल छलफल गरे। अरु समिति पनि भर्चुअल छलफलमा जुटेका छन्। तर, प्रविधिको प्रयोेग गरी भएका छलफलले कानुनी र संसदीय मान्यता पाउँछन् कि पाउँदैनन् भन्ने प्रश्न उठेका छन्। भर्चुअल बैठकमा निर्णय प्रक्रिया, डेटा र छलफलको सुरक्षा तथा गोपनियताका विषय पनि उठ्न थालेका छन्। संसद्को नियमावली, परम्परा र अभ्यासले भर्चुअल बैठकको मान्यता नदिने संसद्का पदाधिकारीहरू नै स्वीर्काछन्। नियमावली, कानुनी व्यवस्था र परम्पराभन्दा पर गएर यसबीचमा भएका भर्चुअल संवाद केवल अनौपचारिक छलफल मात्र भएको संसद्का पदाधिकारीहरू बताउँछन्। त्यसैले हामीले बैठक नभनी छलफलमात्र भन्यौ, राष्ट्रियसभा अध्यक्ष तिमिल्सेना भन्छन्, संसदीय समितिका बैठक नै गर्ने भए पहिले नियमावलीमा संशोधन गर्नुपर्छ र भर्चुअल बैठकलाई कानुनी मान्यता दिने र त्यसअनुसारको प्रविधि, प्राविधिक र अभ्यासको विकास गर्नुपर्छ। संसद्को अर्थ समितिले केही दिनअघि भर्चुअल बैठक गर्न खोज्दा सुरक्षा र गोपनियताको प्रश्न उठेका कारण समितिको औपचारिक बैठक स्थगित गरिएको संसद्का पदाधिकारीहरू बताउँछन्। संसद् भनेको परम्परागत र अभ्यासमा बाँधिएको हुन्छ, संसद्का एक उच्च अधिकारीले भने, भर्चुअल बैठकमा कुनै पनि विषयवस्तुमाथि निर्णय कसरी गराउने ? त्यसको रेकर्ड कसरी राख्ने भन्ने जस्ता जटिलता देखिएका छन्। संसद् अधिवेशन स्थगित भएको र लकडाउनका कारण समितिका बैठक पनि बस्न नसक्ने अवस्थामा भर्चुअल संवादको प्रयास भएको थियो। यसबीचमा समिति सभापतिहरूले अरु सदस्यहरूका राय सुझाव संकलन गरेर सरकारलाई विभिन्न सुझावहरू समेत पठाइसकेका छन्। कोरोेना महामारीका कारण लकडाउन कायमै रहे संसदीय समितिका बैठक भर्चुअल प्रविधिमा कसरी सञ्चालन गर्ने भन्नेमा संसद सचिवालयले अध्ययन गरेको थियो। संसद सचिवालयका सचिव ध्रुव घिमिरेको संयोजकत्वमा बनेको ७ सदस्यीय समितिले भर्चुअल बैठकका लागि प्रतिनिधिसभा र राष्ट्रियसभाका नियमावलीमा संशोधन हुनुपर्ने सुझाव औंल्याएको छ। नीतिगत रूपमै भर्चुअल बैठकका सम्बन्धमा व्यवस्था नभएकाले प्रतिनिधिसभा र राष्ट्रियसभाका नियमावलीमा संशोधन गर्नुपर्ने समितिको निष्कर्ष छ, संयोजक घिमिरेले भने, नीतिगत र कानुनी व्यवस्थापछि मात्र भर्चुअल बैठकले मान्यता पाउने अवस्था छ। समितिको अध्ययन प्रतिवेदन बुधबार संसद्का कार्यवाहक महासचिव गोपालनाथ योगीलाई बुझाइसकेको र केही दिनभित्रै सभामुख अग्नि सापकोटा र राष्ट्रियसभा अध्यक्ष तिमिल्सेनालाई बुझाइने तयारी छ। सामाजिक दूरी कायम गरी कोरोनाको संक्रमणबाट जोगिनुपर्ने र अर्कोतर्फ यस्तो समयमा जनताले भोग्नुपरेका कठिनाई र समस्याबारे समितिका बैठक बसी सरकारलाई जवाफदेही बनाउनुपर्ने खाँचो रहेको समितिले औंल्याएको छ। सफ्टवेयर र उपकरण खरिद गर्न ६२ लाख सभामुख अग्नि सापकोटाको अध्यक्षतामा बसेको कार्यव्यवस्था परामर्श समितिको निर्देशन र राष्ट्रियसभा अध्यक्ष तिमिल्सेनाले पदाधिकारीसँगै गरेको छलफलपछि संसद् र समितिका भर्चुअल बैठकबारे सचिवालयले तयारी थालेको थियो। सचिवालयले सचिव घिमिरेको संयोजकत्वमा सचिवहरू डारोजनाथ पाण्डे, सुरजकुमार दुरा, उपसचिवद्वय दशरथ धमला र प्रदीपकुमार नेपाल, इलोक्टेनिक्स इन्जिनियर रवीन्द्र रिजाल र अधिकृत जगदिश न्यौपाने सदस्य रहेको ७ सदस्यीय अध्ययन समिति गठन गर्यो। समितिले भर्चुअल बैठकका लागि नीतिगत र कानुनी व्यवस्थामा सुधार, सफटवेयर खरिद र स्टुडियो निर्माणसम्मको सुझाव प्रतिवेदन तयार गरेको छ। समितिले भर्चुअल बैैठक सञ्चालनका लागि प्रविधि र विभिन्न उपकरण खरिदका लागि ६२ लाख बजेट चाहिने सुझाव दिएको छ। भर्चुअल बैठकका लागि माइक्रोसफ्ट टिम्स नामक प्रविधि उपयुक्त क्षमतायुक्त र बढी सुरक्षित देखिएको भन्दै समितिले उक्त कम्पनीको लाइसेन्स लिनुपर्ने सुझाव दिएको छ। यो प्रविधि लिन पहिलो चरणमा, लाइसेन्सलगायतका अन्य प्रविधि जडान गर्न १० लाख, दोस्रो चरणमा प्रविधि जडानका लागि सेन्ट्रल रुम स्थापनालगायतका काम गर्न ४२ लाख र तेस्रो चरणमा पोली स्टुडियो निर्माणलगायतमा ७ लाख रकम लाग्ने समितिको निष्कर्ष छ।"
रोजामा कोरोना निर्मूलको प्रार्थना,"नेपालगन्ज : नेपालगन्जका मुसलमान समुदायले शनिबारदेखि सुरु भएको पवित्र पर्व रमजानको रोजामा कोरोना भाइरस निर्मूलको प्रार्थना गरेको छ। रोजाका बेला मस्जिदमा गएर नमाज पढ्ने परम्परा रहेकोमा यस वर्ष कोभिड १९ को संक्रमण रोकथामका लागि जारी लकडाउनका कारण घरमा नै बसेर रोग समाप्तिको प्रार्थना गरिएको केन्द्रीय हज कमिटीका पूर्वअध्यक्ष एवं धर्मगुरु मौलाना अब्दुलजब्बार मञ्जरीले बताए। कोरोना भाइरस महामारीले लकडाउनका कारण देशमा बन्द छ नागरिक आआफ्नो घर बसिरहेका छन्। यस्तो अवस्थामा रमजानको रोजा पनि घरमै प्रार्थना गरेर सुरु भएको छ, धर्मगुरु मञ्जरीले भने, कोरोना भाइरसका कारण परम्परागत धार्मिक तरिकाले मनाउन नपाइएकोले यो वर्ष रमजानको रोजामा कोरोना भाइरस अन्त्यको कामना गरिएको छ। उनका अनुसार बन्दाबन्दीका कारण रमजानको रोजामा चाहिने खजुर बजारमा नपाइने भएकाले स्थानीयस्तरमा पाइने फलफूल वा घरमा नै बनाइएको पकवानबाट रोजा खोल्न आग्रह गरिएको छ। एक महिनासम्म चल्ने रमजानमा इस्लाम धर्मावलम्बी उपवास बस्ने गर्छन् जसलाई रोजा भनिन्छ। अंगे्रजी पात्रोअनुसार रमजानको रोजा शनिबारदेखि सुरु भएको छ। इस्लामी पात्रो चन्द्रमाको गतिसँग सम्बन्धित तिथिमितिअनुसार तय हुन्छ। यसैले साउन महिना समाप्तिसँगै रमजान महिना सुरु हुँदा चन्द्रमा हेरेर रोजा सुरु गरिन्छ भने रमजान महिना समाप्तिको जानकारी पनि चन्द्रमा हेरेर नै हुन्छ। मानव जीवन बचाउन सरकारले लकडाउनको समय बढाएको छ तर दैनिक मजदुरी गरी परिवार पाल्नेलाई समस्या हुँदै गएको छ। यस्तो परिस्थितिमा समाजका सम्पन्न व्यक्तिले गरिबलाई सहयोग गर्न अगाडि आउन जरुरी छ, अधिकारकर्मी आलम खान भन्छन्, रमजानमा रोजा इफ्तार पार्टीमा खर्च हुने पैसा बचाएर बिनाभेदभाव विपन्न व्यक्तिलाई सहयोग गर्नु जरुरी छ। मुसलमान समुदायको पवित्र पर्व रमजानका अवसरमा नेपालगन्जका धर्मगुरु, मौलाना र अगुवाले जुमाको नमाज, पाँच पटकको नमाज र तराविहको नमाजसमेत घरमै पढ्ने गरी व्यवस्था मिलाउन सार्वजनिक आग्रहसमेत गरेका छन्। अगुवा मोहम्मद हारुन हलवाईले रमजान पर्वका क्रममा हुन सक्ने पारिवारिक भेटघाटलाई पनि सीमा दूरी कायम गर्दै सचेतना अपनाउन आग्रह गरे। रासस"
