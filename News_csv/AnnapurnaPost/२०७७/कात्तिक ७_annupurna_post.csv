शीर्षक,विवरण
सुस्वास्थ्यको शुभकामना,"कोरोना महाव्याधिको आतंकबीच महान चाड दसैं हामीमाझ आएको छ। जीवित अग्रजहरूले समेत सम्भवतः अनुभूत नगरेको खल्लो र अत्यासलाग्दो दसैं मनाउनु पर्दैछ यसपालि। ठूला बडाको आशीर्वादका लागि जमघट र हर्षोल्लास यसपालि हुने छैन। रोग, अभाव, भय र अशान्तिबीच हामीले दसैंलाई स्वागत गर्नु परेको छ। न खुलेर खुसी साटन पाइने, न त यसबाट भाग्न नै मिल्ने। वर्षौंदेखिका दुःख र पीडा बिर्सेर परिवार, आफन्त, नातागोता एकैठाउँ बसी सदभाव, एकता र हार्दिकता साटासाट गर्ने पर्व हो दसैं। कोरोनाले त्यसमै अवरोध सिर्जना गरेको छ। दसैंले परम्परागत, धार्मिक र सांस्कृतिक मात्र होइन, आर्थिक र सामाजिक महिमा बोकेको छ। एक छाक मिठो खाने र राम्रो लुगा लगाउने मात्र होइन, सिंगो देशलाई एकतावद्ध बनाउने काम पनि दसैंले गर्छ। मान्यजन र ठूला बडाबाट आशीर्वाद थाप्ने र सानाप्रति माया र स्नेह गर्ने पर्व पनि हो दसैं। तर, यतिबेला सिंगो देश कोरोनाले आक्रान्त छ। आर्थिक क्षेत्र जर्जर छ। विकास, निर्माण लगभग ठप्प छ। उद्योग, कलकारखाना प्रभावित छन्। जनता बेखर्ची बनेका छन्। एकातिर रोगको त्रास, अर्कोतर्फ आर्थिक अभाव। मानव जीवन नै संकटमा पर्ने खतरा देखा पर्दैछ। त्यसैले विगतमा जस्तो रमाइलो गर्नेभन्दा पनि सचेतना र सावधानीमा जोड दिनुपर्ने अवस्था छ। नत्र, एकैछिनको रमाइलो र जमघट नै अभिशाप बन्नेछ। एकसाथ परिवार र आफन्त बसेर खानपिन गर्ने, रमाइलो मनाउने, टीका थाप्ने, जमरा लगाउने र खुसी साटासाट गर्ने विगतको परम्पराभन्दा भिन्न र सुरक्षित दसैं मनाउनु पर्नेछ। तडकभडक भन्दा पनि सरल र सहज दसैं मनाउनेतिर लाग्नुपर्छ। आफन्त र एकाघरका परिवारकै सदस्यसँग सजग र होसियारी अपनाउनु पर्दा पक्कै पनि विगतजस्तो दसैं हर्षोल्लास र आनन्ददायी हुने छैन। दसैंलाई असत्यमाथि सत्यको जितका रूपमा लिने गरिन्छ। सत्य युगमा भष्मासुर दानवमाथि देवी दुर्गाले विजय हासिल गरेको दिनको स्मरणमा दसैं मनाउने गरिएको प्रौराणिक मान्यता र विश्वास छ। भगवान् रामले रावणमाथि विजय हासिल गरेको पौराणिक मान्यता पनि छन्। यतिबेला मानव जातिको शत्रुका रूपमा कोरोनारूपी भाइरस देखा परेको छ। शक्ति, पैसा, मानव स्रोत, भौतिक विकास र विज्ञानको क्षेत्रमा आफूलाई शक्तिशाली र विकसित ठान्ने मुलुक नै कोरोना नामक अदृश्य शत्रुसँग निरीह देखिएका छन्। यससँग जित्न अनेक प्रयत्न, परीक्षण र अनुसन्धान जारी छन्। त्यसैले विज्ञान र प्रविधिको क्षेत्रमा मानव जातिले मारेको फट्कोका कारण कोरोनामाथि जुनुसुकै बेला पनि जित हासिल हुने विश्वास र आशा भने उत्तिकै छ। नेपालजस्तो गरिब मुलुकका लागि त यो महामारी झन् ठूलो शत्रु बनेको छ। तैपनि अब कोरोनाकोरोना भन्दै झोक्राएर बसेर हामी समृद्ध हुन सक्दैनौं। विपत्तिलाई अवसरमा बदलेर सफलतामा रूपान्तरण गर्नु अहिलेको चुनौती हो। र, त्यही चुनातीमाझ बडा दसैं मनाउँदैछौं। अब हामीले कोरोनाले जर्जर बनेको मुलुक दसैंपछि तंग्रिने र नागरिकले राहत महसुस गर्ने अवस्था ल्याउनैपर्छ। मुलुकले लामो समय त्रास, डर र अभाव थेग्न सक्दैन। मानव जाति निस्फिक्री नभएसम्म मुलुकले गति पक्रिन सक्दैन। विश्वव्याधि कोरोना शत्रुसँगको लडाइँबाट मुलुकलाई पार लगाई आर्थिक सम्बृद्धि र विकासको अभियानमा अघि बढाउनुछ। दुर्गा भवानीले हामी सबै नेपालीलाई त्यो शक्ति प्रदान गरून्। विजया दशमीको हार्दिक शुभकामना।"
मेरो तयारी बार्गेनिङ वा कुनै डिल होइन,"कांग्रेस उपसभापति बिमलेन्द्र निधि झन्डै दुई दशकदेखि केन्द्रीय नेतृत्व तहमा छन्। उनले उपप्रधानमन्त्री तथा गृहलगायत महत्वपूर्ण मन्त्रालयको जिम्मेवारी सम्हालिसकेका छन्। बुवा महेन्द्रनारायण निधिको प्रेरणाले राजनीतिमा लागेका निधिले आगामी महाधिवेशनमा सभापतिमा उठ्ने घोषणा गरेका छन्। अघिल्ला चुनावमा सभापति शेरबहादुर देउवा टिमको सबैभन्दा शक्तिशाली हस्ती बनेका उनी यसपालि आफैं उठ्न अग्रसर भएपछि संस्थापन र इतर दुवैतिर तरंग गएको छ। महाधिवेशनको तयारी, चुनावी प्रतिस्पर्धा, प्रतिपक्षीको भूमिका, सरकारको मूल्यांकन र विदेश सम्बन्धलगायत विषयमा निधिसँग अन्नपूर्ण पोस्ट्का लागि विष्णु सुवेदी र खगेन्द्र भण्डारीले गरेको कुराकानी : तेह्रौं महाधिवेशनमा तपाईं केन्द्रीय सदस्यमा मात्रै लड्नुभयो, त्यसको कारण र पृष्ठभूमि के थियो ? चौधौं महाधिवेशनमा सभापतिमा तपाईंको उम्मेदवारीको चर्चा छ, कस्तो छ तयारी ?मैले साउन २९ गते पार्टी सभापतिलाई भेटेरै उम्मेदवारीका बारेमा भनेको छु। उहाँले अहिल्यै कुनै निर्णय गरिसक्नुभएको छैन। उहाँको समर्थनमा सभापतिको उम्मेदवार बन्ने मेरो इच्छा पनि छ अनि कोसिस पनि। मलाई विश्वास छ कि उहाँ मलाई समर्थन गर्नुहुन्छ। मेरो मान्यता के हो भने मैले शेरबहादुरजीलाई नै भन्ने हो सबैभन्दा पहिला। उहाँसँगको सम्बन्ध र सहकार्यको टुंगो लागेपछि मात्रै अरू साथीहरूसँग कुरा गर्छु। मैले आजका दिनसम्म पनि आधिकारिक घोषणा गरेको छैन। मैले रामचन्द्रजी, सिटौलीजी, प्रकाशमान, शशांक, शेखरलगायतका साथीहरूसँग छलफल गरिरहेको छु। त्यस्तै जिल्ला सभापति, क्षेत्रीय सभापति, पार्टीका केन्द्रीय साथीहरूसँग परामर्श गरिरहेको छु। मेरो शैली के हो भने यस्ता विषयमा पहिला पार्टीभित्र छलफल गर्नुपर्छ। उहाँहरूको राय बुझ्नुपर्छ, अनि मात्र उम्मेदवारी घोषणा गर्ने भन्ने कुरा आउँछ। मेरो तयारी कसैसँग डिल वा बार्गेनिङ गर्न होइन। म अगाडि बढिसकेको छु। अब ब्याक हुदिनँ। सभापतिमा लड्न चाहने जोकोही साथीले दुई दिनको तयारीमा त प्रतिस्पर्धामा आउन सक्दैन। यसका लागि लामो समय चाहिन्छ। तेह्रौं महाधिवेशनमा रहेका तीनवटै प्यानलसँग जोडिएका अधिकांश साथीहरूसँग मैले कुरा गरेको छु। मैले ७७ वटै जिल्ला सभापतिसँग छलफल गरेको छु। एक सय ६५ वटा प्रतिनिधिसभा निर्वाचन क्षेत्रका सभापतिसँग कुरा गरेको छु। सबैको सकारात्मक सुझाव पाएको छु। म उत्साहित नै छु। कतिपयले अन्तिममा देउवालाई सहयोग गर्ने गरी तपाईंहरूबीच डिल हुन्छ भन्ने पूर्वानुमान लगाउन थालेका छन्, यस्तो होला त ?मेरो तयारी कसैसँग डिल वा बार्गेनिङ गर्नका लागि होइन। म राजनीतिक डिलमा विश्वास गर्दिनँ। त्यो मेरो शैली पनि होइन। म अहिले आफ्नो तयारीमा छु। म पूरा आत्मविश्वासका साथ आफ्नो अभियानमा छु। त्यसो भए तपाईं कुनै पनि हालतमा सभापतिको तयारीबाट ब्याक हुनुहुन्न ?ब्याक हुने गरी मेरो तयारी अघि बढेको होइन। मैले तेह्रौं महाधिवेशनको पूर्वसन्ध्यामा सार्वजनिक रूपमै भनेको थिएँ कि अहिले शेरबहादुरजीलाई सहयोग गर्छु। चौधौंमा आफैं सभापतिमा उम्मेदवार बन्छु। मैले त्यसैअनुसार शेरबहादुरजीलाई सहयोग गरें। उहाँले सभापतिमा जितेपछि मलाई उपसभापतिमा मनोनीत गर्नुहुन्छ र पार्टीमा काम गर्छु भन्ने चाहेको थिएँ। यो कुरा शेरबहादुरजी र साथीहरूलाई पनि थाहा छ। त्यसकारण अब सभापतिमा उम्मेदवारी दिने कुरा आकस्मिक निर्णय होइन। सभापतिमा उम्मेदवारी दिन्छु भन्ने मेरो आत्मगत निर्णय मात्रै हो। यसले ठोस रूप लिन त महाधिवेशन प्रक्रिया सुरु हुुनुपर्यो नि। त्यसपछि उम्मेदवारी घोषणा गर्ने कुरा हुन्छ। महाधिवेशनमा सहमतिबाट नेतृत्व चयनको प्रस्ताव पनि गर्नुभएको छ, त्यो सम्भव देख्नुहुन्छ ?महाधिवेशनमा निर्वाचन हुन्छ। सभापति, पदाधिकारी, केन्द्रीय सदस्य पदमा कोही निर्वाचित हन्छन् र कोही हार्छन्। यो स्वाभाविक प्रक्रिया हो। जति पनि महाधिवेशन प्रतिनिधि आउँछन्, सबैलाई सबै पदमा उम्मेदवार बन्ने र मतदान गर्ने अधिकार छ। विधानअनुसार १६५ निर्वाचन क्षेत्रबाट चार हजार एक २५ महाधिवेशन प्रतिनिधि आउँछन्। भ्रातृसंस्था र जनसम्पर्क समितिको जोड्दा यो संख्या बढ्छ। त्यसकारण आसन्न महाधिवेशनमा अहिले इच्छा राखिरहेका साथीहरू लड्छन् कि थप साथीहरू आउँछन्, भनिहाल्न सकिन्न। यो विस्तारै प्रस्ट हुँदै जान्छ। तर मेरो मुख्य चिन्ता र सरोकारको विषय कांग्रेस महाधिवेशनलाई आगामी राष्ट्रिय निर्वाचनसँग जोडेर हेर्नुपर्छ भन्ने हो। आफूमात्रै निर्वाचित हुनुभन्दा अब हुने राष्ट्रिय निर्वाचन (स्थानीय, प्रदेश र संघ) मा कांग्रेस कसरी विजयी हुने र त्यसका लागि कांग्रेसले कस्तो तयारी गर्ने भन्नेमा मेरो ध्यान केन्द्रित छ। यसका लागि नेपाली कांग्रेस एक भएको सन्देश दिनु जरुरी छ। अहिले सभापति पदमा दाबी गर्ने साथीहरूमा सर्वसम्मतिको पहल गरौं। त्यो भएन भने अधिकतम सहमतिको प्रयास गरौं। मेरो लक्ष्य भनेको आगामी चुनाव हो। त्यसका लागि प्रभावकारी नेतृत्वसँगै एजेन्डा र एकता चाहिन्छ। त्यो रोडम्याप मसँग छ। अहिलेको पार्टी संरचना र नेतृत्वबाट त्यो सम्भव देख्नुहुन्छ ?नेपाली कांग्रेसले मतदाता र जनताका बीचमा आफ्नो वैचारिक पक्षलाई प्रस्ट्याउनुपर्छ र त्यसमा आफ्नो प्रतिबद्धता जनाउनुपर्छ। कांग्रेसमा वैचारिक प्रस्टता र प्रतिबद्धता आवश्यक छ। हामीले जुन परिवर्तन ल्याएका छौं, त्यसलाई संविधानमा मात्रै सीमित होइन कि व्यवस्थित गर्ने काम कांग्रेसकै नेतृत्वमा भएको छ। यो कम्युनिस्टले गर्न सकेनन्। हामीले कम्युनिस्ट संविधान बन्न दिएनौं। पहिलो र दोस्रो संविधानसभामा लोकतन्त्रविरोधीको बाहुल्य हुँदाहुँदै पनि हामीले उनीहरूको चाहनाअनुसारको संविधान बन्न दिएनौं। यो कांग्रेसको कुशल नेतृत्वको परिणाम हो। यो कांग्रेसको लोकतन्त्रप्रतिको प्रतिबद्धताको परिणाम हो। जनतामा दुईतीन वर्षयताको कम्युनिस्ट सरकारका कारण अहिलेको प्रणालीमै प्रश्न उठ्को छ। संविधान लाबारिस बनेको छ कम्युनिस्ट सरकार र पार्टीका कारण। त्यसकारण जस्तो प्रणाली र परिवर्तन ल्याएका छौं, यो सर्वाेत्तम हो, यसलाई टिकाउने र संस्थागत गर्ने काम कांग्रेसले मात्रै गर्न सक्छ भनेर हामीले जनतालाई आश्वस्त पार्न सक्नुपर्छ। त्यसैले जबसम्म वैचारिक प्रस्टता हुँदैन, तबसम्म वैचारिक प्रतिबद्धता पनि हुँदैन। जबसम्म प्रतिबद्धता पार्टीले दिन सक्दैन तबसम्म जनताले विश्वास गर्दैनन्। समयसापेक्ष संविधान संशोधन गर्दै प्रणाली बचाउन कांग्रेस लाग्छ भनेर मतदातालाई भन्नुपर्छ। अनि मैले माथि भनेजस्तै आउने महाधिवेशनबाट सर्वसम्मत नेतृत्व चयन गर्न सक्यौं भने मतदातालाई थप आकर्षित गर्न सकिन्छ। कांग्रेसभित्र नेतृत्व हस्तान्तरणको बहससँगै शेरबहादुर देउवा र रामचन्द्र पौडेलले विश्राम लिनुपर्ने वा अभिभावक बन्नुपर्ने कुरा पनि पार्टीभित्रैबाट उठेको छ, यसमा तपाईंको धारणा के छ ?हाम्रा लागि कांग्रेसको केन्द्रीय तहका नेतादेखि वडातहका सदस्यसम्म सबै सम्मानित छन्। कांग्रेसकै कतिपय नेताहरू अनि सार्वजनिक सञ्चारमाध्यममा सभापति शेरबहादुरजी, वरिष्ठ नेता रामचन्द्रजीले विश्राम लिनुपर्छ भनेर टिप्पणी सुन्छु तर म कसैले विश्राम लिनुपर्छ भन्ने मान्यता राख्दिनँ। यस्ता खालका तर्क र छलफलमा मलाई रुचि छैन। पार्टीको कार्यकारी नेतृत्व तहमा दाबी गर्दै गर्दा शेरबहादुरजी र रामचन्द्रजी दुवैलाई तपाईंहरू अब विश्राम लिनुस् मैले भनेको छैन। मैले जोजोसँग कुरा गरेको छु, कसैलाई पनि तपाईं अब आराम गर्नुस्, मलाई सहयोग गर्नुस् भनेको छैन। भन्न पनि चाहन्न। निर्वाचन प्रणालीमा चारवटा चीज चाहिन्छ उम्मेदवार, उम्मेदवारको प्रस्तावक, समर्थक र मतदाता। त्यसकारण पार्टीका सबै सम्मानित नेताहरूलाई मलाई तपाईंको समर्थन चाहियो भन्छु तर तपाईंहरू विश्राम लिनुस् भन्दिनँ। मेरो तयारी तथा सक्रियता कसैलाई विश्राम वा विस्थापित गराउने उद्देश्यबाट प्रेरित होइन। मेरो उद्देश्य कसैलाई नेतृत्वबाट विश्राम वा विस्थापित गराउने होइन। कांग्रेस मुलुकको जेठो पार्टी। अहिलेसम्म भएका सबै परिवर्तनको नेतृत्व गरेको पार्टी। तर यतिबेला इतिहासमै सबैभन्दा कमजोर पार्टी भएको आरोप छ। यसमा तपाईं पनि जिम्मेवार होइन र ?म उपसभापति राष्ट्रिय आमनिर्वाचनपछि मात्रै बनेको हुँ। म राजनीतिमा लागेदेखि आजसम्म जहाँजहाँ मेरो हिस्सा लाग्छ, त्यसमा हिस्सेदार छु नै। कांग्रेस आज कमजोर भएको छ। यसका पछाडि निर्वाचनमा दुई ठूला पार्टीबीच चुनावी गठबन्धन भयो। त्यसका लागि हामी तयार थियौं। चुनाव जित्नका लागि संगठन भएर मात्रै हुँदैन, अरू प्राविधिक विषय पनि हुन्छन्। एकातिर मधेस आन्दोलन थियो भने अर्कातर्फ संविधान कार्यान्वयको विषय। त्यसकारण कांग्रेसको समग्र जिम्मेवारी आन्दोलनको व्यवस्थापन कसरी गर्ने र आन्दोलनबाट प्राप्त उपलब्धिले लोकतान्त्रिक आकार लेओस् भन्नेमै केन्द्रित भयो। यसकारण हामीले चुनावी तयारी गर्न सकेनौं। मधेसी दल आन्दोलनको राप र तापबाट आएका थिए। त्यसको प्रभाव चुनावमा पर्छ नै। खेतीकिसानका बेला छोरीको बिहे भयो भने कृषकको ध्यान बिहेतर्फ जान्छ, जसकारण खेती राम्रो हुँदैन। त्यस्तै कांग्रेस सविधान कार्यान्वयन र मधेसी दललाई निर्वाचनमा सहभागी गराउन बढी केन्द्रित भयो। कांग्रेसभित्रको भागबन्डा र गुटबन्दी पनि पार्टी कमजोर बन्नुको कारण मान्नुहुन्न ?चुनाव हारिसकेपछि तुरुन्तै समीक्षा गर्नुपर्छ भनेर बहस चल्यो। मलाई त्यो उचित लागेको थिएन। मैले महासमिति बैठकमा पनि यो कुरा राखेको थिएँ। निर्वाचन पराजित भइसकेपछि तत्कालै आरोपप्रत्यारोप गर्नु हुँदैन। र समीक्षा पनि तत्कालै गर्नुहुन्न भनेर पार्टी फोरममा मैले बोलेको थिएँ। बाढी आयो भने पहिला उद्धार, त्यसपछि पुनस्र्थापना र अन्तिममा पुनर्निर्माण हुन्छ। यो कुरा राजनीतिमा पनि लागू हुन्छ। तर हाम्रो पार्टीभित्रका नेताहरू र समीक्षकले कांग्रेस पराजय भयो, यसको कारक नेतृत्व हो, त्यसैले नेतृत्वले राजीनामा दिनुपर्छ भनेर सार्वजनिक रूपमा बोल्न थाले। निर्वाचनलगत्तै जसरी कांग्रेसभित्र आरोपप्रत्यारोप सुरु भयो, त्यो गलत भयो। कांग्रेस कमजोर हुनुमा गुटबन्दी हो कि भागबन्डा हो कि नीति हो कि नेतृत्व भन्ने बहसमा म जान चाहन्न। किनकि कांग्रेसले चुनाव हार्यो। अहिले कमजोर छ। यसको कारण हामी सबैलाई थाहा छ। अब कसरी चुनाव जित्ने भन्नेमा सबैले ध्यान दिऔं। बिरामीको रोग पत्ता लागिसकेपछि उपचारमै ध्यान दिनुपर्छ। अहिले कांग्रेसको ध्यान विगतको कमजोरी खोतल्नेभन्दा आगामी आमनिर्वाचनमा कसरी जित्ने भन्नेमै बढी केन्द्रित हुनुपर्छ। यसका लागि स्पष्ट एजेन्डा र पार्टी एकता आवश्यक छ। सरकारका संविधानविरोधी, जनताविरोधी र लोकतन्त्रविरोधी गतिविधि भइरहेका छन्। यसविरुद्ध कांग्रेसले अभियान सञ्चालन गर्छ। सरकारसँग जोडिएर एकपछि अर्का ठूला भ्रष्टाचार काण्ड बाहिर आएका छन्, कोभिड नियन्त्रणमै सरकारको कार्यशैलीको विरोध भइरहेको छ, तर कांग्रेसचाहिँ रमिते बन्यो भन्ने आरोप छ नि ?संसद्मा कांग्रेसको भूमिका सशक्त नै थियो। अहिले संसद् छैन। सडकमा कोरोनाका कारण आउन सकेनौं। सरकारको संविधानविरोधी, जनताविरोधी र लोकतन्त्रविरोधी गतिविधिविरुद्ध हामी प्रतिरोध गर्दछौं। कांग्रेस रमिते बन्यो भन्ने कुरा साँचो होइन। हामीले विभिन्न किसिमले सरकारलाई दबाब दिँदै आएका छौं। तपाईंहरू यो सरकार अधिनायकवाद र सर्वसत्तावादको बाटोमा अगाडि बढिरहेको छ भन्ने आरोप लगाइरहनुभएको छ, त्यसको आधार के हो ?ओलीजीले राज्यपद्धतिलाई पंगु बनाएर आफू मात्रै पावरफुल हुन खोजिरहनुभएको छ। त्यसले अधिनायकवादको झल्को दिएको छ। सरकार दिनदिनै अधिनायकवाद र सर्वसत्तावादतर्फ गइरहेको छ। हामीले हाम्रो प्रणाली र संविधानलाई ध्यानमा राख्नुपर्यो। जुन राजनीतिक प्रणाली निर्माण गरेका छौं, त्यसको मूल आधार भनेको संघीयता, लोकतन्त्र, समावेशिता, धर्मनिरपेक्षता र शक्ति पृथकीकरणको सिद्धान्त हो। राज्यका तीन अंग कार्यपालिका, न्यायपालिका र व्यवस्थापिका आफैंमा पूरक हुन् तर स्वतन्त्र र स्वायत्त छन्। संवैधानिक प्रावधानअनुसार सरकारले निर्णयहरू लिनुपर्छ, तर यसबीचमा हामीले देख्यौं सरकारले संविधानबमोजिम कामकारबाही गरेको छैन। प्रधानमन्त्री निर्वाचित भएपछि सांसदको शपथ नलिई केपी ओलीले प्रधानमन्त्रीको शपथ ग्रहण गर्नुभयो। एउटा टिमको भोटले मात्र कसैले सभापति जित्न सकेको छैन र अहिले पनि त्यो अवस्था छैन। सभामुख र उपसभामुख अलगअलग पार्टीको हुनुपर्छ भन्ने संविधानमा स्पष्ट लेखिएको छ, तर त्यसलाई सरकार मान्न तयार छैन। सत्तापक्षका नेताहरू उल्टो तर्क गरिरहेका छन्। यो पनि संविधानविरोधी अर्को महत्वपूर्ण र ठूलो प्रमाण हो। लोकतन्त्रमा सरकार अविच्छिन्न उत्तराधिकारवाला मानिन्छ। विगतका सरकारले गरेका निर्णयहरूलाई नयाँ आउनेले पनि त्यहीअनुसार गर्नुपर्छ। तर सरकारले गरेका निर्णयहरू धमाधम राजनीतिक प्रतिशोधमा उल्टाउने काम भएको छ। कानुन र संविधानको वास्ता नगरी हामीसँग दुईतिहाइ छ, हामीले भनेको अरूले मान्नुपर्छ भन्ने मानसिकता सत्तापक्षमा देखिएको छ। त्यही नै हो, सर्वसत्तावाद, हैकमवाद। न्यायपालिकालाई पनि आफ्नो प्रभावमा राख्न खोजेको देखिन्छ। सरकारले बहुमतको दम्भ देखाएर संवैधानिक र सुरक्षा निकायलाई समेत राजनीतिक प्रभावमा राख्ने कोसिस गर्दैछ। उहाँहरूलाई न गणतन्त्र मन परेको छ न त संघीयता। लोकतन्त्रमा शक्ति पृथकीकरणको सिद्धान्त र जनताको भावनालाई सबैभन्दा बढी महत्व दिइन्छ। लोकतन्त्र भनेको विचार वा कन्टेन्ट मात्र होइन, प्रक्रिया पनि हो। दुईतिहाइको सरकार छ। संविधान पनि संशोधन गर्न सक्छौं, निर्णय पनि गर्न सक्छौं। हामीलाई प्रक्रियामा जानै पर्दैन, म जे भन्छु त्यही गर भन्न थालियो भने त्यो अधिनायकवाद हो। यो सरकारले संविधान, विधिको शासन, संघीयता, लोकतन्त्र, न्यायालय र समावेशितामाथि निरन्तर प्रहार गरिरहेको छ। गणतन्त्रप्रति प्रधानमन्त्री केपी शर्मा ओलीलाई विश्वासै छैन। राष्ट्रपति संस्थाको दुरुपयोग भएको छ। मुलुक लोकतान्त्रिक व्यवस्थाभन्दा हुकुमी शासनजस्तो देखिन्छ। जो व्यक्ति संघीयता र गणतन्त्रप्रति नै विश्वस्त थिएन, त्यही व्यक्तिको नेतृत्वमा सरकार छ। त्यसकारण अहिलेको संविधानलाई कम्युनिस्ट सरकारबाट बढी थ्रेट छ। संवैधानिक निकायलगायत राज्यका प्रमुख अंगमा सरकारको प्रत्यक्ष हस्तक्षेप हुँदा पनि कांग्रेस किन मौन ?सरकार अधिनायकवादको बाटोमा अगाडि बढेको छ। संविधान र लोकतान्त्रिक व्यवस्थालाई पंगु बनाउने काम भइरहेको छ। संविधान जारी गरिसकेपछि तीनै तहका सरकारलाई अधिकार दिने विषयमा संघीय सरकारले आँखा चिम्लने काम गर्यो। केही विज्ञले पनि अब संविधान जारी भयो, राजनीतिक मुद्दा सकिए, मुलुक समृद्धिमा लाग्नुपर्छ भने। तर संविधानअनुरूप स्थानीय तह र प्रदेश सरकारलाई राजनीतिक अधिकार दिने मामिलामा केन्द्रीय सरकारले ध्यान दिएन। सरकारले पहिलो काम सात प्रदेश सरकारलाई आवश्यक कानुन बनाउन सहजीकरण गर्नुपर्दथ्यो। प्रदेशले कुन कानुन निर्माण गर्ने अनि केन्द्रले कुन कानुन बनाउने जस्ता विषयमा केन्द्रीय सरकारले ध्यानै दिएन। हामीकहाँ प्रदेश सरकार छ तर प्रदेश सरकारसँग न आफ्नो सुरक्षाकर्मी छ न आफ्नो प्रशासन। अहिलेसम्म प्रदेश सरकारलाई आफ्नो प्रशासन र सुरक्षाकर्मी दिइएको छैन। कानुन कार्यान्वयन गराउने संयन्त्र प्रदेश सरकारसँग हुनैपर्छ। त्यो भएन भने प्रदेश सरकारको के अर्थ ? ६ वटा प्रदेशमा त नेकपाकै सरकार छ। संविधानमा तीनै तहका सरकारका अधिकारबारे प्रस्ट व्यवस्था छ। धेरै अधिकार दिइएको छैन। गणतन्त्रप्रति प्रधानमन्त्री केपी शर्मा ओलीलाई विश्वासै छैन। अनि राष्ट्रपति संस्थाको दुरुपयोग भएको छ। मुलुक लोकतान्त्रिक व्यवस्थाभन्दा हुकुमी शासनजस्तो देखिन्छ। जो व्यक्ति संघीयता र गणतन्त्रप्रति नै विश्वस्त थिएन, त्यही व्यक्तिको नेतृत्वमा सरकार छ। त्यसकारण अहिलेको संविधानलाई कम्युनिस्ट सरकारबाट बढी थ्रेट छ। प्रधानमन्त्रीले अधिकारहरू आफूमा केन्द्रित गर्ने र संवैधानिक निकायलाई पनि प्रभावमा पार्न खोजेको हो ?प्रधानमन्त्री भइसकेपछि उहाँले अधिकारहरू आफ्नोमा केन्द्रित गर्नुभयो। संघीयताअनुसार तीनै तहको अधिकारलाई उहाँले केन्द्रबाट अधिकार हस्तान्तरण गर्नुभएन। त्यति मात्र होइन, महत्वपूर्ण निकायलाई आफू मातहत ल्याउनुभयो। संघीयताको मर्मअनुसार अधिकारको विकेन्द्रीकरण गर्नुको साटो अधिकार आफैंमा केन्द्रित गर्नुभयो। प्रधानमन्त्री डिभोलुसन थ्योरीविपरीत जानुभयो। संवैधानिक निकाय, अदालत, प्रशासन, सुरक्षा निकायमा आस्थाका आधारमा नियुक्ति गर्ने र जिम्मेवारी दिने काम प्रधानमन्त्रीबाट भइरहेको छ। बहुमतको दम्भले मुलुकलाई अधिनायकवादको बाटोमा लैजाने प्रयत्न भइरहेका छन्। संघीयता, लोकतन्त्र, अधिकारको विकेन्द्रीकरण कम्युनिस्टको सिद्धान्तमा छैन। कम्युनिस्ट दार्शनिक विचारधाराको विरासत ओलीमा छ। संविधान त बनायौं। यसमा उहाँहरूको सहयोग पनि महत्वपूर्ण रह्यो, तर संविधानलाई कमजोर बनाउने र परिवर्तनलाई असफल बनाउन सरकार सक्रिय छ। सरकारको विदेश नीतिलाई कसरी समीक्षा गर्नुहुन्छ ?विदेश नीतिका क्षेत्रमा सरकारले अपरिपक्व र दुष्परिणाम ल्याउने काम गरिरहेको छ। हाम्रा छिमेकी मुलुक भारत र चीनबीचको सम्बन्ध सरकारसरकार मात्र नभएर नागरिक तहमा पनि बिगार्ने काम कम्युनिस्ट सरकारबाट भइरहेको छ। भारतनेपाल सम्बन्धका बारेमा भन्ने हो भने नेपालमा अहिलेसम्म जनताका पक्षमा भएका सबै सामाजिक, राजनीतिक, भाषिक, क्षेत्रीय आन्दोलनका बेला नेपालका आन्दोलनकारीहरूले सेल्टरका रूपमा भारतलाई नै प्रयोग गरेका छन्। त्यसमा पनि कम्युनिस्ट पार्टीका नेताहरूले संगठन निर्माणका लागि चीनमा गएका थिएनन्। माओवादी पनि भारतमै सेल्टर बसे। ऐतिहासिक तथ्य हेर्ने भने नेपालको लोकतान्त्रिक आन्दोलन र विकासका लागि भारतको सहयोग महत्वपूर्ण रहँदै आएको छ। नेपाल र भारतबीच विशेष प्रकारको सम्बन्ध छ। यो सम्बन्ध नेपाल र भारतको निर्माण हुनुअघिदेखिकै हो। सामाजिक, आर्थिक, सांस्कृतिक सम्बन्ध नागरिक तहमा छ। अहिले सरकारले यो सम्बन्धलाई बिगार्ने काम गरेको छ। यति मात्र होइन, अमेरिका, युरोपलगायतका लोकतान्त्रिक मुलुकसँग र दातृ निकायलाई पनि चिढ्याउने काम भएको छ। भारतसँग सम्बन्ध बिगारेर सरकार चीनतर्फ बढी ढल्किँदै गएजस्तो लाग्दैन ?हुम्ला पछिल्लो उदाहरण हो। चीनले हुम्लामा नेपाली भूमि मिचेको भनेर समाचार सार्वजनिक भएपछि त्यहाँका प्रमुख जिल्ला अधिकारीको नेतृत्वमा एक टोली स्थगलत निरीक्षणमा गयो। टोलीले रिपोर्ट दिनुअघि नै केन्द्रीय सरकारले चीनले नेपाली भूमि अतिक्रमण गरेकै छैन भनेर विज्ञप्ति निकाल्यो। त्यति मात्र नभएर चीनमा रहेका नेपाली राजदूतले चीनको शासन प्रणाली अनुकरणीय छ भन्नुभयो। यो एउटा प्रमाण हो कि अहिलेको सरकार नेपालको संविधानप्रति प्रतिबद्ध छैन। किनकि चीनमा एकदलीय शासन व्यवस्था छ। त्यति मात्र होइन, अहिलेको सरकारका प्रतिनिधि चिनियाँ पार्टीसँग प्रशिक्षण लिइरहेका छन्। के प्रशिक्षण लिन्छन् नेकपाका नेताहरूले ? त्यहाँको शासन व्यवस्था, न्याय प्रणाली वा पोलिटब्युरोले सरकार सञ्चालन गर्ने भन्नेबारे ?"
वृद्धभत्ता लिन भीड,"मकवानपुर : तीन दिनको पैदल र मोटर यात्रा गरेर बैंक आइपुगेकी पातलीमाया चेपाङको जाबी (झोला) मा खानेकुरा सकिएको छ। मकवानपुरको राक्सिराङ गाउँपालिकाको केन्द्र चैनपुरस्थित बैंक अफ काठमाडौंनजिकै आयुर्वेद औषधालयको सिँढीमा दुई रात बिताएकी ७८ वर्षीया चेपाङले अझै वृद्धभत्ता पाउने टुंगो छैन। राक्सिराङ गाउँपालिका७ काँकडास्थित गाईबाङबाट चितवनको भण्डारा हुँदै, मकवानपुरको मनहरी बजारबाट वृद्धभत्ता लिन चैनपुर पुगेकी उनको न खानाको ठेगान छ, न बासको। तैपनि, उनी तीन दिनदेखि बैंक अफ काठमाडौंमा वृद्धभत्ता लिने प्रयासमा छिन्। बुधबार मध्याह्न भेट्दा उनको आत्मबल कमजोर भइसकेको देखिन्थ्यो। नेपाली भाषा राम्ररी नबुझ्ने पातलीमायाले भनिन्, यत्रो भीड छ, लाइनमा बस्न सक्दिनँ, भीडमा म भित्र छिर्न पनि सक्दिनँ। पैसा आयो भने दसैँ किनमेल गरेर घर जाने हजुर। छोराबुहारी र नातिनातिनीसहित १२ जनाको परिवारमा नगद आम्दानी स्रोत उनको भत्ता मात्रै हो। पातलीमायाको साथमा आएकी उनकी बुहारी सन्छरी चेपाङ पनि मातृभाषा मात्र बोल्न जान्छिन्। १२ हजार भत्ता लिएर घर पुग्दा बाटो खर्च मात्र करिब ४ हजार खर्च हुने पातलीमायाको गुनासो छ। उनीजस्तै गाउँका ९ जना वृद्धवृद्धा गाउँबाट भत्ता बुझ्न आएका छन्। मध्याह्नको चर्को गर्मीमा लाइन बसेकी ६८ वर्षीया ठूलीमाया मोक्तान बेहोस भइन्। उनलाई बोकेर नजिकै रहेको स्वास्थ्य केन्द्र लगिदिने उनको सहयोगी कोही थिएनन्। सँगै रहेका वृद्धवृद्धाले रूखको छहारीमा लगेर आराम गराएको केही समयपछि उनको होस खुल्यो। ५ घण्टा लाइनमा बसेर बैंकको ढोकानजिक पुगेकी उनको होस खुल्दा लाइन मिचिसकेको थियो। अब त्यो भीडमा पौंठेजोरी खेल्ने उनीसँग साहस थिएन। करिब पाँच सय वृद्धवृद्धा, अशक्त र एकल महिलाको भीडमा भौतिक दूरी त परको कुरा अधिकांशले मास्कसमेत लगाएका थिएनन्। बुधबार मध्याह्न सानुमाया चेपाङ चैनपुरस्थित बैंक अफ काठमाडौं शाखामा आइपुग्दा पाँच सय जना जतिको भीड थियो। चर्काे घाममा बैंक नजिकै शीतल छहारीमा टोलाउँदै गरेकी ६२ वर्षीया सानुमाया कसरी पैसा लिने भन्ने चिन्तामा थिइन्। बिहान घरबाट हिँडेको यतिखेर आइपुग्यो, कसरी पैसा लिने, कहाँ बस्ने के खाने, राक्सिराङ ४ खैराङस्थित कोखारीकी उनले भनिन्, कतिखेर पालो आउने हो, आज यतै रात पर्लाजस्तो छ। भोको पेट घण्टौं लाइन बसेकाहरूको एउटै स्वर थियो, गाउँपालिका आएपछि हामीलाई दुःख भयो। यसअघि तत्कालीन गाविस सचिवहरूले घरघरमा गएर भत्ता वितरण गर्दै आएका थिए। तर, नगद वितरण गर्दा सम्बन्धित व्यक्तिको हातमा नपरेको गुनासो बढेको भन्दै सरकारले सम्बन्धित व्यक्ति बैंकमा पुगेपछि मात्र चेकमार्फत भत्ता दिने निर्णय गरेको थियो। त्यसपछि वृद्धवृद्धा, असहाय र एक महिला सबै बैंक धाउन बाध्य छन्। पहिला नै सजिलो थियो, अहिले गाउँपालिका भएसी हामीले धेरै दुःख पायौं, राक्सिराङ १ भाबरकी ७७ वर्षीय ठूलीमाया मोक्तानले भनिन्, मर्ने बेलामा सरकारले दुःख दियो। साविक ४ गाविस राक्सिराङ, खैराङ, काँकडा र सरिखेतका करिब दुई हजार पाँच सय कमाउन सक्ने व्यक्ति कोरोना त्रासपछि घरमै बसेको गाउँपालिकाको अनुमान छ। कमाउने मान्छे घरमै बसेपछि अरू स्रोत छैन, यही भत्ता आयो भने दसैं मान्ने आसमा आएको तर पैसा पाइएलाजस्तो छैन, राक्सिराङ २ कुडुलेका रामबहादुर चेपाङले दुखेसो पोखे, यसरी दुःख दिएर पैसा दिनुभन्दा नदिएकै राम्रो। गाउँपालिकाभित्र मात्र वृद्धभत्ता, एकल र अशक्त भत्ता पाउने एक हजार नौ सय जना रहेको बैंक अफ काठमाडौं चैनपुर शाखाले जनाएको छ। पैसा चार दिनअघि मात्र आयो, गाउँभरि हल्ला भएपछि एकैपटक सबै जना आउनुभयो, शाखा प्रमुख रवीन्द्र कालाखेतीले भने, हामीले भीड व्यवस्थापन गर्नै सकेनौं। गाउँपालिकाले भने बैंकलाई गाउँगाउँमा गएर भत्ता वितरण गर्न प्रस्ताव गरे पनि सम्भव नभएपछि यस्तो समस्या आएको जनाएको छ। अब हामीले अर्को पटकदेखि गाउँगाउँमा जान बैंकलाई निर्णय गराएका छौं, जान मानेन भने अर्को बैंक ल्याउने पहल गर्छौं, गाउँपालिका अध्यक्ष राजकुमार मल्लले भने।"
भर्चुअल टीका,"यो वर्ष दसैं मनाउने बहानामा सरकारले गाउँघर नजान आह्वान गरेको छ। कोभिड१९ को बढ्दो प्रकोपका कारण सरकारले जनतालाई आफू रहेकै स्थानमा बसेर दसैं मनाउन आग्रह गरेको हो। कोभिड१९ को संक्रमणबाट बच्न जो जहाँ जुन अवस्थामा छन्, त्यहीँ बसेर दसैं मनाउनुपर्ने बाध्यता छ। यसले गर्दा पनि यो वर्ष अधिकांश नेपालीको दसैं हर्सोल्लासका साथ बित्ने छैन। कोभिडले नागरिकलाई घरमै थुनिन बाध्य पारेको छ। तर, यस्तो विकराल स्थितिमा प्रविधिले भने केही मद्दत पुर्याइरहेको छ। भौतिक रुपमा उपस्थिति भएर दसैं मनाउन कठिन भए पनि प्रविधिले केही हदसम्म सहज बनाएको छ। धेरैको दसैं, भर्चुअल टीका, डिजिटल दक्षिणा हुने सम्भावना छ। भक्तपुर बालकोटका ७० वर्षीय कृष्णप्रसाद बञ्जाराले यो वर्ष छोरी ज्याईलाई भौतिक रुपमा दसैंका टीका लगाई दिने छैनन्। उनीहरूले प्रविधिको सहयोगमा दसैंको टीका लगाउने निर्णय गरेका छन्। छोरी बिरामी छन्, बिरामी मान्छे बाहिर हिँडडुल गर्न खतरा छ, बञ्जाराले भने, भर्चुअल प्रविधिको सहयोगले छोरी ज्वाईलाई टीका लगाइदिन्छु। भौतिक रुपमा उपस्थिति भएर दसैं मनाउन कठिन भए पनि प्रविधिले केही हदसम्म सहज दक्षिणाका लागि मोबाइल ब्यांकिङको सुविधा पनि उपयोग गर्न थालेको उनले सुनाए। अहिलेको विषम परिस्थितिमा अन्य पाहुना टीका थाप्न आउने सम्भावना कम छ। छोरी ज्याईलाई टीका लगाइसकेपछि दक्षिणा पनि दिनुपर्यो। दक्षिणा दिन खोलिएको मोबाइल बैंकिङ एपले उनको दैनिकी सहज बनाएको छ। पहिला मोबाइलमा ब्यालेन्स राख्न पनि नातिलाई पैसा दिएर दोकान दौडाउनुपथ्र्यो, उनले भने, अहिले मोबाइल थमाइदिए पुग्छ। धादिङका रामहरि बासकोटाले पनि यो वर्ष दसैं टीका थाप्न आउनेलाई नगद दिने छैनन्। विगतमा पनि उनले इवालेट र मोबाइल बैंकिङ प्रयोग गरी आफन्तलाई डिजिटल भुक्तानी गरेका थिए। यसले गर्दा पनि दसैंको दक्षिणा डिजिटल माध्यमबाट दिने र लिने निर्णयमा पुग्न बल पुगेको छ। दसैंमा नयाँ नोट लिन धेरैले दुःख पाउने गरेका छन्। दक्षिणा नै दिनु पर्छ भन्ने छैन तर आफन्तको हात खाली राख्नु हुँदैन भनेर दक्षिणा दिने चलन छ। अब संस्कृतिलाई पनि प्रविधिअनुरुप विकसित गर्नुपर्ने उनले सुनाए। कम्प्युटर एसोसिएसन नेपाल महासंघका अध्यक्ष नवराज कुँवरका अनुसार यो वर्ष भर्चुअल प्रविधिमार्फत दसैंको टीका ग्रहण गर्दा उपयुक्त हुन्छ। दसैंको आशीर्वाद मन्त्र (मुखले बोलेर दिने) हो। अहिलेको विकराल परिस्थितिमा सबैजना आफन्तमा गएर टीका थाप्न कठिन छ, कुँवरले भने, मानिसकै सहजताका लागि प्रविधिको विकास गरिएको हो। आफू र आफ्ना मान्यजनको स्वास्थ्य रक्षाका निम्ति प्रविधिको प्रयोगबाट दसैं मनाउन सकिने उनको भनाइ छ। अनुहार हेरेर कोभिड कसलाई छ, छैन थाहा पाउन सकिन्न। कोभिडबाट उच्च जोखिममा वृद्ध नै हुन्छन्। मान्यजनकै जीवन खतरा हुनेगरी दसैंको टीका थाप्न जानुभन्दा प्रविधिको प्रयोग उत्तम हुने उनको ठम्याइ छ। दसैंको दक्षिणा पनि प्रविधिकै माध्यमबाट दिन सकिने उनी बताउँछन्। त्यसका लागि मोबाइल बैंकिङ, ई वालेटलगायत प्रयोग गर्न सकिन्छ। मान्यजनकै जीवन खतरा हुनेगरी दसैंको टीका थाप्न जानुभन्दा प्रविधिको प्रयोग उत्ताम विद्युतीय कारोबारमा आकर्षण नेपाल राष्ट्र बैंकका प्रवक्ता डा गुणाकर भट्टले कोरोना कहरमा विद्युतीय कारोबारको दर र दायरा दुवै बढेको बताए। राष्ट्र बैंकले डिजिटल पेमेन्टका सेवा प्रदायकलाई बजार विस्तारका लागि सहजीकरण गरिरहेको छ। पछिल्लो सात महिनामा इन्टरनेट बैंकिङ, एटीएम, मोबाइल बैंकिङ प्रयोगकर्तामा उल्लेखनीय वृद्धि भएको छ। यीमध्ये सबैभन्दा धेरै आकर्षण मोबाइल बैंकिङमा देखिएको छ। नगद मात्रै कारोबार गर्ने उपभोक्ता पनि पछिल्लो समय डिजिटल भुक्तानीमा जोड दिएका छन्। कोभिडका कारण ५० लाखभन्दा धेरै बैंक खाता खोलिएका छन्। नयाँ खाता खोल्ने धेरैले मोबाइल बैंकिङ लिएका छन्। यसले पनि विद्युतीय कारोबारमा आकर्षण बढेको हो। यो वर्ष राष्ट्र बैंकले दसैंका लागि नयाँ नोट पनि जारी गरेन। टीका लगाउँदा प्रयोग हुने अविर यसमा दलिने हुँदा नोटको आयु कम हुने गरेको थियो। ईकमर्स मेन्सफेसन नेपालका सीईओ लाक्पा शेर्पाका अनुसार पछिल्लो समय डिजिटल पेमेन्ट गर्ने ग्राहक बढेका छन्। पहिला ग्राहकले अनलाइन सामान अर्डर गर्थे। तर, भुक्तानी भने नगद नै हुन्थ्यो, शेर्पाले भने, तर, अहिले भुक्तानी पनि अनलाइनमार्फत नै हुने गरेको छ। डिजिटल पेमेन्टमा अफरडिजिटल पेमेन्ट सर्भिस प्रदायक पनि अहिले सेवा विस्तारमा लागेका छन्। ईसेवा, आईएमई पे, प्रभु पे, सेल पे, खल्तीलगाय सेवा प्रदायकहरूले दसैं अफर ल्याएका छन्। मोबाइल बैंकिङबाट पनि दसैंको दक्षिणा दिन र लिन सकिन्छ। ईसेवाले उत्सवको बहार, हप्तैपिच्छे उपहार योजना अघि सारेको छ। ईसेवामार्फत भुक्तानी गर्दा मोटरसाइकलदेखि सपिङ भौचर, फुड भौचरलगायत विभिन्न उपहार जित्ने मौका प्राप्त गर्न सकिन्छ। प्रभु पेले दसैंमा नयाँ रजिस्ट्रेसन गर्नेलाई ३० रुपैयाँ र अरुलाई रिफर गर्दा पनि ३० रुपैयाँ दिने अफर अघि सारेको छ। त्यसबाहेक अनलाइन सपिङको पेमेन्ट गर्दा १० प्रतिशत छुटको व्यवस्था पनि गरेको छ। आईएमई पेले पनि दसैंमा रिचार्ज र खरिद बिक्रीमा छुट तथा क्यासब्याक अफर दिएको छ। खल्तीले नेपाल टेलिकमको रिचार्ज गर्दा २ प्रतिशत क्यास ब्याक र १० प्रतिशत बोनस दिने योजना ल्याएको छ। सेल पेले पनि दसैंमा आफ्नो गेटवेबाट भुक्तानी गर्नेलाई १० प्रतिशतसम्म्म क्यास ब्याकसहित योजना अघि सारेको छ। खल्तीका प्रमुख कार्यकारी अधिकृत अमित अग्रवालका अनुसार दसैंलाई बजार विस्तारको उपयुक्त समय भएको बताए। कोरोना कहरले डिजिटल भुक्तानी गर्ने बढेका छन्। चाडपर्वको समयमा अन्य समयभन्दा धेरै कारोबार हुन्छ, अग्रवालले भने, नगदलाई भन्दा पनि डिजिटल भुक्तानीलाई बढावा दिन पनि अफर ल्याइएको हो। साथै धेरैको यो वर्ष भर्चुअल टीका लगाउने सम्भावना छ। यस्तो अवस्थामा नगदमा दक्षिणा दिन सकिँदैन। त्यसको उत्कृष्ट विकल्प भनेको डिजिटल दक्षिणा हो। डिजिटल दक्षिणा दिने कुरालाई उपयोग गरेर बजार विस्तार गर्न सकिने अवसर भएको अग्रवालले बताए।"
केन्द्रको सुझाव पालना गर्न नेकपा कर्णाली प्रदेश कमिटीलाई प्रचण्डको निर्देशन,"काठमाडौं : नेपाल कम्युनिस्ट पार्टी (नेकपा) कार्यकारी अध्यक्ष पुष्पकमल दाहाल प्रचण्डले केन्द्रको सुझाव कार्यान्वयन गर्न कर्णाली प्रदेश कमिटीलाई निर्देशन दिएका छन् । शुक्रबार पत्र पठाएर प्रचण्डले कर्णाली प्रदेश कमिटीका इन्चार्जलाई यस्तो निर्देशन दिएका हुन्। प्रचण्डले निर्देशनमा सहइन्चार्ज यमलाल कँडेल, प्रकाश ज्वाला, कालीबहादुर मल्ल र अध्यक्ष गोरखबहादुर बोगटीलाई बोधार्थ लेखेका छन् । प्रचण्डको निर्देशनमा कात्तिक ४ गते मंगलबार दुई अध्यक्षबीच प्रधानमन्त्री निवास बालुवाटारमा भएको भेटमा विवाद समाधानका लागि दिएको सुझाव कार्यान्वयन गर्न भनिएको छ । नेपाल कम्युनिस्ट पार्टी (नेकपा)का हामी दुई अध्यक्षबीच कात्तिक ४ गते मंगलबार बिहान प्रधानमन्त्री निवास बालुवाटारमा भएको भेटघाटमा कर्णाली प्रदेशको विषयमा छलफल भइ अविश्वासको प्रस्ताव फिर्ता लिने वा खारेज गर्ने र प्रमुख सचेतक सम्बन्धी विषय पनि प्रदेश पार्टी कमिटी र प्रदेश सरकारले नै समाधान गर्ने सुझाव दिने समझदारी भएको थियो, प्रचण्डले पठाएको पत्रमा भनिएको छ, सो समझदारी र हाम्रो दलको प्रदेशसभा सदस्यहरुको भावना र मर्मअनुसार कार्यान्वयन गर्न निर्देशन गर्दछ । शुक्रबार बसेको नेकपा कर्णाली प्रदेश संसदीय दलको बैठकले मुख्यमन्त्री तथा दलका नेता शाहीविरुद्ध पेश भएको अविश्वासको प्रस्ताव बहुमतबाट अस्वीकृत गर्ने निर्णय गरेको छ । नेकपाका १८ जना सांसदहरूले मुख्यमन्त्रीविरुद्ध असोज २५ गते अविश्वासको प्रस्ताव संसदीय दलमा दर्ता गरेका थिए । मुख्यमन्त्री महेन्द्रबहादुर शाहीले त्यसलगत्तै प्रमुख सचेतक गुलावजंग शाहलाई बर्खास्त गरेर सीता नेपालीलाई नियुक्त गरेका थिए । नवनियुक्त प्रमुख सचेतक नेपालीको अध्यक्षतामा बसेको शुक्रबारको बैठकमा १८ जना सांसद सहभागी थिए । प्रदेश सभामा नेकपाका ३३ सांसद छन् । दलको नेता हटाउन वा कायम राख्न कम्तिमा १७ जना सांसद आवश्यक पर्दछ। मुख्यमन्त्रीलाई नेकपा अध्यक्ष तथा प्रधानमन्त्री केपी शर्मा ओलीले गुलावजंग शाहलाई नै प्रमुख सचेतकमा कायम राख्न निर्देशन दिएका थिए । तर, मुख्यमन्त्री शाहीले त्यसलाई वेवास्ता गर्दै दलको बैठक अगाडि बढाएका हुन् । यसले कर्णालीमा नेकपाभित्रको विवाद थप चर्किने अवस्थामा पुगेको छ । आफूविरुद्धको अविश्वासको प्रस्ताव असफल बनाएका मुख्यमन्त्री शाहीले अब मन्त्रिपरिषद् पुनर्गठनको तयारी गरेका छन् ।"
"प्रचण्डको दसैं शुभकामना : समृद्धिको आधार जाति, भाषा र संस्कृतिको संरक्षण हो","काठमाडौं : नेपाल कम्युनिस्ट पार्टी (नेकपा)का कार्यकारी अध्यक्ष तथा पुष्पकमल दाहाल प्रचण्डले देशको समृद्धिका आधार नै जाति, भाषा, धर्म, संस्कृति र सभ्यताहरुको संरक्षण र विकास भएको बताएका छन्। दसैं, तिहार, छठ, नेपाल संवत् लगायतका नेपाली जनसमुदायका चाडपर्वहरुको अवसरमा शुभकामना व्यक्त गर्दै प्रचण्डले यस्तो बताएका हुन्। विविधतायुक्त सांस्कृतिक ऐक्यवद्धता हामी नेपालीको मौलिक विशेषता हो, शुभकामना सन्देशमा प्रचण्डले भनेका छन्, सबै जाति, भाषा, धर्म, संस्कृति र सभ्यताहरुको संरक्षण र विकास देशको समृद्धिका आधारहरु हुन्। पूर्वप्रधानमन्त्रीसमेत रहेका अध्यक्ष प्रचण्डले कोरोना भाइरसको महामारीको विषम् परिस्थितिमा स्वास्थ्य सुरक्षाका सबै प्रकारका मापदण्डहरुको पालना गर्दै चाडपर्व मनाउन सबैलाई आग्रह गरेका छन्। शुभकामना दशैं, तिहार, छठ, नेपाल संवत् लगायतका चाडपर्वहरुको अवसरमा स्वदेश तथा विदेशमा रहनुभएका सम्पूर्ण नेपाली दिदीबहिनी तथा दाजुभाइहरुमा हार्दिक शुभकामना व्यक्त गर्दछु । नेपाली समुदायले मनाउने विभिन्न सांस्कृतिक चाडपर्वहरुले आपसी सहिष्णुता, भातृत्व र भावनात्मक एकता पैदा गर्दछन् । यिनै चाडपर्वहरुले नेपाली समुदायमा राष्ट्रिय भावना जागृत गर्न विशिष्ट योगदान पनि पुयाउँदै आएका छन् । विविधतायुक्त सांस्कृतिक ऐक्यवद्धता हामी नेपालीहरुको मौलिक विशेषता हो । सबै जाति, भाषा, धर्म, संस्कृति र सभ्यताहरुको संरक्षण र विकास देशको समृद्धिका आधारहरु हुन् । कोरोना भाइरस (कोभिड१९) का कारण अहिले सहजरुपमा चाडपर्व मनाउने अवस्था नभएको सबैमा विदितै छ । यस विषम परिस्थितिमा स्वास्थ्य सुरक्षाका सबै प्रकारका मापदण्डहरुको पालना गर्दै चाडपर्व मनाउन म सबैमा अपील गर्न चाहन्छु । कोरोना भाइरसका कारण प्रभावित जनजीवन आगामि दिनमा सामान्य बन्न सकोस् भन्ने कामना गर्दै स्वदेश तथा विदेशमा रहनुहुने सम्पूर्ण दिदीबहिनी तथा दाजुभाइहरुमा पुनः एकपटक सुस्वास्थ्य, दीर्घायु र उत्तरोत्तर प्रगतिको हार्दिक मंगलमय शुभकामना व्यक्त गर्दछु । ०७ कार्तिक, २०७७ पुष्पकमल दाहाल प्रचण्ड अध्यक्ष"
प्रधानमन्त्रीबाटै नेपालको राष्ट्रिय सुरक्षामा थ्रेट देखियो : गगन थापा,"काठमाडौं : प्रमुख प्रतिपक्षी दल नेपाली कांग्रेसका नेता गगन थापाले प्रधानमन्त्रीबाटै नेपालको राष्ट्रिय सुरक्षामा थ्रेट देखिएको बताएका छन्। प्रधानमन्त्री केपी ओलीले परराष्ट्र मन्त्रालय र नेपालको सुरक्षा निकायको अनुपस्थितिमा विदेशी गुप्तचरलाई भेट्नु कूटनीतिक मर्यादा मात्र नभएर राष्ट्रिय सुरक्षाको विषय भएको उनको भनाइ छ। नेता थापाले प्रधानमन्त्रीले गैरराजनीतिक र विशुद्ध गुप्तचरसँग गरेको भेटमाथि अनुसन्धान हुनुपर्नेमा जोड दिएका छन्। सामाजिक सञ्जालमार्फत् थापाले शुक्रबार यस्तो टिप्पणी गरेका हुन्। यो भेटलाई प्रधानमन्त्रीको सचिवालयले शिष्टाचार भेट भनेकोप्रतिसमेत थापाले आपत्ति जनाएका छन्। गुप्तचरसँग शिष्टाचार भेट भन्नु हास्यास्पद भएको उनको भनाइ छ। उनले लडाईंको समयमा बाहेक विदेशी गुप्तचर प्रमुखसँग प्रधानमन्त्री र राजनीतिक नेतृत्वको भेटलाई सामान्य मान्न नसकिने बताएका छन्। प्रधानमन्त्रीको सचिवालयले निकालेको प्रेस नोट अनुसार प्रधानमन्त्री र भारतीय गुप्तचर प्रमुखबीच शिष्टाचार भेट भएको हो। प्रधानमन्त्री र विदेशी गुप्तचरबीचको भेटलाई शिष्टाचार भेट भन्नु नै अकूटनीतिक र हास्यासपद छ। साथै लडाईंको समयमा बाहेक विदेशी गुप्तचर प्रमुखसँगको प्रधानमन्त्रीको वा राजनीतिक नेतृत्वको भेटलाई जायज वा सामान्य मान्न सकिन्न, थापाले फेसबुकमा लेखेका छन्, परराष्ट्र मन्त्रालाय र नेपालको सुरक्षा निकायको अनुपस्थितिमा प्रधानमन्त्रीले विदेशी गुप्तचर प्रमुखलाई भेट्नु कूटनीतिक मर्यादा मात्र नभएर राष्ट्रिय सुरक्षाको विषय हो। प्रधानमन्त्रीको यस्तो गैर राजनीतिक र विशुद्ध गुप्तचरसँग भएको शिष्टाचर भेट माथि अनुसन्धान हुनुपर्छ। यस प्रकरणले प्रधानमन्त्रीबाट नै नेपालको राष्ट्रिय सुरक्षा थ्रेट देखाएको छ। ओली र भारतीय गुप्तचर संस्थ रअका प्रमुख सामन्तकुमार गोयलबीचको भेटलाई लिएर थापाले चर्को टिप्पणी गरेका हुन्। थापाले प्रधानमन्त्री ओली र रअ प्रमुख गोयलको भेटले दुई देशको सम्बन्ध सुधार हुन्छ भन्ने बुद्धिजीविहरु देखेर उदेक लागेको थापाको भनाइ छ। नेपाल र भारतबीच रहेका विवादका विषयमा छलफल हुनुपर्नेमा कसैको विमति नभएको भन्दै उनले गुप्तचर प्रमुखसँगको भेटले दुई देशको सम्बन्ध सुधारको सामथ्र्य नराख्ने दाबी गरेका छन्। भारतीय गुप्तरचरसँगको कुनै पनि प्रकारको छलफलले नेपालभारत सम्बन्धको यथास्थितिको समस्या समाधान गर्ने सामर्थ्य राख्दैन, थापाले थप लेखेका छन्, हाम्रो कूटनीतिमा हेक्का राख्नु पर्ने छलफल गर्नुपर्छ भन्नेमात्र होइन, कोसँग कसरी छलफल गर्ने भन्ने पनि हो। कूटनीतिक मर्यादालाई नाघेर अँध्यारो कोठामा गुप्तचरसँगको भेटघाटबाट नेपाल र भारत सम्बन्धमा निकास निस्कन्छ भन्ने तर्क गर्नु मुर्खता भएको उनको भनाइ छ। बुधबार दिउँसो नेपाल आएका रअ प्रमुख गोयलले राति प्रधानमन्त्रीसँग बालुवाटारमा भेट गरेका थिए। उनी बिहीबार बिहान दिल्ली फर्किएका छन्। गोयलसँग प्रधानमन्त्रीले भेट गरेको विषयमा सत्तारुढ नेपाल कम्युनिस्ट पार्टी (नेकपा) भित्रै चर्को विवाद छ।"
देशबासीका नाममा प्रधानमन्त्रीको सम्बोधन (लाइभ),काठमाडौं : प्रधानमन्त्री केपी शर्मा ओलीले देशबासीका नाममा सम्बोधन गरेका छन् । कोरोना संकट र वडा दसैंको अवसरमा प्रधानमन्त्री ओलीले देशबासीका नाममा सम्बोधन गरेका हुन् । सम्बोधनका क्रममा प्रधानमन्त्री ओलीले कोरोनाको उपचारको विषयमा अनावश्यक अफवाहाका पछाडि नलाग्न आग्रह गरेका छन् । निजी अस्पतालमा कतिपयले आफ्नै खर्चमा उपचार गराइरहेको भन्दै ओलीले नसक्ने अवस्थामा राज्यले निःशुल्क उपचार गर्ने प्रतिवद्धता जनाएका छन्। महामारीविरुद्धको लडाईंमा पक्ष र विपक्षको स्वार्थ र चुनावको अस्तको रुपमा प्रयोग गर्नु नहुने उनको भनाइ छ । सरकार कहिल्यै पनि कर्तव्यबाट बिमुख नहुने र जनताको स्वास्थ्यमा गम्भीर भएको ओलीको भनाइ छ । प्रधानमन्त्रीको सम्बोधन नेपाल टेलिभिजनबाट लाइभ
प्रधानमन्त्री निवासमा दसैंको टीका नहुने,"काठमाडौं : यस वर्ष प्रधानमन्त्री निवासमा दसैंको टीका नहुने भएको छ । विगतका वर्षमा नेता कार्यकर्ता, शुभेच्छुक र इच्छुक आम नागरिक प्रधानमन्त्री निवास पुगेर दसैंको टीका ग्रहण गरेर फर्किने गरेका थिए। विश्वव्यापी महामारीको रुपमा फैलिएको कोरोना भाइरस (कोभिड१९) संक्रमणको खतरा रहेको भन्दै प्रधानमन्त्री ओलीले दसैंको टीका कार्यक्रम नराख्न निर्देशन दिएका हुन् । शुक्रबार देसवासीका नाममा सम्बोधन गर्दै प्रधानमन्त्री ओलीले यो वर्ष निवासमा दसैंको टीका कार्यक्रम नराख्न निर्देशन दिएको जानकारी दिएका हुन् । यसपालिको वडा दसैं हामी जो जहाँ छौँ त्यही बसेर सबैले मनाऔँ, प्रधानमन्त्री ओलीले भने, संक्रमणको सम्भावित खतरालाई ध्यानमा राखेर प्रधानमन्त्री निवासमा सार्वजनिक टीका कार्यक्रम नराख्न निर्देशन दिइसकेको छु । ओलीले वडादसैंको अवसरमा सम्पूर्ण देशवासीलाई शुभकामना दिएका छन्। ओलीले संक्रमणबाट मृत्यु भएकाप्रति श्रद्धाञ्जलि अर्पण गर्दै बिरामीको स्वास्थ्यलाभको कामना गरेका छन् ।"
नागरिकको जीवनप्रति सरकार जिम्मेवार बनोस्,"काठमाडौं : नेपाली कांग्रेसका नेता नवीन्द्रराज जोशीले आम नागरिकको जीवनप्रति सरकार जिम्मेवार बन्नुपर्ने बताए। गणेशमान सिंह अध्ययन प्रतिष्ठानका अध्यक्षसमेत रहेका कांग्रेस केन्द्रीय सदस्य जोशीले बिहीबार साँझ एक विज्ञप्ति जारी गरी मुलुक र जनताको जीवनमा सकारात्मक परिवर्तन ल्याउन मूल जिम्मेवारी बोकेको सरकार जनताले भोग्नुपर्ने पीडाप्रति उदाशीन देखिएको बताए। नेता जोशीले सात महिना लामो बन्दाबन्दी र निषेधाज्ञाका कारण आर्थिक क्षेत्रमा शिथिलता आएको र लाखौँ जनताको रोजगारी गुमेको अवस्थामा कोभिड१९ को उपचारमा सरकारले हात झिक्नु बिडम्वनापूर्ण कुरा भएको बताए। 'क्वारेन्टाइनको अवस्था दयनीय हुनु, पर्याप्त मात्रामा आइसोलेसन नहुनु, अस्पतालमा भेन्टिलेटरको अभावले जनताले जीवन गुमाउनुपर्ने, आम नागरिकले चिकित्सकको निगरानीमा उपचार पाउन नसक्नु दुःखद् कुरा हो', नेता जोशीले भने। पूर्वउद्योगमन्त्री जोशीले भ्रष्टाचारका कारण राजनीति क्षेत्र कमजोर हुँदै गएको उल्लेख गरे। सरकारको भूमिकाबाट लोकतान्त्रिक संविधान कमजोर हुँदै गएको उनको भनाइ छ। उनले आम नागरिकको रगत र पसिनाबाट आर्जित सङ्घीय लोकतान्त्रिक व्यवस्थामार्फत बनेको सरकारले लोकतान्त्रिक समाजवादका माध्यमबाट समृद्ध जनता र समुन्नत मुलुक निर्माणमा लाग्नुपर्ने बताए।"
प्रधानमन्त्रीले देशबासीका नाममा सम्बोधन गर्ने,काठमाडौं : प्रधानमन्त्री केपी शर्मा ओलीले देशबासीका नाममा सम्बोधन गर्ने भएका छन्। शुक्रबार अपरान्ह ४:२५ बजेतिर प्रधानमन्त्री ओलीले सम्बोधन गर्ने उनका प्रेस सल्लाहकार सूर्य थापाले जानकारी दिएका छन्। थापाका अनुसार प्रधानमन्त्रीको सम्बोधन नेपाल टेलिभिजनबाट प्रशारण हुनेछ। साथै प्रधानमन्त्रीको आधिकारिक वेभसाइट  मा उपलब्ध हुने थापाले बताए।
झडपमा नेकपाका नेताको मृत्यु,"वीरगन्ज : पर्साको विन्दवासीनी गाउँपालिकामा बिहीबार नेकपाको दुई गुटबीच भएको झडपमा घाइते भएका एक नेताको उपचारका क्रममा मृत्यु भएको छ । वीरगन्जको पानीटयाङकीस्थित एलएस न्युरो अस्पतालमा उपचाररत नेकपाका गाउँ कमिटी सचिव मुकेश चौरसीयाको शुक्रबार बिहान मृत्यु भएको हो । चौरसीयाको उपचारका क्रममा शुक्रबार बिहान ९ बजे तिर मृत्यु भएको पर्साकी प्रहरी उपरिक्षक गंगा पन्तले जानकारी दिइन् । झडपमा घाइते नेकपाका कार्यकर्ताहरु चिन्टु तिवारी , उत्तम तिवारीसहित चारजनाको नेशनल मेडिकल कलेजमा उपचार भइरहेको छ । विन्दवासीनी गाउँपालिका वडा नम्बर ५ प्रसौनीभाठामा बिहीबार आयोजित नेकपाको गाउँपालिका कमिटीको शपथ ग्रहण कार्यक्रममा नेकपाका दुई गुटका नेता कार्यकर्ता बीच विवाद भइ झडप भएको थियो । झडपमा लठठी र भाठासहित आएका दुवै पक्षले एक अर्कामाथि आक्रमण गर्दा दुवैपक्षका गरी ८ जना घाइते भएका थिए । घाइतेमध्ये ३ जना बिहीबार राती नै उपचार गराइ घर फर्किएका थिए । अन्य ५ जना घाइते उपचाररत रहेको मध्ये गाँउ कमिटी सचिव चौरसीयाको उपचारका क्रममा शुक्रबार बिहान मृत्यु भएको हो । मृतक चौरसीया , तत्कालीन नेकपा माओवादीका नेता मातृका यादव गुटका हुन् । बिहीबारको शपथ ग्रहण कार्यक्रममा असन्तुष्ट पक्षले आफूहरुलाई कार्यक्रममा सहभागी हुन नदिएको भन्दै कार्यक्रमस्थलमै विवाद गरेपछि दुवै पक्षबीच लाठी हानाहान भएको थियो । झडपपछि घटनास्थलमा प्रहरी परिचालन गरी शपथ ग्रहण कार्यक्रम सम्पन्न गरिएको थियो । झडपमा संलग्न रहेको आरोपमा प्रहरीले बिहीबार बेलुकी पूर्वसांसद एंव नेकपाका नेता राजकुमार गुप्तासहित ७ जनालाई नियन्त्रणमा लिएर जिल्ला प्रहरी कार्यालयमा लगेको थियो । तर तीमध्ये गुप्तासहित ४ जनालाई भने प्रहरीले बिहीबार राति नै छाडिदिएको थियो । अन्य ३ जना हनिफ मिया , देवा सहनी र शोक्दीन गद्धीलाई भने प्रहरी हिरासतमै राखिएको छ । पर्साकी प्रहरी उपरीक्षक गंगा पन्तले घटनामा संलग्न आशंकामा ३ जनालाइ नियन्त्रणमा लिएर अनुसन्धान भइरहेको बताइन् । नेकपा पर्साका अध्यक्ष प्रभु हजराले भने दु:खदायी घटना भएको बताए । कार्यक्रमका बारेमा आफूलाई जानकारी नै नदिइएको भन्दै उनले भने,'विवाद भएको खबर सुनेर म त्यहाँ पुग्दा झडप भइसकेको रहेछ, जुन एकदमै गलत भएछ । उनले दुई ठूला पार्टी मिलेर भएको एकतामा केही नयाँ मान्छे पनि पार्टीमा भित्रिएकाले विवाद भएको बताए ।"
विशेष सजग भएर दसैं मनाऔं : प्रधानमन्त्री ओली,"काठमाडौं : प्रधानमन्त्री केपी ओलीले विशेष सजग भएर दसैं मनाउन आग्रह गरेका छन् । शुक्रबार दसैंको अवसरमा शुभकामना दिँदै प्रधानमन्त्री ओलीले यस्तो बताएका हुन् । ओलीले दसैंमा टीका ग्रहण गर्दा र टीका लगाइदिँदा ज्येष्ठ नागरिक, बालबालिका र कमजोर स्वास्थ्य अवस्थाका व्यक्तिमा संक्रमणको सम्भावना ज्यादा भएकाले विशेष सजग हुन आग्रह गरेका हुन् । ज्येष्ठ नागरिक, बालबालिका र कमजोर स्वास्थ्य अवस्थाका व्यक्तिहरुमा संक्रमणको संभावना ज्यादा हुने भएकाले यसप्रति विशेष सजग भएर नै दशैं मनाउनु हुन म सबैमा आग्रह गर्न चाहन्छु, प्रधानमन्त्री ओलीले भने । प्रधानमन्त्री ओलीले यो वर्ष निवासमा दसैंको टीका कार्यक्रम नराख्न निर्देशन दिएको जानकारी दिएका छन् । यसपालिको वडा दसैं हामी जो जहाँ छौँ त्यही बसेर सबैले मनाऔँ, प्रधानमन्त्री ओलीले भने, संक्रमणको सम्भावित खतरालाई ध्यानमा राखेर प्रधानमन्त्री निवासमा सार्वजनिक टीका कार्यक्रम नराख्न निर्देशन दिइसकेको छु । ओलीले वडादसैंको अवसरमा सम्पूर्ण देशवासीलाई शुभकामना दिएका छन्। ओलीले संक्रमणबाट मृत्यु भएकाप्रति श्रद्धाञ्जलि अर्पण गर्दै बिरामीको स्वास्थ्यलाभको कामना गरेका छन् । सम्बाेधनकाे पूर्णपाठ: देशबासीका नाममा प्रधानमन्त्रीको सम्बोधन (लाइभ) प्रधानमन्त्री निवासमा दसैंको टीका नहुने आदरणीय दिदीबहिनी तथा दाजुभाइहरू, नेपालीहरुको ठूलो चाड, बडादशैं शुरु भइसकेको छ । यस महान् अवसरमा सर्वप्रथम म स्वदेश तथा विदेशमा रहनुभएका सम्पूर्ण दिदीबहिनी तथा दाजुभाइहरुमा सुस्वास्थ्य, प्रगति र समुन्नतिको लागि हार्दिक शुभकामना व्यक्त गर्न चाहन्छु । बडा दशैं लगायतका हाम्रा चाडपर्वहरु यत्तिकै प्रचलनमा आएका होइनन् । विभिन्न ऐतिहासिक पृष्ठभूमिका आधारमा हाम्रा चाडवाडहरुको विकास भएको छ । समाज निर्माण हुने क्रममा, सभ्यताहरु विकसित र सुगठित हुने क्रममा यस्ता चाडपर्वहरु निर्माण भएका छन् । सामाजिक सुप्रबन्ध कायम गर्नका लागि निर्माण भएका यस्ता चाडपर्वहरु, समयक्रममा हासिल भएका अनुभव र अनुभूतिहरुबाट समृद्ध हुँदै प्रयोग र प्रचलनमा रहेका हुन् । नाता, साइनो र सम्बन्ध, तिनको महत्व र मर्यादा एवं तिनको परिपालना र सुप्रबन्धका लागि हाम्रा पूर्वज र अग्रजहरुले बहुतै बुद्धिमत्ताका साथ यस्ता विभिन्न चाडपर्व र उत्सवहरुको विकास गरेका हुन् । यी चाडवाडहरु केवल पर्व र उत्सवहरु मात्रै होइनन्, सामाजिक प्रबन्धका आधारहरु हुन् । हाम्रो सभ्यता, हाम्रो संस्कृति र हाम्रा मूल्य मान्यताहरु यिनै सामाजिक प्रबन्धहरुका आधारमा विकसित भएका छन् । खासमा चाडपर्वहरु समाजलाई एकीकृत र आकर्षित गर्ने चुम्बकहरु हुन् । साथै, समाजलाई सहज सञ्चालन गर्ने लुब्रिकेन्टस हुन् । त्यसैले, यी चाडपर्वहरुका सकारात्मक अन्तर्यहरु, जो महान् र जिवन्त छन्, यिनलाई अपनाउनु र अगाडि बढाउनु आवश्यक छ । त्यसैले यस्ता चाडपर्वहरुलाई नितान्त पुरातन मान्यताका रुपमा मात्रै बुझ्दा र अस्वीकार गर्दा सिङ्गो समाजलाई निरर्थक, निरस र प्रयोजनहीन जस्तो बनाउँछ । तर चाडवाडका नाममा हुने गरेका केही नकारात्मक पक्षहरुलाई भने हटाउनु आवश्यक छ । औचित्य र आवश्यकताको वास्तै नगरी, आफ्नो सामथ्र्यको समेत ख्याल नगरी आँखा चिम्लिएर उत्सव मनाउँदा फजूल खर्चमा हौसिने जस्ता अभ्यास कुनै पनि कोणबाट उचित होइनन् । यस्ता अभ्यासलाई सच्याएर हाम्रा चाडपर्वहरुलाई मितव्ययी र उचित बनाउन हामी सबै सजग र सचेत रहनु आवश्यक छ । भनिन्छ नि, बोटबिरुवाको रक्षा गर्नु भनेको ऐंजेरु पाल्नु होइन । आदरणीय दाजुभाइ तथा दिदीबहिनीहरु, बडा दशैंलाई विभिन्न बर्ष, फरकफरक परिस्थितिका बीच हामीले मनाउँदै आएका छौं । महाविनाशकारी भूँइचालो गएको साल पनि दशैं आयो, बेघरबार भएका हामीमध्ये कतिले त्रिपाल मुनी बसेर भएपनि यस परम्परालाई धान्यौं । पारिवारिक मिलनको चाडका रुपमा बर्षमा एकचोटी हर्षोल्लासका साथ मनाइने यस पर्वमा परदेशमा रहेका आफन्त घर आउन नपाएकोमा दुःखी हुँदै हामीले पटकपटक यस्ता महान् पर्वहरु मनायौं । यस वर्ष हामी, कोभिड१९ महामारीको भूमरी बीच बडादशैं२०७७ लाई स्वागत गरिरहेका छौं । यो विश्वव्यापी महामारीले नेपाललाई पनि नराम्ररी प्रभावित गरेको छ । यस घडीमा हामी, परिवारमा सँगै भएकाहरु पनि परपर बस्न बाध्य छौं । पहिलेपहिले छुट्टी नमिल्दा र यस चाडपर्वमा घर जान नपाउँदा निराश हुने हामीहरु अहिले छुट्टी मिल्दासमेत चाहेर पनि घर फर्कने र परिवारमा घूलमिल हुने अवस्थामा छैनौं । सतहमा सबै स्वस्थ देखिन्छौं, फेरि पनि कुनबेला ओछ्यानमा पर्नुपर्ने हो र अलगअलग थन्किनु पर्ने हो, टुङ्गो छैन । अनिश्चय र आशंकाको बीचमा हामी छौं । अहिलेको यस विषम परिस्थितिमा हामीले यस महान् चाडलाई विगतमा भन्दा फरक ढंगले मनाउनु परेको छ । आफ्ना मान्यजनहरुसँग टीका जमरा ग्रहण गर्ने क्रममा अनावश्यक नजिकिदाँ हुनसक्ने संभावित संक्रमणको खतरा ख्याल गर्नुपर्ने हुन्छ । ज्येष्ठ नागरिक, बालबालिका र कमजोर स्वास्थ्य अवस्थाका व्यक्तिहरुमा संक्रमणको संभावना ज्यादा हुने भएकाले यसप्रति विशेष सजग भएर नै दशैं मनाउनु हुन म सबैमा आग्रह गर्न चाहन्छु । दशैंको मुखमा यस महामारीको संक्रमण अहिलेसम्मकै उच्च देखिएको छ । अहिले राजधानी काठमाडौं उपत्यका यस संक्रमणको केन्द्रजस्तै बन्न पुगेको छ । यस महामारीको संक्रमणको वेग थामिन केही समय लाग्न सक्छ । त्यसैले यसलाई रोक्न, नियन्त्रण गर्न र संक्रमितको उपचारमा सरकारले आफ्ना सम्पूर्ण प्रयासहरु केन्द्रित गरेको छ । कुनै पनि विपत्तिमा नागरिकको रक्षा गर्नु सरकारको निःशर्त दायित्व हो । अहिले यस महामारीबाट जनताको जीवनरक्षा गर्नु पनि सरकारको सबैभन्दा पहिलो काम र परम कर्तव्य हो । यस दायित्वलाई पूरा गर्न तपाईंको मतबाट निर्वाचित यो सरकार कुनै पनि बहानामा पछि हट्दैन । म सम्पूर्ण देशवासी दिदीबहिनी दाजुभाइलाई निश्चिन्त रहन अनुरोध गर्दछु, कोभिड१९ बाट संक्रमित हरेक नागरिकको परीक्षण र उपचारको यथोचित प्रबन्ध यस सरकारले गर्छ । पहिचान, परीक्षण र उपचारमा मात्रै होइन, यस महामारी बिरुद्धको खोपमा नेपाली जनताको सहज पहुँचका लागि समेत सरकार क्रियाशील रहन्छ । सामान्यतया यस्ता राष्ट्रिय विपत्तिको बेला अफवाहका तुवाँलो बाक्लै लाग्ने गर्दछन् । गत बर्ष चैत ११ गते पहिलोचोटी लकडाउन गरेदेखि हालसम्मै जनतालाई भयभित र असहाय महसुस गराउने प्रकृतिका थुप्रै अफवाहहरु चलेका छन् । सक्रिय संक्रमितको एउटा मात्रै केस हुँदा होस् वा अहिले एकैदिनमा ५ हजारभन्दा बढी सक्रिय केस पहिचान भएको क्षणमा होस्, अफवाहको प्रकृति करिबकरिब उस्तै रहेको देखिन्छ । तर आम देशबासीको सहयोगका कारण समयक्रममा त्यस्ता तुवाँलोका तहहरु क्रमशः फाटेका छन् । जनताको यही सकारात्मक सहयोगका कारण यस महामारीमा मृत्युदर अझै ०६ प्रतिशतभन्दा माथि जान सकेको छैन । निको हुने दर क्रमशः बढ्दै छ । मैले भन्दै आएको छु, महामारी बिरुद्धको यस लडाईंमा हामी प्रत्येक सिपाही हौं । हामी हरेकको यस लडाईंमा आफ्नो सुरक्षा, परिवारको सुरक्षा, अनि समुदाय र आमजनताको सुरक्षाको लागि योगदान हुनु आवश्यक छ । यसो भनिरहँदा, सरकारले सक्ने आफैं बाँच, नसक्ने जेसुकै गर भन्यो भन्ने जस्ता हल्ला फेरि पनि सुनिएको छ । महामारी र महाविपत्तिमा राज्यले सबै नागरिकको यथोचित साथको अपेक्षा गर्दछ । हुनेले नहुनेलाई सहयोग गर्ने मानवीय पक्ष मात्र नभई हामी नेपालीहरुको परम्परा नै रहेको छ । सरकारले संक्रमितको पहिचान, परीक्षण र उपचारमा सबैको उत्तिकै पहुँच हुने प्रबन्ध गरिरहेको छ । सम्बन्धित अस्पताल विकास समिति, संक्रमित व्यक्ति वा परिवारले सक्दिनँ भन्ने स्वघोषणा गरेको अवस्थामा निःशुल्क उपचारको व्यवस्था निरन्तर जारी छ । मृतकहरुको शव व्यवस्थापनको सन्दर्भमा पनि केही फरक नगरी पूर्ववत् व्यवस्था नै जारी छ । सँगसँगै स्थानीय परम्परा र पारिवारिक संस्कारलाई समेत मध्यनजर गरी पारिवारिक संलग्नतामा शव व्व्यवस्थापन गर्न सकिने प्रबन्धसमेत मिलाइएको छ । निजी अस्पतालमा अहिले पनि कतिपय दिदीबहिनी दाजुभाइहरु स्वेच्छाले आफैं, आफ्नै खर्चमा उपचार गराइरहनु भएको छ । राज्यको लागि बोझ होइन, थप सहयोग गर्ने उहाँहरुको यो कार्य आफैंमा प्रसंशनीय छ । कठीन घडीमा नै परिवार, नातागोता, छरछिमेकी र जनप्रतिनिधिहरुको सहयोगको महत्व हुन्छ । पीडाका घाउमा पारस्परिक सहयोग र एकताको भावनाबाट मल्हम लगाउन सकिन्छ । आफैं संक्रमित हुँदा होस् वा परिवारका कोही, त्यसको मनोवैज्ञानिक असर गहिरो हुन्छ । संक्रमित विरामीहरु संक्रमणले सिर्जना गरेको भयबाट अपहेलित हुने र उपचार नपाउनेजस्तो स्थिति हुनुहुँदैन । अत्यन्त सावधानी र आत्मीयताका साथ गरिने सहयोगी व्यवहारले विरामीहरुको मनोबल उच्च पार्न र छिटो निको बनाउन मद्दत पुयाउँछ । यस महामारी विरुद्धको हाम्रो लडाईं राजनीति वा अन्य स्वार्थहरुको टकरावसँग सम्बन्धित छैन र हुनुहुँदैन । कोरोना भाइरसजस्तो अदृश्य साझा शत्रुसँगको लडाईंको विषयलाई पक्षविपक्षको स्वार्थ, दाउपेच र अस्त्रको हिसाबले प्रयोग गर्नु त किमार्थ पनि उचित हुँदैन । फेरि पनि म दोहोर्याएर स्पष्ट पार्न चाहन्छु, यस कठीन घडीमा सरकार नागरिकको जीवन रक्षा र स्वास्थ्य उपचारको सन्दर्भमा आफ्ना कर्तव्यहरुबाट विमुख हुनसक्दैन र भएको छैन । त्यसैले, जनताको स्वास्थ्य सुरक्षा एवं जीवन रक्षाको लागि सरकारले घोषणा गरेका नियमहरुको कडाइका साथ पालना गर्न म सबैमा आग्रह गर्न चाहन्छु । यस्तो बेलामा हामीले सबै प्रकारका चिकित्सा प्रणालीहरु, तद्अन्तर्गतका विधि र औषधिहरु, तत्सम्बन्धी विज्ञ र चिकित्सकहरुको परामर्शमा मात्रै नियमको पालना र औषधिहरु सेवन गर्नु उचित हुन्छ । मास्कको अनिवार्य प्रयोग गर्ने, सामाजिक दूरी कायम गर्ने, सरसफाईमा बढी ध्यान दिने, ताजा खानेकुरा खाने, तातोपानी पिउने र सम्बन्धित विधाका चिकित्सकको परामर्शमा औषधीय गुणले युक्त रहेका घरेलु औषधीय तत्वहरुको प्रयोग गर्नेजस्ता कुरामा सक्दो ध्यान दिनु जरुरी छ । कोभिड१९ बाट जनतालाई बचाउन मानवीय र सेवाभावका साथ आआफ्नो मोर्चामा हरेक खतरा र कठिनाई व्यहोर्दै चिकित्सक, नर्स तथा अन्य स्वास्थ्यकर्मी, सुरक्षाकर्मी, कर्मचारी, समाजसेवी, जनप्रतिनिधि, परोपकारी संघसंस्था र व्यक्तिहरु निरन्तर क्रियाशील हुनुहुन्छ । अहोरात्र खट्ने व्यक्ति तथा संस्थाहरुप्रति उच्च सम्मानका साथ उहाँहरुको योगदानको प्रशंसा गर्दछु । यसपालीको बडा दशैं मनाइरहँदा म कोभिड१९ संक्रमणका कारणले भएको मानवीय क्षतिप्रति दु:ख र शोकाकुल परिवारजनमा गहिरो समवेदना व्यक्त गर्दछु । संक्रमणबाट विरामी अवस्थामा रहनुभएका सम्पूर्ण दाजुभाइ तथा दिदीबहिनीहरुको शीघ्र स्वास्थ्य लाभको कामना गर्दछु । यस महामारीको संक्रमणबाट आपू जोगिनु र आफन्तलाई पनि जोगाउनु अहिलेको प्राथमिक काम हो । त्यसैले, यसपालीको बडादशैं, हामी जो जहाँ जहाँ छौं, त्यहीँ त्यहीँ रहेर मनाउन म सबैसँग विनम्र अनुरोध गर्न चाहन्छु । संक्रमणको संभावित खतरालाई ध्यानमा राखी मैले पनि यसपाली प्रधानमन्त्री निवासमा हुने बडा दशैंको सार्वजनिक टीका कार्यक्रम नराख्न निर्देशन गरिसकेको छु । दिदीबहिनी तथा दाजुभाइहरु, जस्तै अप्ठ्यारोमा पनि हामी नेपालीले साहस र सहजताका साथ दुःखको सामना गर्ने गरेका छौं । यस महामारीले पनि अहिले हाम्रो परीक्षा लिइरहेको छ । अनुशासन, उच्च मनोवल, सतर्कता र पारस्परिक सहयोगबाट यसलाई परास्त गर्न सकिन्छ भन्नेमा म विश्वस्त छु । बडादशैं २०७७ को सबैमा हार्दिक शुभकामना ! धन्यवाद ।"
"मध्यपुर थिमि नपामा प्रमुख श्रेष्ठको मनोमानी, अस्वीकृत योजनालाई पेश्की दिने प्रयास","भक्तपुर : नगर कार्यपालिकाबाट अस्वीकृत योजनालाई दसैंको मुखमा पेश्की दिन खोजेपछि भक्तपुरको मध्यपुर थिमि नगरपालिकाका प्रमुख मदनसुन्दर श्रेष्ठ एक्लिएका छन् । यसअघि प्रमुख श्रेष्ठले नेपाली कांग्रेसबाट निर्वाचित उपमेयर, ६ जना वडा अध्यक्ष र आठजना कार्यपालिका सदस्यहरुलाई दुई गुटमा विभाजित गरेर आफूअनुकूल निर्णय गर्दै आएका थिए तर बिहीबार करिब चार करोडका अस्वीकृत सात वटा योजनालाई दसैं खर्च स्वरुप पेश्की दिन खोजेपछि उनी एक्लिएका हुन् । प्रमुख श्रेष्ठले बिहीबार आफैले अस्वीकृत उपभोक्ता समितिलाई योजनाको पेश्की उपलब्ध गराउने र प्रमुख प्रशासकीय अधिकृतको भूमिका गतिविधिसम्बन्धी दुइटा छलफलका विषय राखेर कार्यपालिका सदस्यहरुलाई बैठकको लागि पत्र काटेका थिए । जबकि स्थानीय तह सञ्चालन ऐन २०७४ ले कार्यपालिकाको बैठक प्रमुखको निर्देशनमा प्रमुख प्रशासकीय अधिकृतले बोलाउने गरेको छ । तर प्रमुख श्रेष्ठको एकलौटी निर्णय र कार्यको विरोध गर्दै आएको भन्दै प्रमुख प्रशासकीय अधिकत उद्धव रिजाललाई फिर्ता गर्न प्रमुख श्रेष्ठले संघीय मामिला तथा स्थानीय विकास मन्त्रालयमा चिठी नै लेखेका छन् । प्रमुख प्रशासकीय अधिकृत रिजाललाई बाइपास गरेर प्रमुख श्रेष्ठ आफैले कार्यपालिकाको बैठक बोलाएपछि कांग्रेसबाट निर्वाचित उपमेयर, वडा अध्यक्ष तथा कार्यपालिका सदस्य कोही बैठकमा उपस्थित भएनन् । प्रमुख श्रेष्ठले अस्वीकृत योजनाको उपभोक्ता समितिलाई पेश्की दिएर गलत नजिर बसाल्न खोजेपछि नेपाली कांग्रेस मध्यपुर नगर समितिले नै उक्त कार्यपालिका बैठकमा सहभागी नहुन आफ्ना जनप्रतिनिधिहरुलाई निर्देशन दिएको थियो । अरुबेला विभाजित हुँदै आएका कांग्रेसका जनप्रतिनिधिहरु पार्टीको यस निर्देशन पालना गर्न एक भएपछि नगर प्रमुख श्रेष्ठ एक्लिन पुगे । उनले कांग्रेसको एकगुट उपस्थित नभए पनि अर्को गुट उपस्थित भएपछि कार्यपालिका बैठकको कोरम पुग्ने विश्वास लिएका थिए । त्यसैले बैठक नबस्दै उनले आफूखुसी निर्णय तयार गरिसकेका थिए । जुन निर्णयमा प्रमुख श्रेष्ठले स्वीकृत नभएका सातवटा योजनाको उपभोक्ता समितिलाई पेश्कीस्वरुप रकम उपलब्ध उल्लेख गरेका छन् । त्यस्तै प्रमुख प्रशासकीय अधिकृत उद्धवप्रसाद रिजालले उपभोक्ता समितिमार्फत भएका कार्यको भुक्तानी दिन ढिलाइ गरेको, दुःख दिने काम गरेको, आन्तरिक राजनीति गतिविधिमा सहभागी भएको र अनुचित आर्थिक लाभका लागि चलखेल गरेको हुँदा कारबाही गरी फिर्ता गर्ने निर्णय गरिएको छ । प्रमुख प्रशासकीय अधिकृत रिजाललाई कारबाही गर्नुका सात बुँदे कारणसमेत उक्त निर्णयमा उल्लेख गरिएको छ ।तर प्रमुख श्रेष्ठको कार्यपालिका बैठकबाट निर्णय गर्ने उक्त अभिलाषा पूरा नभएपछि शुक्रबार बिहान सीमित सञ्चारकर्मीहरुको उपस्थितिमा पत्रकार सम्मेलन गरेर प्रमुख प्रशासकीय अधिकृत रिजाललाई फिर्ता गर्न मन्त्रालयमा पत्राचार गरिएको जनाकारी दिए । कार्यक्रममा उनले उपभोक्ता समितिमार्फत गरिएका कार्यलाई नियतवस दुःख दिई स्वाभाविक रुपमा महान चाड दसैंका बेलामा पेश्की भुक्तानी नदिएको आरोप लगाए । त्यस्तै प्रमुख प्रशासकीय अधिकृत रिजालले गत वर्ष बेरुजू ठहरिँदा पनि मासिक १८ हजार भत्ता बुझेको प्रमुख श्रेष्ठको आरोप थियो । तर कांग्रेसका कार्यपालिका सदस्यहरुले भने प्रमुख श्रेष्ठमा आफूलाई नै सिंगो नगरपालिका भएको दम्भ बढेको बताउँछन् । योजना छनोट गर्ने नपाको आफ्नै कार्यविधि हुँदा पनि प्रमुख श्रेष्ठले आफ्नो बोलीको भरमा आफूखुसी योजना बनाउने, उपभोक्ता समिति गठन गर्ने र नपाबाट स्वीकृत नहुँदै उपभोक्ता समितिलाई काम गराउने गलत कार्यशैली अपनाउँदै आएको नपाका प्रवक्ता एवं वडा नं २ का अध्यक्ष राम थापामगर बताउँछन् । हामीले पटकपटक नपाको योजना छनोट तथा स्वीकृत गर्ने कार्यविधिविपरीत कार्य नगर्न ध्यानाकर्षण गरेका थियौं, उनले भने, तर प्रमुखज्यू आफै सिंगो नगरपालिका ठानेर आफूखुसी योजना बनाउने, उपभोक्ता समितिमात्रै बनाउने होइन नपामा योजना स्वीकृत नहुँदै काम गराउने गलत प्रवृत्ति बढ्दै आयो । उनले नपाको कार्यविधिविपरीत बनेका योजना र त्यसको उपभोक्ता समितिलाई कुनै पनि हालतमा पेश्की दिन नसकिने स्पष्ट पारे । यसै विषयमा आफूहरु र प्रमुख प्रशासकीय अधिकृतले अडान लिएपछि प्रमुख श्रेष्ठले प्रमुख प्रशासकीय अधिकृतमाथि नै व्यक्तिगत रुपमा एक्सन लिएको उनको भनाइ थियो ।उनले प्रमुख प्रशासकीय अधिकृत रिजाल मध्यपुर थिमि नपाबाट फिर्ता नभएको र नहुनेसमेत जिकिर गरे । 'ऐननियमविपरीत काम गर्ने प्रमुख अनि कारबाही भनेर फिर्ता चै प्रमुख प्रशासकीय अधिकृत हुने पनि कहीं हुन्छ, वडा अध्यक्ष थापामगरले थपे, आफ्नो गलत कार्यमा साथ दिएन भन्दैमा व्यक्तिगत रिसइबी साध्न कुनै कर्मचारीलाई सरुवा गर्ने वा फिर्ता गर्ने भन्ने कुन कानुनमा लेखिएको छ ? त्यस्तै मध्यपुर थिमि नपा १ का वडा अध्यक्ष सुरज खड्काले पनि नपाबाट अस्वीकृत योजनालाई नगरवासीको करबाट संकलन भएको रकम दिन नसकिने बताए । उनले अघिल्लो कार्यपालिका बैठकमा मध्यपुर थिमि नपा कोरोना भाइरस संक्रमणको हटस्पट बन्दै आएकाले अहिले नपाको सबै ध्यान र योजना तथा बजेट कोरोना भाइरस संक्रमणविरुद्ध केन्द्रित गर्ने सहमति भएको थियो । उक्त बैठकले अब तत्काल कुनै नयाँ योजना नबनाउने र बजेट नदिनेसमेत सहमति गरेको थियो, वडा अध्यक्ष खड्काले भने, तर प्रमुखले एकलौटी रुपमा सहमतिविपरीत अस्वीकृत योजनालाई किन पेश्की दिन खोज्दैछन् ? कामै नभएको योजनाको समेत भुक्तानी दिन दबाब दिए : रिजाल त्यस्तै नपाका प्रमुख प्रशासकीय अधिकृत रिजालले कामै नभएका योजनाको समेत भुक्तानी दिन प्रमुख श्रेष्ठले आफूलाई दबाब दिएको आरोप लगाएका छन् । आफूले स्थानीय तह सञ्चालन ऐन नियम र सरकारी ऐनकानुनविपरीत कुनै कार्य गर्न नमानेपछि प्रमुख श्रेष्ठले आफूलाई व्यक्तिगत लाञ्छना लगाएको उनको भनाइ थियो । 'प्रमुख श्रेष्ठले नपाबाट अस्वीकृत योजनाका उपभोक्ता समितिलाई भुक्तानी दिने व्यक्तिगत रुपमा दबाब दिनुभएको थियो, 'प्रमुख प्रशासकीय अधिकृत रिजालले भने, मैले व्यक्तिगत दबाबलाई अस्वीकार गरी कार्यपालिकाबाट निर्णय गराउन सुझाव दिँदा उल्टै ममाथि विभिन्न आरोप लगाउने काम भयो ।' उनका अनुसार कुनै पनि उपभोक्ता समितिलाई पेश्की वा बजेट दिनअघि उक्त योजनाको प्राविधिकबाट लगत इस्टिमेट हुनुपर्छ । लगत इस्टिमेट भएपछि प्राविधिक मूल्यांकन गरी योजना छनोट गरिन्छ । योजना छनोट भएपछि उपभोक्ता समिति गठन हुन्छ र उपभोक्ता समितिसँग योजना सञ्चालनसम्बन्धी सम्झौता हुन्छ । उपभोक्ता समितिसँग सम्झौता भए पनि पेश्की दिने वा नदिने अधिकार स्थानीय तह सञ्चालन ऐनले प्रमुख प्रशासकीय अधिकृतलाई दिएको छ, उनले भने, उक्त ऐनअनुसार नपाको सम्पूर्ण आर्थिक अधिकारसमेत प्रमुख प्रशासकीय अधिकृतको हो । ऐनअनुसार प्रमुखको निर्देशनमा नगर कार्यपालिकाको बैठक बोलाउने प्रमुख प्रशासकीय अधिकृतको अधिकारसमेत प्रमुख श्रेष्ठले मिचेर बिहीबार कार्यपालिकाको बैठक बोलाएको उनले बताए । प्रमुख श्रेष्ठले कुन ऐनकानुन र विधानमा टेकेर एकलौटी रुपमा मलाई कारबाही गरेँ भन्नुभएको हो ?, प्रमुख प्रशासकीय अधिकृत रिजालले भने, उहाँ उपत्यका मेयर फोरमका सचिव पनि हुनुहुन्छ । सकिन्छ भन्ने उपत्यकाका सम्पूर्ण नपाका प्रमुख प्रशासकीय अधिकृतहरुलाई फिर्ता पठाएर देखाउनुहोस् ।"
मेरो तयारी बार्गेनिङ वा कुनै डिल होइन,"कांग्रेस उपसभापति बिमलेन्द्र निधि झन्डै दुई दशकदेखि केन्द्रीय नेतृत्व तहमा छन्। उनले उपप्रधानमन्त्री तथा गृहलगायत महत्वपूर्ण मन्त्रालयको जिम्मेवारी सम्हालिसकेका छन्। बुवा महेन्द्रनारायण निधिको प्रेरणाले राजनीतिमा लागेका निधिले आगामी महाधिवेशनमा सभापतिमा उठ्ने घोषणा गरेका छन्। अघिल्ला चुनावमा सभापति शेरबहादुर देउवा टिमको सबैभन्दा शक्तिशाली हस्ती बनेका उनी यसपालि आफैं उठ्न अग्रसर भएपछि संस्थापन र इतर दुवैतिर तरंग गएको छ। महाधिवेशनको तयारी, चुनावी प्रतिस्पर्धा, प्रतिपक्षीको भूमिका, सरकारको मूल्यांकन र विदेश सम्बन्धलगायत विषयमा निधिसँग अन्नपूर्ण पोस्ट्का लागि विष्णु सुवेदी र खगेन्द्र भण्डारीले गरेको कुराकानी : तेह्रौं महाधिवेशनमा तपाईं केन्द्रीय सदस्यमा मात्रै लड्नुभयो, त्यसको कारण र पृष्ठभूमि के थियो ? त्यो महाधिवेशनमा किन केन्द्रीय सदस्यमा प्रतिस्पर्धा भन्ने प्रश्न महत्वपूर्ण र रोचक पनि छ। यसको पृष्ठभूमिका कुरा गर्दा नवौं महाधिवेशनतर्फ जानुपर्छ। नवौं महाधिवेशनअघि कांग्रेसमा सभापतिको मात्रै निर्वाचन हुन्थ्यो। सभापतिले बाँकी पदाधिकारी र केन्द्रीय सदस्य मनोनीत गर्नुहुन्थ्यो। नवौं महाधिवेशनमा सभापतिसँगै पाँच विकास क्षेत्रबाट एकएकजना गरी केन्द्रीय सदस्य निर्वाचित हुने प्रावधान सुरु भयो। त्यतिबेला सभापतिमा गिरिजाप्रसाद कोइराला हुनुहुन्थ्यो। उहाँ फेरि सभापतिमा उम्मेदवार बन्नुभयो। उहाँको विकल्पमा चिरञ्जीवी वाग्लेले उम्मेदवारी दिनुभयो। त्यतिबेला म मध्यमाञ्चलबाट केन्द्रीय सदस्यमा लडेको थिएँ। दशौं महाधिवेशनमा शेरबहादुरजीले सभापतिमा प्रतिस्पर्धा गर्नुभयो। उहाँको प्यानलबाट म केन्द्रीय सदस्यमा लडेको थिएँ। देउवाजीले हार्नुभयो। मैले जितें। बीचमा पार्टी विभाजन भयो। शेरबहादुरजी सभापति बन्नुभयो कांग्रेस प्रजातान्त्रिकको। पछि कांग्रेस एकता भयो। बाह्रौं महाधिवेशनमा शेरबहादुरजीले सभापतिमा प्रतिस्पर्धा गर्नुभयो र मैले महामन्त्रीमा। हामी दुवै पराजित भयौं। दशौं महाधिवेशनदेखि तेह्रौं महाधिवेशनसम्मलाई हेर्दा उम्मेदवारी दिँदा प्यानल भएको छ। तर जित्नका लागि भने एउटै प्यानलको भोटले मात्रै सम्भव देखिँदैन। त्यसकारण तेह्रौं महाधिवेशनमा शेरबहादुरजी सभापतिमा जित्ने हो भने अर्काे प्यानलको मत ल्याउन महामन्त्री छाडेर अर्काे टिमबाट ल्याउनुपर्छ भनेर प्रस्ताव गरेकै मैले हो। किनकि हाम्रो प्यानलको भोटले मात्रै सभापतिमा जित्न मत पर्याप्त थिएन। त्यसका लागि धेरै प्रयास गरियो। शेखर, शशांक, प्रकाशमान सिंहसँग पनि कुराकानी भएको हो। अन्तिममा अर्जुननरसिंह केसीलाई ल्याइयो। अरू धेरै साथीहरू पनि आउनुभयो। त्यतिबेला मेरो समग्र ध्यान सभापतिमा शेरबहादुरजीलाई कसरी जिताउने भन्नेमै थियो। त्यो जिताउन अरू टिमबाट साथीहरू ल्याएर उम्मेदवार बनाउनुपर्ने भएकाले मैले केन्द्रीय सदस्यमा मात्रै उम्मेदवारी दिएँ। चौधौं महाधिवेशनमा सभापतिमा तपाईंको उम्मेदवारीको चर्चा छ, कस्तो छ तयारी ? मैले साउन २९ गते पार्टी सभापतिलाई भेटेरै उम्मेदवारीका बारेमा भनेको छु। उहाँले अहिल्यै कुनै निर्णय गरिसक्नुभएको छैन। उहाँको समर्थनमा सभापतिको उम्मेदवार बन्ने मेरो इच्छा पनि छ अनि कोसिस पनि। मलाई विश्वास छ कि उहाँ मलाई समर्थन गर्नुहुन्छ। मेरो मान्यता के हो भने मैले शेरबहादुरजीलाई नै भन्ने हो सबैभन्दा पहिला। उहाँसँगको सम्बन्ध र सहकार्यको टुंगो लागेपछि मात्रै अरू साथीहरूसँग कुरा गर्छु। मैले आजका दिनसम्म पनि आधिकारिक घोषणा गरेको छैन। मैले रामचन्द्रजी, सिटौलीजी, प्रकाशमान, शशांक, शेखरलगायतका साथीहरूसँग छलफल गरिरहेको छु। त्यस्तै जिल्ला सभापति, क्षेत्रीय सभापति, पार्टीका केन्द्रीय साथीहरूसँग परामर्श गरिरहेको छु। मेरो शैली के हो भने यस्ता विषयमा पहिला पार्टीभित्र छलफल गर्नुपर्छ। उहाँहरूको राय बुझ्नुपर्छ, अनि मात्र उम्मेदवारी घोषणा गर्ने भन्ने कुरा आउँछ। मेरो तयारी कसैसँग डिल वा बार्गेनिङ गर्न होइन। म अगाडि बढिसकेको छु। अब ब्याक हुदिनँ। सभापतिमा लड्न चाहने जोकोही साथीले दुई दिनको तयारीमा त प्रतिस्पर्धामा आउन सक्दैन। यसका लागि लामो समय चाहिन्छ। तेह्रौं महाधिवेशनमा रहेका तीनवटै प्यानलसँग जोडिएका अधिकांश साथीहरूसँग मैले कुरा गरेको छु। मैले ७७ वटै जिल्ला सभापतिसँग छलफल गरेको छु। एक सय ६५ वटा प्रतिनिधिसभा निर्वाचन क्षेत्रका सभापतिसँग कुरा गरेको छु। सबैको सकारात्मक सुझाव पाएको छु। म उत्साहित नै छु। कतिपयले अन्तिममा देउवालाई सहयोग गर्ने गरी तपाईंहरूबीच डिल हुन्छ भन्ने पूर्वानुमान लगाउन थालेका छन्, यस्तो होला त ? मेरो तयारी कसैसँग डिल वा बार्गेनिङ गर्नका लागि होइन। म राजनीतिक डिलमा विश्वास गर्दिनँ। त्यो मेरो शैली पनि होइन। म अहिले आफ्नो तयारीमा छु। म पूरा आत्मविश्वासका साथ आफ्नो अभियानमा छु। त्यसो भए तपाईं कुनै पनि हालतमा सभापतिको तयारीबाट ब्याक हुनुहुन्न ? ब्याक हुने गरी मेरो तयारी अघि बढेको होइन। मैले तेह्रौं महाधिवेशनको पूर्वसन्ध्यामा सार्वजनिक रूपमै भनेको थिएँ कि अहिले शेरबहादुरजीलाई सहयोग गर्छु। चौधौंमा आफैं सभापतिमा उम्मेदवार बन्छु। मैले त्यसैअनुसार शेरबहादुरजीलाई सहयोग गरें। उहाँले सभापतिमा जितेपछि मलाई उपसभापतिमा मनोनीत गर्नुहुन्छ र पार्टीमा काम गर्छु भन्ने चाहेको थिएँ। यो कुरा शेरबहादुरजी र साथीहरूलाई पनि थाहा छ। त्यसकारण अब सभापतिमा उम्मेदवारी दिने कुरा आकस्मिक निर्णय होइन। सभापतिमा उम्मेदवारी दिन्छु भन्ने मेरो आत्मगत निर्णय मात्रै हो। यसले ठोस रूप लिन त महाधिवेशन प्रक्रिया सुरु हुुनुपर्यो नि। त्यसपछि उम्मेदवारी घोषणा गर्ने कुरा हुन्छ। महाधिवेशनमा सहमतिबाट नेतृत्व चयनको प्रस्ताव पनि गर्नुभएको छ, त्यो सम्भव देख्नुहुन्छ ? महाधिवेशनमा निर्वाचन हुन्छ। सभापति, पदाधिकारी, केन्द्रीय सदस्य पदमा कोही निर्वाचित हन्छन् र कोही हार्छन्। यो स्वाभाविक प्रक्रिया हो। जति पनि महाधिवेशन प्रतिनिधि आउँछन्, सबैलाई सबै पदमा उम्मेदवार बन्ने र मतदान गर्ने अधिकार छ। विधानअनुसार १६५ निर्वाचन क्षेत्रबाट चार हजार एक २५ महाधिवेशन प्रतिनिधि आउँछन्। भ्रातृसंस्था र जनसम्पर्क समितिको जोड्दा यो संख्या बढ्छ। त्यसकारण आसन्न महाधिवेशनमा अहिले इच्छा राखिरहेका साथीहरू लड्छन् कि थप साथीहरू आउँछन्, भनिहाल्न सकिन्न। यो विस्तारै प्रस्ट हुँदै जान्छ। तर मेरो मुख्य चिन्ता र सरोकारको विषय कांग्रेस महाधिवेशनलाई आगामी राष्ट्रिय निर्वाचनसँग जोडेर हेर्नुपर्छ भन्ने हो। आफूमात्रै निर्वाचित हुनुभन्दा अब हुने राष्ट्रिय निर्वाचन (स्थानीय, प्रदेश र संघ) मा कांग्रेस कसरी विजयी हुने र त्यसका लागि कांग्रेसले कस्तो तयारी गर्ने भन्नेमा मेरो ध्यान केन्द्रित छ। यसका लागि नेपाली कांग्रेस एक भएको सन्देश दिनु जरुरी छ। अहिले सभापति पदमा दाबी गर्ने साथीहरूमा सर्वसम्मतिको पहल गरौं। त्यो भएन भने अधिकतम सहमतिको प्रयास गरौं। मेरो लक्ष्य भनेको आगामी चुनाव हो। त्यसका लागि प्रभावकारी नेतृत्वसँगै एजेन्डा र एकता चाहिन्छ। त्यो रोडम्याप मसँग छ। अहिलेको पार्टी संरचना र नेतृत्वबाट त्यो सम्भव देख्नुहुन्छ ? नेपाली कांग्रेसले मतदाता र जनताका बीचमा आफ्नो वैचारिक पक्षलाई प्रस्ट्याउनुपर्छ र त्यसमा आफ्नो प्रतिबद्धता जनाउनुपर्छ। कांग्रेसमा वैचारिक प्रस्टता र प्रतिबद्धता आवश्यक छ। हामीले जुन परिवर्तन ल्याएका छौं, त्यसलाई संविधानमा मात्रै सीमित होइन कि व्यवस्थित गर्ने काम कांग्रेसकै नेतृत्वमा भएको छ। यो कम्युनिस्टले गर्न सकेनन्। हामीले कम्युनिस्ट संविधान बन्न दिएनौं। पहिलो र दोस्रो संविधानसभामा लोकतन्त्रविरोधीको बाहुल्य हुँदाहुँदै पनि हामीले उनीहरूको चाहनाअनुसारको संविधान बन्न दिएनौं। यो कांग्रेसको कुशल नेतृत्वको परिणाम हो। यो कांग्रेसको लोकतन्त्रप्रतिको प्रतिबद्धताको परिणाम हो। जनतामा दुईतीन वर्षयताको कम्युनिस्ट सरकारका कारण अहिलेको प्रणालीमै प्रश्न उठ्को छ। संविधान लाबारिस बनेको छ कम्युनिस्ट सरकार र पार्टीका कारण। त्यसकारण जस्तो प्रणाली र परिवर्तन ल्याएका छौं, यो सर्वाेत्तम हो, यसलाई टिकाउने र संस्थागत गर्ने काम कांग्रेसले मात्रै गर्न सक्छ भनेर हामीले जनतालाई आश्वस्त पार्न सक्नुपर्छ। त्यसैले जबसम्म वैचारिक प्रस्टता हुँदैन, तबसम्म वैचारिक प्रतिबद्धता पनि हुँदैन। जबसम्म प्रतिबद्धता पार्टीले दिन सक्दैन तबसम्म जनताले विश्वास गर्दैनन्। समयसापेक्ष संविधान संशोधन गर्दै प्रणाली बचाउन कांग्रेस लाग्छ भनेर मतदातालाई भन्नुपर्छ। अनि मैले माथि भनेजस्तै आउने महाधिवेशनबाट सर्वसम्मत नेतृत्व चयन गर्न सक्यौं भने मतदातालाई थप आकर्षित गर्न सकिन्छ। कांग्रेसभित्र नेतृत्व हस्तान्तरणको बहससँगै शेरबहादुर देउवा र रामचन्द्र पौडेलले विश्राम लिनुपर्ने वा अभिभावक बन्नुपर्ने कुरा पनि पार्टीभित्रैबाट उठेको छ, यसमा तपाईंको धारणा के छ ? हाम्रा लागि कांग्रेसको केन्द्रीय तहका नेतादेखि वडातहका सदस्यसम्म सबै सम्मानित छन्। कांग्रेसकै कतिपय नेताहरू अनि सार्वजनिक सञ्चारमाध्यममा सभापति शेरबहादुरजी, वरिष्ठ नेता रामचन्द्रजीले विश्राम लिनुपर्छ भनेर टिप्पणी सुन्छु तर म कसैले विश्राम लिनुपर्छ भन्ने मान्यता राख्दिनँ। यस्ता खालका तर्क र छलफलमा मलाई रुचि छैन। पार्टीको कार्यकारी नेतृत्व तहमा दाबी गर्दै गर्दा शेरबहादुरजी र रामचन्द्रजी दुवैलाई तपाईंहरू अब विश्राम लिनुस् मैले भनेको छैन। मैले जोजोसँग कुरा गरेको छु, कसैलाई पनि तपाईं अब आराम गर्नुस्, मलाई सहयोग गर्नुस् भनेको छैन। भन्न पनि चाहन्न। निर्वाचन प्रणालीमा चारवटा चीज चाहिन्छ उम्मेदवार, उम्मेदवारको प्रस्तावक, समर्थक र मतदाता। त्यसकारण पार्टीका सबै सम्मानित नेताहरूलाई मलाई तपाईंको समर्थन चाहियो भन्छु तर तपाईंहरू विश्राम लिनुस् भन्दिनँ। मेरो तयारी तथा सक्रियता कसैलाई विश्राम वा विस्थापित गराउने उद्देश्यबाट प्रेरित होइन। मेरो उद्देश्य कसैलाई नेतृत्वबाट विश्राम वा विस्थापित गराउने होइन। कांग्रेस मुलुकको जेठो पार्टी। अहिलेसम्म भएका सबै परिवर्तनको नेतृत्व गरेको पार्टी। तर यतिबेला इतिहासमै सबैभन्दा कमजोर पार्टी भएको आरोप छ। यसमा तपाईं पनि जिम्मेवार होइन र ? म उपसभापति राष्ट्रिय आमनिर्वाचनपछि मात्रै बनेको हुँ। म राजनीतिमा लागेदेखि आजसम्म जहाँजहाँ मेरो हिस्सा लाग्छ, त्यसमा हिस्सेदार छु नै। कांग्रेस आज कमजोर भएको छ। यसका पछाडि निर्वाचनमा दुई ठूला पार्टीबीच चुनावी गठबन्धन भयो। त्यसका लागि हामी तयार थियौं। चुनाव जित्नका लागि संगठन भएर मात्रै हुँदैन, अरू प्राविधिक विषय पनि हुन्छन्। एकातिर मधेस आन्दोलन थियो भने अर्कातर्फ संविधान कार्यान्वयको विषय। त्यसकारण कांग्रेसको समग्र जिम्मेवारी आन्दोलनको व्यवस्थापन कसरी गर्ने र आन्दोलनबाट प्राप्त उपलब्धिले लोकतान्त्रिक आकार लेओस् भन्नेमै केन्द्रित भयो। यसकारण हामीले चुनावी तयारी गर्न सकेनौं। मधेसी दल आन्दोलनको राप र तापबाट आएका थिए। त्यसको प्रभाव चुनावमा पर्छ नै। खेतीकिसानका बेला छोरीको बिहे भयो भने कृषकको ध्यान बिहेतर्फ जान्छ, जसकारण खेती राम्रो हुँदैन। त्यस्तै कांग्रेस सविधान कार्यान्वयन र मधेसी दललाई निर्वाचनमा सहभागी गराउन बढी केन्द्रित भयो। कांग्रेसभित्रको भागबन्डा र गुटबन्दी पनि पार्टी कमजोर बन्नुको कारण मान्नुहुन्न ? चुनाव हारिसकेपछि तुरुन्तै समीक्षा गर्नुपर्छ भनेर बहस चल्यो। मलाई त्यो उचित लागेको थिएन। मैले महासमिति बैठकमा पनि यो कुरा राखेको थिएँ। निर्वाचन पराजित भइसकेपछि तत्कालै आरोपप्रत्यारोप गर्नु हुँदैन। र समीक्षा पनि तत्कालै गर्नुहुन्न भनेर पार्टी फोरममा मैले बोलेको थिएँ। बाढी आयो भने पहिला उद्धार, त्यसपछि पुनस्र्थापना र अन्तिममा पुनर्निर्माण हुन्छ। यो कुरा राजनीतिमा पनि लागू हुन्छ। तर हाम्रो पार्टीभित्रका नेताहरू र समीक्षकले कांग्रेस पराजय भयो, यसको कारक नेतृत्व हो, त्यसैले नेतृत्वले राजीनामा दिनुपर्छ भनेर सार्वजनिक रूपमा बोल्न थाले। निर्वाचनलगत्तै जसरी कांग्रेसभित्र आरोपप्रत्यारोप सुरु भयो, त्यो गलत भयो। कांग्रेस कमजोर हुनुमा गुटबन्दी हो कि भागबन्डा हो कि नीति हो कि नेतृत्व भन्ने बहसमा म जान चाहन्न। किनकि कांग्रेसले चुनाव हार्यो। अहिले कमजोर छ। यसको कारण हामी सबैलाई थाहा छ। अब कसरी चुनाव जित्ने भन्नेमा सबैले ध्यान दिऔं। बिरामीको रोग पत्ता लागिसकेपछि उपचारमै ध्यान दिनुपर्छ। अहिले कांग्रेसको ध्यान विगतको कमजोरी खोतल्नेभन्दा आगामी आमनिर्वाचनमा कसरी जित्ने भन्नेमै बढी केन्द्रित हुनुपर्छ। यसका लागि स्पष्ट एजेन्डा र पार्टी एकता आवश्यक छ। सरकारका संविधानविरोधी, जनताविरोधी र लोकतन्त्रविरोधी गतिविधि भइरहेका छन्। यसविरुद्ध कांग्रेसले अभियान सञ्चालन गर्छ। सरकारसँग जोडिएर एकपछि अर्का ठूला भ्रष्टाचार काण्ड बाहिर आएका छन्, कोभिड नियन्त्रणमै सरकारको कार्यशैलीको विरोध भइरहेको छ, तर कांग्रेसचाहिँ रमिते बन्यो भन्ने आरोप छ नि ? संसद्मा कांग्रेसको भूमिका सशक्त नै थियो। अहिले संसद् छैन। सडकमा कोरोनाका कारण आउन सकेनौं। सरकारको संविधानविरोधी, जनताविरोधी र लोकतन्त्रविरोधी गतिविधिविरुद्ध हामी प्रतिरोध गर्दछौं। कांग्रेस रमिते बन्यो भन्ने कुरा साँचो होइन। हामीले विभिन्न किसिमले सरकारलाई दबाब दिँदै आएका छौं। तपाईंहरू यो सरकार अधिनायकवाद र सर्वसत्तावादको बाटोमा अगाडि बढिरहेको छ भन्ने आरोप लगाइरहनुभएको छ, त्यसको आधार के हो ? ओलीजीले राज्यपद्धतिलाई पंगु बनाएर आफू मात्रै पावरफुल हुन खोजिरहनुभएको छ। त्यसले अधिनायकवादको झल्को दिएको छ। सरकार दिनदिनै अधिनायकवाद र सर्वसत्तावादतर्फ गइरहेको छ। हामीले हाम्रो प्रणाली र संविधानलाई ध्यानमा राख्नुपर्यो। जुन राजनीतिक प्रणाली निर्माण गरेका छौं, त्यसको मूल आधार भनेको संघीयता, लोकतन्त्र, समावेशिता, धर्मनिरपेक्षता र शक्ति पृथकीकरणको सिद्धान्त हो। राज्यका तीन अंग कार्यपालिका, न्यायपालिका र व्यवस्थापिका आफैंमा पूरक हुन् तर स्वतन्त्र र स्वायत्त छन्। संवैधानिक प्रावधानअनुसार सरकारले निर्णयहरू लिनुपर्छ, तर यसबीचमा हामीले देख्यौं सरकारले संविधानबमोजिम कामकारबाही गरेको छैन। प्रधानमन्त्री निर्वाचित भएपछि सांसदको शपथ नलिई केपी ओलीले प्रधानमन्त्रीको शपथ ग्रहण गर्नुभयो। एउटा टिमको भोटले मात्र कसैले सभापति जित्न सकेको छैन र अहिले पनि त्यो अवस्था छैन। सभामुख र उपसभामुख अलगअलग पार्टीको हुनुपर्छ भन्ने संविधानमा स्पष्ट लेखिएको छ, तर त्यसलाई सरकार मान्न तयार छैन। सत्तापक्षका नेताहरू उल्टो तर्क गरिरहेका छन्। यो पनि संविधानविरोधी अर्को महत्वपूर्ण र ठूलो प्रमाण हो। लोकतन्त्रमा सरकार अविच्छिन्न उत्तराधिकारवाला मानिन्छ। विगतका सरकारले गरेका निर्णयहरूलाई नयाँ आउनेले पनि त्यहीअनुसार गर्नुपर्छ। तर सरकारले गरेका निर्णयहरू धमाधम राजनीतिक प्रतिशोधमा उल्टाउने काम भएको छ। कानुन र संविधानको वास्ता नगरी हामीसँग दुईतिहाइ छ, हामीले भनेको अरूले मान्नुपर्छ भन्ने मानसिकता सत्तापक्षमा देखिएको छ। त्यही नै हो, सर्वसत्तावाद, हैकमवाद। न्यायपालिकालाई पनि आफ्नो प्रभावमा राख्न खोजेको देखिन्छ। सरकारले बहुमतको दम्भ देखाएर संवैधानिक र सुरक्षा निकायलाई समेत राजनीतिक प्रभावमा राख्ने कोसिस गर्दैछ। उहाँहरूलाई न गणतन्त्र मन परेको छ न त संघीयता। लोकतन्त्रमा शक्ति पृथकीकरणको सिद्धान्त र जनताको भावनालाई सबैभन्दा बढी महत्व दिइन्छ। लोकतन्त्र भनेको विचार वा कन्टेन्ट मात्र होइन, प्रक्रिया पनि हो। दुईतिहाइको सरकार छ। संविधान पनि संशोधन गर्न सक्छौं, निर्णय पनि गर्न सक्छौं। हामीलाई प्रक्रियामा जानै पर्दैन, म जे भन्छु त्यही गर भन्न थालियो भने त्यो अधिनायकवाद हो। यो सरकारले संविधान, विधिको शासन, संघीयता, लोकतन्त्र, न्यायालय र समावेशितामाथि निरन्तर प्रहार गरिरहेको छ। गणतन्त्रप्रति प्रधानमन्त्री केपी शर्मा ओलीलाई विश्वासै छैन। राष्ट्रपति संस्थाको दुरुपयोग भएको छ। मुलुक लोकतान्त्रिक व्यवस्थाभन्दा हुकुमी शासनजस्तो देखिन्छ। जो व्यक्ति संघीयता र गणतन्त्रप्रति नै विश्वस्त थिएन, त्यही व्यक्तिको नेतृत्वमा सरकार छ। त्यसकारण अहिलेको संविधानलाई कम्युनिस्ट सरकारबाट बढी थ्रेट छ। संवैधानिक निकायलगायत राज्यका प्रमुख अंगमा सरकारको प्रत्यक्ष हस्तक्षेप हुँदा पनि कांग्रेस किन मौन ? सरकार अधिनायकवादको बाटोमा अगाडि बढेको छ। संविधान र लोकतान्त्रिक व्यवस्थालाई पंगु बनाउने काम भइरहेको छ। संविधान जारी गरिसकेपछि तीनै तहका सरकारलाई अधिकार दिने विषयमा संघीय सरकारले आँखा चिम्लने काम गर्यो। केही विज्ञले पनि अब संविधान जारी भयो, राजनीतिक मुद्दा सकिए, मुलुक समृद्धिमा लाग्नुपर्छ भने। तर संविधानअनुरूप स्थानीय तह र प्रदेश सरकारलाई राजनीतिक अधिकार दिने मामिलामा केन्द्रीय सरकारले ध्यान दिएन। सरकारले पहिलो काम सात प्रदेश सरकारलाई आवश्यक कानुन बनाउन सहजीकरण गर्नुपर्दथ्यो। प्रदेशले कुन कानुन निर्माण गर्ने अनि केन्द्रले कुन कानुन बनाउने जस्ता विषयमा केन्द्रीय सरकारले ध्यानै दिएन। हामीकहाँ प्रदेश सरकार छ तर प्रदेश सरकारसँग न आफ्नो सुरक्षाकर्मी छ न आफ्नो प्रशासन। अहिलेसम्म प्रदेश सरकारलाई आफ्नो प्रशासन र सुरक्षाकर्मी दिइएको छैन। कानुन कार्यान्वयन गराउने संयन्त्र प्रदेश सरकारसँग हुनैपर्छ। त्यो भएन भने प्रदेश सरकारको के अर्थ ? ६ वटा प्रदेशमा त नेकपाकै सरकार छ। संविधानमा तीनै तहका सरकारका अधिकारबारे प्रस्ट व्यवस्था छ। धेरै अधिकार दिइएको छैन। गणतन्त्रप्रति प्रधानमन्त्री केपी शर्मा ओलीलाई विश्वासै छैन। अनि राष्ट्रपति संस्थाको दुरुपयोग भएको छ। मुलुक लोकतान्त्रिक व्यवस्थाभन्दा हुकुमी शासनजस्तो देखिन्छ। जो व्यक्ति संघीयता र गणतन्त्रप्रति नै विश्वस्त थिएन, त्यही व्यक्तिको नेतृत्वमा सरकार छ। त्यसकारण अहिलेको संविधानलाई कम्युनिस्ट सरकारबाट बढी थ्रेट छ। प्रधानमन्त्रीले अधिकारहरू आफूमा केन्द्रित गर्ने र संवैधानिक निकायलाई पनि प्रभावमा पार्न खोजेको हो ? प्रधानमन्त्री भइसकेपछि उहाँले अधिकारहरू आफ्नोमा केन्द्रित गर्नुभयो। संघीयताअनुसार तीनै तहको अधिकारलाई उहाँले केन्द्रबाट अधिकार हस्तान्तरण गर्नुभएन। त्यति मात्र होइन, महत्वपूर्ण निकायलाई आफू मातहत ल्याउनुभयो। संघीयताको मर्मअनुसार अधिकारको विकेन्द्रीकरण गर्नुको साटो अधिकार आफैंमा केन्द्रित गर्नुभयो। प्रधानमन्त्री डिभोलुसन थ्योरीविपरीत जानुभयो। संवैधानिक निकाय, अदालत, प्रशासन, सुरक्षा निकायमा आस्थाका आधारमा नियुक्ति गर्ने र जिम्मेवारी दिने काम प्रधानमन्त्रीबाट भइरहेको छ। बहुमतको दम्भले मुलुकलाई अधिनायकवादको बाटोमा लैजाने प्रयत्न भइरहेका छन्। संघीयता, लोकतन्त्र, अधिकारको विकेन्द्रीकरण कम्युनिस्टको सिद्धान्तमा छैन। कम्युनिस्ट दार्शनिक विचारधाराको विरासत ओलीमा छ। संविधान त बनायौं। यसमा उहाँहरूको सहयोग पनि महत्वपूर्ण रह्यो, तर संविधानलाई कमजोर बनाउने र परिवर्तनलाई असफल बनाउन सरकार सक्रिय छ। सरकारको विदेश नीतिलाई कसरी समीक्षा गर्नुहुन्छ ? विदेश नीतिका क्षेत्रमा सरकारले अपरिपक्व र दुष्परिणाम ल्याउने काम गरिरहेको छ। हाम्रा छिमेकी मुलुक भारत र चीनबीचको सम्बन्ध सरकारसरकार मात्र नभएर नागरिक तहमा पनि बिगार्ने काम कम्युनिस्ट सरकारबाट भइरहेको छ। भारतनेपाल सम्बन्धका बारेमा भन्ने हो भने नेपालमा अहिलेसम्म जनताका पक्षमा भएका सबै सामाजिक, राजनीतिक, भाषिक, क्षेत्रीय आन्दोलनका बेला नेपालका आन्दोलनकारीहरूले सेल्टरका रूपमा भारतलाई नै प्रयोग गरेका छन्। त्यसमा पनि कम्युनिस्ट पार्टीका नेताहरूले संगठन निर्माणका लागि चीनमा गएका थिएनन्। माओवादी पनि भारतमै सेल्टर बसे। ऐतिहासिक तथ्य हेर्ने भने नेपालको लोकतान्त्रिक आन्दोलन र विकासका लागि भारतको सहयोग महत्वपूर्ण रहँदै आएको छ। नेपाल र भारतबीच विशेष प्रकारको सम्बन्ध छ। यो सम्बन्ध नेपाल र भारतको निर्माण हुनुअघिदेखिकै हो। सामाजिक, आर्थिक, सांस्कृतिक सम्बन्ध नागरिक तहमा छ। अहिले सरकारले यो सम्बन्धलाई बिगार्ने काम गरेको छ। यति मात्र होइन, अमेरिका, युरोपलगायतका लोकतान्त्रिक मुलुकसँग र दातृ निकायलाई पनि चिढ्याउने काम भएको छ। भारतसँग सम्बन्ध बिगारेर सरकार चीनतर्फ बढी ढल्किँदै गएजस्तो लाग्दैन ? हुम्ला पछिल्लो उदाहरण हो। चीनले हुम्लामा नेपाली भूमि मिचेको भनेर समाचार सार्वजनिक भएपछि त्यहाँका प्रमुख जिल्ला अधिकारीको नेतृत्वमा एक टोली स्थगलत निरीक्षणमा गयो। टोलीले रिपोर्ट दिनुअघि नै केन्द्रीय सरकारले चीनले नेपाली भूमि अतिक्रमण गरेकै छैन भनेर विज्ञप्ति निकाल्यो। त्यति मात्र नभएर चीनमा रहेका नेपाली राजदूतले चीनको शासन प्रणाली अनुकरणीय छ भन्नुभयो। यो एउटा प्रमाण हो कि अहिलेको सरकार नेपालको संविधानप्रति प्रतिबद्ध छैन। किनकि चीनमा एकदलीय शासन व्यवस्था छ। त्यति मात्र होइन, अहिलेको सरकारका प्रतिनिधि चिनियाँ पार्टीसँग प्रशिक्षण लिइरहेका छन्। के प्रशिक्षण लिन्छन् नेकपाका नेताहरूले ? त्यहाँको शासन व्यवस्था, न्याय प्रणाली वा पोलिटब्युरोले सरकार सञ्चालन गर्ने भन्नेबारे ?"
मुख्यमन्त्री शाहीविरुद्धको अविश्वास प्रस्ताव अस्वीकृत : निर्देशन मान्न ओली र प्रचण्डका छुट्टाछुट्टै पत्र,"सुर्खेत : नेपाल कम्युनिस्ट पार्टी (नेकपा) कर्णाली प्रदेश संसदीय दलको बैठकले मुख्यमन्त्री तथा दलका नेता महेन्द्रबहादुर शाहीविरुद्ध पेश भएको अविश्वासको प्रस्ताव बहुमतबाट अस्वीकृत गर्ने निर्णय गरेको छ । शुक्रबार मुख्यमन्त्री पक्षका बहुमत सांसदको बैठकले यो निर्णय गरेको मुख्यमन्त्रीका प्रेस सल्लाहकार ध्रुव बुढाथोकीले जानकारी दिए । यो बैठकमा अविश्वासको प्रस्ताव दर्ता गर्ने प्रधानमन्त्री केपी शर्मा ओली पक्षका सांसद सहभागी भएनन् । प्रस्ताव दर्ताका लागि हस्ताक्षर गरेका नेकपाका वरिष्ठ नेता माधवकुमार नेपाल पक्षका सांसदले साथ दिएपछि मुख्यमन्त्रीको पक्षमा बहुमत जुटेको हो । नेकपाका १८ जना सांसदले मुख्यमन्त्रीविरुद्ध असोज २५ गते अविश्वासको प्रस्ताव संसदीय दलमा दर्ता गरेका थिए । मुख्यमन्त्री शाहीले त्यसलगत्तै प्रमुख सचेतक गुलावजंग शाहलाई बर्खास्त गरेर सीता नेपालीलाई नियुक्त गरेका थिए । नवनियुक्त प्रमुख सचेतक नेपालीको अध्यक्षतामा बसेको शुक्रबारको बैठकमा १८ जना सांसद सहभागी थिए । प्रदेश सभामा नेकपाका ३३ सांसद छन् । दलको नेता हटाउन वा कायम राख्न कम्तिमा १७ जना सांसद आवश्यक पर्दछ मुख्यमन्त्रीलाई नेकपा अध्यक्ष तथा प्रधानमन्त्री केपी शर्मा ओलीले गुलावजंग शाहलाई नै प्रमुख सचेतकमा कायम राख्न निर्देशन दिएका थिए । तर, मुख्यमन्त्री शाहीले त्यसलाई वेवास्ता गर्दै दलको बैठक अगाडि बढाएका हुन् । यसले कर्णालीमा नेकपाभित्रको विवाद थप चर्किएको छ । आफूविरुद्धको अविश्वासको प्रस्ताव असफल बनाएका मुख्यमन्त्री शाहीले मन्त्रिपरिषद् पुनर्गठनको तयारी गरेका छन् । नेकपा अध्यक्ष पुष्पकमल दाहाल र नेता माधवकुमार नेपाल पक्षबीच समिकरण बनेसँगै कर्णालीमा प्रधानमन्त्री तथा अध्यक्ष ओली पक्ष कमजोर बनेको छ । प्रधानमन्त्री तथा पार्टी अध्यक्ष केपी ओलीले कात्तिक ५ गते मुख्यमन्त्री शाहीलाई पत्र लेखेर कर्णालीका प्रदेशसभा सचेतकमाथिको कारबाही फिर्ता गर्न निर्देशन दिएका थिए । प्रधानमन्त्रीको निर्देशनमा प्रदेशसभाका प्रमुख सचेतक गुलाबजंग शाहमाथि गरेको कारबाही फिर्ता गर्न भनिएको छ । त्यसैगरी शुक्रबार साँझ नेकपा कार्यकारी अध्यक्ष पुष्पकमल दाहाल प्रचण्डले केन्द्रको सुझाव कार्यान्वयन गर्न कर्णाली प्रदेश कमिटीलाई निर्देशन दिएका छन् । शुक्रबार पत्र पठाएर प्रचण्डले कर्णाली प्रदेश कमिटीका इन्चार्ज तथा मुख्यमन्त्री महेन्द्रबहादुर शाहीलाई यस्तो निर्देशन दिएका हुन्। प्रचण्डले मुख्यमन्त्री शाहीसँगै निर्देशनमा सहइन्चार्ज यमलाल कँडेल, प्रकाश ज्वाला, कालीबहादुर मल्ल र अध्यक्ष गोरखबहादुर बोगटीलाई बोधार्थ लेखेका छन् । प्रचण्डको निर्देशनमा कात्तिक ४ गते मंगलबार दुई अध्यक्षबीच प्रधानमन्त्री निवास बालुवाटारमा भएको भेटमा विवाद समाधानका लागि दिएको सुझाव कार्यान्वयन गर्न भनिएको छ । कात्तिक ५ गतेको प्रधानमन्त्रीको पत्र कात्तिक ७ गते प्रचण्डले पठाएको पत्र"
मुस्ताङमा सवारी दुर्घटनामा युवाको मृत्यु,जोमसोम: मुस्ताङको थासाङ गाउँपालिका १ टुकुचेमा बिहीबार राती सवारी दुर्घटनामा परी एक युवाको मृत्यु भएको छ। मुस्ताङको थासाङ गाउँपालिका१ टुकुचेस्थित बेनीजोमसोम सडकमा पार्किङ गरेर राखेको स्थानमा जोमसोमबाट काठमाडौं जाँदै गरेको बा ३ ख ९६६५ नम्बरको घोडाघोडी यातायात प्रालिको यात्रुवाहक बस र थासाङ गापा२ कोवाङबाट जोमसोम तर्फजाँदै गरेको बा ३९ प ७२८० नम्बरको मोटरसाइकल सडक पार गर्नेमा अचानक ठोक्किएर दुर्घटना हुँदा मुस्ताङको घरपझोङ गापा४ बस्ने १८ वर्षीय बिनोद सुनारेको घटनास्थलमै मृत्यु भएको जिल्ला प्रहरी कार्यालय मुस्ताङले जनाएको छ । प्रहरीका अनुसार बस र मोटरसाइकल ठोक्किदा मोटरसाइकलको पछाडिपट्टी बसेका सुनारको मृत्यु भएको हो । दुर्घटनामा मृत्यु भएका सुनारको शव शुक्रबार पोष्टमार्टमका लागि जिल्ला अस्पताल जोमसोम पठाइएको प्रहरी निरीक्षक आशिष अधिकारीले जानकारी दिए । जिल्ला प्रहरी कार्यालयका अनुसार सवारी दुर्घटनापछि बसका चालक तथा मोटर साइकल चालक दुबैलाई नियन्त्रणमा लिइ आवश्यक अनुसन्धान प्रक्रिया अघि बढाइएको जनाएको छ ।
यसरी गरियो फुलपाती बढाइँ (फोटो फिचर),"नेपाली सेनाले शुक्रबार अपराह्न सैनिक मञ्च टुँडिखेलमा फूलपाती बढाइँ समारोह गरेको छ । सेनाले यस वर्षको फूलपाती बढाइलाई विशेष रुपमा गरेको हो । फूलपाती बढाइँ समारोहमा राष्ट्रपति विद्यादेवी भण्डारी प्रमुख अतिथिका रुपमा उपस्थित थिइन् । सँगै समारोहमा, उपराष्ट्रपति नन्दबहादुर पुन, प्रधानमन्त्री केपी ओली, संवैधानिक निकायका प्रमुख र मन्त्रिपरिषद्का सदस्यको उपस्थिति थियो । नेपाली सेनाले कोरोना संक्रमणको त्रासको समयमा फूलपाती बढाइँ धर्म, संस्कृति र परम्परालाई निरन्तरता दिने उद्देश्यले सांकेतिकरूपमा कार्यक्रम गरेको बताएको छ । अघिल्ला वर्ष सेनाले भव्य समारोह आयोजना गरी फूलपाती बढाइँ हर्षोल्लासका साथ मनाउँदै आएको थियो । यस वर्षको बढाइँ भव्य भए पनि उपस्थिति भने विशेष व्यक्तित्वको मात्र थियो । दुर्गापूजा एवं विजयोत्सवसँग जोडिएको फूलपाती बढाइँको लामो इतिहास रहेको छ । कार्यक्रममा प्रमुख अतिथि राष्ट्रपतिमा नेपाली सेनाको सम्मान गारतले सलामी अर्पण गरे पश्चा्त बढाइँटोलीले राईफलबाट विभिन्नस पाटाहरुबाट छिटो लहरे बढाईं, लहरे बढाईं, एकठ्ठा बढाइँर तोपबाट बढाइँगरेको थियो । उक्त कार्यक्रममा नेपाली सेनाको हेलिकप्टरबाट पुष्पवृष्टिसमेत गरेको थियो । कोरोनाका कारण यस पटक विगतको भन्दा धेरै सानो टुकुडीले मात्र बढाइँकवाज प्रदर्शन गरेको छ । त्यसैगरी शुक्रबार गोरखाबाट ल्याइएको फुलपाती हनुमानढोका भित्र्याइएको छ । काठमाडौंको दसैं घरमा पनि विधिपूर्वक फूलपाती भित्र्याइएको हो । गोरखाबाट पठाइएको फुलपाती लिन गुरुजुको पल्टन सहितको लावालस्करले जमल पुगेको थियो । डमलबाट डोलीमा राखेर फूलपाती हनुमान ढोका ल्याइएको थियो । फूलपातीमा उखु, हलेदो, केराको बोट, धानको बाला, बेलपत्र, दारिम, जयन्ती, अशोकको पूल, मान वृक्ष र अन्य मौसम अनुसारका फूलहरु समावेस गरिएको हुन्छ । यसलाई नवदुर्गाको प्रतिकको रुपमा दसैंघरमा भित्र्याउने चलन छ । तस्बिर : दिपेन श्रेष्ठ, रासस र नेपाली सेना"
शासकीय शैलीले निम्त्याएका संकट !,"मुलुक कोरोना भाइरसको प्रभावले आक्रान्त छ। प्रभावितको संख्या दिनप्रतिदिन बढिरहेको छ। तर यस्तो बेला प्रभावित सार्वभौमसत्तासम्पन्न नागरिक सरकारको कोपभाजनमा परेका छन्। सरकार भाइरसप्रभावित नागरिकको उपचार गर्न नसक्ने भन्दै पन्छिएको छ। संकट व्यवस्थापनमा एकपछि अर्को गर्दै चुक्दै आएको सरकार आफ्नो उपचार आफैं गर्नु भनेर आम नागरिकको अभिभावकीय भूमिकाबाट विमुख भएको छ। महामारीमा सरकार झनै संवेदनशील बन्नुपथ्र्यो। आफ्नो क्षमता देखाउने बेला हात उठाएर युद्धमोर्चाबाट पछि हट्नु हारेको सन्देश हो। रणनीतिविनाको लडाइँले ल्याउने परिणाम पनि यस्तै हो। जनादेशमार्फत प्राप्त शासन चलाउने संख्यात्मक गणित कायम रहे पनि सरकारले वैधता गुमाएको संकेत पनि हो यो। नेकपाले यो यथार्थ बुझेर समय छँदै सरकारलाई करेक्सनको बाटो देखाएन भने त्यो उसैका लागि आत्मघाती हुनेछ। नत्र राज्यप्रति मात्र होइन राजनीतिप्रति नै जनताको विश्वास टुट्नेछ। राज्यको आवश्यकता भनेकै आपतविपत्मा नागरिकलाई सघाउन हो। राजनीति पनि त्यसैका लागि परिकल्पना गरिएको हो। आम नागरिकले संकटमा गुहार्ने भनेको राज्यलाई नै हो। राज्य नागरिकप्रति उत्तरदायी नभए संसद्ले नियन्त्रण गर्नुपर्छ। हामीले अँगालेको व्यवस्थाको सुन्दरता भनेकै संसद्को सर्वोच्चता हो। तर यहाँ संसद् सरकारको लाचार छायाजस्तै भएको छ। यो व्यवस्था भएका कुनै पनि मुलुकका सरकार संसद्को वैशाखीबिना अघि बढ्दैनन्। तर यहाँ उल्टो छ, सरकारको वैशाखीविना संसद् चल्न सक्दैन। अरू दलका थोरै सांसद भए पनि उनीहरूबाट हुने आलोचनाकै डरले सरकार संसद्बाट भागिरहेको छ। यो नागरिकसामु व्यक्त गरेका प्रतिबद्धता र आफूले गरेका बाचामा अड्न नसक्दाको परिणाम हो। के नेकपाले पनि सरकारप्रति खबरदारी गर्ने हैसियत गुमाइसकेको हो ? नत्र नेकपा पाँच वर्ष भागबन्डा गरेर खानका लागि मात्र एकीकृत भएको सन्देश जानेछ। नागरिक सचेत नहुने, सरकारले संवेदना गुमाउने र प्रतिपक्ष नबोल्ने भएपछि महामारी बढ्नुको विकल्प बाँकी रहँदैन। जनआवाज मुखरित गर्नुपर्ने प्रमुख प्रतिपक्ष (वेटिङ सरकार) सुतिरहेको छ। सामाजिक सञ्जालमा पोखिएर आफ्नो दायित्व पूरा भएको ठानिरहेको छ। खोइ त नागरिकको सहारा ? नागरिकप्रति उत्तारदायी हुन र संकटको सामूहिक समाधान खोज्न नेकपाले संसद् बैठक आह्वान गर्न सरकारलाई तत्काल निर्देशन दिनुपर्छ। ठूलाठूला सपना देखाएर झन्डै दुईतिहाइ बहुमत हासिल गरेको नेकपाले संकटमा धोका दिन नागरिकसँग मत मागेको थियो ? नागरिक असन्तुष्टिको पारो उकालो लागिरहेको ज्ञान भएर पनि सरकारले टेरपुच्छर लगाइरहेको छैन। यस्तो अवस्थामा विद्रोहबाहेक नागरिकसँग केही उपाय बाँकी रहने छैन। आज मात्र नागरिकप्रतिको उत्तरदायित्व बिर्सिएको होइन सरकारले। सरकार गठनको सर्तबाहेक बाँकी मुद्दामा संविधान उल्लंघन गर्दै आएको छ। संविधान, कानुन र अन्तिम व्याख्याता सर्वोच्च अदालतलाई पनि सुन्न छाडेको धेरै भइसक्यो। कानुनी शासनको प्रत्याभूति दिलाउनुपर्ने सरकार नै कानुन मान्दिनँ भनेपछि के गर्ने ? गणितको आधारलाई मात्र सबैथोक ठानेर रुल गरिरहेको छ। संसद्मा धेरै संख्या भएको दलमाथि कसैले प्रश्न उठाउन पाउँदैन भन्ने मान्यताले शासन गरिरहेको छ। बलका अगाडि कानुनको कुरा उठाउन पाइन्न भन्ने सन्देश प्रवाह गरिरहेको छ। कानुन मान्दाको अवस्था हो उत्तरदायित्व भनेको। कानुनै नमानेपछि नागरिकमाथिको उत्तरदायित्वको प्रश्न उठाउनु बेकार भयो। कानुनलाई ठूलो माछाले सानो माछा खान पाउनुपर्छ भन्ने मान्यताअनुकूल व्याख्या गरिएपछि विरोधको कुनै अर्थ पनि रहेन। नागरिकका प्रश्नको उत्तर दिन आफूहरू बाध्य नहुने सरकारको अपमानजनक शैली के यो व्यवस्थाको स्थिरताका लागि सहयोगी बन्ला ? कानुनी शासनकै वकालत गर्ने पार्टीभित्रकै प्रतिपक्ष पनि सरकारसामु निरीह छ। संघीयता आफ्नै बलमा आएको भन्ने मधेसकेन्द्रित दलहरू लाचार छन्। संविधान संशोधनबाहेक उनीहरूले अरू सबैथोक गौण देख्छन्। एमालेसँग विलय भएको त्यति ठूलो माओवादी समूह पनि झर्ला र खाउँला भन्ने मान्यतामा मौन छ। नागरिककै मुक्तिका लागि भन्दै १७ हजार मान्छेको बलिदानी दिएर राजनीतिको मूलधारमा आएको माओवादी कित्ताका नेताकार्यकर्ता सरकारका गलत क्रियाकलापको भण्डाफोर गर्न किन सकिरहेका छैनन् ? कतै यही व्यवस्थाको बदनाम गराउने सरकारी शैलीको मतियार मात्र बनिरहेका त छैनन् ? अनि के हेरेर बसिरहेका छन् आफूलाई लोकतान्त्रिक व्यवस्थाका पहरेदार ठान्नेहरू ? संविधान पालना गर्न नपर्ने, अदालतको आदेश मान्नु नपर्ने, महामारीका बेला जनस्वास्थ्य ऐन मान्नु नपर्ने, जनताको जीउधनको रक्षा गर्नु नपर्ने, भ्रष्टाचारीलाई बचाउनुपर्ने, बिचौलिया र ठेकेदारले भनेअनुसार काम गर्नुपर्ने कस्तो खालको समाजवादको अभ्यास गर्दै छ सरकार ? नागरिकले कानुन उल्लंघन भयो भन्दा, यसकारण भएको छैन भनेर प्रतिवाद गर्न सरकार उचित ठान्दैन। नागरिकप्रति उत्तरदायी नहुने गणित मात्र शासन सञ्चालनको आधार हुन सक्दैन। नागरिकसामु जेसुकै गर, तर म केही पनि गर्दिनँ भनेपछि विद्रोह जन्मिनेछ। म राम्रो बाँकी सबै नराम्रा भन्ने सरकारी नेतृत्वको अहंकारले मुलुक क्रमशः अस्तित्व मेटाउने सँघारमा पुगेको छ। यही गति र शैलीमा सरकार अघि बढ्यो भने नागरिकसामु शान्तिपूर्ण विद्रोहको विकल्प बाँकी रहने छैन। कोरोनाबाट मृत्यु हुनेको दाहसंस्कार आफैं गर्नु भनेर सरकारले नागरिकप्रतिको दायित्वबाट हात झिकिसकेको छ। यस्तो नैतिक मूल्य र मान्यतामा पनि गणितको फुइँ लगाएर कतिञ्जेल शासन चलाउने ? कहिलेसम्म सहने ? अनि नागरिकसँग विद्रोहको विकल्प बाँकी रहन्छ र ? हो, विद्रोह कसले गर्ने त ? सात सालको क्रान्तिबाहेकका विद्रोहमा वामपन्थी शक्ति अग्रभागमा देखिन्छन्। यतिबेला त्यो शक्ति सरकारमा छ। राज्यका सबै निकाय उनीहरूका कब्जामा छन्। व्यवस्थापिका, कार्यपालिका, न्यायपालिकादेखि राज्यका सबै अंग आफूहरूको निर्देशनमा चल्ने भएपछि विद्रोह कसरी होला भन्ने अल्पज्ञान पनि शासकसँग हुन सक्छ। हो, यस्तोबेला सडक विद्रोह गर्न कसैलाई पनि सजिलो छैन। त्यसैले त विद्रोहका स्वर सामाजिक सञ्जालमार्फत प्रकट भइरहेका छन्। गच्छेअनुसार समर्थन र आलोचना गरिएको छ। सरकारलाई तातो पानी खन्याउँदा पनि पोल्दैन। व्यंग्य वाणले दुख्दैन। के गर्ने दुख्नुपर्नेलाई नदुखेपछि र नपोलेपछि ? संविधान उल्लंघन भएको भनेर संविधानविद् बोलिरहेका छन्, नागरिक समाजका अगुवा पनि भट्याइरहेका छन् तर सुनुवाइ हुँदैन। हामीले बोलेको सुन्नुपर्ने मान्छेले सुनेको छैन भन्ने पनि उनीहरूलाई थाहा छ। एक दिन त्यस्तो समय आउने छ, जतिबेला एउटा लेबलमा पुगेपछि सत्ताले सुन्नैपर्छ। नागरिकसामु घुँडा टेक्नैपर्छ। घुँडा टेकाउन पनि विद्रोहमा जानैपर्ने दिन आउनेछ। विद्रोहको पर्यायवाची वामपन्थी शक्ति नउठे पनि नागरिक आफैं अघि सरेर विद्रोह गरे भने त्यसले राजनीतिकर्मी कसैलाई बाँकी राख्ने छैन। त्यसअघि नागरिकप्रति उत्तरदायी हुन पनि संसद्को बैठक बोलाएर उत्पन्न समस्याको समाधान खोज्नुपर्छ। कठिन अवस्थामा संसद् बैठक राखेर त्यहींबाट सामूहिक समाधान खोज्न नेकपाले नै तत्काल संसद् बैठक आह्वान गर्न सरकारलाई निर्देशन दिनुपर्छ। नत्र रअ का प्रमुखको नेपाल आगमन र माधव नेपालले भनेझैं दसैंपछि सरकार ढल्छ भन्ने कथन संयोगमात्र नभई वास्तविकतामा परिणत हुनसक्छ। त्यस्तो बेला गणितको हिसाबकिताब इतिहास लेख्नेलाई मात्र काम लाग्नेछ। सरकारको शासकीय शैली विद्रोह निम्त्याउने खालका छन्। साँच्चिकै सडक विद्रोहको उद्घोष मात्रै भयो भने त्यसले सरकारलाई पोल्न र दुख्न थाल्नेछ। संविधानतः नागरिकप्रति उत्तरदायी शासन भनिरहँदा र क्रियाकलाप त्यसविपरीतका गरिँदा सिंगो लोकले के भनिरहेको छ र भोलि अवसानपछि मेरो इतिहास कस्तो लेखिएला भन्ने अलिकति सोच र चिन्तन सरकारको नेतृत्व गर्नेसँग हुनैपर्छ। दुर्गा भवानीले मोक्षको द्वार कर्म हो भन्ने ज्ञान र सद्बुद्धि शासक र राजनीतिकर्मीलाई प्रदान गरुन्। सबैमा विजयादशमीको शुभकामना !"
चितवनमा कोरोना सङ्क्रमणबाट तीनजनाको मृत्यु,"चितवन : जिल्लाका दुई अस्पतालमा उपचारका क्रममा रहेका तीन कोरोना सङ्क्रमितको मृत्यु भएको छ । चितवन मेडिकल कलेजमा दुई र भरतपुर अस्पतालमा एक सङ्क्रमितको मृत्यु भएको हो । चितवन मेडिकल कलेजमा मृत्यु हुनेमा ८४ वर्षीया महिला र ७० वर्षीय पुरुष रहेको कलेजले जनाएको छ । राप्ती नगरपालिका५ निवासी ८४ वर्षीया महिलाको उपचारका क्रममा आज बिहान ४:१९ बजे मृत्यु भएको हो । कात्तिक ५ गते श्वासप्रश्वास र उच्च ज्वरोको समस्या भई अस्पताल भर्ना भएकी उनमा ६ गते कोरोना सङ्क्रमण पुष्टि भएको थियो । उच्च रक्तचाप, बाथ रोग र निमोनियाको समेत समस्या रहेकी उनलाई सघन उपचार कक्षमा उपचार गरिएको थियो । सोही कलेजमा उपचाररत ७० वर्षीय सङ्क्रमित पुरुषको आज बिहान ८ : ४४ बजे मृत्यु भएको छ । चितवन मेडिकल कलेजका निर्देशक डा दयाराम लम्सालका अनुसार भरतपुर महानगरपालिका७ निवासी पुरुषको सघन उपचार कक्षमा उपचारका क्रममा मृत्यु भएको हो । कात्तिक २ गते श्वासप्रश्वास र मिर्गौलाको समस्या भई अस्पतालमा भर्ना भएका उनको सोही दिन कोरोना पुष्टि भएको थियो । उनी मिर्गौला र उच्च रक्तचापको समेत बिरामी थिए । यस्तै भरतपुर अस्पतालमा उपचाररत भरतपुर महानगरपालिका७ का ५७ वर्षीय पुरुषको बिहीवार राति मृत्यु भएको अस्पतालका सूचना अधिकारी लीलाधर पौडेलले जानकारी दिए। कात्तिक ६ गते सङ्क्रमणसहित ज्वरो, खोकी र श्वासप्रश्वासमा समस्या भइ अस्पताल भर्ना भएका उनमा असोज २६ गते कोरोना सङ्क्रमण पुष्टि भइ होम आइसोलेसनमा बसेको अस्पतालले जनाएको छ । उनको स्वास्थ्य अवस्था थप जटिल हुँदै गएपछि उपचारका सबै उपाय गर्दागर्दै मृत्यु भएको पौडेलले जानकारी दिए।रासस"
हराउँदै दशैंमा पिङ संस्कृति,"लमजुङ : हिन्दुको महान् चाड दसैंतिहारमा पिङ हाल्ने र खेल्दै आएपनि केही वर्षदेखि हाम्रो मौलिक संस्कृति हराउँदै गएको छ । लमजुङका गाउँगाउँदेखि ठूला सहरबजारमा दसैं आउनु केही समयअघिदेखि पिङ हालेर खेलिने मौलिक परम्परा पछिल्लो पुस्तामा कम चासो भएसँगै हराउन लागेको छ । झन् यस वर्ष कोभिड १९ का त्रासका कारण दसैंका बेला हालिँदै आएको पिङ हालिएको छैन । विगतमा दसैं आउनुअघि नै कोही डोरी त कोही बाँस तथा काठको जोहो गर्न थाल्थे । अनि जिल्लाका विभिन्न स्थानमा दर्जनौं दर्जन रोटेपिङ, जाँतेपिङ र लिङ्गे पिङ हालेर बालबालिकादेखि युवाको भीड हुने गथ्र्यो । विस्तारै समाजका युवाले आधुनिक कलासंस्कृतिलाई अंगाल्न लागेपछि मौलिक संस्कृतिका अङ्ग पिङप्रति बेवास्ता बढेको पाइन्छ । वर्षमा एक चोटि धर्ती छाड्नुपर्छ भन्ने जनविश्वास पनि विस्तारै टुट्दै गएको छ । आधुनिकताको विकास क्रमसँगै विभिन्न मेलामहोत्सवमा राखिने आधुनिक प्रविधिको पिङ खेल्न पाइने भएपछि परम्परागत पिङप्रति चासो तथा चाहना मानिसमा हराउन थालेको छ । दोर्दी गाउँपालिकाका बुद्धिमान श्रेष्ठले भने, 'दशैंका बेला यहाँ केही वर्षसम्म लिङ्गेपिङ गाउँगाउँमा राखिन्थ्यो, खेलिन्थ्यो । त्यति मात्रै नभइ प्रायःजसोका घरघरमा समेत बाबियोको डोरी बनाएर पिङ हालेर खेल्दै आयौँ तर अहिले घरघरमा त के, गाउँमै पिङ लोप हुन थालेको छ ।' यस वर्ष कोभिड १९ ले गर्दा पिङ हालेर भीडभाडसमेत गर्न नहुने भएकाले चाहना भएर स्थानीयवासीले पिङबाट मनोरञ्जन गर्न नसकेको उनको भनाइ छ । प्रत्येक वर्ष दशैंतिहारमा पिङ हाली खेलेर हुर्कँदै आए पनि केही वर्षदेखि पिङ नै लोप हुन थालेकामा राइनास नगरपालिकावासी चिन्ता गर्छन् । विगतमा बर्षेनि दशैंतिहारमा लिङ्गे तथा रोटेपिङ हालेर खेल्ने खेलाउने गरिए तापनि गाउँघरमा केही वर्षदेखि लोप हुँदै गएको बेँसीशहर नगरपालिका ३ गाउँ सहरका बासिन्दा बताउँछन् । स्थानीयवासी सुरेश श्रेष्ठका अनुसार गाउँलेले पिङ हाल्दै आए पनि रोटेपिङ निर्माण गर्नका लागि धेरै समय र खर्च, आवश्यक सामग्री र बनाउने मान्छेको कमी छ । गाउँशहरमा रहेको लमजुङ दरबारनिर बर्षेनि हालिँदै आएको रोटेपिङ गत वर्षदेखि निर्माण भएको छैन । यस वर्ष पिङ हाल्ने स्थानीयवासीको सोच भए पनि कोभिड १९ का कारण पिङ नबनाइएको उनको भनाइ छ । जिल्ला प्रशासन कार्यालयद्वारा केही दिनअघि एक सूचना जारी गर्दै भीडभाड नगर्न आग्रह गरिएपछि जिल्लाबासीले पिङ निर्माणप्रति चासो दिएनन् । रासस"
नवरात्रको सातौंदिन कालरात्रि देवीको पूजा आराधना गरिँदै,"काठमाडौं : नवरात्रको सातौंदिन शुक्रबार दसैंघर वा पूजा कोठामा नौ दुर्गामध्येकी सातौंकालरात्रि देवीको विधिपूर्वक पूजा आराधना गरिँदै छ। प्रत्येक वर्ष आश्विन शुक्ल सप्तमी अर्थात् दुर्गा पक्षको सातौंदिन कालरात्रि देवीको विधिपूर्वक पूजा आराधना गर्ने वैदिक सनातनी परम्परा छ। नवरात्रको पहिलो दिन कात्तिक १ गते शनिबार दसैंघर वा पूजा कोठामा वैदिक विधिपूर्वक घटस्थापना गरी जौँको जमरा राखिएको थियो। त्यसै दिन घटस्थापना गरिएको स्थानमा नौ दुर्गामध्येकी पहिलो देवी शैलपुत्रीको आह्वान गरी विधिपूर्वक पूजा आराधना गरियो। दोस्रो दिन आइतबार पूजास्थलमा ब्रह्मचारिणी देवीलाई आह्वान गरी विधिपूर्वक पूजा आराधना गरिएको थियो भने तेस्रो दिन सोमबार चन्द्रघण्टा देवीको निष्ठाका साथ पूजा आराधना गरियो। चौथो दिन मङ्गलबार कुष्माण्डा देवीको विधिपूर्वक पूजा आराधना गरिएको थियो भने पाँचौँ दिन बुधबार स्कन्दमाताको पूजा आराधना गरियो। छैटौँ दिन बिहीबार कात्यायनी देवीको विधिपूर्वक पूजा आराधना गरिएको थियो। सातौंदिन आज कालरात्रि देवीको विधिपूर्वक पूजा आराधना गरिँदै छ। नवरात्रका नौ दिन घटस्थापना गरिएको स्थलमा दुर्गा सप्तशती (चण्डी), श्रीमद्देवी भागवतलगायत देवी स्तोत्र पाठसमेत गरिन्छ। नवरात्रका अवसरमा देवीको आराधना गरी पूजा गरेमा शक्ति, ऐश्वर्य र विद्या प्राप्त हुने धार्मिक विश्वास छ। यसै आधारमा वैदिक सनातन धर्मावलम्बीले प्रत्येक वर्ष आश्विन शुक्ल प्रतिपदादेखि नवमीसम्म दुर्गा देवीको विशेष आराधना गर्छन्। नौ दिनसम्म पूजा आराधना गरेको प्रसाद विजयादशमीदेखि कोजाग्रत पूर्णिमाका दिनसम्म लगाइन्छ। यसरी १५ दिनसम्म नेपालीले बडादसैं पर्व मनाउँछन्। प्राणीमात्रलाई कालले नष्ट गर्दछ। त्यस्तो काललाई पनि भगवती देवीले नष्ट गरिदिन्छिन् भन्ने मान्यता पाइन्छ। यस्ती देवीको स्वरूपलाई कालरात्रि भनिन्छ। कालरात्रि कृष्ण वर्णको हुनुका साथै यिनी भयङ्कर आकृतिको हुन्छिन् भन्ने विभिन्न पुराणमा उल्लेख गरिएको छ। दुर्गा पक्षसमेत भनिने दसैंको पहिलो दिन शैलपुत्री, दोस्रो दिन ब्रह्मचारिणी, तेस्रो दिन चन्द्रघण्टा, चौथो दिन कुष्माण्डा, पाँचौं दिन स्कन्दमाता, छैटौं दिन कात्यायनी, सातौंदिन कालरात्रि, आठौं दिन महागौरी र नवौं दिन सिद्धिदात्रीको पूजा आराधना गर्ने गरिन्छ। यिनै नौवटा दुर्गाका रूपलाई नवदुर्गा पनि भनिन्छ। नवरात्रमा देशभरका शक्तिपीठमा पूजा आराधना एवं दर्शन गर्ने भक्तजनको भीड लाग्ने गरे पनि यस वर्ष कोरोना भाइरसको सङ्क्रमण फैलिरहेकाले धेरै मन्दिर बन्द छन्। भौतिक दूरी अपनाएर स्वास्थ्य सुरक्षाका विधिसहित केही मन्दिर भने खुला गरिएको छ। जहाँ भक्तजन पुग्ने गरेका छन्। कोरोनाबाट बच्न स्वास्थ्य सुरक्षाका विधि अपनाएर मात्र मठमन्दिर जान, खानपिन गरी दसैं, तिहारजस्ता चाडपर्व मनाउन तीनै तहका सरकारले आह्वान गरेका छन्। दसैंको मुख्य दिन नजिकिँदै जाँदा कोरोना भाइरसबाट सङ्क्रमित हुने पनि बढिरहेकाले प्रत्येक व्यक्तिले सचेतता अपनाउनु जरुरी छ। नवरात्रको सातौंदिन आज पूजा कोठा वा दसैं घरमा फूलपाती पनि भित्र्याइँदै छ। फूलपाती अपराह्न भित्र्याउने वैदिक विधि छ।"
मुख्यमन्त्री पौडेल थप उपचारका लागि काठमाडौंमा,"काठमाडौं : कोरोना संक्रमण भएर होम आइसोलेसनमा रहेका वाग्मती प्रदेशका मुख्यमन्त्री डोरमणि पौडेललार्ई थप उपचारका लागि काठमाडौं ल्याइएको छ। मुख्यमन्त्री पौडेलसँगै उनकी श्रीमती विजयालाई समेत उपचारका लागि राजधानी ल्याइएको हो। मधुमेहका बिरामी मुख्यमन्त्री पौडेलको केही महिनाअघि मुटुको शल्यक्रियासमेत गरिएको थियो । एक दिनअघि कोरोना संक्रमण पुष्टि भएपछि मुख्यमन्त्री निवास चौकीटोल हाइटमा हेटौंडा अस्पतालका चिकित्सकले पौडेलको उपचार गरिएको थियो । नेपाली सेनाको हेलिकोप्टरमार्फत थप उपचारका लागि पौडेल दम्पतीलाई काठमाडौं ल्याइएको पौडेलका प्रेस संयोजक प्रकाश दाहालले जानकारी दिए। पौडेलको उपचार गंगालाल हृदयरोग केन्द्र बाँसबारीमा भइरहेको र स्वास्थ्यावस्था सामान्य रहेको बताइएको छ । एकदिनअघि मुख्यमन्त्री पौडेलसँगै उनकी श्रीमती, एक सुरक्षाकर्मी, दुई चालक र एक कार्यालय सहयोगीलाई कोरोना संक्रमण पुष्टि भएको थियो । रासस"
जहाँ दसैंमा महिलालाई मन्दिर प्रवेशमा रोक लगाइन्छ,"जनकपुरधाम : ऐतिहासिक नगरी जनकपुरधामको एक यस्तो प्रसिद्ध मन्दिर छ जहाँ घटस्थापनादेखि विजयादशमीसम्म महिलालाई प्रवेशमा रोक लगाइन्छ । सुनेर अचम्म लाग्छ, तर सत्यता यही हो । मन्दिर पूजाआजा तथा भगवानको दर्शन गर्नका लागि बनाइन्छ । मन्दिर भनेकै भक्तजनको अर्को स्वरुप हो तर, जनकपुरको एउटा यस्तो मन्दिर छ जहाँ महिलालाई मन्दिर प्रवेश गर्नै दिँदैन। बाहिरबाटै पूजा गरेर फर्किनुपर्छ। जनकपुरधाममा नौरथाको प्रारम्भसँगै विभिन्न मठमन्दिर र शक्तिपीठमा विशेष भीड लागेपनि राजदेवी मन्दिरमा भने घटस्थापनादेखि विजयादशमीसम्म महिलालाई दर्शन गर्न निषेध गरिने परम्परा हालसम्म कायमै छ । सो अवधिमा महिलाका लागि मन्दिरको एक झ्याल खुल्ला गरिएको हुन्छ र सोही झ्यालबाट महिलाले पूजाअर्चना गरेर फर्किने गर्छन्। राजा जनकको कुल देवीको रुपमा पुज्य राजदेवी मन्दिरमा झ्यालबाट मात्र महिलाले दर्शन र पूजा गर्ने प्रावधान छ । पुरुष मन्दिरभित्र प्रवेश गरी पिंढीसम्म पुगी पूजा अर्चना गर्न सक्ने भएपनि दशैंको दश दिनसम्म महिलालाई मन्दिर भित्र प्रवेश दिइँदैन । त्रेतायुगमा राजा जनकको कुलदेवीका रुपमा पुजिँदै आएकी राजदेवीको मन्दिरमा परापूर्वकालमा पूजा गर्न एक महिला मन्दिरको भित्री भागमा प्रवेश गरेको र उनी बेपत्ता भएको जनविश्वास रहेकाले सो मन्दिर भित्र महिलाको प्रवेशमा रोक लगाइएको मन्दिरका पूजारी रामगिरीको भनाइ छ । उनले भने, 'आजको २१ औं शताब्दीको युगमा महिलाको पूजा गर्न महिलालाई नै प्रतिबन्ध हुनु दुःखद हो, यसलाई परिमार्जन गर्दै समय सापेक्ष अनुसार लगिनुपर्छ ।' त्यस्तै रजस्वला भएका महिला पनि पूजाका लागि आउने गरेकाले पनि मन्दिरमा महिलाको प्रवेशमा रोक लगाइएको हो । तान्त्रिक विधिमा पूजा हुने भएकाले पनि महिलालाई मन्दिर माप्रवेश गर्न रोक लगाइएको हुनसक्ने केहीको अनुमान छ । परम्परा छाडेर अहिलेसम्म कुनै पनि महिलाले दशैको अवधिभित्र मन्दिर भित्र पस्ने आँट नगरेको मन्दिरका पूजारी महन्थ रामगिरीले बताए । यता यसको रुढिबादी परम्पराको विरोध प्रत्येक वर्ष दशैंको हुने भएपनि मौसमीबाजा जस्तो विरोध हराएर जाने गरेको स्थानीय सञ्चारकर्मी प्रतिभा झा बताउँछिन् । उनले भनिन्, 'आजको २१ औंशताब्दीमा पनि यस्ता अन्धविश्वासको पछि लागेर केही सिमिति व्यक्तिले महिलामाथि विभेद गरेको हो । यस्तो छुवाछुतको अन्त्य गर्नुपर्छ ।' दसैंमा राममन्दिर र जानकी मन्दिरमा पुजाको विधि विधानमा फेर बदल नभए पनि पुजा गर्ने द्वार र महिलाको प्रवेशमा फरक हुने गरेको छ । दशमी भरि महिलाले भित्र प्रवेश गरी पिंढीमा पूजा गर्न रोक लगाइए पनि दशमीपछि महिलाका लागि समेत बन्देज नरहने महन्तगिरि बताउँछन् । यसैबीच परम्परागत मान्यतालाई चुनौती दिनुको कुनै औचित्य नरहेको जनकपुरकी सुमन सिंहले बताइन्। उनी भन्छिन, 'भगवानको पूजा आस्थाले हुन्छ, भित्र प्रवेश गर्नु नै ठूलो विषय होइन । हामीले हाम्रो परापूर्वकालदेखि आएको परम्परालाई अनादर गर्नु कदापि उचित होइन ।' राजदेवी मन्दिरजस्तै जानकी मन्दिरको गर्भ गृहको मुख्यद्वारसम्म पनि दशमीमा महिलाको प्रवेश निषेध गरिन्छ । जानकी मन्दिरमा महिलाले झुलनोत्सव हुने स्थानबाट मात्र दर्शन पूजा गर्न पाउँछन् ।"
दसैंमा राष्ट्रपति शक्तिपीठमा नजाने : सर्वसाधारणलाई टीका लाउने कार्यक्रम स्थगित,"काठमाडौं : वडादसैंको अवसरमा राष्ट्रपति विद्यादेवी भण्डारी शक्तिपीठमा जाने कार्यक्रम स्थगित गरिएको छ। त्यसैगरी राष्ट्रपति भण्डारीले सर्वसाधारणलाई दसैंको टीका लगाइदिने कार्यक्रमसमेत नहुने भएको राष्ट्रपति कार्यालयले जनाएको छ। शुक्रबार सूचना सार्वजनिक गर्दै राष्ट्रपति कार्यालयले कोरोना संक्रमणको समय भएकाले शक्तिपीठमा पूजापाठ गर्ने र सर्वसाधारणलाई टीका लगाउने कार्यक्रम नहुने जानकारी गराएको हो। अघिल्ला वर्षमा दसैंको महाअष्टमी र कोजाग्रत पूर्णिमामा राष्ट्रपति भण्डारी शक्तिपीठमा गएर दर्शनसँगै पूजापाठ गर्दै आएकी थिइन्। दसैंको टीका अवधिमा राष्ट्रपतिबाट सर्वसाधारणले टीकासमेत ग्रहण गर्ने कार्यक्रम यसपटक नराखिएको राष्ट्रपति कार्यालयका सहायक प्रवक्ता केशवप्रसाद घिमिरेले सार्वजनिक गरेको सूचनामा उल्लेख गरिएको छ। सम्माननीय राष्ट्रपति श्रीमती विद्यादेवी भण्डारीज्यू महाअष्टमी र कोजाग्रत पूर्णिमाको अवसरमा विभिन्न शक्ति पिठहरूमा दर्शनार्थ सरिक हुनुहुने साथै सम्माननीयज्यूले विजया दशमीको दिन इच्छुक महानुभावहरूलाई टीका प्रदान गर्नुहुने परम्परा रहेकोमा यस पटक विश्वव्यापी महामारीको रूपमा फैलिएको नोबल कोरोनाभाइरस (कोभिड१९) को कारण उक्त सबै कार्यक्रमहरू नहुने व्यहोरा जानकारीको लागि अनुरोध छ, प्रवक्ता घिमिरेले सार्वजनिक गरेको विज्ञप्तिमा भनिएको छ।"
झडपमा नेकपाका नेताको मृत्यु,"वीरगन्ज : पर्साको विन्दवासीनी गाउँपालिकामा बिहीबार नेकपाको दुई गुटबीच भएको झडपमा घाइते भएका एक नेताको उपचारका क्रममा मृत्यु भएको छ । वीरगन्जको पानीटयाङकीस्थित एलएस न्युरो अस्पतालमा उपचाररत नेकपाका गाउँ कमिटी सचिव मुकेश चौरसीयाको शुक्रबार बिहान मृत्यु भएको हो । चौरसीयाको उपचारका क्रममा शुक्रबार बिहान ९ बजे तिर मृत्यु भएको पर्साकी प्रहरी उपरिक्षक गंगा पन्तले जानकारी दिइन् । झडपमा घाइते नेकपाका कार्यकर्ताहरु चिन्टु तिवारी , उत्तम तिवारीसहित चारजनाको नेशनल मेडिकल कलेजमा उपचार भइरहेको छ । विन्दवासीनी गाउँपालिका वडा नम्बर ५ प्रसौनीभाठामा बिहीबार आयोजित नेकपाको गाउँपालिका कमिटीको शपथ ग्रहण कार्यक्रममा नेकपाका दुई गुटका नेता कार्यकर्ता बीच विवाद भइ झडप भएको थियो । झडपमा लठठी र भाठासहित आएका दुवै पक्षले एक अर्कामाथि आक्रमण गर्दा दुवैपक्षका गरी ८ जना घाइते भएका थिए । घाइतेमध्ये ३ जना बिहीबार राती नै उपचार गराइ घर फर्किएका थिए । अन्य ५ जना घाइते उपचाररत रहेको मध्ये गाँउ कमिटी सचिव चौरसीयाको उपचारका क्रममा शुक्रबार बिहान मृत्यु भएको हो । मृतक चौरसीया , तत्कालीन नेकपा माओवादीका नेता मातृका यादव गुटका हुन् । बिहीबारको शपथ ग्रहण कार्यक्रममा असन्तुष्ट पक्षले आफूहरुलाई कार्यक्रममा सहभागी हुन नदिएको भन्दै कार्यक्रमस्थलमै विवाद गरेपछि दुवै पक्षबीच लाठी हानाहान भएको थियो । झडपपछि घटनास्थलमा प्रहरी परिचालन गरी शपथ ग्रहण कार्यक्रम सम्पन्न गरिएको थियो । झडपमा संलग्न रहेको आरोपमा प्रहरीले बिहीबार बेलुकी पूर्वसांसद एंव नेकपाका नेता राजकुमार गुप्तासहित ७ जनालाई नियन्त्रणमा लिएर जिल्ला प्रहरी कार्यालयमा लगेको थियो । तर तीमध्ये गुप्तासहित ४ जनालाई भने प्रहरीले बिहीबार राति नै छाडिदिएको थियो । अन्य ३ जना हनिफ मिया , देवा सहनी र शोक्दीन गद्धीलाई भने प्रहरी हिरासतमै राखिएको छ । पर्साकी प्रहरी उपरीक्षक गंगा पन्तले घटनामा संलग्न आशंकामा ३ जनालाइ नियन्त्रणमा लिएर अनुसन्धान भइरहेको बताइन् । नेकपा पर्साका अध्यक्ष प्रभु हजराले भने दु:खदायी घटना भएको बताए । कार्यक्रमका बारेमा आफूलाई जानकारी नै नदिइएको भन्दै उनले भने,'विवाद भएको खबर सुनेर म त्यहाँ पुग्दा झडप भइसकेको रहेछ, जुन एकदमै गलत भएछ । उनले दुई ठूला पार्टी मिलेर भएको एकतामा केही नयाँ मान्छे पनि पार्टीमा भित्रिएकाले विवाद भएको बताए ।"
उपत्यकामा एकैदिन थपिए २७ सय २० जना कोरोना संक्रमित,काठमाडौं : पछिल्लो २४ घण्टामा काठमाडौं उपत्यकामा २७ सय २० जना कोरोना भाइरस (कोभिड१९)का संक्रमित थपिएका छन्। १०९२ जना महिला र १६२८ पुरुष गरी जम्मा २७ सय २० जनामा संक्रमण देखिएको मन्त्रालय प्रवक्ता डा जागेश्वर गौतमले जानकारी दिए। यस्तै नेपालमा कोरोना भाइरस (कोभिड१९) संक्रमितको संख्या १ लाख ५३ हजार ८ पुगेको छ। पछिल्लो २४ घण्टामा उपत्यकाका सहित ४४ सय ९९ जनामा संक्रमण देखिएसँगै संक्रमितको संख्या १ लाख ५३ हजार ८ पुगेको स्वास्थ्य मन्त्रालयका प्रवक्ता डा जागेश्वर गौतमले जानकारी दिए। ४६ हजार ६९१ कोरोनाका सक्रिय संक्रमित छन्। यस्तै मन्त्रालयका अनुसार आइसोलेसनमा बस्नेको संख्या ४६ हजार ६९१ जना छन् भने क्वारेन्टाइनमा ३ हजार ५९० जना रहेका छन्। मन्त्रालयका अनुसार शुक्रबार २६ सय ६८ जनाले कोरोना जितेर डिस्चार्ज भएको मन्त्रालयले जनाएको छ। योसँगै कुल डिस्चार्ज हुनेको संख्या १ लाख ५ हजार ४८८ पुगेको छ। नेपालमा हलासम्म कोरोनाबाट ८२९ जनाको मृत्यु भएको छ। शुक्रबार मात्रै १७ जनाको मृत्यु भएको मन्त्रालयले पुष्टि गरेको छ।
यसरी भित्र्याइयो बर्दियामा फूलपाती,"गुलरिया : नवरात्रको सातौं दिन बर्दियामा फूलपाती भित्र्याइएको छ। हरेक वर्ष बाजागाजासहित धुमधामका साथ गरिने फूलपाती यात्रा यसवर्ष कोभिड महामारीका कारण परम्परा जोगाउँदै सामान्य रुपमा भित्र्याइएको हो। विगतका वर्षहरुमा बर्दियामा धुमधामका साथ फूलपाती भित्र्याइने परम्परा रहेपनि यसवर्ष कोभिड जोखिमका कारण नेपाली सेना, नेपाल प्रहरी तथा शसस्त्र प्रहरीबाट ३३ जना गरी ९ जनाले मात्र फूलपाती लिएर गएको बर्दियाका प्रमुख जिल्ला अधिकारी लिलाधर अधिकारीले बताए । तीनै तहका सुरक्षा निकायले फूलपातीका दिन बर्दिया सदरमुकामस्थित बगलामुखी मन्दिर तथा कोटही मन्दिरमा फूलपाती लगेर पर्सने प्रचलन छ । डोलीमा ल्याइएका नवपत्रिकाहरु भगवती मन्दिरमा विशेष पूजा गरी सुरक्षा निकायका मन्दिरमा भित्र्याइने गरिन्छ । कदली, दाडिम, धान्य, हरिद्रा, अशोक, मानक, कर्चुर, बेल, जयन्तीलगायतका नवपत्रिका संकलन गरी सप्तमीका दिन फूलपातीका रुपमा पूजा गरिन्छ । यस वर्ष कोरोना भाइरस जोखिमका कारण भीडभाड नगरी फूलपाती पूजा गरिएको प्रजिअ अधिकारीको भनाइ छ । शास्त्रोक्त विधि अनुसार षष्टी अर्थात फूलपातीको अघिल्लो दिन बेलको वृक्षलाई पूजा गरी निमन्त्रणा दिने र फूलपातीका दिन बिहान एउटै शाखामा फलेको तीनवटा बेलको फल टिप्ने मान्यता छ । यसरी संकलन गरिएका फूलपाती घटस्थापना गरिएका जमरा घरमा प्रचलन अनुसार भित्र्याइने गरिन्छ । फूलपातीका दिन भित्राइएका नवपत्रिका कालरात्रीका दिन नव देवीका रुपमा पूजा गरिन्छ । शरदकालिय पूजा विधिमा उल्लेख गरिए अनुसार कालरात्रीको दिन मध्यरातमा कदल्यां (केरा) ब्राम्ह्णी, दाडिम (अनार) रक्तचण्डिका, धान्य (धान) लक्ष्मी, हरिद्रा (बेसार) दुर्गा, मानके चामुण्डा, बिल्बे (बेल) शिव, अशोक शोकहारिणी, जयन्ती कार्तिकी र कर्चुर कालिका देवीका रुपमा पूजा गरिन्छ । यसरी देवीको पूजा आराधना गर्नाले धनधान्य, यशकृति लगायत शक्ति प्राप्त हुने हिन्दुधार्मिक मान्यता छ । गृह मन्त्रालयले सर्कुलर गरेको पंचाग निर्णायक समितिको शुभसाइत अनुसार शुक्रबार बिहान ८ बजेर ५६ मिनेटमा फूलपाती तथा तुलजाभवानी यात्रा गरी १० बजेर १४ मिनेटमा स्थिरासन गराइएको छ ।"
"कोरोना कहर : भक्तपुरमा पहिलोपटक रोकियो तुलजा यात्रा, बलिको सट्टा नरिवल चढाइयो","भक्तपुर : कोरोना भाइरस संक्रमणको कारण भक्तपुरको तलेजु आगमछेंमा पहिलोपटक तुलजा यात्रा रोकिएको छ । भक्तपुर तलेजुको मूलचोकका दक्षिणस्थित मूल देवघरमा रहेकी तलेजु भवानीलाई पश्चिमस्थित कुमारी चोकको दसैंघरमा यात्रा गराउनु तुलजा यात्रा हो । तुलजा यात्रा प्रत्येक वर्ष विजया दशमीको सप्तमी एवं फूलपातीको दिन हुँदै आएको छ । यसरी सप्तमीमा तुलजा यात्रा गरी दसैंघरमा विराजमान भएकी तलेजुलाई दशमीको दिन टीकाको साइतपछि टीका र जमरा ग्रहण गराएर पुनः तुलजा यात्रा गराएरै दक्षिणस्थित मूल देवघरमा विराजमान गराइन्छ । तर यसवर्ष सप्तमी तिथिको सुरुवाती तुलजा यात्रा नभएकाले दशमीको दिनको तुलजा यात्रा पनि रोकिएको भक्तपुर तलेजुका मूल नाइके नरेन्द्रप्रसाद जोशीले जानकारी दिए । कोरोना भाइरस संक्रमण नियन्त्रण एवं व्यवस्थापन गर्न यस वर्ष सप्तमीको दिन तलेजु भवानीको तुलजा यात्रा रोक्यौं, उनले भने, तलेजु भवानीलाई मूल देवघरमै सप्तमीको सम्पूर्ण विधिविधान पूजा सम्पन्न गरेका छौं । अष्टमातृकाभित्र पर्ने शक्तिदेवीहरुमध्ये तलेजु मूल देवी मानिन्छ । त्यसैले यसअघि तलेजुमा सप्तमीको दिन हुने तुलजा यात्रामा सर्वसाधारणको भव्य उपस्थिति हुन्थ्यो । बाजागाजासहित तुलजा यात्रा गरिन्थ्यो । यस वर्ष तुलजा यात्रा रोकिएकाले बाजा पनि बजेन । तुलजा यात्रा गराउन पुरानो लुगा (घाजी नङ) लगाएका पुजारीहरु (राजोपाध्याय, जोशी र कर्माचार्य) ले तलेजु भवानीलाई बोकेर कुमारी चोकस्थित दसैंघरमा स्थानान्तरण गर्छन् । पञ्चाङ निर्णायक समितिको साइतअनुसार तुलजा यात्रा हुँदै आएको छ । यस वर्ष तलेजुमा सर्वसाधारणलाई प्रवेश निषेध गरिएको छ । बलिको सट्टा नरिवल र हाँसको अन्डा कोरोना भाइरस संक्रमणको कारण यस वर्ष तलेजुमा वडा दसैंमा बलि दिएर पूजा भएन । तलेजुका मूल नाइके जोशीले बलिको सट्टा नरिवल र हाँसको अन्डा राखेर तलेजुको पूजा सम्पन्न गरिएको जानकारी दिए । उनका अनुसार तलेजुको पूजाको लागि कुखुरा तथा कुखुराको अन्डा चल्दैन । उनका अनुसार दसैंभर दसैंभर तलेजुमा ५४ बोका, ३२ राँगो र ३२ वटा हाँसको बलि दिइन्छ । तलेजुमा विशेष गरेर सप्तमी, अष्टमी र नवमी गरी तीन दिन बलि पूजा हुने उनले बताए । यस वर्ष कोरोना भाइरस संक्रमणको कारण बिस्का जात्रा, चैते दसैं, र विभिन्न थापूजामा समेत तलेजुमा बलि दिइएन । मूल नाइके जोशीले तुलजा यात्रा रोकिएसँगै यस वर्ष तलेजुमा एकान्तकुमारीको सवारी पनि रोकिने भएको छ । महानवमीको दिन तलेजुस्थित दसैंघरमा एकान्तकुमारीको सवारी हुन्छ ।त्यस्तै विजया दशमीको राती हुने तलेजुको पायो (खड्ग) जात्रा पनि नहुने उनले बताए । पायो जात्रामा तलेजु भवानीको प्रतीकस्वरुप खड्गलाई सेतो घोडामा सवार गराएर भक्तपुर नगर परिक्रमा गराइन्छ । यस जात्रामा सर्वसाधारणको सहभागिता उल्लेखनीय हुने भएकाले कोरोना भाइरस संक्रमण हुने सम्भावना बढेकाले जात्रा नै रोकिएको उनले स्पष्ट पारे । भक्तपुरमा दसैंको पहिलो दिन दशमीसम्म नवरात जाने अष्टमातृकाहरु क्रमशः ब्रह्मायणी, माहेश्वरी, कुमारी, भद्रकाली, बाराही, इन्द्रायणी, महाकाली, महालक्ष्मी र त्रिपुरासुन्दरी शक्तिपीठमा सर्वसाधारणको लागि बन्द गरिएको छ ।"
सवारी दुर्घटनामा घाइते कलवारको मृत्यु,भक्तपुर : भक्तपुरमा बिहीबार भएको सवारी दुर्घटनामा घाइते शंकरप्रसाद कलवारको शुक्रबार उपचारको क्रममा मृत्यु भएको छ । उनी चढेको बा ६५ प ८८२९ नम्बरको मोटरसाइकल बिहीबार राति आफै अनियन्त्रित भई सडकको बीचमा रहेको ट्राफिक आइल्याण्डमा ठक्कर खाँदा घाइते भएका थिए । महानगरीय प्रहरी परिसर भक्तपुरका अनुसार रौटहट विजयपुर नपा ८ लक्ष्मीनिया बस्ने ३० वर्षीय कलवार भक्तपुरको जगातीबाट सल्लाघारीतर्फ मोटरसाइकलमा जाँदै थिए । घाइते कलवारलाई तत्काल उपचारको लागि भक्तपुर नपा १ सल्लाघारीस्थित डा इवामुरा मेमोरियल अस्पताल लगिएको थियो । त्यहाँ उपचार सम्भव नभएपछि बिहीबार राती नै उनलाई काठमाडौंस्थित अन्नपूर्ण न्यूरो अस्पताल लगिएको परिसरका प्रवक्ता प्रहरी नायब उपरीक्षक दीपक गिरीले जानकारी दिए । न्यूरो अस्पतालमा उृपचार हुँदाहुँदा शुक्रबार उनको मृत्यु भएको सम्बन्धित चिकित्सकले घोषणा गरेको उनले बताए । प्रहरी नायब उपरीक्षक गिरीका अनुसार घटनाबारे थप अनुसन्धान कार्य भइरहेको छ ।
हवाई फायर गरेर काठ तस्कर पक्राउ,"बर्दिबास : हवाई पायर गरेर डिभिजन वन कार्यालय महोत्तरीले गौशाला नगरपालिका१ रामनगरबाट २ जना काठ तस्करलाई पक्राउ गरेको छ। पक्राउ पर्नेमा गौशाला नगरपालिका१ का ३२ वर्षीय सुरजा महतो र ३० वर्षीय सोमन मुखिया रहेको डिभिजन वन कार्यालय महोत्तरीका प्रमुुख हेमन्तप्रसाद साहले जानकारी दिए। पक्राउ परेका तस्करबाट तीनवटा साइकल र साइकलमा लोड गरिएको करिब १४ क्युफिट सालको तीन थान काठको गोलीया बरामद गरिएको छ। सशस्त्र वन सुरक्षा शाखा माइस्थानका रेन्जर सन्तोष यादवको नेतृत्वमा गएराति गएको वन सुरक्षा गस्ती टोलीले साइकलमा लैजाँदै काठ बरामद गरेको हो । बुुधबार साँझ तस्कर काठ लिन जंगल पसेको सूचना वन कार्यालयमा पुगेको थियो। सूचना पाए लगतै राति गएको वनका कर्मचारीले पौने १२ बजे राति तस्करलाई काठसहित जंगल बाटै पक्राउ गरेको हो। वन कार्मचारी बाटो ढुकेर तस्करलाई नियन्त्रणमा लिएका थिए। राति हामीले जंगलबाटै काठ तस्करी गर्दै गरेकालाई घेरा हाल्याैँ वन रक्ष थानेश्वर यादवले भने, दुुई जनालाई पक्रिन सफल भयाैँ। एक जना तस्कर साइकल छाँडेर भाग्यो। तस्करहरु मदिरा सेवन गरेर काठ काट्न जंगल पसेको पाइएको छ । साइकल छाँडेर भागेका काठ तस्करले गाउँमा हल्लीखल्ली गर्दा मध्यरातमा तस्कर समर्थकले वनका कर्मचारीलाई आक्रमण गर्न खोजेका थिए। वन कर्मचारीले एक राउण्ड हवाई फायर भीड तितरवितर पारेका थिए। काठ तस्करीको आरोपमा पक्राउ परेका महतो र मुखियालाई सशस्त्र वन सुरक्षा शाखा माइस्थानमा राखिएको छ।"
नवरात्रमा सुनसान देवालय,"गुलरिया : प्रथमं शैलपुत्री च द्वितीयं ब्रम्हमचारिणी । तृतीयं चन्द्रघण्टेति कुष्माण्डेति चतुर्थकम् ।। पंचमं स्कन्धमातेति षष्ठं कात्यायनीति च । सप्तमं कालरात्रीति महागौरीति चाष्टमम् ।। नवमं सिद्धिदात्री च नवदुर्गाः प्रकीर्तिता । आश्विनशुक्ल प्रतिवदादेखि नवमी (नवरात्र) भर विषेश पूजाआजा गरिने महाकाली, महालक्ष्मी, महासरस्वती स्वरुपा भगवती देवीका शक्तिपीठहरु कोरोना भाइरस (कोभिड१९) संक्रमणका त्रासले सुनसान छन् । स्थानीय प्रशासनले पर्वलक्षित निषेधाज्ञा जारी गरेसँगै जिल्लाका शक्तिपीठलगायत मठमन्दिरमा दैनिक नित्यपूजा बाहेक श्रद्धालु भक्तजनको आवागमन पातलिएपछि देवालयहरु सुनसान भएका हुन् । नवरात्रभर देवीको दैनिक छुट्टाछुट्टै नामले पूजा अर्चना गरिन्छ । श्रीदुर्गासप्तसतीमा उल्लेख भए अनुसार नवरात्रको पहिलो दिन शैलपुत्री, दोस्रो ब्रम्हचारिणी, तेस्रो चन्द्रघण्टा, चौथो कुष्माण्डा, पाँचौ स्कन्दमाता, छैठौ कात्यायनी, सातौ कालरात्री, आठौ महागौरी र नवौंदिन सिद्धिदात्रीका रुपमा विषेश पूजा गरिन्छ । दशौं दिन पहिलो दिनमा स्थापना गरिएको घटको विर्सजन गरी मान्यजनको हातबाट भगतीको टीका, जमरा प्रसादका रुपमा ग्रहण गर्ने हिन्दु धार्मिक परम्परा छ । देवीले असुरहरुको नाश गरेको हुनाले विजयादशमीलाई असत्य माथी सत्यको विजय भएको दिनका रुपमा मनाईने परम्परा छ । प्रत्येक वर्ष भक्तजनको घुइँचो लाग्ने मन्दिर यसवर्ष सुनसान छन् । गुलरिया नगरपालिका ७ स्थित वगलामुखी मन्दिरका पुजारी डिल्लीप्रसाद उपाध्यायले भने । मन्दिरमा स्थापना गरिएको घट, अखण्डदीपलगायत स्थापित देवी देवताहरुको पूजा तथा सप्तसती चण्डीपाठ दैनिक भइरहेको छ । छिटपुट रुपमा नजिकका भक्तजनहरु आएपनि विगतका वर्षमा जस्तो मन्दिरमा भीडभाड छैन । मन्दिरक्षेत्र सुनसान छ । उनले थपे,' कोरोना संक्रमणको त्रास कायमै रहेकाले श्रद्धालुभक्तजन घरमै सेर व्रतपूजा गरेको पाएका छौं ।' विजयादशमीका दिन घटस्थापना विर्सजन गरी स्वास्थ्य मापदण्ड पालनागर्दै जमरा प्रसाद वितरण गर्ने मन्दिरको तयारी छ । वगलामुखी, कोटही, पर्वतीयामाई, केदारेश्वर धाम, ठाकुरबाबा मन्दिर, राजापुर गणेश मन्दिर जिल्लाका भीडभाड हुने देवालय हुन् । कोभिडका कारण गाउँघरमा राखिने देवीका माटाका मूर्तिहरु स्थापना गरिएका छैनन् । नेपालीहरुको महान चाड वडादशैं, तिहार, छठ जस्ता पर्वहरुमा भीडभाड भइ कोभिड संक्रमणको जोखिम बढ्ने भएकाले सम्भावित संक्रमण रोकथाम तथा नियन्त्रणका लागिभन्दै स्थानिय प्रशासनले घटस्थापना देखि नवमी सम्म विभिन्न शक्तिपीठ, मन्दिरलगायत गाउँघरमा स्थापना गरिने मूर्तिहरुमा नित्यपूजाबाहेक दर्शनका लागि जमघट नगर्न निषेधाज्ञा जारी गरेको छ । चाडपर्वका बेला एकाघरमा बसोबास गर्दै आएका परिवारका सदस्यहरुको विचमा मात्र मनाउन सूचना जारी गरिएको प्रमुख जिल्ला अधिकारी लिलाधर अधिकारीले बताए । चाडपर्वका बेला अनावश्यक हिँडडुल, भेला, जमघट, जात्रा तथा मेला गर्न निषेध गरिएको छ । उनले भने,' स्वास्थ्य सुरक्षा सम्वन्धी मापदण्डको पूर्ण पालना गर्दै घरमै बसी पूजापाठ तथा दशैं मनाउन सूचित गरेका छौं ।' चाडपर्वका बेला कुनै राजनीतिक दल, संघसंस्था, क्लब, समूह तथा सञ्जालले भेला भइ शुभकामना आदानप्रदान, देउसी भैलो, खेलकुदलगायतका क्रियाकलाप निषेध गरिएको छ । प्रजिअ अधिकारीले थपे,' हामीले कोभिड नियन्त्रणका लागि निषेधाज्ञा जारी गरेका छौं, कसैकाट अवज्ञा वा अपहेलना तथा बाधा पुर्याउने कार्य भए कानुन अनुसार कारवाही हुन्छ ।"
फूलपातीबाट दसैंको विशेष चहलपहल : प्रहरीले बढायो निगरानी,"विराटनगर : दसैंको विशेष चहलपहल सुरु भएसँगै मोरङ प्रहरीले शंकास्पद व्यक्तिमाथि निगरानी बढाएको छ। प्रत्येक वर्ष फूलपातीबाट दसैंको विशेष चहलपहल सुरु हुन्छ। विगतमा चाडपर्वका बेला भएका अपराधिक गतिविधि र यस वर्ष हुन सक्ने सम्भावित घटनाको विश्लेषण गर्दै प्रहरीले प्रदेश १ को राजधानी विराटनगर लगायत मोरङको सुरक्षा व्यवस्था कडा पारेर लगेको छ। शंकास्पद गतिविधि गर्ने, चोरी, लुटपाट, डकैती लगायतका अपराध गर्न खोज्ने, मापसे (मादक पदार्थ सेवन) गरेर होहल्ला एवं शान्ति सुरक्षाको अवस्था भड्काउन खोज्नेमाथि विशेष ढंगले निगरानी बढाइएको मोरङ प्रहरी प्रमुख एसपी सन्तोष खड्काले जानकारी दिए। दसैं लगायत चाडपर्वका बेला अपराध गर्ने एवं अवैध तरिकाले लाभ उठाउन खोज्ने प्रयास कसैले गरेको पाइएमा तत्काल नियन्त्रणमा लिएर कारवाही अघि बढाइने उनको भनाइ छ। चाडपर्वका बेला हुनसक्ने अपराधिक घटना नियन्त्रण गर्न र सुरक्षा व्यवस्था कडा पार्न परिचालित प्रहरीको नेतृत्व एसपी खड्का आफैँले गरेका छन्। उनले कुनै पनि शंकास्पद गतिविधि कोही कसैले गरेको पाइएमा तत्काल प्रहरीलाई जानकारी दिन पनि आग्रह गरेका छन्। उनले आर्थिक गतिविधि धेरै हुने ठाउँदेखि लिएर महत्वपूर्ण प्रतिष्ठानहरु तथा सार्वजनिक स्थलमा प्रहरी उपस्थिति बढाएर सुरक्षा व्यवस्था कडा पारिएको जनाए। एसपी खड्काले कुनै पनि अपराधिक घटना हुन नदिने हिसाबमा प्रहरी अघि बढेको जनाए। सार्वजनिक स्थल र पसलहरुमा २४ घण्टा नै प्रहरीले सुरक्षा व्यवस्था चुस्त पारेको छ। त्यस्तै होटल, मदिरा पसल एवं सार्वजनिक सवारी साधन चेकजाँचलाई प्रहरी तीव्र पारेको छ। जसरी भए पनि चाडपर्व सुरक्षित, मर्यादित र व्यवस्थित बनाउने प्रयोगको उदेश्य रहेको उनले स्पष्ट पारे। कोरोना संक्रमण तीव्र रुपमा बढिरहेका बेला सुरु भएका चाडपर्वलाई मर्यादित, व्यवस्थित र सुरक्षित बनाउने प्रहरीको योजना छ। सुरक्षा व्यवस्थालाई प्रभावकारी बनाउन ठाउँठाउँमा सादा पोशाक र हतियारसहितका प्रहरीको विशेष टोली परिचालन गरिएको उनको भनाइ। प्रहरीको पिकेट, मोबाइल, साइकल र पैदल गस्ती बढाएर सुरक्षा व्यवस्था मिलाउन थालेको छ। कोरोनाका कारण यस वर्ष खासै भीडभाड नहुने भए पनि धार्मिक तीर्थस्थल, शक्तिपीठ, मठ मन्दिर लगायत विगतमा भक्तजनहरुको भीडभाड एवं घुइँचो हुने स्थानमा हुनसक्ने सम्भावित अपराध नियन्त्रण गर्न प्रहरी सक्रिय बनेको छ। खड्काका अनुसार मापसेबाट हुने झैझगडा एवं अपराध नियन्त्रण, कालो बजारी, इन्धन तथा दैनिक उपभोग्य वस्तुको कृतिम अभाव, सीमा क्षेत्रबाट हुने चोरी तस्करी नियन्त्रण लगायतमा प्रहरीले बढी जोड दिएको छ। चाडपर्वमा यातायातको सहज उपलब्धता, ट्राफिक व्यवस्थापन, तस्करी, हातहतियार तथा लागुऔषध र मदिराको अवैध ओसारपसार नियन्त्रण प्रहरीको प्राथमिकतामा रहेको उनले उल्लेख गरे। त्यस्तै जुवा, तास लगायत गैह्र कानुनी खेलहरु र शान्ति भड्काउनेसमूहलाई पूर्ण रुपमा नियन्त्रणमा लिइने नीति प्रहरीले बनाएको छ। एसपी खड्काका अनुसार उद्योग, कलकारखाना, महत्वपूर्ण प्रतिष्ठान, लोकमार्ग तथा अन्य सहायक राजमार्गको सुरक्षा अवस्थामा कुनै कमी आउन नदिने प्रहरीको योजना छ। पटकाको ओसारपसार तथा बेचबिखन, सीमा क्षेत्रमा कडाई, पकेटमार लगायत अपराधिक प्रवृत्तिका मानिसहरुको पहिचान र नियन्त्रण थालिएको छ। सवारी साधनमाथि आकस्मिक चेकजाँच सुरु गरिएको छ। प्रहरीले मापसे गरेर सवारी साधन चलाउन पूर्ण रुपमा रोक लगाउँदै दुर्घटनामा कमी ल्याउन विभिन्न जनचेतनामुलक कार्यक्रम गरिरहेको छ। खड्काका अनुसार कोरोना संक्रमण तीव्र रुपमा बढिरहेकाले चाडपर्वमा झन् जोखिम हुन सक्नेभन्दै मास्क, सेनिटाइजर प्रयोग गर्न र भीडभाड नगर्न एवं संक्रमण नफैलने गरी सुरक्षित हिसाबमा चाडपर्व मनाउन सबैमा आग्रह गर्दै माइकिङ गर्दै सन्देशमुलक कार्यक्रमहरु भइरहेका छन्। नेपालभारत सीमा क्षेत्रमा लुकिछिपी हुने चोरी तस्करी नियन्त्रण गर्न प्रहरीले स्वीप अप्रेशन सञ्चालन गरेको छ। सीमा क्षेत्रमा भइरहेका मानवीय चहलपहल नियन्त्रण एवं रोकथाम गरेर तस्करीलाई शून्यमा झार्ने योजनाका साथ अप्रेशन चलाइएको खड्काको भनाइ छ। चाडपर्वलाई लक्षित गरेर प्रहरीले प्रशासन लगायतका निकायसँग समन्वय गर्दै अत्यावश्यक सेवाका साधनहरु एम्बुलेन्स र दमकल तयारी अवस्थामा राखेको छ। कुनै पनि घटनामा परेर घाइते भएकाको उपचारका लागि कोशी लगायत सबै अस्पताललाई २४ घण्टानै तयारी अवस्थामा राख्न प्रमुख जिल्ला अधिकारी कोषहरि निरौलासँग समन्वय भइसकेको खड्काको भनाइ छ। उनका अनुसार कोरोना भाइरसको संक्रमण नियन्त्रण एवं रोकथामका लागि तोकिएको स्वास्थ्य सुरक्षा मापदण्डलाई कडाईकासाथ पालना गराउन पनि प्रहरी सक्रिय भएर लागेको छ। यसैबीच प्रदेश १ प्रहरी प्रमुख डीआईजी ईश्वरबाबु कार्कीले पनि चाडपर्वका समयमा प्रदेशको सुरक्षा व्यवस्थामा कुनै कमी आउन नदिने बताएका छन्। उनले चाडपर्वलाई लक्षित गर्दै प्रदेशका १४ वटै जिल्लाको सुरक्षा अवस्था मजवुत बनाएर लगिएको जानकारी दिए। ठूलो संख्यामा प्रहरी परिचालन गर्दै शंकास्पद ठाउँहरुमा निगरानी बढाउने, गलत गर्न खोज्नेलाई नियन्त्रणमा लिने तथा सार्वजनिक स्थलदेखि लिएर सबै ठाउँमा २४ घण्टानै सुरक्षा प्रदान गर्ने काम थालिएको कार्कीको भनाइ छ। उनले अपराध गरेर फाइदा उठाउने मनसाय राख्नेहरु तत्काल प्रहरीको फन्दामा पर्ने जानकारी दिए। डीआईजी कार्कीले कोरोना संक्रमण तीव्र रुपमा फैलिइरहेका बेला सबैले सुरक्षित ढंगले र संक्रमण हुन नदिने हिसाबले स्वास्थ्य सम्बन्धी मापदण्डको पालना गर्दै चाडपर्व मनाउनु पर्नेमा जोड दिए। उनले गलत कार्य गर्न खोज्ने शंकास्पद व्यक्तिहरुका बारेमा तत्काल प्रहरीलाई जानकारी दिन प्रदेशका बासिन्दालाई आग्रह गरेका छन्। हिन्दु धर्मावलम्बीको महान चाड बडादसैंले छपक्कै छोपेको बताउँदै कार्कीले चाडपर्व सौहार्दपूर्ण वातावरणमा सुरक्षित ढंगले मनाउने चाहना सबैको हुने बताए। चाडपर्वलाई मर्यादित र सुुरक्षित बनाउनु सबैको दायित्व हुने उनको भनाइ छ। चाडपर्वको मौका छोपेर अपराधिक घटना गराउने र अवैध गतिविधी गर्नेहरु सक्रिय हुनसक्नेतर्फ प्रहरी सचेत रहेको उनले बताए। कार्कीका अनुसार यस्तो बेलामा शंकास्पद गतिविधी गर्नेहरु भेटिएमा तत्काल प्रहरीलाई खबर गर्नुपर्छ। प्रहरीले शंकास्पद गतिविधीका बारेमा समयमै सूचना पाउन नसक्दा जघन्य प्रकृतिका अपराधिक घटना हुनसक्ने कार्कीको भनाइ छ। उनका अनुसार सबै चाडपर्व मनाउन व्यस्त भएको मौकामा अपराध गरेर लाभ उठाउन खोज्ने समूह सक्रिय हुने गरेको विगतका घटनाबाट पुष्टि हुन्छ। कुनै घटना हुनसक्ने सम्भावनालाई मध्यनजर गर्दै गलत प्रवृतिका मानिसहरुलाई बारेमा तत्कालै प्रहरीलाई खबर गरियो भने त्यसले सम्भावित अपराध हुनबाट रोक्न ठूलो मद्धत गर्ने र सबै सुरक्षित होइने कार्कीले बताए ।"
करेन्ट लागेर सैनिक जवानको मृत्यु,तेह्रथुम : तेह्रथुमको आठराई गाउँपालिकामा करेन्ट लागेर एक सैनिक जवानको मृत्यु भएको छ। नेपाली सेनाको सिरहास्थित शेर गणमा कार्यरत तेह्रथुमको आठराई गाउँपालिका५ होडाका २६ वर्षीय राजन बराइलीको हिजो साँझ करेन्ट लागेर ज्यान गएको हो। आफ्नै घरअगाडि रहेको बिजुलीको ट्रान्समिटरबाट आफूखुशी कालो तार जोड्ने क्रममा करेन्ट लागेर बराइली जमिनमा पछारिएका थिए। गम्भीर घाइते भएका उनलाई उपचारका लागि पाँचथरको फिदिमस्थित जिल्ला अस्पताल ल्याउने क्रममा साँझ पौने ८ बजेट मृत्यु भएको जिल्ला प्रहरी कार्यालय तेह्रथुमले जनाएको छ। सैनिक जवान बराइली दसैं बिदा मनाउन केही दिनअघि घर गएका थिए।
गोरखाबाट हनुमानढोका दरबारका लागि पठाइयो फूलपाती,"गोरखा : गोरखा दरबारस्थित दशैँघरबाट काठमाडौँको हनुमानढोका दरबारका लागि फूलपातीसहितको डोली पठाइएको छ । विधिपूर्वक पूजाअर्चना गरी दरबारका सुसारेले शुक्रबार बिहान ९ :१० बजेको शुभसाइतमा फूलपातीसहितको डोली काठमाडौं पठाएका हुन् । फूलपातीको डोली बा २ झ ३२२१ नम्बरको सरकारी गाडीमा राखेर हनुमान ढोका दरबार पठाइएको गोरखा दरबार हेरचाह अड्डाका प्रमुख हरिप्रसाद भुसालले जानकारी दिनुभयो । गोरखाबाट पठाइएको फूलपाती हनुमानढोका दरबार पुर्याइएपछि आज साँझ हर्ष बढाइँका साथ हनुमान ढोका दरबारमा फूलपाती भित्र्याउने प्रचलन रहँदै आएको छ । कार्यालयका नायब सुब्बा चूडानिधि तिवारीले हुनमान ढोका दरबारमा फूलपाती लिएर गएको कार्यालय प्रमुख भुसालले जानकारी दिए । 'गत वर्ष भक्तजनहरूको ठूलो भीडभाड लाग्ने गथ्र्यो', उनले भने, 'यो पटक त्यो हुन सकेन, सामान्यरूपमा विधि पुर्याएर फूलपाती पठाएका छौँ ।' तत्कालीन गोरखाका राजा पृथ्वीनारायण शाहले काठमाडौंको हनुमानढोका दरबारबाट राजकाज सुरु गरेदेखि बर्सेनि बडादशैंको सातौं दिन गोरखा दरबारको दशैंघरबाट फूलपातीसहितको डोली काठमाडौंको हनुमानढोका दरबार पुर्याएर भित्र्याउने प्रचलन रहँदै आएको छ । गोरखा दरबारको दशैँघरबाट सतिपिपलस्थित फूलपाती चौतारासम्म फूलपातीको डोली दरबारका सुसारेहरुले बोकेर ल्याई त्यहाँबाट हनुमान ढोका दरबार पठाइएको हो । कोरोना भाइरसको सङ्क्रमणको जोखिमका कारण भक्तजनहरुको सहभागिता बिना नै यो पटक विधिपूर्वक दरबारस्थित दशैँघरबाट सतिपिपल चौतारासम्म ल्याएर गोरखाबाट फूलपातीको बिदाइ गरिएको उनले बताए । सतिपिपलसम्म बोकेर ल्याइएको फूलपाती राखेर हनुमान ढोकामा फूलपाती पठाइएको हो । गोरखा दरबारको दशैंघरमा पनि आजै साँझ फूलपाती भित्र्याइन्छ । रासस"
नलैजाऔं कोरोना कोसेली,"काठमाडौं : कोरोना भाइरस परीक्षण र उपचार स्वयं गर्नुपर्ने भन्दै सरकार पछि हटेको छ। भाइरस संक्रमण भने झन् तीव्र भइरहेको छ। कोरोनाका सक्रिय संक्रमित नै ४४ हजार ८ सय ७७ जना पुगेका छन्। एकै दिन ५ हजार ७ सय जनासम्ममा कोरोना पुष्टि भएको छ। यस्तो बेला काठमाडौं उपत्यकासहित सहरी क्षेत्रबाट दसैं मनाउन घर जानेहरूले कोरोना गाउँतिर पुयाउने जोखिम देखिएको छ। जनस्वास्थ्यविद् डा शरद वन्त संक्रमितहरू पहिचान नभई चलायमान रहेको अवस्थामा सहरबाट गाउँ जानाले जोखिम बढेको बताउँछन्। अहिले चाडपर्वमा मान्छेको मोबिलिटी बढेको छ। काठमाडौंलगायत सहरबाट मानिसहरू गाउँ जाँदा संक्रमण पनि अब गाउँमा फैलिने सम्भावना बढी छ, डा वन्त भन्छन्, गाउँ मात्रै होइन, सहरभित्रै पनि अझै फैलिने चिन्ता र सम्भावना उत्तिकै छ। शुक्रराज ट्रपिकल तथा सरुवा रोग अस्पताल टेकुका डाअनुप बाँस्तोला दसैंपछिका दुईतीन सातामा संक्रमण देखिन थाल्ने अनुमान गर्छन्। जहाँ छौं त्यहीं नै दसैं मानौं भन्ने सरकारको अनुरोधलाई नमानेर गाउँ जाने संख्या बढेको देखिन्छ, डा बाँस्तोला भन्छन्, यसले गाउँमा पनि संक्रमण फैलने उच्च सम्भावना छ। दसैँपछिका दुईतीन सातामा संक्रमण देखिन थाल्छ। संक्रमण अझै भयावह स्थितितर्फ जाने सम्भावना रहेकाले सबै जनाले सचेततापूर्वक रोकथाममा ध्यान दिनुपर्ने उनको भनाइ छ। महानगरीय ट्राफिक प्रहरी महाशाखाका प्रवक्ता एसपी रामेश्वरप्रसाद यादवका अनुसार अहिले काठमाडांैबाट बाहिरिने यात्रुको संख्या सरदर दैनिक २३ हजार छ। फूलपातीदेखि कार्यालय बिदा भएपछि यो संख्या अझै थपिने एसपी यादव बताउँछन् । तथ्यांकअनुसार जाने मात्रै होइन, बाहिरबाट भित्रिनेको संख्या पनि उस्तै छ। डा वन्त अब संक्रमण रोकथाम र संक्रमितको उपचारव्यवस्थापन दुई उपाय रहेको बताउँछन्। संक्रमणलाई नियन्त्रण गर्ने दुई पाटो छ, उनी भन्छन्, संक्रमणको रोकथाम र संक्रमितको व्यवस्थापन। तर, अहिले दुवै कुरामा हामी चुक्यौं। संक्रमण रोकथामका लागि आमनागरिक र सरकार दुवैको भूमिका हुन्छ। अझ महŒवपूर्ण भूमिका आमनागरिकको हुन्छ। तर, संक्रमितको व्यवस्थापनको चरणमा गएपछि त्यसमा बढी भूमिका सरकारको हुन्छ। किनकि व्यवस्थापनका लागि नागरिक आफैंले अस्पताल बनाउने कुरा हुँदैन। संक्रमण रोकथाम गर्न नसके स्थिति योभन्दा विकराल हुँदै जाने उनको अनुमान छ। डा बाँस्तोला जम्मै कुरा स्वास्थ्यकर्मीको काँधमा छाडेर मात्रै नहुने बताउँछन्। हाम्रो मात्रै जिम्मेवारी होइन। हामी पनि थाक्छौं। मानसिक तनाव हुन्छ। ८ महिनादेखि संक्रमितको उपचार गरिरहेका छौं। हामी स्वास्थ्याकर्मी ओभर लोडेड भएका छौं, उनी भन्छन्, संक्रमण रोकथाम गर्न जनमानसले साथ दिने कुरा हो। सबै जना सुरक्षा मापदण्डअनुसार चल्नुपर्ने उनको सुझाव छ। सतर्कता अपनाई मापदण्ड पालना गर्न डावन्तको सुझाव छ। हामीसँग संक्रमण रोक्ने उपाय अझै छन्, उनी भन्छन्, संक्रमण न्यून गर्ने मुख्य उपाय हाम्रो चाललाई सकेसम्म न्यून गरौं। संक्रमण फैलिएको ८ महिना बितिसक्दा पनि अझै सुरक्षा अपनाउन सकेका छैनौं। सुरक्षा मापदण्डअनुसार चलौं।"
वृद्धभत्ता लिन भीड,"मकवानपुर : तीन दिनको पैदल र मोटर यात्रा गरेर बैंक आइपुगेकी पातलीमाया चेपाङको जाबी (झोला) मा खानेकुरा सकिएको छ। मकवानपुरको राक्सिराङ गाउँपालिकाको केन्द्र चैनपुरस्थित बैंक अफ काठमाडौंनजिकै आयुर्वेद औषधालयको सिँढीमा दुई रात बिताएकी ७८ वर्षीया चेपाङले अझै वृद्धभत्ता पाउने टुंगो छैन। राक्सिराङ गाउँपालिका७ काँकडास्थित गाईबाङबाट चितवनको भण्डारा हुँदै, मकवानपुरको मनहरी बजारबाट वृद्धभत्ता लिन चैनपुर पुगेकी उनको न खानाको ठेगान छ, न बासको। तैपनि, उनी तीन दिनदेखि बैंक अफ काठमाडौंमा वृद्धभत्ता लिने प्रयासमा छिन्। बुधबार मध्याह्न भेट्दा उनको आत्मबल कमजोर भइसकेको देखिन्थ्यो। नेपाली भाषा राम्ररी नबुझ्ने पातलीमायाले भनिन्, यत्रो भीड छ, लाइनमा बस्न सक्दिनँ, भीडमा म भित्र छिर्न पनि सक्दिनँ। पैसा आयो भने दसैँ किनमेल गरेर घर जाने हजुर। छोराबुहारी र नातिनातिनीसहित १२ जनाको परिवारमा नगद आम्दानी स्रोत उनको भत्ता मात्रै हो। पातलीमायाको साथमा आएकी उनकी बुहारी सन्छरी चेपाङ पनि मातृभाषा मात्र बोल्न जान्छिन्। १२ हजार भत्ता लिएर घर पुग्दा बाटो खर्च मात्र करिब ४ हजार खर्च हुने पातलीमायाको गुनासो छ। उनीजस्तै गाउँका ९ जना वृद्धवृद्धा गाउँबाट भत्ता बुझ्न आएका छन्। मध्याह्नको चर्को गर्मीमा लाइन बसेकी ६८ वर्षीया ठूलीमाया मोक्तान बेहोस भइन्। उनलाई बोकेर नजिकै रहेको स्वास्थ्य केन्द्र लगिदिने उनको सहयोगी कोही थिएनन्। सँगै रहेका वृद्धवृद्धाले रूखको छहारीमा लगेर आराम गराएको केही समयपछि उनको होस खुल्यो। ५ घण्टा लाइनमा बसेर बैंकको ढोकानजिक पुगेकी उनको होस खुल्दा लाइन मिचिसकेको थियो। अब त्यो भीडमा पौंठेजोरी खेल्ने उनीसँग साहस थिएन। करिब पाँच सय वृद्धवृद्धा, अशक्त र एकल महिलाको भीडमा भौतिक दूरी त परको कुरा अधिकांशले मास्कसमेत लगाएका थिएनन्। बुधबार मध्याह्न सानुमाया चेपाङ चैनपुरस्थित बैंक अफ काठमाडौं शाखामा आइपुग्दा पाँच सय जना जतिको भीड थियो। चर्काे घाममा बैंक नजिकै शीतल छहारीमा टोलाउँदै गरेकी ६२ वर्षीया सानुमाया कसरी पैसा लिने भन्ने चिन्तामा थिइन्। बिहान घरबाट हिँडेको यतिखेर आइपुग्यो, कसरी पैसा लिने, कहाँ बस्ने के खाने, राक्सिराङ ४ खैराङस्थित कोखारीकी उनले भनिन्, कतिखेर पालो आउने हो, आज यतै रात पर्लाजस्तो छ। भोको पेट घण्टौं लाइन बसेकाहरूको एउटै स्वर थियो, गाउँपालिका आएपछि हामीलाई दुःख भयो। यसअघि तत्कालीन गाविस सचिवहरूले घरघरमा गएर भत्ता वितरण गर्दै आएका थिए। तर, नगद वितरण गर्दा सम्बन्धित व्यक्तिको हातमा नपरेको गुनासो बढेको भन्दै सरकारले सम्बन्धित व्यक्ति बैंकमा पुगेपछि मात्र चेकमार्फत भत्ता दिने निर्णय गरेको थियो। त्यसपछि वृद्धवृद्धा, असहाय र एक महिला सबै बैंक धाउन बाध्य छन्। पहिला नै सजिलो थियो, अहिले गाउँपालिका भएसी हामीले धेरै दुःख पायौं, राक्सिराङ १ भाबरकी ७७ वर्षीय ठूलीमाया मोक्तानले भनिन्, मर्ने बेलामा सरकारले दुःख दियो। साविक ४ गाविस राक्सिराङ, खैराङ, काँकडा र सरिखेतका करिब दुई हजार पाँच सय कमाउन सक्ने व्यक्ति कोरोना त्रासपछि घरमै बसेको गाउँपालिकाको अनुमान छ। कमाउने मान्छे घरमै बसेपछि अरू स्रोत छैन, यही भत्ता आयो भने दसैं मान्ने आसमा आएको तर पैसा पाइएलाजस्तो छैन, राक्सिराङ २ कुडुलेका रामबहादुर चेपाङले दुखेसो पोखे, यसरी दुःख दिएर पैसा दिनुभन्दा नदिएकै राम्रो। गाउँपालिकाभित्र मात्र वृद्धभत्ता, एकल र अशक्त भत्ता पाउने एक हजार नौ सय जना रहेको बैंक अफ काठमाडौं चैनपुर शाखाले जनाएको छ। पैसा चार दिनअघि मात्र आयो, गाउँभरि हल्ला भएपछि एकैपटक सबै जना आउनुभयो, शाखा प्रमुख रवीन्द्र कालाखेतीले भने, हामीले भीड व्यवस्थापन गर्नै सकेनौं। गाउँपालिकाले भने बैंकलाई गाउँगाउँमा गएर भत्ता वितरण गर्न प्रस्ताव गरे पनि सम्भव नभएपछि यस्तो समस्या आएको जनाएको छ। अब हामीले अर्को पटकदेखि गाउँगाउँमा जान बैंकलाई निर्णय गराएका छौं, जान मानेन भने अर्को बैंक ल्याउने पहल गर्छौं, गाउँपालिका अध्यक्ष राजकुमार मल्लले भने।"
