शीर्षक,विवरण
६७९ मेगावाटको तल्लो अरुण अब बन्ने,"काठमाडौं : सर्वेक्षणका नाममा वर्षौं ओगटिएको कम्तीमा ६७९ मेगावाटको तल्लो अरूण बन्ने बाटो खुलेको छ। सरकारले उक्त जलविद्युत् आयोजना भारतीय सरकारी कम्पनी सतलजलाई दिने निर्णय गरेको छ। शुक्रबार साँझ बसेको लगानी बोर्डको ४६ औं बैठकले उक्त आयोजनाको गाँठो फुकाएको हो। तल्लो अरुणको सर्वेक्षण अनुमतिपत्र ब्राजिलको कम्पनी ब्रास पावरले ओगटेर बसेको थियो। सर्तअनुसार काम गर्न नसक्दा अख्तियार दुरुपयोग अनुसन्धान आयोगको निर्देशनमा सरकारले ब्रास पावरको अनुमतिपत्र खारेज गरेको थियो। उसले कामैबिना सरकारलाई १५ वर्ष झुलाएको थियो। सार्वजनिक निजी साझेदारी अवधारणाअन्तर्गत बुट मोडल (निर्माण, स्वामित्व, सञ्चालन र हस्तान्तरण)मा सतलज विद्युत् निगम (एसजेभीएन)लाई छनोट गरिएको हो। अन्तर्राष्ट्रिय प्रतिस्पर्धाका आधारमा सूचीकृत कम्पनीको मूल्यांकनका आधारमा सतलज विद्युत् निगमलाई दिने निर्णय भएको हो, लगानी बोर्डका प्रवक्ता धर्मेन्द्रकुमार मिश्रले भने। प्रधानमन्त्री केपी शर्मा ओलीको अध्यक्षतामा बोर्ड बैठक बसेको थियो। बैठकमा अर्थमन्त्री तथा बोर्डका उपाध्यक्ष विष्णु पौडेल, उद्योग, वाणिज्य तथा आपूर्तिमन्त्री लेखराज भट्ट, ऊर्जा, जलस्रोत तथा सिँचाइमन्त्री टोपबहादुर रायमाझी, राष्ट्रिय योजना आयोगका उपाध्यक्ष डापुष्पराज कँडेललगायत सहभागी थिए। तल्लो अरुण आयोजना प्रदेश १ को संखुवासभा र भोजपुर जिल्लामा सञ्चालन गरिनेछ। आयोजनाको जिम्मेवारी पाएको एसजेभीएन भारतको केन्द्रीय सरकार र हिमाञ्चल प्रदेश सरकारको संयुक्त लगानी भएको कम्पनी हो। अरुण तेस्रो आयोजना निर्माण गरिरहेको भारतले तल्लो अरुणका लागिसमेत आग्रह गर्दै आएको थियो। अरुण तेस्रो सतलजले हेर्दै आएको छ। उसले एसजेभीएन नेपाल कम्पनी दर्ता गरी काम गरिरहेको छ। तल्लो अरुण निर्माण गर्न १ खर्ब रुपैयाँभन्दा बढी लाग्ने बोर्डको अनुमान छ। यो आयोजनाबाट १ हजार मेगावाटसम्म विद्युत्को क्षमता विस्तार गर्न सकिन्छ। विद्युत् विकास विभागले यो आयोजनाको सम्भाव्यता तथा विस्तृत अध्ययन गरिरहेको छ। भारतले अरुण तेस्रो आयोजनामा राखिएका सर्तलाई नै कायम हुने गरी तल्लो अरुण निर्माण गर्ने प्रस्ताव गरेको थियो। तल्लो अरुणको निर्माणको जिम्मेवारी सतलजलाई दिने निर्णय भए पनि सर्तका विषयमा केही खुलाइएको छैन। बोर्डले ०७५ चैत १५ र १६ गते काठमाडौंमा गरेको लगानी सम्मेलनमा तल्लो अरुणलाई प्राथमिकतासाथ सो केसमा राखेको थियो। यसमा भारतीय कम्पनी सतलजले पनि आवेदन दिएको थियो। उक्त आयोजनाप्रति चीनले पनि चासो देखाएको थियो। हाइड्रो इलेक्ट्रिसिटी इन्भेस्टमेन्ट एन्ड डेभलपमेन्ट कम्पनीले पावर चाइना कर्पोरेसनसँग साझेदारी गरी तल्लो अरुण बनाउन चासो दिए पनि ती दुवै कम्पनीले हालै बोर्डबाट तमोर आयोजनामा लगानीका लागि स्वीकृति पाएका छन्। तल्लो अरुणमा पावर चाइनाले ८० र हाइड्रो इलेक्ट्रिसिटी इन्भेस्टमेन्ट एन्ड डेभलपमेन्टले २० प्रतिशत स्वामित्व हुने गरी लगानी संरचनाको योजना बनाएर प्रस्ताव गरेका थिए।"
खोप खरिद प्रक्रिया अघि बढ्यो,"हरि शर्मा। परासी, दिनेश गौतम। काठमाडौं स्वास्थ्य तथा जनसंख्यामन्त्री हृदयेश त्रिपाठीले दोस्रो चरणको खोप अभियान सञ्चालन गर्न सरकारले खरिद प्रक्रिया अघि बढाएको बताएका छन्। भारतसँग कुरा नगरी जसरी एकै पटक अनुदानमा खोप आयो। त्यसैगरी खरिद प्रक्रियाबाट पनि कसैलाई नभनी आउँछ। त्यसका लागि सरकारले आधार खडा गरेर प्रक्रिया अघि बढाइसकेको छ, पश्चिम नवलपरासीको पृथ्वीचन्द्र जिल्ला अस्पतालमा सञ्चालित खोप अभियानको निरीक्षण गर्न परासी पुगेका मन्त्री त्रिपाठीले शुक्रबार पत्रकारसँग भने। पत्रकारले खोप खरिद प्रक्रिया कहिले सुरु हुन्छ भनी मन्त्रीसमक्ष जिज्ञासा राखेका थिए। मन्त्री त्रिपाठीले खोप व्यावसायिक, प्रशासनिक र कूटनीतिक ढंगले कसैले कसैलाई नदिने बताए। त्यसका लागि राजनीतिक प्रयत्न चाहिने र सरकार त्यसमा लागिपरेको उनको भनाइ थियो। उनले दोस्रो चरणको अभियानमा ५५ वर्षदेखि माथिको उमेरसमूहका व्यक्तिलाई खोप लगाइने जानकारी दिए। उनका अनुसार कोरोना भाइरसबाट सबैभन्दा बढी यही उमेरसमूह प्रभावित देखिएको छ। त्यसपछि क्रमशः अरू उमेरसमूहमा लगाइने उनले बताए। उनले अभियान निरन्तर चलिरहने जानकारी दिए। जिल्ला अस्पतालमा केन्द्रित अभियान दोस्रो चरणमा १६ हजार बढी खोप केन्द्रबाट सञ्चालन गरिने उनको भनाइ थियो। उनले ७२ प्रतिशत जनसंख्या खोप योग्य रहेको र अहिले आएको खोप करिब ३ प्रतिशतलाई पुग्ने उल्लेख गरे। अरू २० प्रतिशत जनसंख्यालाई पुग्ने गरी कोभ्याक्सले दिने प्रतिबद्धता गरेको उनले सुनाए। यसैबीच, मन्त्रालयका प्रवक्ता डा जागेश्वर गौतमले खरिदलगायत प्रक्रियाको जिम्मेवारी स्वास्थ्य सेवा विभागलाई दिइएको जानकारी दिएका छन्। सस्तोमा चाहिए जति दिन सक्ने, गुणस्तरीय खोप नै पहिलो प्राथमिकतामा रहेको प्रवक्ता डा गौतमको भनाइ छ। विभाग स्रोतका अनुसार खोपमा जीटुजी (सरकारसरकार) र खोप उत्पादक कम्पनीसँग सीधै खरिद गर्नेबारे छलफल भइरहेको छ। तर, प्रवक्ता डा गौतमले भने, कोरोनाविरुद्धको खोप सरकारले नभई सम्बन्धित मुलुकको कम्पनीले उत्पादन गर्ने भएकाले सीधै खरिद गर्ने पनि हुन सक्छ। विभाग स्रोतले जीटुजी पनि प्राथमिकतामा रहेको र उच्च तहबाट पहल भइरहेको बतायो। त्यस्तै सार्वजनिक खरिद प्रक्रियामा जाने विकल्प पनि छ। भारतले अनुदानमा उपलब्ध गराएको १० लाख डोजबाट खोप अभियान अघि बढाइएको छ। यसले ४ लाख ३० हजार व्यक्तिलाई पुग्ने अनुमान मन्त्रालयले गरेको छ। सार्कमा खोप लगाउनेमा भारतपछि नेपाल दोस्रो मुलुक भएको छ। प्रधानमन्त्रीको प्रतिबद्धता व्यक्त हुनुका पछाडि केही आधार रहेको विभागका अधिकारी बताउँछन्। केही आधार भएरै प्रधानमन्त्रीज्यू बोल्नुभएको होला। उच्च तहमा राजनीतिक एवं कूटनीतिक पहल भइरहेको छ, स्रोतले भन्यो। खोप खरिद गर्न ४८ अर्ब रकम लाग्ने अनुमान गरिएको छ। २ देखि ८ डिग्री सेन्टिग्रेटमा भण्डारण गर्न सकिने खोप भए उपयुक्त हुने खोप शाखाले जनाएको छ।"
"नेकपा विवाद : अंशबन्डाको झगडा, मुद्दा नपरेको अवस्था","काठमाडौं : नेकपाका दुवै पक्षलाई आधिकारिकता दिन अस्वीकार गरेको निर्वाचन आयोगले शुक्रबार छलफलमा बोलायो। प्रधानमन्त्री केपी शर्मा ओली पक्ष छलफलमा बस्यो तर पुष्पकमल दाहालमाधवकुमार नेपाल पक्षले थप समय माग गर्यो। आयोगले निर्वाचन तयारीबारे जानकारी दिने, निर्वाचन प्रयोजनका लागि दल दर्ता गर्न आग्रह गर्ने उद्देश्यले दुवै पक्षसँग संयुक्त छलफल गर्न खोजेको थियो। दाहालनेपाल पक्षका राजेन्द्र पाण्डे, लीलामणि पोखरेल, मुक्ति प्रधानले अध्यक्षद्वय दाहाल र नेपाल उपत्यकाबाहिर रहेकाले अर्को कुनै दिन छलफल गराउन आयोगलाई पत्र बुझाए। पार्टी अध्यक्ष माधवकुमार नेपाल र अध्यक्ष पुष्पकमल दाहाल प्रचण्ड दुवै अध्यक्ष माघ १८ गतेसम्म उपत्यकाबाहिरका राजनीतिक कार्यक्रममा व्यस्त रहनु भई प्रतिनिधि मनोनयन गर्ने अवस्था नभएको र उक्त छलफलमा अध्यक्ष स्वयं उपस्थित भई छलफल गर्न चाहनु भएको हुँदा सोको लागि आज तोकिएको समयमा सम्भव हुन नसकेको बेहोरा अवगत गराउँछु, पार्टी केन्द्रीय कार्यालयका सचिव श्रीराम ढकालले हस्ताक्षर गरेको पत्रमा लेखिएको छ। उक्त पत्रमा आयोगसँगको छलफलमा अध्यक्षद्वय नेपाल र दाहाल नै सहभागी हुन चाहेको उल्लेख छ। आयोगले दुवै पक्षका अध्यक्ष वा अध्यक्षले तोकेका प्रतिनिधि र निर्वाचन तथा कानुन विषय हेर्ने प्रतिनिधिसमेत ५५ जना उपस्थित गराइदिन माघ १४ गते दुवै पक्षलाई पत्र पठाएको थियो। दाहालनेपाल पक्षले थप समय मागेपछि आयोगले ओली पक्षबाट प्रतिनिधित्व गरेका सुवास नेम्बाङसहितका नेताहरूसँग अनौपचारिक छलफल चलायो। प्रमुख निर्वाचन आयुक्त दिनेशकुमार थपलियाले निर्वाचन तयारीका सम्बन्धमा हालसम्म गरेका प्रगतिबारे जानकारी दिएको प्रवक्ता राजकुमार श्रेष्ठले बताए। निर्वाचन आयुक्त ईश्वरीप्रसाद पौड्यालले तोकिएको मितिमा निर्वाचन सम्पन्न गर्न कुनै पनि कमी कमजोरी नहुने किसिमबाट तयारी गरिरहेको सुनाए। निर्वाचन सम्पन्न गर्न राजनीतिक दलहरूबाट पूर्णरूपमा सहयोग हुने अपेक्षा आयुक्त पौड्यालले राखेका थिए। पौड्यालले निर्वाचन गर्न राजनीतिक वातावरण बनाउनुपर्ने भन्दै आयोगले उपयुक्त समयमा नेकपाका दुवै पक्षसँग पुनः बैठकको आयोजना गर्ने बताएका थिए। ओली पक्षका प्रतिनिधि नेम्बाङले दल दर्ता प्रक्रिया र निर्वाचनका सबै कार्यक्रम अघि बढाउन आयोगलाई सुझाव दिएको बताए। अदालतले अर्कै आदेश गरेछ भने फरक कुरा हो, नत्र भने निर्वाचन आयोगलगायत हामी सबै निर्वाचनमा जुट्नुको विकल्प छैन, छलफलपछि नेम्बाङले पत्रकारसँग भने। आयुक्त पौड्यालले नेकपाका कुनै पनि पक्षलाई आधिकारिकता नदिइएको प्रस्ट गरे। दाजुभाइबीच झगडा भएको तर अदालतमा अंशबन्डाको मुद्दा नपरेको अवस्था हो, उनले भने। उनले नेकपाका दुवै पक्षले निर्वाचन आयोग ऐनअनुसार आधिकारिकताको दाबी नगरेको उल्लेख गरे। भने, उहाँहरूले नमागेको आधिकारिकता दिएर आयोगले पार्टी फुटाइदिने हो र ? नेम्बाङले भने दलको आधिकारिकताबारे आयोगले निर्णय गरिसकेको र त्यसअनुसार नै निर्वाचन कार्यक्रम अघि बढेको दाबी गरे। यसअघि आयोगले दुवै पक्षलाई आयोग ऐनको दफा ४४ अनुसार दल आधिकारिकताको दाबी गर्न पत्र पठाएको थियो। तर, दुवै पक्षले दफा ४४ अनुसार नभई दफा ५१ अनुसार विधान संशोधन र पदाधिकारी हेरफेरको पत्र पठाएको भन्दै आयोगले दुवै पक्षका कामलाई मान्यता नदिने निर्णय गरेको थियो। ओली पक्षले अर्का अध्यक्ष दाहालको कार्यकारी अधिकार खोसिएको र केन्द्रीय समिति विस्तार गरिएको पत्र आयोगमा पठाएको थियो भने दाहालनेपाल पक्षले ओलीलाई अध्यक्षबाट हटाएर नेपाललाई अध्यक्ष बनाइएको पत्र आयोगमा पठाएको थियो।"
"विदेशमा हन्डर, फर्किएर भट्टामा","महोत्तरी : गौशाला१० भरतपुरका ३९ वर्षीय जुलमी मुखिया धन कमाउन भनेर ६ वर्षअघि मलेसिया उडेका थिए। तर, वैदेशिक रोजगारीको कमाइले गरिबको बिल्ला फेर्ने उनको सपना अधुरै रह्यो। त्यसमाथि विदेश जाँदा लागेको ऋणको बोझले थिचेको छ। उनले तीन लाख ऋण चुक्ता गर्नु त छँदै छ, साँझबिहान हातमुख पनि जोर्नु छ। त्यही भएर उनी अहिले गाउँकै बाबा इँटा उद्योगमाश्रम बेचिरहेका छन्। महाजनबाट १ लाख ३० हजार ऋण लिएर एजेन्टलाई दिएँ। त्यसपछि उसले मलेसिया उडायो। तीन वर्षपछि काम गर्दैगर्दा दाहिने खुट्टा भाँचियो। ठूलो दशा लाग्यो, उनले भने, त्यहाँ काम गर्नै सकिनँ अनि फर्केर आएँ। खुट्टाको उपचारमै दुई लाख खर्च भयो। पछि आएर बूढीऔंलामा भित्रबाट घाउजस्तो देखापर्यो। खुट्टा फुलियो। जँचाउँदा कुष्ठरोग देखियो। एक वर्ष औषधि खाएँ। बल्ल ठीक भएको छु। विदेशमा कमाइ गर्दा उनले छोराछोरीलाई बोर्डिङमा पढाउँथे। आम्दानी गुमेपछि सरकारीमा पढाइरहनुपरेको छ। महाजनको ऋण कहाँबाट चुक्ता गर्ने ? छोराछोरीलाई कापीकिताब केले किन्ने ? लत्ताकपडा कहाँबाट लिएर आउने ?, उनले दुःखेसो पोखे, त्यसका लागि काम त गर्नै पर्छ। दुःख जति खेप्नुपरे पनि इमानदारीमै बाँच्छु। इँटाभट्टामा उनी मात्र होइन, उनका नाबालक छोराहरू १० र १२ वर्षका सुजित र अमित पनि काम गर्छन्। दुःखलाई जित्न विदेश गएँ। तर, त्यहाँबाट हारेरै फर्किनुपर्यो। अहिले इँटा बनाउने काम गर्दै छु, उनले भने, भनेअनुसार काम विदेशमा नदिएर एजेन्टले ठग्यो। खुट्टा टुटेपछि भाग्यले पनि छल्यो। जुलमी गाउँमा भाले बासेपछि ओछ्यानबाट उठ्छन्। छोराहरू सुजित र अमितलाई उठाउँछन्। टर्च बालेर छोराहरूलाई अगाडि लगाउँछन्। भुइँकुहिरो छिचोल्दै भोको पेटको जोहो गर्न उनीहरू इँटाभट्टामा छिर्छन्। सुजित र अमित अघिल्लो साँझ बुवाले मुछेर तयार गरेको गिलो माटो फर्मामा हाल्दै इँटा बनाउँछन्। बिहान साढे ९ बज्दा पाँच सय इँटा तयार पार्छन्। खाना खान हतारहतार घर जान्छन्। जुलमी इँटा उद्योग फर्किन्छन् भने सुजित र अमित पढ्न जनता आधारभूत विद्यालय विषसरपुर जान्छन्। जुलमी दिनभर माटो मुछ्न व्यस्त हुन्छन्। दिउँसो ४ बजे स्कुल छुट्टी भएपछि हतारिएर दाजुभाइ बुवालाई सघाउन भट्टामा आइपुग्छन्। उनीहरू साँझ ७ बजेसम्म थप पाँच सय इँटा तयार पारेर घर फर्किन्छन्। शनिबार र स्कुल छुट्टी भएको दिन सुजित र अमितको समय इँटा उद्योगमै बित्छ। गरिबी जीवन छ, के गर्ने? दिनमा नकमाए साँझ खान पुग्दैन, उनले भने। उनी साक्षर छैनन्। दुई छोरा र छोरीलाई भने पढाउन बल गरिरहेका छन्। सुजित ७ र उनका भाइ ६ कक्षामा पढ्छन्। छोरी पार्वती गौशालास्थित त्रिभुवन माविको कक्षा १० मा पढ्दै छिन्। पढ्न नपाएपछि जीवनमा धेरै दुःख भयो। त्यसैले पसिना बेचेर, पेट काटेर भए पनि छोराछोरीलाई पढाइरहेको छु, उनले भने, मैले त दुःख भोगें, भोगें, सन्तानले दुःख भोग्नु नपरोस्। माघफागुन इँटा बनाउने, पकाउने र बिक्री गर्ने मुख्य सिजन हो। यो इँटा उद्योगमा १५ दिनअघि एक खेप इँटा पकाइ भइसकेको छ। भट्टाबाट पाकेको इँटा निकाल्न कामदार व्यस्त छन्। अरू कामदार पनि वैदेशिक रोजगारीको चोट पाएकाहरू नै छन्। उनीहरू पनि नाबालक सन्तानसहित इँटा उद्योगमा कडा श्रम गरिरहेका छन्। भरतपुरकै अनितादेवी मुखिया पति सुखरुका लागि खाना लिएर बिहान १० बजे भट्टामा आइपुगिन्। उनले गाउँमा चामलवाला चामल बेच्न आएको सुनाइन्। चामलवालाले बजारभन्दा सस्तो छ, लिइहाल्नुस्। फेरि लकडाउन हुन्छ भनेको उनको भनाइ थियो। तर, सुखरुले भने, अब फेरि लकडाउन भयो भने मर्नुबाहेक अरू विकल्प रहँदैन। विदेशजाँदा लिएको ऋण बढेर १० लाख भयो। त्यही तिर्न अहिले इँटाभट्टामा काम गर्नुपरेको छ। उनी तीनपटक विदेश गए। तीनपटक नै कम्पनी टुट्यो, उनले भने, अहिले दिनभर इँटा पथाई गर्दा पनि साहुले मागेको बेला कमाएको रकम दिँदैन। त्यतिखेर लास्टै मन दुख्छ। बिहानको १०ः४३ बज्दै थियो।अर्का स्थानीय धड्कन मुखियाकी पत्नी सविताकुमारी खानासँगै साना छोराछोरी लिएर आइपुगिन्। धड्कन हात धोएर खाना खान लागे। उनीहरूका ५ देखि १० वर्षका चार सन्तानले सुकेका इँटा ओसारेर थाक लगाउन थाले। धड्कन पनि विदेशबाट हन्डर खाएर तीन वर्षअघि घर फर्किएका हुन्। कतार गएको १९ महिनामै उनी नेपाल फर्किनुपर्यो। कम्पनी नै बन्द भयो। यहाँजस्तो अर्कोमा गएर काम गर्न विदेशमा पाइँदैन, उनले भने, कर्जा लिएर कमाउन विदेश गएँ, त्यहाँ कमाइ के हुनु ऋण बोकेरै फर्किएँ। कम्पनीले काम नदिएपछि खान, बस्न त के पानी पाउन पनि मुस्किल भएपछि घर फर्किनुपरेको उनले सुनाए। हामी गरिबलाई एजेन्टले ठग्यो। राम्रो कम्पनी भनेर पठायो। त्यहाँ पुग्दा भनेजस्तो हुँदै भएन, उनले भने। उनले गत चैतमा भारतको पन्जाब जाने योजना बनाएका थिए। तर, कोरोना भाइरसको महामारीका कारण लकडाउन भएपछि उनी जान पाएनन्। यहाँका स्थानीय प्रायः रोजगारी गर्न ६ महिना भारत पस्छन् र ६ महिना गाउँकै इँटा उद्योगमा काम गर्छन्। ७८ महिनाको लकडाउनले मर्नु न बाँच्नुको अवस्थामा पुर्यायो, उनले भने, अहिले दिनरात इँटाभट्टामा काम गर्नुपरिरहेको छ। दुःख गरेर भए पनि उनले चारै बच्चालाई स्कुल पठाइरहेका छन्। धड्कन बोलिरहेकै बेला घुम्टो ओढेर २५ वर्षीया मधु मुखिया इँटा उद्योगमा आइपुगिन्। उनले डेढ वर्षकी छोरी नेहालाई बोकेकी थिइन्। टाउकोमा खाना बोकेकी थिइन्, इँटा पथाई गरिरहेका पति जितेन्द्रका लागि। उनीसँगै पछि थिए, तीन वर्षीय छोरा रामजी। जितेन्द्र खाना खाएपछि इँटा बनाउन माटो मुछ्न थाले। मुछेर राखेको माटोमा फर्मा लगाएर उनकी पत्नीले इँटा बनाउन थालिन्। तीन वर्षका रामजी घरी सुकेको इँटा ओसार्थे त घरी पानी जमेको खाल्टो किनारमा पुग्थे। छोरी नेहा आमाछेउ भुइँमा खेलिरहेकी थिइन्। कतिपय सुत्केरी महिला नवजात शिशुसहित इँटाभट्टामै रात काट्न बाध्य छन्। नजिकै घर भएकाहरू भने साँझ फर्किने गरेको इँटा उद्योगका मुन्सी अनिल श्रेष्ठले बताए। श्रेष्ठका अनुसार केही परिवार उद्योगमै बस्ने गरेका छन्। ठूलो मान्छेलाई मात्र काममा लगाउने गरेको उनको दाबी छ। कानुनी रूपमा बालश्रमिक राख्न पाइँदैन। इँटा उद्योगमा त बालबालिका लानु नै जोखिमपूर्ण हुन्छ। त्यहाँ धूलो, धुवाँको प्रदूषण हुन्छ। त्यसको नकारात्मक असर बच्चाहरूमा पर्छ, मानवअधिकारकर्मी अजयकुमार साहले भने, राज्यले गरिब बालबालिका र उनीहरूको परिवारका लागि सहयोगका कार्यक्रम ल्याउनुपर्छ। गौशालाका मेयर शिवनाथ महतोले बाल संरक्षणमा क्रियाशील संस्थासँग मिलेर तुरुन्त उद्योगमा काम गरिरहेका बालबालिकालाई उद्धार गरिने। इँटा उद्योगमा मैले तीनपटक निरीक्षण गरेको छु, मेयर महताले भने, म जाँदा कुनै बच्चा काम गरेको भेटिँदैन। प्रदेश २ को नीति आयोगको एक प्रतिवेदनअनुसार यहाँ गरिबीको दर उच्च छ। मानव विकास सूचकांक खस्किएको छ। प्रदेश २ मा बहुआयामिक गरिबीको दर ४८ प्रतिशत रहेको नीति आयोगका उपाध्यक्ष डा भोगेन्द्र झाले बताए। गाँस, बास, कपासको समस्या र बिरामी हुँदा उपचार गराउन नसक्ने नागरिक बहुआयामिक गरिबीको सूचीमा पर्छन्, उपाध्यक्ष डा झाले भने। २०६८ को जनगणनाअनुसार प्रदेश २ को जनसंख्या ५४ लाख ४ हजार १ सय ४५ छ। यसमध्ये २५ लाख ९ हजार ३ सय ९८ जना गरिबीको रेखामुनि छन्।"
थन्किएको बजेट तानेर खोपमा,"काठमाडौं : सरकारले सबै नागरिकलाई कोभिड१९ विरुद्धको खोप निःशुल्क उपलब्ध गराउने भनेपछि अर्थ मन्त्रालय बजेटको जोहो गर्ने चटारोमा छ। अर्थमन्त्री विष्णुप्रसाद पौडेलले बजेटको व्यवस्था भइसकेको भने पनि विभिन्न शीर्षकमा छुट्याइएको बजेट काट्ने काम भइरहेको मन्त्रालयका अधिकारीले बताएका छन्। खोप किन्नुपर्ने अवस्था आयो भने अन्य कुनै शीर्षकबाट कटौती गरेर पनि बजेट व्यवस्था गर्नुपर्छ भन्ने सैद्धान्तिक सहमति भएको थियो, मन्त्रालयका बजेट तथा योजना महाशाखा प्रमुख धनीराम शर्माले भने। त्यहीअनुसार बजेट रकमान्तर गर्ने प्रक्रिया अघि बढाइएको मन्त्रालयले जनाएको छ। काम नगरेका आयोजनाको बजेट तानेर खोप किन्ने, ढुवानी गर्ने र लगाउने काममा खर्च व्यवस्थापन गर्ने काम भइरहेको मन्त्रालयले बताएको छ। अझै कति खोप किन्नुपर्ने भनेर स्पष्ट भइनसकेको मन्त्रालयका अधिकारी बताउँछन्। खोप निःशुल्क उपलब्ध गराउने वा किन्न आर्थिक सहायता लिने विषयमा सरकारले विभिन्न तहबाट दातृ मुलुकसँग छलफल गरिरहेको छ। कोरोना भाइरसविरुद्ध अन्तर्राष्ट्रिय मानवीय सहायता परिचालन हुने आशामा नेपालजस्तै धेरैजसो गरिब मुलुकले आन्तरिक स्रोतबाट बजेट छुट्याएका छैनन्। बहुपक्षीय दातृ निकायले पनि गरिब र गम्भीर जनस्वास्थ्य समस्या भोगिरहेका मुलुकलाई महामारी नियन्त्रण, उपचार र पुनरुत्थानमा सहायता दिँदै आएका छन्। विश्व बैंक, एसियाली विकास बैंकजस्ता ठूला बहुपक्षीय दातृ निकायले ठूलो रकम विकासशील मुलुकमा खोप उपलब्ध गराउन खर्चने भनिसकेका छन्। विश्व बैंकले विकासोन्मुख मुलुकलाई खोप किन्न र नागरिकमा त्यसको प्रयोग गर्न १२ अर्ब अमेरिकी डलर बजेट छुट्याएको छ। यो रकम उक्त संस्थाले आउँदो मध्य असारसम्म खर्च गर्ने भनेको १ खर्ब ६० अर्ब डलरको कोभिड रेस्पोन्स प्याकेजअन्तर्गतको हो। एसियाली विकास बैंकले पनि विकासशील सदस्य राष्ट्रहरूलाई खोप उपलब्ध गराउन २ करोड डलर छुट्याएको छ। यस्ता सहायता लिने र नपुग रकम सरकारको ढुकुटीबाट खर्चने मन्त्रालयले बताएको छ। मन्त्री पौडेलले जति पैसा खर्च भए पनि जोहो गर्ने बताइसकेका छन्। खोप किन्न मात्रै होइन, यसको भण्डारण, ढुवानीदेखि खोप लगाउनमा पनि पैसा खर्च हुन्छ। त्यस्तो पैसाचाहिँ सरकारको आन्तरिक कोषबाटै खर्च हुने हो। यसका लागि पैसा जोहो गर्न यो वर्ष त्यति धेरै गाह्रो नपर्ने मन्त्रालयका अधिकारी बताउँछन्। यो वर्ष धेरैजसो पूर्वाधार परियोजनाको ठेक्का प्रक्रिया नै अघि नबढेका कारण सरकारसँग पर्याप्त बजेट बचत छ। नेपाल राष्ट्र बैंकको प्रतिवेदनअनुसार मंसिर मसान्तसम्म सरकारका विभिन्न खातामा २ खर्ब ४५ अर्ब ७० करोड रुपैयाँ मौज्दात छ। यसबाहेक पनि सरकारले आन्तरिक बजारबाट ठूलो पैसा ऋणको रूपमा उठाउँदै छ। उता, पुराना ऋण तिर्न बजेटमा छुट्याएको पैसासमेत १० प्रतिशत हाराहारी मात्र खर्च भएको मन्त्रालयले बताएको छ। यस्तो अवस्थामा सरकारलाई पैसा जोहो गर्न समस्या नपर्ने अर्थमन्त्रीका प्रेस सल्लाहकार भुवन केसीले बताए। मन्त्रीज्यूले स्रोत सुनिश्चितता भइसकेको भन्नुभएको छ, केसीले भने। बरु कुनकुन शीर्षकको पैसा तान्ने भनेर विभिन्न विकासे मन्त्रालय र परियोजनासँग छलफल भइरहेको मन्त्रालयले बताएको छ।"
संसद् पुनर्स्थापना कांग्रेसको गन्तव्य : नेता पौडेल,"मेलम्ची : नेपाली कांग्रेसका वरिष्ठ नेता रामचन्द्र पौडेलले नेपाली कांग्रेसको मन्तव्य एउटै भएकाले अलमल नगरी असंवैधानिक कदमको विरुद्धमा लाग्न कार्यकर्तालाई आग्रह गरेका छन् । नेपाली कांग्रेस क्षेत्र नम्बर२, सिन्धुपाल्चोकले शनिबार मेलम्ची बजारमा गरेको सभालाई सम्बोधन गर्दै नेता पौडेलले संसद विगठन असंवैधानिक कदम भएकाले यसको विरुद्ध सशक्त आन्दोलन गर्न कार्यकर्तालाई आह्वान गरेका हुन् । उनले संसद विगठन असंवैधानिक कदम भन्ने कांग्रेसको मन्तव्य भएकाले संसद पुनस्र्थापना यसको गन्तव्य भएको स्पष्ट पारे । मुलुकलाई भुमरीमा पारेर आफूलाई सांसद हुन हतार नभएको उनले बताए । नेपाललाई विपदको भूमरीमा पर्न नदिन अदालतको महत्वपूर्ण भूमिका रहन्छ, पौडेलले भने, अदालतले असंवैधानिक कदमको विरुद्ध संविधान रक्षाको पक्षमा निर्णय गर्नेछ भन्ने विश्वास छ । कार्यक्रममा कांग्रेस केन्द्रीय सदस्य गगनकुमार थापाले खेलको मैदान नै नरहे जित्ने ठाउँ पनि नरहने बताए । उनले तत्काल चुनाव भए कांग्रेसलाई केही फाइदा हुने भएपनि लोकतन्त्र धरापमा पर्ने भएकाले संसद पुर्नस्थापनाको पक्षमा कांग्रेसले आन्दोलन गर्नुपरेको धारणा राखे । मुलुकमा सेटिङको शासन नभई संविधानको शासन भएकाले ओलीले गरेको संवैधानिक कू को विरुद्धमा अदालतको निर्णय आउने विश्वास व्यक्त गरे । अदालत स्वतन्त्र छ, स्वच्छन्द होइन, थापाले भने, पञ्चायत कालमा पनि जनताको पक्षमा निर्णय दिने अदालतले पक्कै सर्वोच्च हुनुको मान राख्नेछ भन्ने हामीलाई विश्वास छ । उनले राष्ट्रपतिले संस्थाको सम्मान नगर्दा सडकबाट चुनाव लड्न आह्वान गर्नुपरेको स्मरण गर्दै अदालतका श्रीमानहरुलाई संस्थाको सम्मानमा आँच आउने निर्णय गरेका कारण त्यसै भन्ने अवस्था आउँदैन भन्नेमा आफूहरु विश्वस्त रहेको धारणा राखे । राष्ट्रपति रानी बन्न खोज्दा र सरकारले थुप्रै पटक गल्ती गर्दा संसदमा कांग्रेस सांसदले विरोध गर्दा पनि प्रचण्डमाधव पक्षका सांसदले आँखा चिम्लिएको परिणाम संसद विगटन जस्तो असंवैधानिक कदम मुलुकले व्यहोर्नु परेको थापाको दाबी थियो । उनले नेकपाका दुबै पक्षले सूर्य चुनाव लिन खोजेको प्रसंग कोट्याउँदै सूर्य जता गएपनि कांग्रेसलाई फरक नपर्ने बताएका थिए । सूर्य लाग्ने ठाउँमा एकातिर बादल मडारिएको छ, अर्को तिर प्रचण्ड गर्मी छ, थापाले भने, बादल र प्रचण्ड गर्मीके राप छल्न अब जनता रुखको छहारीमा आउनेछन् । उनले संसद पुर्नस्थापनापछि संवैधानिक रुपमा हुने चुनावको तयारीमा लाग्न कार्यकर्तालाई आग्रह गरे । सभामा राप्रपा र नेकपा छाडेर कांग्रेस प्रवेश गर्ने स्थानीयलाई पौडेल, थापा, जिल्ला सभापति विकास लामा र क्षेत्रीय सभापति आइतमान तामाङले स्वागत गरे । राप्रपाका जिल्ला नेता गणेशविक्रम सिलवाल, मेलम्ची नगर समितिका अध्यक्ष किरणदीप खड्का लगायत कांग्रेसमा प्रवेश गरेका छन् ।"
"'अब घुँडा टेक्नुपर्ने अवस्था छैन, मेरो नेतृत्वमा जनतालाई धोका हुँदैन'","चितवन : प्रधानमन्त्री केपी ओलीले सन् २०२१ भित्रमै नेपालबाट कोरोना भगाउँने बताएका छन् । शनिबार चितवनमा आयोजित नेपाल कम्युनिस्ट पार्टी (नेकपा) ओली समूहको सभालाई सम्बोधन गर्दै ओलीले यस्तो बताएका हुन् । कठिनाइ झेलेर काम गर्नेलाई तीन महिनाभित्र खोप लगाउने काम सम्पन्न गर्नेछौँ, ओलीले सभालाई सम्बोधन गर्दै भने, २०२१ भित्र सम्पूर्ण जनतालाई खोप लगाएर कोभिड१९ लाई नेपालबाट भगाउँछौँ । बाँकी विश्वले पनि भगाउँछ भन्ने विश्वास छ । एक वर्षसम्म देशको विकासमा कोरोना भाइरसले अवरोध गरेको र अब तीब्र गतिमा विकास हुने उनको भनाइ छ । यो देश प्राकृतिक हिसाबले सुन्दर मात्र होइन खनिजले भरिपूर्ण छ, ओलीले भने, कोभिडले अलिकति असर गरेको छ तर अब देशको विकास तीब्र गतिले गर्न सकिन्छ । ओलीले केही वर्षमै जनताले अनुभूत गर्नेगरी विकास हुनेसमेत दाबी गरे । दाजुभाइ, दिदीबहिनीहरु ढुक्क हुनुहोस् । देशको विकास गरेरै छोडिन्छ, केही वर्षभित्रै जनताले अनुभूत गर्नेगरी विकास हुन्छ, उनले भने । जस्तोसुकै कठिन परिस्थितिमा पनि आफूले घुँडा नटेको भन्दै ओलीले नेपालको स्वाभिमानका लागि आफूले अगुवाई गर्ने दाबी गरे । ओेलीले अब घुँडा टेक्नुपर्ने अवस्था नभएकाले नेपालको स्वाभिमान माथि उठ्ने र जनताले धोका नपाउने बताए । निरंकुश राजतन्त्र हुँदा घुँडा टेकिएन । पञ्चायती तानाशाही हुँदा घुँडा टेकिएन । कुनै अवस्थामा घुँडा टेकिएन, ओलीले भने, नेल, हत्कडी लगाएर गोलघरमा थुन्दा घुँडा टेकिएन । अब घुँडा टेक्नुपर्ने कुनै आवश्यकता र अवस्था छैन । नेपालको स्वाभिमानलाई माथि उठाइन्छ साथीहरु ढुक्क हुनुस् । दाजुभाइ दिदीबहिनी ढुक्क हुनुहोस् । ओलीले देशको रक्षा आफ्नै नेतृत्वमा हुने भन्दै जनतालाई धोका नदिने बताए । तपाईंहरुले धोका पाउनुहुन्न, देशको राष्ट्रियता रक्षा, राष्ट्रिय हितको रक्षा, देशको स्वाधिनताको सही अर्थमा रक्षा र प्रयोग, देशको जमिनको रक्षा अहिलेको नेतृत्व र अहिलेको सरकारले गर्नेछ, ओलीले भने, त्यसको अगुवाई मैले गर्नेछु तपाई्रहरु ढुक्क हुनुस् । ओलीले चुनाव हुँदैन भन्ने कुराका पछाडि नलाग्न आग्रह गर्दै तोकिएकै मितिमा चुनाव हुने दाबी गरे । उनलेआत्मविश्वासका साथ अगाडि बढ्न सबैलाई अनुरोध गर्दै यस्तो बताएका हुन् । चितवनमा चुनाव अगाडि फेरि शनिबारको सभामा सहभागी भन्दा दुई गुणा बढी जनताको सहभागीतामा सभा हुने र त्यहाँ आफू उपस्थित हुने प्रतिवद्धतासमेत ओलीले जनाए । सभालाई गृहमन्त्री रामबहादुर थापा बादललगायतले सम्बोधन गरेका छन् । भरतपुर महानगरकी मेयर रेणु दाहालप्रति व्यङ्ग्य गर्दै ओलीले यत्ति ठूलो जनसभामा मेयर खोइ भनेर प्रश्न गरे । यस महानगरपालिकामा अलिअलि मतपत्र च्यातेर जिते पनि यहाँका जनताले भोट त दिएकै थिए । खोइ तपाईंहरुको मेयर ?, ओली भने, तपाईंहरु यहाँ हुनुहुन्छ तर मेयर खोई । सायद मेयर पिकनिक खान जानु भयो होला ! उनले मेयर रेणुलाई तपाईंहरु काम गर्दै गर्नुहोस् हामी विकास गछौँ भन्ने जवाफ दिएका छन् ।"
चुनाव भए कांग्रेस जनतामा जान तयार छ : डा रामशरण महत,"नुवाकोट : संसद् विघटनको विरोधमा आन्दोलनरत नेपाली कांग्रेसका नेता डा रामशरण महतले देशमा चुनाव हुने निश्चित भएको अवस्थामा कांग्रेस चुनावबाट पछाडि नहट्ने बताएका छन्। डा महतले देशमा संविधान अनुसार राज्य सञ्चालन हुनुपर्छ भन्ने मान्यतामा कांग्रेस रहेको उल्लेख गर्दै विधिको शासन र स्थायी शान्ति तथा संविधानको संरक्षणका लागि कांग्रेस सदा क्रियाशील रहने बताए। नुवाकोटको विदुरमा शनिबार प्रेस युनियनद्वारा आयोजित पत्रकार सम्मेलनमा पूर्व अर्थमन्त्री समेत रहेका डा महतले कांग्रेसले संसद् विघटनलाई गैह्र संवैधानिक भनिरहेको अवस्थामा देशमा चुनाव हुने स्थिति सिर्जना भएमा कांग्रेस जनतासँग अनुसमोदनका लागि आफ्ना एजेण्डाहरुसहित जाने बताए। कानुन तथा संविधानको संरक्षणका लागि कांग्रेस क्रियाशील रहेको उल्लेख गर्दै डा महतले नेकपाभित्रकै विवादका कारण संसद विघटन हुन पुगेको आरोप लगाए। डा महतले देशमा कानुनको संरक्षणका लागि जो कोहीले अदालतको ध्यानाकर्षण गर्न सक्ने भए पनि कानुन अनुसार गरिएका सर्वोच्च अदालतको निर्णय सर्वस्वीकार्य हुने बताए। उनले कसैले पनि कानुनभन्दा माथि रहेर अदालतलाई हस्तक्षेप गर्न नसक्ने उल्लेख गर्दै अदालतबटसमेत कानुनको संरक्षणका लागि उचित निर्णय नै आउने विश्वास व्यक्त गरे। 'कांग्रेस देशमा संसद् पुर्नस्थापना हुनु पर्छ भनेर आन्दोलनरत छ। तर, देशमा चुनाव हुने निश्चित भएमा कांग्रेस सहभागी हुन्छ', उनले भने, 'अहिलेको अवस्थामा देश आइपुग्नु नेकपाभित्रैको सत्ता प्राप्तिको लडाइँ हो। यसले संविधानमाथि प्रहार भएको छ।' उनले सत्तारुढ दलभित्रैको विवादले देश र संविधानमाथि आक्रमण भएको टिप्पणी गरेका छन्। सरकारको कदमको विरोध गर्ने क्रममा डा महतले कांग्रेसले कम्युनिष्टको सत्तालिप्साको खुलेरै प्रतिवाद गर्ने पनि बताए। 'अरुलाई सत्ता लोलुपताको आरोप लगाउने कम्युनिष्ट नै को प्रधाननमन्त्री हुने भन्ने लडाइँले संविधानमाथि आक्रमण भएको हो। प्रधानमन्त्री केपी शर्माओलीले गरेको प्रतिनिधि सभा विघटन गैरसंवैधानिक भएकोले पार्टी अहिले आन्दोलनमा छ', उनले भने, ' अब संविधान र लोकतन्त्रको रक्षाका लागि कांग्रेसले निर्णायक आन्दोलन गर्ने छ। सरकारले चालेको कदमविरुद सबै नेपाली एकजुट भएर अघि बढ्नुपर्ने अहिले आवश्यकता हो।'"
मध्यपुर थिमि नपामा बोलाइयो कार्यपालिका बैठक,"भक्तपुर : मेयर र प्रमुख प्रशासकीय अधिकृतबीचको विवादले करिब २ महिना अवरुद्ध भएको भक्तपुरको मध्यपुर थिमि नगरपालिकाको कार्यपालिका बैठक आइतबार बोलाइएको छ। कार्तिक महिनामा पछि आइतबार पहिलोपटक मध्यपुर थिमि नपाको कार्यपालिका बैठक बोलाइएको हो। नपाका मेयर मदनसुन्दर श्रेष्ठको निर्देशनमा प्रमुख प्रशासकीय अधिकृत चुरामणि पन्थीले विविधसहित ७ वटा एजेन्डा तोकेर आइतबारको लागि कार्यपालिका बैठक बोलाएका हुन्। कार्यपालिका सदस्यलाई काटिएको पत्रअनुसार बैठकको पहिलो एजेन्डामा योजनाको भुक्तानीबारे उल्लेख छ। त्यस्तै नगरपालिकाको बस्ती विकास तथा जग्गा एकीकरण ऐन २०७७ दफा ४ (१) को (घ) र (झ) बमोजिम सदस्य मनोनयनबारे, घर मुआब्जा र तथा क्षतिपूर्तिबारे, नवदुर्गा क्षमापूजाबारे, वडा कार्यालयहरुको निर्माणबारे र हनुमन्ते जग्गा एकीकरण आयोजना र बहाखाबजार सडक विस्तारबारे समेत बैठकका एजेन्डा रहेका छन्। स्थानीय तह सञ्चालन ऐन २०७४ ले कार्यपालिकाको बैठक महिनामा एकपटक बस्नुपर्ने व्यवस्था गरेको छ। त्यस्तै प्रत्येक स्थानीय तहले वर्षमा दुईपटक नगरसभाको आयोजना गर्नुपर्ने बाध्यात्मक व्यवस्थासमेत उक्त ऐनमा गरिएको छ। तर मध्यपुर थिमि नपामा मुस्किलले वर्षमा एउटा नगरसभा हुँदै आएको छ। त्यसमाथि पछिल्लो पटक करिब ४ महिनापछि बल्ल कार्यपालिका बैठक बस्न लागेको हो। मेयर र प्रमुख प्रशासकीय अधिकृतबीचको पानी बाराबारको अवस्थाले नगर क्षेत्रका ज्येष्ठ नागरिक, एकल महिला तथा अपांगता भएकाहरुलगायतले चालू आवको चौमासिक सामाजिक सुरक्षाभत्ता नपाउँदासमेत नगर कार्यपालिकाको बैठक बसेको थिएन। मेयर श्रेष्ठले भनेबमोजिम काम गरेका उपभोक्ता समितिले महिनौं भुक्तानी नपाउँदा पनि ती उपभोक्ता समितिलाई भुक्तानी दिन मेयर श्रेष्ठले कार्यपालिकाको बैठक बोलाएनन्। नपाका उपमेयर अञ्जनादेवी मधिकर्मी र २ जना वडा अध्यक्ष क्रमशः २ वडाका राम थापामगर र ३ वडाका प्रेम कुटुसहित ८ जना सदस्यहरुले कार्यपालिका बैठक बोलाउन मेयर श्रेष्ठसमक्ष पटकपटक आग्रह गर्दा पनि बैठक बोलाइएन। यसअघि गएको कार्तिक ६ र २३ गते नपाका मेयर श्रेष्ठ आफैले पत्र काटेर कार्यपालिका बैठक बोलाएका थिए। नपाका पूर्वप्रमुख प्रशासकीय अधिकृत उद्धवप्रसाद रिजालले मेयर श्रेष्ठले मनोमानी रुपमा आफ्नो मान्छे राखेर खडा गरिएको नक्कली उपभोक्ता समितिलाई योजनाको पेश्की तथा भुक्तानी दिन इन्कार गरेपछि नपामा गतिरोध उत्पन्न भएको थियो। दसैंको मुखमा मेयरका खल्ती व्यक्ति अध्यक्ष भएको नक्कली उपभोक्ता समितिलाई पेश्की नदिएको आरोप लगाउँदै मेयर श्रेष्ठले प्रमुख प्रशासकीय अधिकृत रिजाललाई मन्त्रालय फिर्ता पठाएको भन्दै कार्तिक ७ गते फूलपातीको दिन पत्रकार सम्मेलनसमेत गरेका थिए। यसअघि कार्तिक ६ गते मेयर श्रेष्ठ आफैले पत्र काटेर कार्यपालिकाको बैठक बोलाएका थिए। जुन बैठकको एजेन्डा नै प्रमुख प्रशासकीय अधिकृतलाई कारबाही गर्ने उल्लेख थियो। मेयर श्रेष्ठले आफ्नो व्यक्तिगत रिसइबी लिएर नपाको कार्यपालिकाको बैठक नै एक कर्मचारीमा केन्द्रित गर्न लागेपछि दुईतिहाइभन्दा बढी सदस्य रहेका नेपाली कांग्रेसबाट निर्वाचित जनप्रतिनिधिहरु बैठकमा उपस्थित भएनन्। उक्त बैठकमा सहभागी नहुन कांग्रेस मध्यपुर थिमि नगर समितिले आफ्ना नगर कार्यपालिका सदस्यहरुलाई ह्वीप नै जारी गरेको थियो। कांग्रेसका उपमेयरसहित १५ जना कार्यपालिका सदस्य बैठकमा उपस्थित नभएपछि प्रमुख प्रशासकीय अधिकृत रिजाललाई मन्त्रालय फिर्ता गर्ने मेयर श्रेष्ठको उद्देश्य पूरा भएन। तैपनि उनले भोलिपल्ट कार्तिक ७ गते एकलौटी ढंगले सीमित सञ्चारकर्मीहरु बोलाएर पत्रकार सम्मेलन गरी प्रमुख प्रशासकीय अधिकृत रिजाललाई मन्त्रालय फिर्ता पठाएको घोषणा गरे। तर नपाका प्रवक्ता एवं वडा नं २ का अध्यक्ष राम थापामगरले प्रेस विज्ञप्ति नै जारी गरी प्रमुख प्रशासकीय अधिकृत फिर्ता पठाउनेबारे नपाले कुनै निर्णय नगरेको जनाए। मेयर मदनसुन्दर श्रेष्ठ र पूर्वप्रमुख प्रशासकीय अधिकृत रिजालबीचको विवादले मध्यपुर थिमि नपा ५५ दिनसम्म प्रमुख प्रशासकीय अधिकृतविहीन रह्यो। मन्त्रालयले मेयर एक्लैको निर्णयले आफ्नो कर्मचारी फिर्ता गर्न अस्वीकार गरेको थियो। त्यसपछि मेयर श्रेष्ठले पुनः आफैले पत्र काटेर कार्तिक २३ गते कार्यपालिकाको बैठक बोलाए। उक्त बैठकमा कांग्रेसका १५ जनामध्ये ७ जना कार्यपालिका सदस्यको उपस्थितिमा बहुमत पुर्याएर प्रमुख प्रशासकीय अधिकृत रिजाललाई फिर्ता गर्ने निर्णय गरिएको थियो। नगर कार्यपालिकाले कार्तिक २३ गते उक्त निर्णय गरे पनि मध्यपुर थिमि नपाले मंसिर ३० गतेमात्रै नयाँ प्रमुख प्रशासकीय अधिकृत पाएको थियो।नयाँ प्रमुख प्रशासकीय अधिकृतको रुपमा चुरामणि पन्थी पुस २ गते नपामा हाजिर भए तर उनले पनि मेयर श्रेष्ठले मनोमानी ढंगले गठन गरेको नक्कली उपभोक्ता समितिलाई भुक्तानी दिन स्वीकार गरेनन्। उनले सामाजिक सुरक्षा भत्ता भने वितरण गरे। त्यस्तै अनलाइन नक्सापास कार्यलाई सुचारु गरे। मेयर श्रेष्ठले प्रमुख प्रशासकीय अधिकृतको रुपमा रिजाल बहाल हुँदाहुँदै पनि नपाको कुनै पनि प्रशासकीय काम कारबाहीमा पहुँच हुन दिएनन्। अनलाइन नक्सापासमा रिजालको युजर नेम र पासवर्डसमेत हटाउन लगाए। नगरवासीबाट धेरै गुनासो आएपछि अनलाइन नक्सापासमा मेयर श्रेष्ठले आफ्नै युजरनेम र पासवर्ड हाले। ऐनविपरीत धमाधम नक्सापास गरे। मेयर श्रेष्ठले नपामा रिजालको ठाउँमा अर्को नयाँ प्रमुख प्रशासकीय अधिकृत आउनेवित्तिकै उपभोक्ता समितिले भुक्तानी पाउने दावी गर्दै आएका थिए। तर नयाँ प्रमुख प्रशासकीय अधिकृत पन्थीले पनि रिजालकै भाषा बोलेपछि मेयर श्रेष्ठ पुनः पछि हट्न बाध्य भए। उनले पन्थीसामु पटकपटक ती नक्कली उपभोक्ता समितिका फाइल सदर गर्न अघि सार्दा पनि विवादित विषयमा आफू सहभागी नहुने अडान लिँदै आए। प्रमुख प्रशासकीय अधिकृत पन्थीले आफू आउनुअघिको विवादित विषयको टुंगो नगर कार्यपालिकाले लगाउनुपर्ने भनी आफूले सुझाव दिँदै आएको जानकारी दिए। पन्थीले गैरकानुनी काम नगर्ने अडान लिएपछि मेयर श्रेष्ठ आफ्नै खल्तीका उपभोक्ता समितिको थप दबाबमा परे। उनले आफ्नो खल्तीका मान्छे राखेर ६ वटा योजनाको उपभोक्ता समिति गठन गरेका थिए। यी उपभोक्ता समितिले नपासँग कुनै योजना सम्झौता गरेको थिएन तर मेयर श्रेष्ठको मौखिक आदेशमा धमाधम काम गरेका थिए। मेयर श्रेष्ठको मनोमानीअनुसार गठित उपभोक्ता समितिले काम गरेको योजनाहरुमा वडा नं ५ स्थित नेपाल कोरिया मैत्री नगरपालिका अस्पतालको तला थपा सबैभन्दा बढी बजेटको रहेको छ। यस योजनाको बजेट ९९ लाख ९१ हजार रुपैयाँ रहेको छ। एक करोडभन्दा माथि भएपछि ठेक्का दिनुपर्ने नियम छल्न मेयर श्रेष्ठले रामकाजी श्रेष्ठको अध्यक्षतामा उपभोक्ता समिति गठन गरी उक्त योजना अघि बढाएका थिए। त्यस्तै लुमन श्रेष्ठको उपभोक्ता समिति गठन गरी ७४ लाख ९० हजार रुपैयाँ बजेटमा वडा नं ८ स्थित बोडे लाय्कु दरबार पुनर्निर्माण अघि बढाइएको थियो। मेयर श्रेष्ठले आफ्नो जन्मथलो वडा नं ४ मा मात्रै ४ वटा योजना मौखिक आदेशले सञ्चालन गरेका थिए। जुन योजनाहरुमा ६९ लाख ७० हजार रुपैयाँ बजेटको कयाकुता हिटी फल्चा तथा पुखु पुनर्निर्माण, ६२ लाख ४९ हजार रुपैयाँ बजेटको कोरियन अस्पताल अगाडिको सडक सुधार, ४९ लाख २५ हजार रुपैयाँको विष्णुवीर मन्दिर फल्चा पुनर्निर्माण र २५ लाख ८८ हजार रुपैयाँ बजेटको शंखधर पार्कमा रिटेनिङ वाल निर्माण रहेका छन्। यी योजनाको उपभोक्ता समितिको अध्यक्षहरुमा क्रमशः कृष्णसुन्दर श्रेष्ठ, विशाल श्रेष्ठ, सुरोज खिमु श्रेष्ठ र रोमन श्रेष्ठ रहेका छन्। भुक्तानी दिन स्वीकार्य छैन : कांग्रेस हिजो यही उपभोक्ता समितिलाई भुक्तानी दिने विषयमा प्रमुख प्रशासकीय अधिकृत र मेयरबीच विवाद भएको थियो। अहिले फेरि तिनै उपभोक्ता समितिलाई भुक्तानी दिने बैठकको एजेन्डा बनाइएपछि नेपाली कांग्रेसबाट निर्वाचित कार्यपालिका सदस्यहरुले त्यसमा विमति जनाउने भएका छन्। उनीहरुले काम भएकै वा गरेकै आधारमा नपासँग वैधानिक रुपमा योजना सम्झौता नभएका उपभोक्ता समितिलाई कुनै पनि हालतमा त्यत्तिकै भुक्तानी दिन स्वीकार्य नभएको स्पष्ट गरेका छन्। नपाका प्रवक्ता एवं वडा नं २ का अध्यक्ष थापामगरले हिजो पनि नक्कली उपभोक्ता समितिलाई भुक्तानी दिन हुन्न भनेर अडान लिएको र भोलि पनि लिने बताए। मेयरज्यूले भनेअनुसार काम नै भएको हो भने प्राविधिकसहितको समिति बनाएर त्यसको छानबिन गर्नुपर्छ, उनले भने, उक्त समितिले दिएको प्रतिवेदनको आधारमा अब उप्रान्त मेयरज्यूले आफूखुसी र मनोमानी योजना बाँड्ने र खल्तीका मान्छे राखेर उपभोक्ता समिति गठन नगर्ने सर्तमा मात्रै भुक्तानी दिने प्रक्रिया अघि बढाउनुपर्छ। मेयर श्रेष्ठको अवैधानिक र मनोमानीलाई कांग्रेसले साथ दिन नसकिने प्रवक्ता थापामगरको भनाइ थियो। उनले आइतबार कार्यपालिका बैठक बोलाउनेबारे मेयर श्रेष्ठले आफूहरुसँग कुनै सल्लाह र परामर्श नगरेकोसमेत जानकारी दिए। मेयरज्यूले आइतबारको बैठकबारे हामीसँग कुनै सल्लाह, समन्वय र परामर्श गर्नुभएन, उनले थपे, उपमेयरसहित हामीले पटकपटक कार्यपालिका बैठक बोलाउन आग्रह गर्दा भने कुनै सुनुवाइ भएन। तर मेयर श्रेष्ठले कांग्रेसकै अर्को समूहसँग भने परामर्श गरेर कार्यपालिकाको बैठक बोलाएको खुलेको छ। कांग्रेस मध्यपुर सभापति सुरेन्द्र श्रेष्ठले आफूहरुसँगको सल्लाह र समन्वयमा आइतबार बैठक बोलाइएको स्पष्ट गरे। मध्यपुरमा मेयर श्रेष्ठ, कांग्रेस मध्यपुर नगर सभापति श्रेष्ठ र नेकपा (नेकपा) का जिल्ला अध्यक्ष बचन देउजाको एउटा संयन्त्र बनाइएको छ। सोही संयन्त्रको निर्देशन र निर्णयमा मेयर श्रेष्ठले काम कारबाही गर्ने गर्दै आएका छन्। जनताबाट निर्वाचित जनप्रतिनिधिहरुलाई उपेक्षा गरी दलीय संयन्त्रले नपाको कामकारबाहीमा हस्तक्षेप गरेपछि कांग्रेसबाट निर्वाचित उपमेयर, २ वडा अध्यक्षसहित ८ जना कार्यपालिका सदस्यहरुले विरोध गर्दै आएका छन्। जसले गर्दा मध्यपुर थिमि नपामा कांग्रेसका जनप्रतिनिधि दुई समूहबा विभाजित हुँदै आएका छन्। कांग्रेसको छुट्टै बैठककांग्रेस मध्यपुर नगर सभापति श्रेष्ठले आइतबार नगर कार्यपालिकाको बैठक बस्नुअघि कांग्रेसका जनप्रतिनिधिहरुको छुट्टै बैठक हुने जानकारी दिए। उक्त बैठकले नपामा केकसरी अघि बढ्ने रणनीति तय हुने उनले स्पष्ट गरे। नपासँग सम्झौता नभएका उपभोक्ता समितिलाई भोलिकै बैठकले भुक्तानी दिँदैन, नगर सभापति श्रेष्ठले भने, त्यसको लागि एउटा कार्यदल गठन गरिन्छ। उक्त कार्यदलको आधारमा अघि बढ्नेछ। त्यस्तै मध्यपुर थिमि नपा र सूर्यविनायक नपाको सीमा खोला हनुमन्ते खोलाको प्राकृतिक बहाव मेयर श्रेष्ठको सहमतिमा प्रहरी प्रशासनले फर्काएको आरोप लाग्दै आएको छ। करिब ३ वर्षदेखि रोकिएको भक्तपुर सल्लाघारीबाट मध्यपुर थिमिको बहाखाबजार, सानोठिमी हुँदै काठमाडौंको पेप्सीकोला जोड्ने पुरानो सडक विस्तार कार्य पनि मेयर श्रेष्ठकै सहमतिमा पुनः सुरु भएको स्थानीय पीडितले आरोप लगाएका छन्। मेयर श्रेष्ठले प्रतिबद्धता जनाएअनुसार पुरानो सडकको विकल्प नदिँदा ठेकेदारले बहाखाबजार क्षेत्रमै सडक विस्तारको कार्य अघि बढाइरहेको छ। हनुमन्ते खोला फर्काएर कोरिडोर निर्माण र बहाखाबजार सडक विस्तार पीडितहरुको तर्फबाट नेपाली कांग्रेस मध्यपुरले माघ १४ प्रमुख जिल्ला अधिकारीलाई ज्ञापनपत्र बुझाएका थिए। त्यसैले आइतबार बस्ने कार्यपालिका बैठकको एजेन्डामा समेत हनुमन्ते खोला जग्गा एकीकरण आयोजना र बहाखाबजार सडक विस्तार परेको छ। हनुमन्ते खोलाको प्राकृतिक बहाव परिवर्तन भइरहँदा पीडित मध्यपुर र सूर्यविनायकका जग्गाधनीहरुको समस्या समाधान गर्न दुई नपाले खोला दायाँबायाँ जग्गा एकीकरण आयोजना सञ्चालन गर्ने प्रक्रिया अघि बढाएका थिए तर उक्त प्रक्रिया पूरा नहुँदै प्रहरी प्रशासनले जबरजस्ती हनुमन्ते खोला फर्काएर कोरिडोर निर्माण गरिएको छ।"
संसद विघटनले संविधान संकटमा: सिटौला,"काठमाडौं : नेपाली कांग्रेसका नेता कृष्ण प्रसाद सिटौलाले संसद् विघटन गर्ने प्रधानमन्त्री केपी शर्मा ओलीको कदमले संविधानमाथि खतरा आइपरेको टिप्पणी गरेका छन् । कांग्रेस क्षेत्र६ ले शहीद दिवसका अवसरमा शुक्रबार काठमाडौंमा आयोजना गरेको कार्यक्रममा पूर्वमहामन्त्री सिटौलाले संसद विघटनले संविधानमाथि संकट आएको बताए । संवैधानिक व्यवस्था विपरीत ओलीले संसद विघटन गरेका छन्, यो असंवैधानिक हो, अलोकतान्त्रिक हो, उनले भने, व्यवस्थामाथि नै प्रहार गर्ने र संविधान नै विघटन गर्ने खेल भइरहेको छ, संसद विघटनले संविधानमाथि नै खतरा ल्याउने काम गरेको छ । संसद विघटनको विषय सर्वोच्च अदालतको संवैधानिक इजलासमा सुनुवाईमा रहेको उल्लेख गर्दै नेता सिटौलाले अदालतले संविधानको रक्षा गर्ने विश्वास गरे । उनले अदालतले असंवैधानिक निणर्यलाई बदर गर्नुपर्नेमा जोड दिए । असंवैधानिक कदम चालेर प्रधानमन्त्री ओलीले ठूलो गल्ती गर्नुभएको छ, उनले भने, अब आफ्नो गल्तीलाई सच्याउँदै ओलीले सार्वजनिक रुपमा जनताका बीचमा माफी माग्नुपर्दछ । कार्यक्रममा कांग्रेस नेता गगन कुमार थापाले प्रधानमन्त्रीको कदम असंवैधानिक मात्र नभएर अनधिकृत भएको दावी गरे । उनले संसद विघटनले संविधानलाई नै विघटन गर्ने काम गरेको बताए । यो प्रतिनिधि सभाको मात्रै होइन, संविधानकै विघटन हो, उनले थपे, सरकारको गलत कदमविरुद्ध सबै एकजुट भएर अगाडि बढ्नुपर्दछ । उनले न्यायका पक्षमा बोल्दा अबहेलनाको मुद्धा लाग्ने भए आफूलाई पनि मुद्धा लगाउन चूनौति दिए । अदालतले संविधान विपरीत सरकारले चालेको कदमलाई सच्याउने उनको विश्वास छ । अर्का नेता प्रदीप पौडेलले राष्ट्रपति र प्रधानमन्त्रीले आफूलाई संविधानभन्दा माथि बस्न चाहेको आरोप लगाए । उनले संविधानमाथि कोही नरहेको दावी गर्दै भने, तर, अहिले हाम्रा राष्ट्रपति र प्रधानमन्त्री फेरि राजाजस्तै संविधानभन्दा माथि बस्न चाहिरहनुभएको छ । संसद विघटन यसैको परिणाम हो । उनले प्रधानमन्त्री ओलीलाई गणतन्त्र विरोधी नेता भएको आरोप लगाए । कार्यक्रममा कांग्रेस नेता भीमसेन दास प्रधानले प्रतिनिधि सभा पुनस्र्थापनाका लागि सडक संघर्षलाई व्यापक बनाउनुपर्नेमा जोड दिए । उनले संविधानको रक्षाका लागि संसदको पुनस्र्थापनाको विकल्प नरहेको बताए ।"
धनगढीमा प्रचण्डनेपालको शक्ति प्रदर्शन,धनगढी : धनगढीमा शनिबार नेपाल कम्युनिस्ट पार्टी (नेकपा)को प्रचण्डमाधव समूहले शक्ति प्रदर्शन गर्न सभा गरेका छन्। सभामा दुवै अध्यक्ष पुष्पकमल दाहाल प्रचण्ड र माधवकुमार नेपाल सहभागी छन्। दुवै अध्यक्षलाई मुख्मन्त्री त्रिलोचन भट्टले विमानस्थलमा स्वागत गरेका थिए। माधवकुमार नेपाल शुक्रबार बेलुका धनगढी पुगेका थिए। पुष्पकमल दहाल 'प्रचण्ड' शनिबार बिहान पुगेका छन्। सभा दिउँसो १ बजेदेखि धनगढीको खुलामञ्चमा सभा सुरु भएको छ। सभाको लागि धनगढीमा अहिले सुरक्षा व्यवस्था कडा पारिएको छ। सभामा सहभागी हुन गाउँगाउँबाट मानिसहरु आउने क्रम जारी छ।
धनगढीमा प्रचण्डनेपाल समूहको आमसभा सुरु,धनगढी : धनगढीमा शनिबार नेपाल कम्युनिस्ट पार्टी (नेकपा)को प्रचण्डमाधव समूहको आमसभा सुरु भएकोछ। सभामा सहभागी हुन दुवै अध्यक्ष पुष्पकमल दाहाल प्रचण्ड र माधवकुमार नेपाल धनगढी पुगेका छन्। दुवै अध्यक्षलाई मुख्मन्त्री त्रिलोचन भट्टले विमानस्थलमा स्वागत गरेका छन्। माधवकुमार नेपाल शुक्रबार बेलुका धनगढी पुगेका थिए। पुष्पकमल दहाल 'प्रचण्ड' शनिबार बिहान धनगढी पुगेका छन्। सभा दिउँसो १ बजेदेखि धनगढीको खुलामञ्चमा सभा सुरु भएको छ। सभाको लागि धनगढीमा अहिले सुरक्षा व्यवस्था कडा पारिएको छ। सभामा सहभागी हुन गाउँगाउँबाट मानिसहरु आएका छन्।
प्रचण्डको चेतावनी: 'अब यही संसदले ओली सरकारलाई बिघटन गर्छ',"धनगढी: नेकपाका अध्यक्ष पुष्पकमल दाहल 'प्रचण्ड'ले संसद विघटन नभएको बरु केपी ओलीको सरकार नै विघटन भएको दाबी गरेका छन् । शनिबार धनगढीमा आयोजित प्रचण्डमाधव पक्षको आमसभामा उनले यस्तो दाबी गरेका हुन् । अदालतमा मुद्दा नभइदिएको भए आफूहरुले संसद् बोलाउने र ओलीलाई कारवाही समेत गर्ने दाबी उनको छ । अरु प्रतिपक्षी दलहरुले समेत केपी ओलीको कदमलाई अलोकतान्त्रिक भनेकाले प्रधानमन्त्रीले राष्ट्रघात गरेको कुरा संसदबाट पुष्टि गर्नसक्ने प्रचण्डले चेतावनी दिए । यस्तै विकल्पको रुपमा सभामुखले बैठक बालाउनसक्ने प्रचण्डको भनाइ थियो । यसबाहेक ओली समूहमा लागेका पूर्वमाओवादीका नेताहरुप्रति आक्रोश पोखेका थिए । धनगढीकै नेता समेत रहेका उद्योग वाणिज्य तथा आपूर्ति मन्त्री लेखराज भट्टलाई लक्षित गर्दै उनले 'दलालको पनि दलाल' भएको संज्ञा दिए । 'आफैँले हुर्काएको मान्छे छोप्नै नसकिने गरी दलालको पनि दलाल भएर गए,' प्रचण्डले भट्टलाई लक्षित गर्दै व्यंग्य गरेका थिए । उनले प्रधानमन्त्री ओलीलाई दलाल र भट्टलाई दलालको पनि दलाल भन्दै आक्रोश पोखे । यस्तै धनगढीमा सुदूरपश्चिमका ९५ प्रतिशत नेकपाका नेताहरू आफ्नो पक्षमै अडिग रहेको उनले दाबी गरे । सभालाई सम्बोधन गर्दै माधवकुमार नेपालले संविधानसभामार्फत प्राप्त लोकतान्त्रिक गणतन्त्र, सङ्घीयता समावेशिताजस्ता उपलब्धि कसैको लहडको भरमा समाप्त नहुने बताए । प्राप्त उपलब्धिको रक्षाका लागि जनताले हरेश खानुपर्ने आवश्यक छैन, तपाईँहरुको साथमा हामी छौँ, प्रचण्डले भने । पार्टी राम्ररी चलाउनका लागि पार्टीका तर्फबाट दिइएको सुझाव प्रधानमन्त्रीले नसुन्दा समस्या उत्पन्न भएको तर्क गर्दै उनले कुर्सीको तानातान तथा हानाथापका लागि पार्टीमा समस्या सिर्जना नभएको प्रस्ट पारे। नेता नेपालले निर्मला बलात्कार घटनाका दोषीलाई दण्डित गर्न सरकारसँग माग गरे । भ्रष्टाचारलाई ढाकछोप नगर्न सुझाव दिँदै नेता नेपालले कोरोनाको प्रभावकारी उपचार व्यवस्थापन गर्न तथा सुशासन अवलम्बन गर्नुपर्नेमा जोड दिए । नेकपाका ४४१ केन्द्रीय सदस्यमध्ये आफूहरुको पक्षमा ३०० सदस्य रहेको दाबी उनको छ । अर्को पक्षसँग १०० जना रहेकाले त्यो पार्टी नक्कली हो, जहाँ ३०० सदस्य छन् सूर्य चिह्न पनि त्यसकै हुन्छ, उनले भने । नेकपा स्थायी समितिका सदस्य एवं सुदूरपश्चिम प्रदेशका इन्चार्ज भीमबहादुर रावलले पाँच वर्षका लागि नेकपाले पाएको जनमतको संसद् विघटन गरेर अपमान गरिएको आरोप लगाए। कार्यक्रममा सो पार्टीका केन्द्रीय सदस्य एवं सुदूरपश्चिम प्रदेशका मुख्यमन्त्री त्रिलोचन भट्ट, पार्टीका प्रदेश अध्यक्ष भानुभक्त जैशी, खगराज भट्टलगाएतले पनि समसामयिक राजनीतिका विषयमा आआफ्ना धारण प्रस्तुत गर्दै संसद् विघटन गलत भएको बताए । यसअघि धनगढीको ट्राफिक चोकबाट निस्किएको प्रदर्शन बजारका मुख्य भाग हुँदै खुलामञ्चमा पुगेपछि सभामा परिणत भएको थियो ।"
टिपरको ठक्करबाट युवकको मृत्य : नुवाकोट र रसुवा तनावग्रस्त,"नुवाकोट : टिपरको ठक्करबाट नुवाकोटको केउरेनीमा एक जना युवकको ज्यान गएको छ। युवकको ज्यान गएपछि नुवाकोट र रसुवा तनावग्रस्त भएको छ। दोषीलाई कारवाहीको माग गर्दै मृतकका आफन्तले सडकमार्ग बन्द गर्नुका साथै टायर बालेर विरोध प्रदर्शन गरेका छन्। टिपरको ठक्करबाट मृत्यु भएका रसुवाको नौकुण्ड गाँउपालिका वडा नं ५ बडहरेका १९ वर्षीय युवक प्रज्वल भनिने छवीलाल न्यौपानेका आफन्तले दोषीलाई कारवाही र पीडित पक्षलाई क्षतिपुर्तिको माग गर्दे शनिबार नुवाकोट र रसुवा बन्द गराएका छन्। न्यौपानेलाई नुवाकोटको देवीघाट हुँदै काठमाडौं जाने क्रममा त्रिशूलीदेवीघाटगल्छी सडकखण्डाको बीचमा रहेको बेलकोटगढी नगरपालिका वडा नं ५ स्थित केउरनी नजिकै देवीघाटगल्छी सडक खण्डमा बा४ख ६५९४ नं को आइचर टिपरले ठक्कर दिँदा ज्यान गएको थियो। आक्रोशित मृतकका आफन्त तथा शुभेच्छुकहरुले घटनाका दोषीलाई कारवाही र पीडितपक्षलाई न्यायको माग गर्दै सडक बन्द र टायर बालेर विरोध प्रर्दशन गरेका मृतकका आफन्त रमेश अधिकारीले जानकारी दिए। मृतक युवकले चलाएको बा७५प ७६११ नं को मोटरसाइकललाई टिपरले ठक्कर दिएको स्थानीय प्रत्यक्षदर्शीले बताए। प्रहरीले सो टिपर र त्यसका चालकलाई नियन्त्रणमा लिएर थप अनुसन्धान गरिरहेको जिल्ला प्रहरी कार्यालय नुवाकोटले जनाएको छ। टिपर चालक नुवाकोटकै किस्पाङ गाउँपालिका ३ का ४० वर्षीय अमृत लामा र टिपर नियन्त्रणमा लिएर घटनाको अनुसन्धान गरिरहेको जिल्ला प्रहरी कार्यालय नुवाकोटका प्रमुख तथा प्रहरी उपरीक्षक तुलबहादुर काकीले जानकारी दिए। नुवाकोट प्रहरीले घटनाका दोषीलाई कारवाही गरिने जनाएको छ। छविलाललाई सडकमा लडिरहेको अवस्थामा भेटेर स्थानीयको सहयोगमा उद्धार गरी त्रिशूली अस्पताल लगिएको थियो। त्रिशूली अस्पताल पुर्याइने बित्तिकै युवकलाई चिकित्सकले मृत घोषित गरेका थिए। घटनाका दोषीलाई तत्काल कारवाही गरिनुपर्ने, मृतकका आश्रित परिवारलाई क्षतिपुर्तिसहित जीवन संरक्षण गरिनुपर्नेलगायतका माग राख्दै सडकमार्ग बन्द र सडकमा टायर बालेर विरोध प्रर्दशन गरिएको मृतकका आफन्तले बताएका छन्। टिपरको ठक्करबाट मृत्यु भएको घटनाको तथ्य छानविन गरी दोषीलाई कारबाही गर्न पीडित परिवारले माग गरेका छन् । युवकलाई टिपरले ठक्कर दिएको र उपचारको लागि अस्पताल लगेको भनेर प्रहरीले भने पनि घटनाको तथ्य बङ्ग्याउन त्यसो गरेको मृतकका परिवारजनले बताएका छन्। घाइतेलाई उपचारको लागि अस्पतालमा लगेको भए पनि उनले लगाएको हेलमेट टाउकोबाट ननिकालेको, मुखमा लगाएको माक्ससमेत नझिकेको पाइनुले प्रहरीले ठक्कर दिने टिपरलाई बचाउनको लागि त्यसो गरेको उनीहरुको भनाइ छ। उनलाई ठक्कर दिने टिपरमा रगत समेत लतपतिएको र मोटरसाइकल ठक्कर दिंदा कोरिएको डोब प्रष्ट रुपमा देख्न सकिने भए पनि नुवाकोट प्रहरीले घटनालार्ई तोडमोड गर्न थालेको जनाउँदै पीडित पक्षले विरोध गरेका छन्। साथै दोषीलाई उम्कन नदिन र हदैसम्मको कारबाहीको माग गरेका छन्।"
"प्यूठानको दाखाक्वाडीमा श्रीखण्ड चोरी बढ्यो, स्थानीय चिन्तित","प्यूठान: प्यूठान नगरपालिका १ र २ मा रहेका बहुमुल्य प्रजातीको श्रीखण्ड दुई सातादेखि चोरीको क्रम बढेको छ । गत बुधबारदेखि नै श्रीखण्ड चोरी हुँदैआएको हो । स्थानीय गिर बहादुर धामीको दुई वटा बोट, रोम बहादुर धामीको तीन बोट, पित बहादुर धामीको चार बोट, नारायण धामीको दुई बोट र पूर्ण बहादुर धामीको दुई वटा बोट श्रीखण्ड चोरी भएको छ । रातको समयमा श्रीखण्ड चोरी भएकाले चोरी गर्ने गिरोहलाई पक्राउ गर्न नसकिरहेको स्थानीयहरु बताउँछन् । दाखाक्वाडी श्रीखण्ड खेतीका लागि प्रख्यात ठाउँ मानिन्छ । स्थानीयले वर्षौँदेखि यसको व्यवसायीक खेती गर्दै आएका छन् । स्थानीयका अनुसार प्रति केजी एक हजार रुपैयाँका दरले श्रीखण्ड विक्री हुँदै आएको छ । व्यवसायीहरु घरमै आएर श्रीखण्ड लैजाने गरेको स्थानीयले बताए । रोल्पा र नेपालगञ्जका व्यवसायीहरु घरमै आएर श्रीखण्ड खरिद गर्दै आए पनि रातारात चोरी बढ्दै जाँदा स्थानीय निराश देखिएका छन् । चोरी गर्ने गिरोह खोजी गरी कारवाहीका लागि स्थानीयले इलाका प्रहरी कार्यालय विजुवारमा लिखित उजुरी समेत दिएका छन् । यहाँका करिव तीन सय परिवारले यसको व्यवसायीक खेती गरिहेका छन् । प्रत्येकका परिवारले कम्तिमा पाँच वटा श्रीखण्डका बोटहरु हुर्काएका छन् ।"
बैकुण्ठपुरी संग्राहलयमा नयाँ पुस्ताले नदेखेका सामाग्री,"सन्धिखर्क : पत्रकार निमबहादुर रिजालको सक्रियतामा सन्धिखर्क नगरपालिका वडा नम्वर ४ वांगलामा बैकुण्ठपुरी संग्राहलय स्थापना भएको छ। वांगलाको आमडाँडामा स्थापित संग्राहलयमा लोप हुने अवस्थामा रहेका पुराना भाँडाकुडा तथा प्रयोग गर्ने सामानहरु राखिएको छ। पहिला बाबु बाजेले प्रयोग गरेका तर अहिलेका पुस्ताले नदेखेका सामाग्रीहरु उक्त संग्राहलयमा रहेका छन्। कपडा राख्ने काठको मदुस, घ्यु राख्ने हर्पे, तेल राख्ने चौठी, मोही पार्ने काठको ठेको, मदानी, दही जमाउने काठको आरी आदि छन्। उखु पेल्ने काठको कोल, तेल पेल्ने काठको कोल, धान कुट्ने ढिकी, मकै पिस्ने जाँतो, खेतवारी जोत्ने हलो, असारमा हिलोमा लगाउने खोक, काठको दूध निकाल्ने डाडु, काठका चप्पल, घ्यु राख्ने काठको हर्पे, पुराना भरुवा बन्दुक, हातले बनाएका छालाका जुत्ता लगायतका बस्तुहरु संग्राहलयको मुख्य आकर्षणको रुपमा रहेको पत्रकार नीमबहादुर रिजालले बताए। 'बाबु बाजेले प्रयोग गरेका पुराना बस्तुहरुको लोप हुन थालेको र भावी पुस्तालाई सो कुराको जानकारी समेत नहुने भएकाले संग्राहलय बनाएर पुराना बस्तुहरु संकलन गरिएको हो', पत्रकार रिजालको भनाइ छ। पानी आउँदा ओढुने सिउ, धर्मशालामा राखिने घैंटो, भजनमा बजाउने खैजडु, डाला, सुपा , तमाखु खान प्रयोग गरिने, हुक्का, चिलिम, पुराना टेपरेकर्ड, भोटे ताल्चा, दाउ, बाँसको काँगियो लगायतका थुप्रै वस्तुहरु संग्राहलयमा छन्। कला सस्कृति लोप हुँदै गएका हरेक संरचनालाई संरक्षण गर्दै बनाएको संग्रालय अर्घाखाँचीको प्रमुख पर्यटकीय स्थल बन्न सक्ने प्रमुख जिल्ला अधिकारी विष्णु पौडेलको भनाइ छ। यस्ता खालका ऐतिहासिक संरचना निर्माण गर्ने संघ सस्थालाई सरकारले पनि आर्थिक सहयोग गरेर प्रोत्साहन गनु पर्ने उनले बताए। बैकुण्ठपुरी आगामी पुस्ताका लागि सिकाइ स्थल बन्न सक्ने छ। आजका पुस्ताले नदेखेका सामाग्री हेर्न र मानव सभ्यताको विकासका चरणको अवलोकन गर्न महत्वपूर्ण भूमिका यस संग्रालयले गर्ने छ। यसलाई पर्या पर्यटनको रुपमा विकास गरी पर्यटकीय स्थल समेत बनाउन सक्ने डिभिजन वन कार्यलय प्रमुख मोहन श्रेष्ठले बताए।"
मनाङको आगो अझै नियन्त्रण बाहिर,"मनाङ : गत मङ्सिर ११ गतेदेखि लागेको आगो निभ्न नपाउँदै नासो गाउँपालिका रहेका जङ्गलमा आगो बलिरहेको छ। मनाङको ताचैमा लागेको आगो दुई दिनदेखि लगातार प्रयास गर्दा पनि नियन्त्रणमा आउन सकेको छैन। रातदिन नभनी भोकभोकै यहाँका स्थानीय आगो निभाउन खटिइरेका छन्। 'जिल्लामा उपलब्ध सबै स्रोतसाधनको प्रयोग भइसक्यो तर आगो नियन्त्रणमा भएन', नासो गाउँपालिका८ ताचैका वडाध्यक्ष हुपजङ्ग गुरुङले भने। चारैतिर अग्ला डाँडाकाँडा अनि बीचमा रहेको बस्ती ताचै हो। यहाँ जम्मा ६३ घरधुरी छन्। तिल्चेबाट आगोले बाटो परिवर्तन गरी अचम्म लाग्ने गरी खोला नाघेर गाउँको इलाका प्रवेश गरेको स्थानीय युवा यज्ञ घलेले बताए। तीव्र वेगमा हावा चलेकाले आगो नियन्त्रणमा लिन कठिन भएको उनको भनाइ छ। उनले जिल्लास्थित सबै सुरक्षा निकाय तथा स्थानीय बूढाबूढी, केटाकेटी सबै मिलेर अग्नि रेखा बनाउन सफल भएको बताउँदै भने, 'पाइपको व्यवस्था गरेर बाल्टीमा पानी भरी आगो निभाउने प्रयासमा छौँ।' रात परेकाले घर जाने कि वनमै बस्ने केही निर्णय गर्न नसकेको उनको भनाइ छ। 'घर जाऊँ आगोले बस्ती नै सिध्याउला भन्ने डर, नजाऔँ दुई दिनदेखिको भोक प्यासले हैरान पार्यो', घलेले आफूहरुका बाध्यता सुनाए। 'गाउँ कुइरीमण्डल छ, सास फेर्न गाह्रो भइरहेको छ', उनले भने। ताचै संरक्षण क्षेत्र व्यवस्थापन समिति अध्यक्ष याद घलेले आगो निभाउने प्रयास भैरहेको बताए। अर्का स्थानीय रोशन गुरुङले आगो नियन्त्रणमा अन्नपूर्ण संरक्षण क्षेत्र (एक्याप)ले चासो नदिएको गुनासो गरे। आगोले एक्याप क्षेत्रको दुई हजार हेक्टर जङ्गल सखाप पारेको छ। जङ्गल जलेपछि घोरल मृग दौडिएको स्थानीयले बताएका छन्। अहिले आगो मनास्लु पदमार्गतर्फ गोवा भन्ने ठाउँमा बलिरहेको वडा ७ तिल्चेका अध्यक्ष धनबहादुर गुरुङले जानकारी दिए। आगो गाउँमा छिरेपछि पनि कतैबाट पनि सुरक्षा नपाएकामा आक्रोश व्यक्त गर्दै उनले भने, 'प्रशासनले आगो लगाउने व्यक्ति पहिचान गर्न चासो देखाएन र अन्य सङ्घसंस्था पनि गम्भीर देखिएनन्।' मनाङका प्रमुख जिल्ला अधिकारी विष्णु लामिछानेले आगो लगाउने व्यक्तिको खोजी गरी कारवाही गरिने बताए। आगोको त्रासमा प्रशासन भयवित भएका जनतालाई सुरक्षा दिन दिनरात नभनी नेपाली सेना, नेपाल प्रहरी र सशस्त्र प्रहरीको सहयोगमा बस्ती जोगाउने काम भइरहेको छ, उनले भने। जिल्लाका विभिन्न ठाउँमा आगलागीका घटना भइरहेकाले जिल्लाका सबै संयन्त्र परिचालन गर्दागर्दै पनि नियन्त्रणमा लिन कठिनाइ भएको उनको भनाइ छ।"
झट्केलो छोरीको बलात्कारपछि हत्या प्रयास,"काठमाडौं: झट्केलो छोरीलाई बलात्कारपछि हत्या प्रयास गरेको आरोपमा धनुषाको कमलामाई नगरपालिकाका ४० वर्षीया भोला यादव पक्राउ परेका छन्। धनुषा कमलामाई नगरपालिका घर भई हाल गोकर्णेश्वर नगरपालिका जम्मुडाँडाँ बस्दैआएका यादवले माघ १३ गते राति १० बजे बालिकालाई बलात्कार गरी मरणासन्न हुने गरी कुटपीट गरेको आरोप छ। बालिकाकी आमाले प्रहरीमा जाहेरी दिए अनुसार घटना भएको दिन यादवले कोठामा बलात्कार गरेर कुटपीट गरी फरार भएका थिए। महानगरीय प्रहरी वृत्त बौद्धबाट खटिएको प्रहरी टोलीले घटनास्थलमा कोठा रगताम्य भेटेका थिए। स्थानीयसँग बुझ्दा यादवले नै उक्त घटना गराएको बताएपछि प्रहरी यादवको खोजीमा जुटेको थियो। पीडित बालिकालाई उपचारार्थ राष्ट्रिय ट्रमा सेन्टरमा पुर्याइए पनि उनी अहिलेसम्म अचेत छिन्। महानगरीय प्रहरी परिसर टेकुका प्रवक्ता एसपी रमेश बस्नेतका अनुसार यादव घटनापछि भागेर धनुषामा लुकेर बसेका थिए। जिल्ला प्रहरी कार्यालय धनुषाको सहयोगमा प्रहरीले यादवलाई पक्राउ गरेको जानकारी एसपी बस्नतेले दिए। प्रहरीले यादवविरुद्ध जवर्जस्ती करणी र ज्यान मार्ने उद्योगमा जिल्ला अदालत काठमाडौंमा अभियोग दर्ता गरेर अनुसन्धान थालेको छ। बस्नेतले भने, बालिकालाई बलात्कार गरेपछि मार्ने मनसायले नै अचेत हुनेगरि कुटपीट गरेको देखिन्छ । यादवलाई पक्राउ गरेका छौं । थप अनुसन्धान भइरहेको छ।"
"आमाबुबा इँटा भट्टामा, छोराछोरी ठेलामा","प्रधानमन्त्री केपी ओलीले पुस ५ गते प्रतिनिधिसभा विघटन गरेपछि नेताहरु गाली गलौजमा व्यस्त छन्। सत्तारुढ नेपाल कम्युनिस्ट पार्टी (नेकपा) दुई चिरा भएको छ। दुई चिरा भएको नेकपाका नेता आफ्नो पक्षमा जनसमर्थन जुटाउन देशभर आमसभा गरेर हिँडेका छन्। नेताले देश परिवर्तन र विकास भएको जतिसुकै ठूलो भाषण गरे पनि साँझ बिहान छाक टार्न श्रम गर्ने नागरिकको पीडा जस्ताको तस्तै छ। उनीहरुको दुःख सुन्ने फुर्सद कसैलाई छैन। नेताका भाषणको चर्चा चिया पसलसम्म हुन्छ। तर, जनताका वास्तविक पीडाबारे राज्य बेखबर देखिन्छ। आमाबुबा इँटा भट्टामा, ठेलामा बच्चा कोरोना भाइरस (कोभिड१९) महामारी र लकडाउनले रोजगारी खोसिएका मजदुर पुनः काममा फर्किएका छन्। शुक्रबार गोदावरीस्थित एक इँटा भट्टामा पुगेर अन्नपूर्णका फोटो पत्रकार अशोक दुलालले दुईटा तस्बिर कैद गरेका छन्। एउटा तस्बिरमा ठेलाभित्र बालबालिका बसेको देखिन्छ भने अर्को तस्बिरमा बाबाआमा इँटा लोड गर्न व्यस्त छन्। इँटा लोड गर्न व्यस्त आमाबुबा र अन्य इँटाभट्टाका मजदुर।"
रमतेल डाँडा वन प्रकरण : धरौटीमा छुटे सामुदायिक वनका अध्यक्ष,"वनको जग्गा व्यक्तिको हो भनी सिफारिस गर्ने अध्यक्ष शेरबहादुर राउतलाई अदालतले कसरी तारिखमा छाड्यो ? बर्दिबास : अदालतले रमतेल डाँडा सामुदायिक वनका अध्यक्ष शेरबहादुर राउतलाई आइतबार धरौटीमा छाडेको छ। वन कार्यालयले सोही सामुदायिक वनको जग्गा अतिक्रमण तथा वन फँडानी प्रकरणमा मुख्य अभियुक्तमध्ये एक मानिएका राउतलाई पक्राउ गरेको थियो। पुस दोस्रो साता पक्राउ परेका उनी प्रहरी हिरासतमा थिए। न्यायाधीश दीपक खरेलको इजलासले अध्यक्ष राउतलाई २ लाख ५० हजार रुपैयाँ धरौटी राख्न आदेश गरेका थिए। धरौटी बुझाएर अध्यक्ष राउत तारिखमा रिहा भएको महोत्तरी जिल्ला अदालतका सेस्तेदार मदनप्रसाद जैसवालले जानकारी दिए। ०४३ सालमा वन कार्यालयले रोपेको विरुवा र वन लगाएको जग्गालाई अध्यक्ष राउतले व्यक्तिको जग्गा भएको दाबी गर्दै काट्न डिभिजन वनमा सिफारिस गरेका थिए। वन प्रकरणमा मुछिएका अरु २१ जनाविरुद्ध वारेन्ट जारी गर्न अदालतले आदेश दिएको छ। डिभिजन वन कार्यालय जलेश्वरले गएको शुक्रबार वनका कर्मचारीसहित २२ जनाविरुद्ध मुद्दा हालेको थियो। रमतेल डाँडा वन प्रकरणमा वनले ६ जनालाई मुद्दामा मुख्यअभियुक्त बनाइएको छ। सामुदायिक वनको कटान गरिएका रुखका ठुटा । तस्बिर : राजकरण महतो नुसन्धान अधिकृत रामसुन्दर साहका अनुसार, वन कार्यालयका सहायक वन अधिकृतसहित ७ कर्मचारी, मालपोत र नापीका १र१ जना गरि ९ जना कर्मचारीविरुद्ध मुद्दा परेको हो। १ जना वडा सदस्य, सामुदायिक वनका अध्यक्ष, २ जना जग्गाधनी, १ जना काठ व्यापारी र सर्जमिन मुचुल्कामा सहीछाप गर्ने अन्य ८ जनासहित २२ जना पनि मुद्दामा परेका छन्। अख्तियारको पनि अनुसन्धान सार्वजनिक सम्पत्ति नास गर्ने र कब्जा गर्नेविरुद्ध अख्तियार दुरूपयोग अनुसन्धान आयोग बर्दिबासले पनि अनुसन्धान थालेको छ। गम्भीरतापूर्वक छानबिन गरिरहेका छौं। छिट्टै नतिजा आउँछ, बर्दिबासका अख्तियार प्रमुख रामबन्धु सुवेदीले भने। वन फँडानी गरि सार्वजनिक जग्गा कब्जा गर्नेलाई कारवाही गर्न बर्दिबासवासीले मुद्दा हाल्नुअघि अख्तियारमा उजुरी हालेका थिए। ४ सय ६ रुख ढले सामुदायिक वनका अध्यक्षसहित २२ जनाले वनको जग्गालाई व्यक्तिको भनी मुचुल्का र सिफारिस गरेका थिए। त्यसपछि वनको ३ बिघा १८ कट्ठाको ४ सय ६ वटा रुख नक्कली जग्गाधनीले भटाभट काटेका थिए। स्थानीयले यसको विरोध गरेपछि मात्र वन फँडानी र जग्गा अतिक्रमण सार्वजनिक भएको थियो। वन मासेको मुद्दामा बर्दिबास सबडिभिजन वन कार्यालयका सहायक वन अधिकृत प्रमुख लक्ष्मणप्रसाद यादव, नापी कार्यालय बर्दिबासका नापी सर्वेक्षक तथा अमिन रामदरश राउत, रमतेल डाँडा सामुदायिक वनका अध्यक्ष राउतलाई मुख्यअभियुक्त बनाइएको छ । त्यसैगरि जग्गाधनी बर्दिबास१ का लीलामणि आचार्य, कृष्णप्रसाद गौतम र वन काट्ने काठ व्यापारी सुनकोसी गाउँपालिका४ सिन्धुलीका संदीप नेपालीलाई पनि मुख्यअभियुक्त बनाएर मुद्दा दायर गरिएको थियो। मुख्य अभियुक्तहरूविरुद्ध वन फँडानी र अतिक्रमण गरि दुई वटा मुद्दा अदालतमा चलाइएको छ। जग्गाधनी आचार्य र गौतमले २३ असोज २०७७ मा बर्दिबास१ स्थित २५ नम्बर बहादुरगंज ३९क० कित्ता नं।२ को १ बिघा २ कट्ठा ११ धुरको लालपुर्जा डिभिजन वनमा पेस गर्दै त्यसमा रहेको ३ सय ८५ रुख कटान गर्न आदेश मागेका थिए। २८ कात्तिक ०७७ मा वन, नापी र मालपोत कार्यालयको संयुक्त टोलीले उक्त जग्गाको नापी र रुखबारे व्यक्तिको हो भनी मुचुल्का गरेका थिए। वन कार्यालयले १ सय रुख काट्ने आदेश दिएको भए पनि ३ गुणा धेरै रुख काटेका थिए। मतियारमा मालपोत प्रमुख फँडानी प्रकरणमा मालपोत कार्यालय बर्दिबासका निमित्त प्रमुख ओमप्रकाश खड्का, बर्दिबास १ नम्बर वडाका सदस्य शान्ता श्रेष्ठलाई पनि मतियार ठहर गर्दै मुद्दा परेको छ। सर्जमिन मुचुल्काको तामेली गर्ने सबडिभिजन वन कार्यालय बर्दिबासका फरेस्टर सन्तोषकुमार साह, वन रक्षक राजकिशोर झा, अजयकुमार यादव, राकेश यादव, नारायण ढुंगेल र दिलीप महतोसहित अन्य सर्जमिन मुचुल्कामा सहि गर्नेहरु पनि मतियारमा परेका छन्। वन कार्यालयले काटिएका ४ सय ६ रुखको काठ ३ हजार ३ सय ३६ क्युबिकफिट हुने मूल्यांकन गरेको छ। त्यसको बजार मूल्य ११ लाख ९५ हजार रुपैयाँ हुन्छ। बजार मूल्यलाई बिगो कायम गरिएको अनुसन्धान अधिकृत साहले जनाए। मुख्यअभियुक्तलाई जनही ५ वर्ष कैद, बिगोको दोब्बर जरिवाना गर्न माग गरिएको छ। वन कार्यालयले वनको जग्गा अतिक्रमण गरेकोले कानुनअनुसार हदैसम्मको कारवाही माग गरेको छ।"
वाग्मतीमा फोहर फाल्ने तीन कम्पनी कारवाहीमा,"काठमाडौं : वाग्मती सफाइ महाअभियानको ४०३औँ हप्तामा नदी किनारमा फोहर फाल्ने तीन कम्पनीलाई कारवाही गरिएको छ। तीनकुनेस्थित नदी किनारमा सफाइका क्रममा काठमाडौं महानगरपालिकाले नदी किनारमा फोहर फालेका गरिमा वर्कशप तीनकुनेलाई रु दुई हजार, विनोद पानपसल आलोकनगरलाई रु एक हजार र बानेश्वर क्याफे आलोकनगरलाई रु ५०० जरिवाना गरिएको अभियानकर्मी गोविन्द काफ्लले जानकारी दिए। गरिमा वर्कशपलाई यसअघि पनि नदी किनारमा फोहर नफाली तोकिएको स्थानमामात्र व्यवस्थापन गर्न काठमाडौँ महानगरपालिका वातावरण व्यवस्थापन विभागले चेतावनी दिएको थियो। जरिवाना गरिएको शुल्क महानगरपालिकाकै कोषमा जम्मा हुने गरेको छ। ४०३ औँ हप्ताको सफाइमा अधिकार सम्पन्न वाग्मती सभ्यता एकीकृत विकास समिति, विश्व शान्ति विहार मीनभवन, पहिलो पाइला, नेपाल आमा, आलोकनगर महिला समूहलगायतका गरी १०० जनाभन्दा बढी अभियानकर्मीको सक्रियता थियो। सफाइमा अभिनेत्री नीता ढुङ्गाना पनि सहभागी हुनुभएको थियो। सफाइबाट १० मेट्रिकटन फोहर व्यवस्थापन गरिएको पनि उनले बताए। उत्तरी चक्रपथ सफाइ २०० औँ हप्तामा उत्तरतर्फको चक्रपथ सफाइ अभिायन २००औँ हप्तामा प्रवेश गरेको छ। अभियानले २०० औँ हप्ता प्रवेशका अवसरमा आज विशेष कार्यक्रम आयोजना गरेको छ। कार्यक्रममा टोखा नगरपालिकाका प्रमुख प्रकाश अधिकारी, हाँस्य कलाकार मदनकृष्ण श्रेष्ठ, जनप्रतिनिधि, कलाकारको उपस्थितिमा विशेष कार्यक्रम गरिएको हो। सो कार्यक्रमलाई सम्बोधन गर्दै उनीहरुले सफाइ अभियानलाई जागरणका रुपमा टोल टोलमा बिस्तार गरिनुपर्नेमा जोड दिए। कार्यक्रममा गायक बद्री पङ्गेनी र तिलक बस्नेत एवं गायिका मञ्जु पौडेल र कल्पना दाहालले गीतसमेत गाएका अभियानकर्मी शोभाकान्त पाण्डेले बताए। सो अवसरमा चक्रपथ क्षेत्रमा सफाइसमेत गरिएको थियो। विगत २०० हप्तादेखि चक्रपथ सफाइ अभियान निरन्तर हुँदै आएको छ। गोदावरी खोला सफाइ १००औँ हप्तामा ललितपुरस्थित गोदावरी नदी सफाइ अभियानको १००औँ हप्तामा विशेष कार्यक्रम आयोजना गरिएको छ। महालक्ष्मी नगरपालिका वडा नं ६ र ८ जोड्ने विष्णुडोल पुल क्षेत्रमा आयोजना गरिएको कार्यक्रममा नगर प्रमुख रामेश्वर श्रेष्ठले खोलाको विस्तृत परियोजना प्रस्ताव तयार गरी स्वीकृतिका लागि मन्त्रिपरिषद्मा पेश गरिएको जानकारी दिए। प्रस्ताव स्वीकृत भएपछि तीनै तहका सरकारकाबीच समन्वय गरी नदीलाई सफा बनाउन थप सहयोग मिल्ने बताए। अधिकार सम्पन्न वाग्मती समितिका अध्यक्ष उद्धवप्रसाद तिमल्सिनाले गोदावरी खोला क्षेत्रका नगरपालिकासँग समन्वय गरी स्वच्छ राख्ने अभियानमा काम गर्ने प्रतिबद्धता जनाए। १०० हप्ताको विशेष कार्यक्रमम सहभागी भएका सफाइ अभियानकर्मीले त्यस क्षेत्रमा सफाइ गरी १० मेट्रिकटन फोहर व्यवस्थापन गरेको अभियानकर्मी किशोरसिंह शाहीले राससलाई जानकारी दिए। विगत १०० हप्ताअघिदेखि महिला र बालबालिकाको विशेष पहलमा गोदावरी खोला सफाइ हुँदै आएको छ। सफाइको नेतृत्व बेबी राजभण्डारीले गरिरहेका छन्। विसं २०७० जेठ ५ गते वाग्मती सफाइ महाअभियान सुरु भएपछि यसका सहायक नदी पनि सफाइ हुन थालेको हो। सहायक नदीसँगै उपत्यकामा चक्रपथका विभिन्न स्थान, सांस्कृतिक सम्पदालगायत स्थानमा पनि साप्ताहिक रुपमा सफाइ भइरहेको छ। उपत्यक बाहिर पनि प्रमुख शहर र नदी गरी १०६ भन्दाबढी स्थानमा सफाइ भइरहेको छ। वाग्मती सफाइ महाअभियानबाट आशातीतरुपमा नदी सफा नदेखिए पनि देशभर सफाइ जागरण फैल्याउन सफल भएको छ। यसैबीच शनिबार गुह्येश्वरीमाथिको वाग्मती, रुद्रमती, विष्णुमतीका विभिन्न स्थान, मनोहरा, हनुमन्तेलगायत स्थानमा पनि सफाइ गरिएको छ। उपत्यकाको सभ्यताको स्रोत वाग्मती सफाइ महाअभियान शुरु भएपछि देशभर जागरण फैलिए पनि स्थानीय सरकारको बेवास्ताले संस्थागतस्वरुप ग्रहण गर्न नसकेको अभियानकर्मीको गुनासो छ। नदी किनार, सांस्कृतिक सम्पदालगायत सार्वजनिकस्थलमा फोहर गर्नेलाई स्थानीय सरकारले कारवाहीको अभियान चलाउन सके पनि सफाइमा ठूलो सहयोग पुग्ने विश्लेषण अभियानकर्मीको छ।"
