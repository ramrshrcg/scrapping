शीर्षक,विवरण
कृषि क्रान्तिको खाँचो,"नेपाललाई कृषिप्रधान मुलुक भनेर चिनिन्छ। कूल जनसंख्याको करिब ६५ प्रतिशत कृषि पेसामा आबद्ध छन्। यति धेरै सर्वसाधारण कृषिमा लागेर पनि मुलुकमा अति आवश्यक ससाना कृषिजन्य वस्तुमा समेत अन्य मुलुकको भर पर्नुपर्ने अवस्था छ। मागअनुसार कृषिजन्य वस्तु उत्पादन नहुँदा पछिल्लो समय नेपालीका भान्छामा अधिकांश आयातीत खाद्य सामग्री पाक्न थालेका छन्। कूल खेतीयोग्य भूमि करिब ३१ लाख ९५ हजार एक सय ७३ हेक्टर छ। तर कृषिमै परनिर्भरताले सीमा नाघ्दै गएको छ। इजरायलभन्दा नेपाल भन्डै सात गुणा ठूलो मुलुक छ। इजरायलको ६० प्रतिशत भूभाग मरुभूमिले ढाकिएको छ। वर्षा पनि निकै कम हुन्छ। कूल जनसंख्याको १७ प्रतिशत (करिब ७२ हजार) जनता मात्र कृषि पेसामा आबद्ध छन्। तर इजरायलले आफ्ना जनताको पेट भर्न प्रमुख खाद्यान्न बाली, तरकारी र फलफूल आयात गर्दैन; बरु पर्याप्त परिमाणमा तरकारी र फलफूल उत्पादन गरी २१ मुलुकमा निर्यात गरेर ठूलै वैदेशिक मुद्रा आर्जन गर्छ। नेपाल ससाना कृषिजन्य वस्तुमा आत्मनिर्भर नहुँदा बर्सेनि अर्बौं मूल्यको कृषिउपज आयात गर्नुपर्ने बाध्यता छ। लसुन, प्याज, आलु, गेडागुडी, कागतीलगायतका कृषिजन्य उत्पादनमा पनि नेपालले भारतसहित तेस्रो मुलुकको मुख ताक्नुपर्ने अवस्था छ। त्यसैले हामी भान्छामा महँगो कृषिजन्य वस्तु उपभोग गर्न बाध्य छौं। पछिल्लो २० वर्षको अवधिमा नेपालमा जुन सरकार आए पनि कृषिका अत्यावश्यक वस्तुमा आत्मनिर्भर बन्ने योजना ल्याउने गरेको पाइन्छ। तर ती योजनाको पारदर्शिता, सुशासन र कार्यान्वयन पक्ष बलियो नहुँदा मुलुक अहिले पनि उस्तै अवस्थाबाट गुज्रिरहेको छ। आयातनिर्यात व्यापारबारे भन्सार विभागले सार्वजनिक गरेको पछिल्लो आठ महिनाको तथ्यांक हेर्दा अवस्था निराशाजनक देखिन्छ। यस अवधिमा २ अर्ब ७९ करोड रुपैयाँको प्याज आयात भएको छ। ६ अर्ब ४५ करोडको आलु र एक अर्ब १२ करोडको लसुन आयात भएको छ। यसैगरी करिब ५५ अर्बको खाद्यान्न, २५ अर्बको हरिया तरकारी, १२ अर्बको फलफूल, ६ अर्बको चिया कफी, एक अर्बको माछा र एक अर्ब ३३ करोडको डेरी उत्पादन आयात भएको छ। सन् १९६० को दशकमा नेपाल धान चामल निर्यात गर्ने मुख्य मुलुकमा पथ्र्यो। तर अहिले जुनेलो, फापर र कोदोमा समेत परनिर्भर बनेका छौं। माथिको आयातसम्बन्धी तथ्यांकले हामी कृषिमा कति परनिर्भर छौं र कृषिलाई कति महŒव दिएका छौं भन्ने तथ्य उजागर गर्छ। कृषिजन्य वस्तु आयातका नाममा बर्सेनि दुई खर्ब रुपैयाँ बिदेसिन्छ। स्वदेशमै यस्ता पदार्थको मनग्गे उत्पादन भएको भए हाम्रै किसानले यो रकम आर्जन गर्न सक्थे। यसले व्यापार घाटा पनि कम हुन्थ्यो र मुलुकको अर्थतन्त्र पनि बलियो हुन्थ्यो। आयात दर वृद्धि हुँदा राज्यले पर्याप्त राजस्व प्राप्त गर्न सक्छ। तर यसले दिगो अर्थतन्त्रलाई भने टेवा दिन सक्दैन। यसतर्फ सम्बन्धित निकायको ध्यान जान आवश्यक छ। बोलीमा मात्र होइन, व्यवहारमा पनि कृषिप्रधान राष्ट्र को मर्मलाई मूर्तरूप दिन आवश्यक छ। कृषिजन्य उत्पादन वृद्धि गर्न, बजारीकरण, भण्डारण र कृषि क्षेत्रलाई सेवा सुविधा उपलब्ध गराउन सरकारले पर्याप्त ध्यान दिन आवश्यक छ। जुन वस्तु अत्यधिक परिमाणमा आयात हुन्छ, त्यस्ता उपजको उत्पादन स्वदेशमै गर्नेतर्फ सरकारले आफ्नो ध्यान केन्द्रित गर्नुपर्छ। नेपाल जलस्रोतमा विश्वकै समृद्ध राष्ट्रमध्येको एक हो। वर्षौंदेखि कृषिप्रधान देशको चिनारी पनि बनाएको छ। कृषियोग्य जमिन पनि पर्याप्त छ। गाँस, बास र कपासको गर्जो टार्न वैदेशिक रोजगारमा हिँड्नेको लस्करलाई स्वदेशमै रोकेर रोजगारको अवसर सृजना गर्न सक्ने सम्भावना पनि छ। कृषि क्षेत्रमा आमूल परिवर्तन ल्याउन सक्ने सम्भावनाका सूचक हुन्। केवल बलियो इच्छाशक्ति, स्पष्ट नीति, प्रभावकारी कार्यान्वयनको खाँचो देखिन्छ। यसतर्फ सरकारको ध्यान पुग्न आवश्यक छ।"
कोरोनाको नयाँ लहर : सीमामा सतर्कता,"शिवराज भट्ट धनगढी, महादेव अवस्थी महेन्द्रनगर, रविन भट्टराई विराटनगर, मनिका झा जनकपुरधाम, सलमान खान भैरहवा : नेपालभारत सीमा नाकाबाट आउजाउ बढेसँगै दुवै पक्षले सतर्कता अपनाउन थालेका छन्। भारतमा फेरि कोरोना भाइरस संक्रमण बढेपछि नेपालीहरू धमाधम फर्किन थालेका छन्। नेपालबाट पनि भारत आउजाउ गर्ने क्रम उस्तै छ। विभिन्न नाकामा भारतबाट फर्किने नेपालीको एन्टिजेन परीक्षण गर्न थालिएको छ। कतै स्वास्थ्य जाँचपछि मात्रै प्रवेश गर्न दिइन थालेको छ। स्वास्थ्य कार्यालय कञ्चनपुरका कोभिड१९ फोकल पर्सन सिद्धराज भट्टले गड्डाचौकी नाकामा एन्टिजेन परीक्षण गरिरहेको बताए। हामीले नाकामा एन्टिजेन परीक्षण सुरु गरिसकेका छौँ, फोकल पर्सन भट्टले भने, अहिलेसम्म तीन जनामा पोजिटिभ देखिएको छ, ती आइसोलेसनमा छन्। गड्डाचौकीबाट मंगलबार भित्रिन लागेका कञ्चनपुरको पुनर्बासका १९ वर्षीय पुरुषमा पोजिटिभ देखिएको छ। कैलालीको गौरीफन्टा नाकाबाट भित्रिन लागेका पाँच जनामा पनि एन्टिजेन पोजिटिभ देखिएको जनाइएको छ। तर, स्थानीय प्रशासनले नाका व्यवस्थापन गर्न सकेको छैन। कञ्चनपुरमा मंगलबार पोजिटिभ देखिएका व्यक्तिलाई अस्पतालको आइसोलेसन कक्षसम्म पुर्याउन एम्बुलेन्स पाइएन। संक्रमित बोक्ने एम्बुलेन्स बिग्रिएर थन्किएको छ। महाकाली अस्पतालमा रहेको आइसोलेसनसमेत बन्द छ, एक स्वास्थ्यकर्मीले भने, नाकामा पोजिटिभ केस आएपछि आइसोलेसनसम्म पुर्याउन धेरै समस्या हुने गरेको छ। उनले सोमबार पनि महाराष्ट्रबाट आएका एक जनामा पोजिटिभ देखिएको बताए। ती संक्रमितको व्यवस्थापन गर्न नसक्दा बस चढाएर उनलाई घर पठाइएको ती स्वास्थ्यकर्मीले बताए। फोकल पर्सन भट्टले स्थानीय तहले व्यवस्थापन गर्न नसक्दा समस्या भइरहेको बताए। स्वास्थ्य कार्यालयले प्राविधिक सहयोग गरिरहेको छ। हामीले नाकामा एन्टिजेन परीक्षण गरिरहेका छौँ, भट्टले भने, अन्य व्यवस्थापनको पाटो स्थानीय सरकारको हो। कञ्चनपुरको गड्डाचौकी र कैलालीको गौरीफन्टा नाकाबाट दैनिक ५ सयदेखि हजार नेपाली फर्किरहेका छन्। दुवै नाकाको तथ्यांक कञ्चनपुर प्रशासनले संकलन गरिरहेको छ।जिल्ला प्रहरी कार्यालय कञ्चनपुरको तथ्यांकअनुसार चैत १ देखि स्वदेश फर्किनेको संख्या दैनिक ५ सयभन्दा बढी छ। दुवै नाकाबाट दैनिक चारपाँच सयको संख्यामा भित्रिरहेका छन्, जिल्ला प्रहरी कञ्चनपुरका प्रवक्ता डीएसपी अमरबहादुर थापाले भने, भारतका केही सहरमा लकडाउनपछि नाकामा आवतजावत बढेको छ। चोरबाटो हुलका हुल प्रदेश १ का मुख्य दुई नाकामध्ये रानीजोगबनी बन्दप्रायः छ। तर, काँकडभिट्टापानीट्यांकीबाट बाक्लो आउजाउ चलिरहेको छ। यता रानीको मुख्य गेटमा ताला लागे पनि एक किलोमिटर आसपासबाट चोरबाटो हुँदै हुलका हुल आवतजावत गर्छन्। काँकडभिट्टापानीट्यांकीमा रहेको मेची पुलमा बिहानदेखि घुइँचो लाग्ने गरेको छ। भारतीय पक्षले आफ्नो मुलुकमा आउनेलाई बिहान ९ बजेपछि मात्र प्रवेश दिने गरेको छ। भारतीय पक्षले आउनेको स्वास्थ्य परीक्षण गर्ने भए पनि नेपाल प्रवेश गर्नेलाई कुनै परीक्षण गरिँदैन। काँकडभिट्टा नाका भएर विभिन्न जिल्लाका नेपाली भारतबाट भित्रिन्छन्। सरकारले एक महिनाअघि अनलाइन फारम भरेपछि भारतीयलाई प्रवेश गर्न दिने नियम बनाएको थियो। रानीजोगबनीबाट सोही नियममा रही दैनिक १०१२ जना मात्र आवतजावत गर्छन्। तर, हजारौंले चोरबाटो रोज्ने गरेका छन्। पुरानो रानी गेट यात्रु आवतजावत गर्ने नाका मात्र भएकाले ताला लगाए पनि जोगबनी किनमेल गर्न जानेहरू अन्य ठाउँबाट दैनिक ओहोरदोहोर गर्छन्। भारतमा फेरि कोरोना संक्रमण बढेपछि मुख्य नाकामा हेल्थ डेस्क राख्न प्रशासनले चासो देखाए पनि अन्य ठाउँबाट आवतजावत हुने क्रम रोक्न कुनै निर्णय छैन। रानीजोगबनी नाकामा सोमबारदेखि हेल्थ डेस्क सक्रिय गराइएको छ। डेस्कमार्फत नेपाल प्रवेश गर्न चाहनेको परीक्षण तत्कालै गर्ने व्यवस्था मिलाइएको छ। परीक्षणपछि नेपाल आउनेमा कोरोना संक्रमण भएनभएको यकिन हुने मोरङका प्रमुख जिल्ला अधिकारी कोषहरि निरौलाले बताए। भारतबाट आउनेहरू कोरोना परीक्षणपछि मात्रै प्रवेश गर्न पाउने निरौलाको भनाइ छ। जिल्ला प्रशासन कार्यालय मोरङमा सोमबार बसेको जिल्ला कोभिड१९ संकट व्यवस्थापन केन्द्रको बैठकले कोरोना नियन्त्रण गर्न र संक्रमण थप फैलन नदिन बेलैमा सतर्कता आवश्यक रहेको निष्कर्ष निकालेको छ। मोरङमा पनि संक्रमण बढ्न थालेकाले सतर्कता अपनाउने निर्णय बैठकले गरेको छ। निरौलाका अनुसार शंकास्पद व्यक्तिको नाकामै एन्टिजेन परीक्षण गरिनेछ। एन्टिजेन जाँच गर्दा कोरोना भएनभएको तत्कालै रिपोर्ट आउने निरौलाले बताए। रिपोर्ट पोजिटिभ आए थप परीक्षण तथा उपचारका लागि पठाइने, नेगेटिभ आउनेलाई गन्तव्यतर्फ जान दिइने उनको भनाइ छ। महोत्तरीको भिठ्ठामोड भारतबाट भित्रिने प्रमुख नाकामध्ये एक हो। यो नाका एक वर्षदेखि बन्द छ। नेपाल पक्षले तारबार हटाएर आउजाउ खुला गरे पनि भारतीय सीमा सुरक्षा बलले भारत प्रवेशमा रोक लगाएको छ। तर, मुख्य प्रवेशद्वारको छेउबाटै खेतको बाटो भएर निर्बाध आउजाउ चलिरहेको छ। धनुषाका जटही, मधवापुरलगायत अन्य नाकाबाहेक पनि वैकल्पिक बाटो प्रयोग गरी आउजाउ हुने गरेको छ। सीमाहरूमा न हेल्थ डेस्क छ न त कुनै प्रकारको सुरक्षा सतर्कता अपनाइएको छ। यसले महामारीको जोखिम अझ उच्च हुन्छ, स्वास्थ्य क्षेत्रमा कार्यरत शिवशंकर मिश्रले भने, यसअघि पनि भारतबाटै आएकाहरूका कारण कोरोना बढी फैलिएको थियो। पहिला सावधानी नअपनाउने र पछि पछुताउने बानी फेरि पनि दोहिरिँदै छ। ४ सय ३१ किलोमिटर खुला सिमाना रहेको प्रदेश २ मा दुई देश पस्न अनेकौं चोरबाटा छन्। यी चोरबाटामा निरन्तर निगरानी गाह्रो रहेको सुरक्षा अधिकारी बताउँछन्। सीमा क्षेत्रमा बस्नेहरूले आफैं सुरक्षा सतर्कता अपनाएर जोखिम न्यूनीकरण गर्नुपर्ने सुझाव सुरक्षा अधिकारीको छ। रूपन्देहीस्थित बेलहिया नाका नाका भएर दैनिक हजारौंको आउजाउ हुन्छ। तर, मास्कसमेत लगाएको देखिँदैन। हेल्थ डेस्कमा दुई दिनदेखि शरीरको तापक्रम जाँच गर्न थालिएको छ। हेल्थ डेस्कमा सिद्धार्थनगर नगरपालिकाबाट तीन अहेव र एक ल्याब प्राविधिक खटिएका छन्। तर, जनशक्ति अभावमा स्वास्थ्यकर्मीले एक जनाको शरीरको तापक्रम जाँच गर्दा २०२५ जना बिनाजाँच प्रवेश गर्ने गरेका छन्।हामीले उता (भारत)बाट आउनेको शरीरको तापक्रम जाँच गर्ने गरेका छौं, हेल्थ डेस्कमा खटिएका स्वास्थ्यकर्मी लालमोहन चौधरीले भने, शंकास्पद लागेको अवस्थामा एन्टिजन किटमार्फत कोरोना परीक्षण सुरु गरेका छौं। भारतका विभिन्न स्थानबाट झिटीगुन्टा बोकेर आउनेको नाम, ठेगानासहितको अभिलेख राख्ने गरिए पनि स्थानीयको अभिलेख राख्ने गरिएको छैन। नगरपालिकाको सहायतामा यूएसएआईडीअन्तर्गत स्वास्थ्यका लागि सक्षम प्रणाली परियोजनाले नाकामा कोरोना परीक्षणको व्यवस्था मिलाएको छ। स्क्रिनिङ डेस्कमा कोही व्यक्तिमा शंका लागे स्वास्थ्य परीक्षण स्थलमा लगेर कोरोना परीक्षण गर्छौं, परियोजनाका स्वास्थ्य आपत्कालीन निगरानी अधिकृत रजनीश चौधरीले भने, पोजिटिभ देखिए स्वास्थ्य अवस्थाअनुसार होम आइसोलेसन वा अस्पतालमा पठाउने व्यवस्था मिलाइएको छ। नाकाबाट स्थानीय, विद्यार्थी, बिरामी, सैनिक, कामदारलगायत आउजाउ गरिरहेका छन्। आयातनिर्यात निर्बाधभारतमा कोरोना बढे पनि कैलाली र कञ्चनपुर भन्सार कार्यालयमा त्यसको असर देखिएको छैन। कञ्चनपुर भन्सार कार्यालयले भारतबाट निर्बाध रूपमा आयात भइरहेको जनाएको छ।कार्यालयका सूचना अधिकारी केशवराज विष्टले निर्बाध रूपमा आयातनिर्यात भइरहेको बताए। विष्टका अनुसार फागुनमा लक्ष्यभन्दा बढी राजस्व संकलन भएको छ। हामीले २२ करोड राजस्व संकलन गर्ने लक्ष्य लिएका थियौं, २६ करोड संकलन गरेका छौं, उनले भने, लकडाउनपछि साइकलमा आउने सामान पनि गाडीमा आउन थालेको छ। कैलाली भन्सार कार्यालय प्रमुख नरबहादुर थापाले भारतमा कोरोना बढेपछि पनि आपूर्तिमा कुनै असर नपरेको बताए। आयातनिर्यातमा कुनै फरक परेको छैन, सबै सामान निर्बाध रूपमा आइरहेको छ, थापाले भने।"
किर्ते गरी जग्गा पास,"भैरहवा : रूपन्देहीको मायादेवी गाउँपालिका २ का परशुराम अहिर जन्मजात बौद्धिक अपाङ्ग छन्। अहिरका हजुरबुवा मंगरुका चार भाइ छोराहरू अल्गु, तिरथ, काशी र भोला यादव हुन्। तिरथका छोरा परशुराम हुन्। उनी सानै छँदा बुवाआमाको मृत्यु भयो। तीन भाइले पुख्र्यौली सम्पत्ति अंशबन्डा गरे। तर, परशुरामलाई दिएनन्। २०४९ मा परशुरामले काकाहरूसँग अंश दाबी गरे। त्यसबेला कान्छा काका भोला यादवले परशुराम अंशियार नभएको अडान लिएका थिए। त्यसपछि दिदी र अन्य काकाहरूको सहयोगमा परशुरामले जिल्ला अदालत रूपन्देहीमा अंश मुद्दा दायर गरे। सोही बहानामा जालझेल गरी किर्ते कागजात बनाएर उनको नाममा सियारी गाउँपालिका२ र ३ मा रहेको १७ कठ्ठा १० धुर जग्गा अन्यको नाममा पास गराइएको परशुरामका आफन्त राजकुमार यादव बताउँछन्। १७ कठ्ठा १० धुरमध्ये १३ कठ्ठा ७ धुर भोलाका कान्छा छोरा जोगिन्द्रको नाममा पास भएको राजकुमारको दाबी छ। त्यसैगरी ४ कठ्ठा ३ धुर स्थानीय जग्गा व्यापारी ढालबहादुर चौधरीका छोरा चूडामणि चौधरीको नाममा माघ २२ गते पास भएको बताइएको छ। जग्गा जोगिन्द्र र चूडामणिका नाममा गराउन ढालबहादुर समूहले परशुरामको स्थायी ठेगाना परिवर्तन गरी सियारी३ को ठेगानाबाट नयाँ नागरिकता बनाइएको रामकुमार बताउँछन्। १३ कठ्ठा ७ धुर जग्गा पास गराउनका लागि सियारी३ का वडाध्यक्ष घिसन यादवले परशुरामको जग्गाको चार किल्ला दिँदा पक्की बाटोलाई कच्ची उल्लेख गरेका उनको भनाइ छ। जग्गाको मूल्यांकन घटाएर राजस्व छलीसमेत गरिएको पाइएको छ। सियारी३ को जग्गा पास गराउने जोगिन्द्र वडाध्यक्ष घिसनका ज्वाइँ हुन्। सियारी २ को बाँकी ४ कट्ठा ३ धुर जग्गा पासका लागि चौधरीको समूहले वडाध्यक्ष रामकिसुन थारूको किर्ते हस्ताक्षर गरिएको छ। त्यहाँको चार किल्लाको फोटोकपीको भरमा जग्गा पास गराइएको पशुरामका काकाका छोरा पीताम्बर यादवको भनाइ छ। यसबारेमा जिज्ञासा राख्दा सियारी२ का वडाध्यक्ष रामकिसुन थारू आफूले चूडामणिको नाममा पास भएको ४ कठ्ठा ३ धुर जग्गाको चार किल्ला प्रमाणित नगरेको दाबी गरे। चार किल्ला प्रमाणित गराउन मलाई फोन गरेका थिए त्यस दिन बाहिर रहेकोले मैले चार किल्लामा हस्ताक्षर गरेको छैन उनले भने खै उनीहरूले कहाँबाट कसरी मेरो हस्ताक्षर किर्ते गरेर जग्गा पास गराएका छन् मलाई थाहा छैन। बौद्धिक अपांग भएकाले आफ्नो जग्गा कति मूल्यमा बिक्री भएको परशुरामलाई जानकारी छैन। जग्गा पास गरेबापत जोगिन्द्रले ८० लाख रुपैयाँ र चूडामणिले २० लाख रुपैयाँको चेक मेगा बैंकमा रहेको परशुरामको खातामा जम्मा गरेपछि प्राप्त भौचर मालपोतमा पेस गरेका छन्। स्रोतका अनुसार परशुरामको खातामा भने एक रुपैयाँ पनि जम्मा भएको छैन। मालपोत कार्यालय भैरहवा प्रमुख नारायण घर्तीले जग्गामा भएको जालझेलबारे आफूलाई जानकारी नभएको बताए। सियारी२ को जग्गाको चार किल्ला सिरफारिसमा वडाध्यक्षको हस्ताक्षर शंकास्पद देखिएकोले छानबिन हुने उनको भनाइ छ। जग्गा पास गराउने दुवै समूहले जग्गा खरिदबापत परशुरामलाई नगद दिएको दाबी गरे। चूडामणिका बुवा ढालबहादुर भन्छन् हामीले परशुरामलाई नगद रकम दिएर जग्गा खरिद गरेको हो। मालपोतमा देखाउन मात्र बंैकिङ प्रक्रियामा गएका हौँ।"
बेहाल वैदेशिक रोजगार,"काठमाडौं : विश्वव्यापी रूपमा फैलिएको कोरोना भाइरस (कोभिड १९) ले वैदेशिक रोजगार बेहाल अवस्थामा पुगेको छ। गन्तव्य मुलुकमा कोरोनाको कहर समाप्त नहुँदा अधिकांश मुलुक मुलुकमा कामदार जान पाएका छैनन्। वैदेशिक रोजगार विभागका अनुसार दैनिक ५ सयदेखि ६ सयसम्म कामदार वैदेशिक रोजगारीमा गइरहेका छन्। कोभिडअघि दैनिक १ हजार ५ सयभन्दा बढी कामदार दैनिक वैदेशिक रोजगारीमा जाने गरेका थिए। वैदेशिक रोजगार व्यवसायी संघका महासचिव सुजितकुमार श्रेष्ठले कोरोनाले वैदेशिक रोजगार प्रभावित भएको बताए। गन्तव्य मुलुकमा कोरोनाको कारण कायमै रहेकाले सहज हुन अझै समय लाग्ने देखिन्छ, उनले भने। कतिपय देशमा राजदूतावासले प्रमाणीकरणमा ढिलासुस्ती गरेका कारण कामदार रोजगारीमा जान पाएका छैनन्। कोभिडले कतार, साउदी अरब, दुबई, ओमन मलेसिया तथा युरेपियन मुलुक प्रभावित भएका छन्। जापान, इजरायल र दक्षिण कोरिया पनि प्रभावित भएका छन्। इजरायल पठाउने कार्यविधि श्रम, रोजगार तथा सामाजिक सुरक्षा मन्त्रालयले रायका लागि कानुन र अर्थ मन्त्रालयमा पठाएको छ। जापान पठाउने कार्यविधि पनि पूरा हुन नसक्दा रोजगार प्रभावित भएको छ। दक्षिण कोरियाले कामदार लिन नमान्दा प्रतीक्षामा बसेका कामदार हैरानी भएका छन्। महासंघका महासचिव श्रेष्ठका अनुसार साउदीमा दूतावासले मागपत्र प्रमाणीकरण गर्न ढिलाइ गरेका कारण कामदार प्रभावित भएका छन्। कतारमा अनिवार्य क्यारेन्टिन बस्नुपर्ने र त्यसको खर्च कामदार आफैंले तिर्नुपर्ने भएपछि कतार रोजगार प्रभावित भएको छ। क्यारेन्टिनका लागि मात्रै कतारमा कामदारले २१ सय रियाल तिर्नुपर्छ। सुरुदेखि नै मलेसिया बन्द छ। महासंघका अनुसार दुबई, कुवेत र बहराइन पूर्णरूपमा ठप्प छ। कुवेतमा अझै लकडाउन कायम छ। गन्तव्य मुलुकमा कोरोनाको जोखिम कायमै रहेकाले वैदेशिक रोजगार तंग्रिन सकेको छैन। त्यसोतः गन्तव्य मुलुकबाट अझै डिमान्ड आउन नसक्दा रोजगार प्रभावित बनेको हो। नेपालमा कोरोनाको जोखिम कम भइसकेको छ। मौरीसस पनि कामदार जान पाएका छैनन्। विभागका अनुसार फागुन महिनामा १९ हजार ८ सय ८, माघमा १७ हजार ८ सय ८७ जना, पुसमा १४ हजार ७ सय ५३, मंसिरमा १२ हजार ४ सय ३१, कात्तिकमा ७ हजार ७ सय ९७, असोजमा ८ हजार ९७, भदौमा १ हजार ५ सय २५, साउनमा ३ हजार १ सय ५२ जना कामदार विदेश पुगेका छन्। अन्य देशको तुलनामा साउदीमा बढी कामदार पुगेका छन्। श्रम, रोजगार तथा सामाजिक सुरक्षामन्त्री गौरीशंकर चौधरीले वैदेशिक रोजगार सहज बनाउन सम्बन्धित देशसँग वार्ता र छलफल अघि बढाइएको बताए। हाम्रो तर्फबाट गर्नुपर्ने तयारी गरिरहेका छौं, उनले भने ।"
फेरि होला लकडाउन ?,"काठमाडौं : कोरोना भाइरस संक्रमण रोकथाम तथा नियन्त्रण गर्न लकडाउन गरिएको एक वर्ष पूरा भएको छ। सरकारले ठीक एक वर्षअघि चैत ११ देखि एक साताका लागि लकडाउन गरेको थियो। तर, त्यसको अवधि थपिँदै लगिएको थियो। छिमेकी मुलुक भारतमा फेरि कोरोना संक्रमण बढ्न थालेसँगै नेपालमा त्रास बढेको छ। धेरैले प्रश्न गर्न थालेका छन्, नेपालमा के होला ? शुक्रराज ट्रपिकल तथा सरुवा रोग अस्पताल टेकुका निर्देशक डा सागरराज भण्डारी गत वर्षझैं लकडाउन घोषणा गर्नु त्रुटिपूर्ण हुने बताउँछन्। कार्यालय, विद्यालय, कलकारखाना र सार्वजनिक सवारी साधनलाई सिफ्टअनुसार सञ्चालन गर्नुपर्छ, निर्देशक डा राजभण्डारी भन्छन्, सबै नागरिकले आफ्नो कर्तव्य सम्झिएर जनस्वास्थ्य मापदण्ड पालना गर्नुपर्छ। उनका अनुसार नयाँ संक्रमित मात्र होइन, खोप लगाएका व्यक्तिमा पनि पुनः संक्रमण देखिएको छ। खोप लगाउँदैमा शतप्रतिशत सुरक्षित हुँदैन। संक्रमण हुने र अरूलाई सार्ने सम्भावना कायमै हुन्छ, उनी भन्छन्। गत वर्ष हवाई मार्ग र स्थल मार्ग भएर नेपाल आउनेलाई गरिएको फरक मापदण्डले लकडाउनको अवस्थामा पुर्याएको विज्ञको भनाइ छ। तेस्रो र दोस्रो लहरको मार खेपिरहेका मुलुकबाट स्वदेश छिर्नेलाई गत वर्षको गल्ती नदोहोर्याई समान मापदण्ड कायम गर्नुपर्ने उनीहरूको सुझाव छ। गत वर्ष विकसित मुलुकबाट स्वदेश फर्कनेको पीसीआर रिपोर्ट अनिवार्य गरियो। भारतबाट घर फर्कनेलाई पीसीआर रिपोर्टबिना हुरुरु छिर्न दिइयो। घर पठाइयो, जनस्वास्थ्यविद् डा बाबुराम मरासिनी भन्छन्, यही दोहोरो मापदण्डले कोरोना संक्रमण बढ्यो। लकडाउन घोषणाको अवस्था आयो। कोरोना संक्रमणको एक वर्ष पूरा भइसक्दा पनि जोखिम उस्तै छ। भारतमा दैनिक ४० हजारभन्दा बढी संक्रमित हुन पुगेका छन्। सवा लाखमा झरेको सक्रिय संक्रमितको संख्या झन्डै चार लाख पुगेको छ। नेपालभारत नाकाबाट निर्बाध आवतजावत भइरहेको छ। कोरोना संक्रमणलाई देखाएर लकडाउन घोषणा गर्न नहुने डा मरासिनी बताउँछन्। विगतको गल्ती सच्याएर अघि बढ्नुपर्ने उनको सुझाव छ। स्वास्थ्य तथा जनसंख्या मन्त्रालयका प्रवक्ता डा जागेश्वर गौतम गत वर्षझैं मुलुकभर पुनः लकडाउन घोषणाको सम्भावना नरहेको बताउँछन्। एन्टिजेन परीक्षण र घरमा बस्न नसक्नेलाई क्वारेन्टाइनको व्यवस्था गरिएको छ, प्रवक्ता डा गौतम भन्छन्, तत्कालै लकडाउनको योजना छैन। जनस्वास्थ्यका मापदण्ड पालनालाई जोड दिनुपर्छ। संक्रमण बढेकाले भौतिक दूरी कायम गर्नुपर्छ। मास्क लगाउनुपर्छ। साबुनपानीले राम्रोसँग हात धुनु वा स्यानिटाइजर प्रयोग गर्नुपर्छ। नेपालमा पनि संक्रमण बढ्न सक्ने हुँदा देशभर भीडभाड हुने कार्य नगर्ननगराउन अनुरोध गरिएको डा गौतम बताउँछन्।"
६ वर्षपछि गैंडा गणना,"चितवन : दुर्लभ एकसिंगे गैंडा गणना थालनी गरिएको छ। पर्सा राष्ट्रिय निकुञ्जको प्रतापपुरमा वनदेवीको पूजा गरेर गणना थालिएको हो। त्यसपछि वन तथा वातावरणमन्त्री प्रेमबहादुर आलेले हात्तीमा चढेर सिटी फुकेर गणनाको शुभारम्भ गरे। गणना कार्य प्रतापपुरबाट सुरु गरेर चितवन निकुञ्जको पश्चिम क्षेत्रमा निस्कने योजना छ। चितवन राष्ट्रिय निकुञ्ज र पर्सा राष्ट्रिय निकुञ्जलाई एउटै ब्लक बनाइएको छ। चितवन राष्ट्रिय किनुञ्जलाई मात्रै १९ वटा ब्लकमा विभाजन गरिएको छ। १० स्थानमा क्याम्प राखिएको छ। ४० वटा हात्ती, ४० जना प्रमुख गणक, २० जना वैकल्पिक गणक, १ सय २० हात्तीसारे र व्यवस्थापकीय टोलीसहित दुई जना परिचालित भएको चितवन राष्ट्रिय निकुञ्जका प्रमुख संरक्षण अधिकृत अणनाथ बरालले बताए। पूर्वबाट गन्दै पश्चिम निस्कने योजना हो, उनले भने चैतमा सकेर वैशाखको पहिलो हप्ता नतिजा आउने गरी काम गरिएको छ। गणनाका लागि हात्ती, दूरबीन, क्यामेरालगायतको प्रयोग गरिएको छ। हात्तीमा निश्चित क्षेत्रलाई घेरेर त्यहाँ रहेका गैंडा गनिन्छ। प्रत्यक्ष गैंडा हेरेर तिनको लिंग, उमेर, शारीरिक अवस्था, बासस्थान र आहारको अवस्थाको अध्ययनसमेत गरिन्छ। गैंडा गणना हाम्रो लागि अडिट जस्तै हो। कति गैंडा छन् हामीले गरेको संरक्षणको काम राम्रो भयो या भएन भन्ने थाहा हुन्छ, राष्ट्रिय प्रकृति संरक्षण कोष सौराहाका प्रमुख डा बाबुराम लामिछानेले भने, यस अध्ययनले गैंडाको संख्या मात्रै होइन, गैंडाको संरक्षण कतातिर छ भन्ने देखाउँछ। विश्वबाटै लोप हुने खतराको सूचीमा गैंडा छ। गैंडा मारेमा, यसको अंगको किनबेच वा ओसारपसार गरेमा १५ वर्ष कैद र १० लाख रुपैयाँसम्म जरिवाना वा दुवै सजाय हुने कानुनी व्यवस्था छ। चालिसवटा हात्तीमा गणक बसेर निश्चित दूरीमा हात्ती राखेर त्यसभित्रका देखिएका गैंडा गणना गर्छन्। गैंडाको पछिल्लो अवस्था बासस्थान, विचरण र संरक्षणको आगामी रणनीतिबारे अनुगमनका लागि पनि गैंडा गणनाले अर्थ राख्छ। चितवन राष्ट्रिय निकुञ्जका सूचना अधिकारी लोकेन्द्र अधिकारीले गैंडाको संरक्षणका लागि रणनीतिक प्रतिवेदन तयार हुने बताए। नेपालको चारवटा निकुञ्जमा गैंडा पाइन्छ। चितवनसहित बर्दिया, शुक्लाफाँटा र पर्सामा गैंडाको बासस्थान छ। सन् २०१५ मा गरिएको गणनामा नेपालमा ६४५ गैंडा छन्। चितवनमा ६०५, बर्दियामा २९, शुक्लाफाँटामा ८ र पर्सामा ३ गैंडा भेटिएका थिए। गैंडा गणनाका लागि मंसिर १९ गते सरकारको मन्त्रीस्तरीयको निर्णय भएको थियो। चैत मसान्तभित्र गणना सकेर वैशाखको पहिलो साता गणनाको तथ्यांक सार्वजानिक गर्ने विभागले जनाएको छ।"
कोरोना संक्रमणको जोखिम बढेको भन्दै ७७ जिल्लालाई गृहमन्त्रालयको परिपत्र,"काठमाडौं : कोरोना भाइरस (कोभिड१९) संक्रमणको जोखिम बढ्दै गएको भन्दै गृहमन्त्रालयले सतर्कताका लागि ७७ जिल्ला प्रशासनलाई परिपत्र गरेको छ। गृहमन्त्रालयका सहसचिव एवम् प्रवक्ता चक्रबहादुर बुढाका अनुसार मन्त्रालयले केही दिन अगाडि नै सबै जिल्ला प्रशासन कार्यालयमा परिपत्र गरेको हो । संक्रमणको जोखिम बढ्दै गएको भन्दै मन्त्रालयले स्वास्थ्य सुरक्षा मापदण्ड अपनाउन परिपत्र गरेको उनको भनाइ छ । स्वास्थ्य मन्त्रालयले स्वास्थ्य सुरक्षाका मापदण्ड अपनाउन विज्ञप्ति सार्वजनिक गरे लगत्तै गृहमन्त्रालयले चैत ९ गते नै ७७ जिल्ला प्रशासन कार्यालयमा परिपत्र गरेको हो, प्रवक्ता बुढाले भने । भारतमा कोरोना संक्रमण बढ्दै गएपछि सरकारले गोष्ठी, भेला, सम्मेलन नगर्न अनुरोध गर्दै आएको छ । विश्वव्यापी महामारीको रुपमा फैलिएको कोरोना भाइरस रोकथाम तथा नियन्त्रणका लागि गतवर्ष चैत ११ गतेदेखि नै सरकारले लकडाउन गरेको थियो । कोरोना संक्रमणको त्रास सुरु भएको एक वर्षपछि पुनः संक्रमण बढ्न थालेपछि सरकारले रोकथाम तथा नियन्त्रणका लागि तयारी अवस्थामा रहन सम्बन्धित निकायलाई निर्देशन दिएको हो ।"
नेताहरुलाई स्पष्टीकरण पार्टी फुटको घोषणा,"काठमाडौं : नेकपा एमालेका नेता विष्णु रिजालले स्पष्टिकरणमार्फत् कारबाहीको सिलसिला अघि बढाउनु पार्टी फुटको घोषणा भएको टिप्पणी गरेका छन्। उनले स्पष्टीकरणको जवाफ प्राप्त भएपछि यस प्रकरणलाई एक दुःखद अध्यायका रुपमा समाप्त गर्नुपर्ने धारणा राखेका छन्। तत्कालीन पार्टी नेकपाका बेलामा प्रधानमन्त्रीले पार्टीलाई थाहै नदिई प्रतिनिधिसभा विघटन गरेको र सडक आन्दोलन समेत चलेको बेला भएका घटनाक्रमहरुलाई लिएर नेकपा (एमाले) मा स्पष्टीकरणमार्फत कारवाहीको सिलसिला अघि बढाउनु पार्टी फुटको घोषणा हो। नेता रिजालले बुधबार बिहान फेसबुकमा लेखेका छन्, स्पष्टीकरणको जवाफ प्राप्त भएपछि यस प्रकरणलाई एक दुःखद अध्यायका रुपमा यही समाप्त गर्नुपर्छ। पार्टी हित विपरित काम गरेको भन्दै नेकपा (एमाले)ले वरिष्ठ नेता माधवकुमार नेपाल, नेताहरू भीम रावल, सुरेन्द्र पाण्डे र घनश्याम भुसाललाई स्पष्टीकरण सोधेको छ। शनिबार बालुवाटारमा बसेको केन्द्रीय कमिटी बैठकको निर्णयअनुसार एमाले महासचिव ईश्वर पोखरेलले उनीहरुलाई स्पष्टीकरण सोधेका थिए। तीन दिनभित्र स्पष्टीकरणसहित लिखित जवाफ प्रस्तुत गर्न समय दिएपनि प्राप्त हुन बाँकी रहेको छ। माधव नेपालको योगदान सधैँ अग्रणी र नेतृत्वदायी भएको बताउँदै रिजालले उनीबिनाको नेकपा एमाले कल्पना गरे त्यो एकीकृत एमाले नभइ विभाजित एमाले मात्र हुने दाबी गरेका छन्। उनले अध्यक्ष केपी ओलीको नेतृत्वमा रहेको नेकपा (एमाले) को सरकारलाई बाँकी दुई वर्ष निरन्तरता दिन पार्टी एकताबद्ध हुनुपर्ने बताएका छन्। हरहालतमा नेकपा (एमाले) को एकतालाई बचाउनुपर्छ। रिजालले लेखेका छन्, यसका लागि नवौँ राष्ट्रिय महाधिवेशनबाट पारित नीति, विधान र नेतृत्वलाई आधार बनाएर अघि बढ्नुपर्छ र दशौँ राष्ट्रिय महाधिवेशनको तयारीमा लाग्नुपर्छ। पार्टीभित्रको विवादबारे रिजालले भनेका ६ बुँदा यस्ता छन् : १ आजको नेकपा (एमाले) निर्माणमा माधवकुमार नेपालको योगदान सधैँ अग्रणी र नेतृत्वदायी छ। ०३१ सालमा कोअर्डिनेसन केन्द्रको स्थापना गर्दै ०३५ मा नेकपा (माले) का रुपमा नेपालको कम्युनिस्ट आन्दोलनलाई पुनर्गठन गर्ने र ०४७ मा नेकपा (एमाले) निर्माण गरेर त्यसको नेतृत्व गर्ने प्रमुख हस्तीका रुपमा उहाँ एमाले धाराको प्रमुख नेताका रुपमा स्थापित हुनुहुन्छ। त्यसैले आज कसैले माधव नेपालबिनाको नेकपा (एमाले) को कल्पना गर्दछ भने त्यो एकीकृत होइन, विभाजित एमाले मात्र हुन्छ। २ आफ्नो पार्टीका संस्थापक, सहयात्री र अगुवा नेताहरुलाई निष्काशन गरेर र अर्को पार्टीबाट मन्त्रीमा आएकाहरूलाई साथमा लिएर बलियो एमाले बन्छ भनेर कसैले सोच्छ भने त्यसमा भन्नु केही छैन। तर, यति कुरा प्रस्ट छ, यसले एमालेलाई गहिरो गरी विभाजित गर्दछ र विभाजन गर्ने नेताहरुको नेतृत्वमा यसको क्षतिपूर्ति गर्न सम्भवै छैन। ३ तत्कालीन पार्टी नेकपाका बेलामा प्रधानमन्त्रीले पार्टीलाई थाहै नदिई प्रतिनिधिसभा विघटन गरेको र सडक आन्दोलन समेत चलेको बेला भएका घटनाक्रमहरुलाई लिएर नेकपा (एमाले) मा स्पष्टीकरणमार्फत कारवाहीको सिलसिला अघि बढाउनु पार्टी फुटको घोषणा हो। तसर्थ, स्पष्टीकरणको जवाफ प्राप्त भएपछि यस प्रकरणलाई एक दुःखद अध्यायका रुपमा यही समाप्त गर्नुपर्छ। ४ नेकपा (एमाले) को एकता बचाउन विधान विपरीतका सम्पूर्ण क्रियाकलापहरु बन्द गर्नुपर्छ। फागुन २३ को सर्वोच्चको फैसलाबमोजिम पुनर्स्थापित नेकपा (एमाले) को केन्द्रीय कमिटीको बैठक बस्नुपर्छ र विधानको बाधा अड्काउ फुकाऊ, जिम्मेवारी हेरफेर, कमिटीमा थपघट जस्ता जेजे निर्णय गर्नुपर्ने हो, त्यही बैठकबाट गर्नुपर्छ। ५ अध्यक्ष केपी ओलीको नेतृत्वमा रहेको नेकपा (एमाले) को सरकारलाई बाँकी दुई वर्ष निरन्तरता दिनका लागि पार्टी एकताबद्ध हुनुपर्छ र अरु पार्टीसँग वार्ता गरेर बहुमत सुनिश्चित गर्नुपर्छ। ६ हरहालतमा नेकपा (एमाले) को एकतालाई बचाउनुपर्छ। यसका लागि नवौँ राष्ट्रिय महाधिवेशनबाट पारित नीति, विधान र नेतृत्वलाई आधार बनाएर अघि बढ्नुपर्छ र दशौँ राष्ट्रिय महाधिवेशनको तयारीमा लाग्नुपर्छ।"
स्व सिके प्रसाईंकी धर्मपत्नी गिरिराजकुमारीको निधन,"झापा : प्रजातान्त्रिक समाजवादका योद्धा तथा नेपाली कांग्रेसका नेता स्व सिके प्रसाईंकी धर्मपत्नी गिरीराजकुमारी प्रसाईंको निधन भएको छ । उनको ९० वर्षको उमेरमा मङ्गलबार राति निधन भएको हो । राजनीतिसँगै सामाजिक रूपान्तरणमा सक्रिय रहेकी गिरीराजकुमारीले २०५१ सालको प्रतिनिधिसभाको निर्वाचनमा झापा साविक क्षेत्र नं २ बाट वर्तमान प्रधानमन्त्री केपी शर्मा ओलीसँग प्रतिस्पर्धा गरेकी थिइन्। पार्टीको गुटगत राजनीतिका कारण उनी पराजित भएको जानकारहरु बताउँछन् । नेपाली लोकतान्त्रिक आन्दोलन, नेपाली जनताका वाक्, प्रकाशन स्वतन्त्रता जस्ता अधिकार प्राप्तिका लागि आवाज बुलन्द गरेवापत तत्कालीन पञ्चायती सरकारले सर्वस्वहरणसहित जीवनसाथी सिके प्रसाईंलाई देश निकालाको कारवाही गर्दासमेत प्रजातन्त्र प्राप्तिको आन्दोलनबाट विचलित हुन नदिइ अघि बढ्न उनले उत्प्ररित गरेको नेपाली कांग्रेसका जिल्ला सभापति उद्धव थापाले बताए। स्व प्रसाईंका छोरा विवेककेशरी, बुहारी सङ्गीता, छोरीहरू रमिता र नम्रता छन् । दिवङ्गत प्रसाईंको आजै दिउँसो १ बजे कन्काई माईमा अन्त्येष्टि गरिने पारिवारिक स्रोतले जनाएको छ ।रासस"
चैत १५ गते मेलम्चीको पानी काठमाडौंमा वितरण गर्छौं : प्रधानमन्त्री ओली,"काठमाडौं : प्रधानमन्त्री केपी ओलीले अबको चार दिनमै काठमाडौंमा मेलम्चीको पानी वितरण हुने बताएका छन् । बुधबार नगरपालिका संघको कार्यक्रमलाई सम्बोधन गर्दै प्रधानमन्त्री ओलीले यस्तो बताएका हुन् । उनले तत्काल फाइप नफुटोस् भनेर चरणबद्ध ढंगले पानी वितरण गरिनेसमेत प्रष्ट पारेका छन् । अब चार दिनपछि हामी काठमाडौंमा धारामा मेलम्चीको पानी वितरण गर्दैछौँ, प्रधानमन्त्री ओलीले भने, १५ गते हामी मेलम्चीको पानी वितरण गर्न सुरु गछौँ र फेजवाइज त्यसलाई बढाउँदै लान्छौँ । कुनै दुर्घटना नहोस् । कुनै पाइप नफुटोस् भनेर हेरिहेरी हामी पानी वितरण गछौँ । ओलीले आफ्नो कार्यकालमा सरकारले धेरै काम गरेको दाबी गरे । उनले मेलम्चीको पानी ल्याउनु महत्वपूर्ण उपलब्धि भएको उल्लेख गरे । सँगै ओलीले सरकारले सडकलाई बालबालिका र सडक मानवमुक्त बनाएकोसमेत दोहोर्याएका छन् । सरकारले सामाजिक क्षेत्रमा धेरै काम गरेको भन्दै उनले नेपाल विकसित देशभन्दा पनि माथि पुगेको दाबी गरे । संसदमा महिलाको प्रतिनिधित्व ४१ प्रतिशत पुगेको उल्लेख गर्दै उनले त्यसलाई ५० प्रतिशत पुर्याउने उद्घोषसमेत गरेका छन् । सरकारले विकास र निर्माणमा धेरै प्रगति गरेको दाबी गर्दै ओलीले दुई वर्षमै थानकोट नौबिसे सुरुङ निर्माणको काम पूरा हुने बताएका छन् ।"
जसपा 'मुभ' नहुँदा अड्किएको राजनीति,"काठमाडौं : सर्वोच्च अदालतले संसद् पुनर्स्थापना गरेको एक महिना वित्न लाग्दा पनि राजनीतिक अन्योल यथावत् छ। झन् यो बीचमा राजनीतिक संक्रमण झन् गहिरिएको छ। वैकल्पिक सरकार निर्माणका लागि नयाँ गठबन्धन तयार हुन सकेको छैन भने प्रधानमन्त्री केपी ओली नेतृत्वको सरकारको निरन्तरता पनि सुनिश्चित भइसकेको छैन। संसद् पुनर्स्थापनापछि झन् तरल बनेको राजनीति सर्वोच्चको पछिल्लो फैसलापछि थप गिजोलिएको छ। केपी ओली र पुष्पकमल दाहाल नेतृत्वको नेकपा खारेज गरेर एकिकरणअघिको एमाले र माओवादी केन्द्रको पुरानै हैसियत कायम हुने निर्णय अदालतले गरेपछि संसदमा अंकगणितको खेल सुरु भएको छ। ३४ सिट भएको जनता समाजवादी पार्टी निर्णायक खेलाडीका रुपमा देखिएको छ। उसले कसरी 'मुभ' गर्छ, अबको राजनीतिक कोर्स त्यसबाटै निर्धारण हुने देखिन्छ। जसपाले समयमै निर्णय नगर्दा राजनीतिक संक्रमण झन् लम्बिने संकेत देखिएको छ। संसद् पुनर्स्थापनको फैसलापछि नैतिक पराजय भोगेका ओलीको सत्ता सर्वोच्चको पछिल्लो फैसलापछि संकटमा छ। उनले आफू नेतृत्वको सरकारको निरन्तरताका लागि विश्वासको मत लिनुपर्छ। सर्वोच्चको फैसलापछि अब संसदको संरचना त्रिशंकु बनेको छ। बहुमत प्राप्त कुनै पनि दल यतिबेला संसदमा छैन। जसले बहुमत जुटाउँछ, उही प्रधानमन्त्री हुने अवस्था छ।संविधानको धारा ७६ (१) मा प्रतिनिधिसभामा बहुमत प्राप्त संसदीय दलको नेतालाई प्रधानमन्त्री नियुक्त गर्ने र निजका अध्यक्षतामा मन्त्रिपरिषद्को गठन हुने व्यवस्था छ । अब त्यो हैसियत समाप्त भएको छ। सर्वोच्चको फैसलाअनुसार हैसियत अब संविधानको धारा ७६ (२) को प्रधानमन्त्रीका रुपमा कायम भएको छ। माओवादी केन्द्रले विश्वासको मत फिर्ता लिनसाथ उनी अल्पमतमा पर्नेछन्। त्यो निर्णय गर्नका लागि तयार भइसकेको माओवादी केन्द्रले काग्रेस र जसपाको स्पस्ट निर्णय कुरिरहेको छ। अहिले जसपा सरकार पक्ष र विपक्ष गठबन्धन दुवैतिर कुराकानी गरिरहेको छ। तर कता जाने भनेर अहिलेसम्म कुनै निर्णय लिएको छैन। सरकार वा विपक्षी कतातिर साझेदारी गर्ने विषयमा जसपाभित्रै विवाद छ। जसपाको साथ पाए ओली सुरक्षित हुनेछन् भने उसको सहयोगबिना कांग्रेस र माओवादी केन्द्र सत्ता गठबन्धन पनि संभव हुँदैन। २ सय ७५ सदस्यीय प्रतिनिधिसभामा प्रधानमन्त्री बन्न १ सय ३८ सांसदको समर्थन चाहिन्छ। संसदमा तत्लकालिन एमालेका १२०, कांग्रेसका ६३, माओवादी केन्द्रका ५३, जसपाका ३४ सांसद छन्। तीनजना स्वतन्त्र हैसियतमा छन्। माओवादी केन्द्रले समर्थन फिर्ता लिनसाथ ओली अल्पमतमा पर्नेछन्। तत्कालीन एमालेसँग १२० सिट भएकोले जसपाको सहयोग भए ओलीको सत्ता सहज रुपमा निरन्तरता पाउने अवस्था छ। त्यसैले यतिबेला बालुवाटार कुनै हालतमा जसपालाई सम्झाउने र फकाउने रणनीतिमा छ। बाबुराम भट्टराई, उपेन्द्र यादवलगायत ओलीसँग सहकार्य गर्न तयार छैनन्। महन्थ ठाकुर र राजेन्द्र महतो व्यक्तिगत रुपमा ओलीसँग निकट देखिन्छन्। जसपालाई फुटाएर भए पनि सुरक्षित हुने रणनीति बालुवाटारको छ। त्यसका लागि अध्यादेश जारी गर्नुपर्ने अवस्था आए पनि सरकार तयार देखिन्छ। जसपासँग मिलेर सरकार जोगाउने रणनीतिमा सक्रिय ओली आफ्नै पार्टीभित्र नेपालखनाल समूहको समानान्तर सक्रियताले थप दबाबमा छन्। ओलीले बोलाएका चियापानलगायतका सबै बैठक बहिष्कार गरेर अलग्गै कार्यकर्ता भेला गरिरहेका नेपालखनाल समूहले ओलीको निरन्तरतका लागि सघाउने अवस्था छैन। एमालेभित्रको यो कलहका कारण ओलीसँगको सत्ता साझेदारी जोखिमपूर्ण हुने मत जसपाभित्रै बलियो बन्दै गएको छ। एमालेभित्रै दर्जनभन्दा सांसदहरू ओलीको विरुद्ध रहेकोले कुनै पनि बेला आन्तरिक कलहले सरकार ढल्ने खतरा रहेकोले त्यसमा सहभागी भएर जोखिम नमोल्न मधेसका विज्ञहरूले जसपालाई दबाब दिएका छन्। तर कांग्रेस र माओवादी केन्द्रसँग भन्दा बालुवाटारसँगै जसपाको सम्वाद बढी हार्दिक हुँदै गएको छ। मंगलबार बालुवाटारमा भएको वार्ताले त्यही संकेत दिएको छ। जसपाका माग सम्बोधनका लागि छिटै लिखित समझदारी गर्नका लागि बालुवाटार निर्णायक गृहकार्यमा जुटेको छ। सत्ता साझेदारीबारे निर्णायक छलफलका लागि चैत ५ गते बस्ने भनिएको जनता समाजवादी पार्टी (जसपा)को कार्यकारिणी समितिको तयारी नपुगेको भन्दै स्थगित भएको छ। अर्को बैठक अब होलिपछि बस्ने भनिएको छ। जसपाले सत्ता साझेदारीबारे ठोस् निर्णय नलिँदासम्म कांग्रेस र माओवादी केन्द्र पनि निश्कर्षमा पुग्न सकेका छैनन्। जसपाका युवा नेता मनिष सुमनले जसपा छिटै निश्कर्षमा पुग्ने बताउँछन्। अन्नपूर्ण अनलाइनसँग कुरा गर्दै उनी भन्छन्, बाहिर हल्ला गरिएकोजस्तो विवाद छैन। एक मत भएर संस्थागत निर्णय गर्छौं। निर्णय गर्दा हामी विभाजित हुँदैनौं।' नेता सुमनको भनाइ छ, 'जसपाले राखेका माग र सर्तहरू सम्बोधन गर्ने तत्परता जताबाट बढी हुन्छ, स्वभाविक रुपमा त्यही पक्षसँग साझेदारी र सहकार्य हुन्छ।' दुवै दलले जसपाको स्पस्ट निर्णय आएपछि आफूहरु बैठक बसेर ठोस् निर्णयमा पुग्ने बताएका छन्। फागुन २८ गते देउवा निवासमा बसेको कांग्रेस पदाधिकारी बैठकले सरकारको नेतृत्व लिन अग्रसर हुन देउवालाई ग्रिनसिग्नल दिएपछि त्यही दिन जसपाका मुख्य नेताहरूसँग कांग्रेस भेटवार्ता भएको छ। जसपाले राखेका मुद्दा र सर्तलाई सम्बोधन गर्न कांग्रेस र माओवादी सकारात्मक देखिएकोले जसपासँगको सम्वादले सकारात्मक मोड लिएको दुवै पक्षका नेताले दाबी गरेका छन्। कांग्रेसका नेता मिनेन्द्र रिजाल ओलीको विकल्प खोजेर मुलुकलाई निकास दिन ढिलो भइसकेको बताउँछन्। जसपाले स्पस्ट निर्णय नगर्दासम्म कांग्रेस अग्रसर हुन अप्ठ्यारो रहेको उनको भनाइ छ। उनी भन्छन्, जसपाको निर्णय आउनसाथ कांग्रेस स्वभाविक रुपमा अग्रसर हुन्छ। जसपाको निर्णय हामी पर्खिरहेका छौं।' रिजाल जसपासँग अहिलेसम्मको सम्वाद सकारात्मक रहेको बताउँछन्। ओलीमाथिको मधेस नजर र रणनीति ओलीप्रतिको मधेस दृष्टि विगतका केही प्रकरणले गर्दा त्यति सकारात्मक देखिदैन। जसपाका एक नेताका अनुसार मधेसका मुद्दामा ओलीको परम्परागत बुझाइ र पूर्वाग्रही नजर, प्रदेश सरकारलाई निरीह बनाएर संघीयतालाई पंगु बनाउने ओलीको रणनीति, सिके राउतलाई रातारात बालुवाटार छिराएर ओलीले दिएको राजनीतिक भाउलगायतका कारण पनि मधेसवादी नेताहरू ओलीसँग त्यति सकारात्मक छैनन्। तर महन्थ र महतोलगायतलाई बालुवाटारले आकर्षक अफर दिएर आफूतिर तान्ने कोसिस गरिरहेको छ। जसपाका अन्य नेताहरू भने ओलीको ललीपपमा नलोभिन र नअल्झिन ठाकूरलाई सल्लाह दिइरहेका छन्। विगतमा जसपालाई फुटाउने बालुवाटारको असफल प्रयासका कारण पनि जसपाका नेताहरू ओली नेतृत्वसँग बढी सतर्क छन्। तर संवैधानिक प्रबन्धले अहिले ओली शक्तिशाली र सुरक्षित देखिकोले उनीसँग 'नगदमै डिल' हुने अवस्था छ भने कांग्रेस र माओवादीसँग उधारोमा डिल गर्नुपर्ने अवस्था छ। किनकी नयाँ गठबन्धन तयार गरेर सरकार बनाउन समय लाग्ने मात्र होइन, त्यसका लागि संवैधानिक जटिलता पनि छ। त्यसैले नगदमै डिल गरेर लाभ लिन पाइने अवसरलाई नगुमाउने र आफ्ना राजनीतिक मुद्दाहरूलाई स्थापित गर्ने रणनीतिमा जसपा देखिन्छ। राजनीतिक दल सम्बन्धी वर्तमान ऐनमा पार्टी फुटाउन केन्द्रीय समिति र संसदीय दलमा ४० प्रतिशत हुनुपर्ने व्यवस्था छ। अझ् अर्को कडा प्रावधान पनि रहेको छ। एकीकृत भएको पार्टी पाँच वर्षसम्म विभाजित हुन नमिल्ने व्यवस्था ऐनमा राखिएको छ। यो व्यवस्थालाई परिवर्तन गरेर केन्द्रीय समिति र संसदीय दलमध्ये एकातिर ४० प्रतिशत भए पार्टी विभाजन गर्नसकिने अध्यादेश गत वैशाख ८ गते जारी भएको थियो तर सर्वत्र विरोधपछि वैशाख १२ गते यसलाई फिर्ता गरिएको थियो। साझेदारीका जसपाका सर्तहरू के के छन् ? जसपाले सत्ता साझेदारीका लागि खास केही सर्तहरू अघि सारेको छ। सत्ता अंकगणित मिलाउने चक्करमा राजनीतिक आश्वासन दिए पनि जसपाले राखेका सर्तहरू सम्बोधन गर्न दुवै पक्षलाई त्यति सजिलो छैन। जसपाले ओली नेतृत्वसँग साझेदारीका लागि कैलालीका सांसद रेशम चौधरीको मुद्दा फिर्ता र रिहाइ, मधेस आन्दोलन, टिकापुर लगायतका घटनामा झुटा मुद्दा लगाइएका व्यक्तिहरूको मुद्दा फिर्ता गर्नुपर्ने, पूर्वन्यायाधीश गिरीशचन्द्र लालको संयोजकत्वमा गरिएको टिकापुर घटनाको न्यायिक छानविन प्रतिवेदन सार्वजनिक गर्नुपर्ने र मधेसको माग सम्बोधन गर्न संविधान संशोधन गर्नुपर्ने सर्त राख्दै आएको छ।"
मुख्यमन्त्री राईविरुद्धको अविश्वास प्रस्ताव फिर्ता लिन एक हप्ते अल्टिमेटम,काठमाडौं : प्रदेश १ का मुख्यमन्त्री शेरधन राईविरुद्ध अविश्वासको प्रस्तावमा हस्ताक्षर गर्ने आफ्ना सांसदलाई ७ दिनभित्र हस्ताक्षर फिर्ता गर्न एमाले संसदीय दलले निर्देशन दिएको छ। बुधबार बसेको दल बैठकले मुख्यमन्त्री राईविरुद्धको अविश्वासको प्रस्ताव फिर्ता लिन निर्देशन दिएको हो। सर्वोच्च अदालतले नेकपा एमाले र माओवादी केन्द्र दुबैलाई व्यूँत्याइदिएपछि पहिलोपटक बसेको दल बैठकले यस्तो निर्णय गरेको हो। बैठकले संसदीय दलको विधान समेत पारित गर्नुका साथै संसदीय बोर्ड समेत गठन गरेको छ। यस्तै अविश्वासको प्रस्तावमा हस्ताक्षर गर्ने प्रदेश सदस्यलाई ७ दिनभित्र हस्ताक्षर फिर्ता लिन निर्देशन समेत दिएको छ। बैठकमा अविश्वासको प्रस्तावमा हस्ताक्षर गर्ने माधवकुमार नेपाल पक्षका प्रदेशसभा सदस्य र माओवादीतर्फका प्रदेश सभासदस्य सहभागी थिए। गत पौष १२ गते मुख्यमन्त्री राईविरुद्ध अविश्वासको प्रस्ताव प्रदेशसभामा दर्ता गरिएको थियो। प्रदेशसभामा एमालेको तर्फबाट ५१ जना सदस्य छन्।
"एमाले पार्टी कार्यालय अब थापाथलीमा, ओलीले गरे निरीक्षण","काठमाडौं : धुम्बाराहीमा रहेको नेकपा (एमाले)को पार्टी कार्यालय थापाथलीमा सर्ने भएको छ । पार्टी अध्यक्ष एवम् प्रधानमन्त्री केपी ओलीले बुधबार कार्यालय भवनको निरीक्षाण गरेका छन्। थापाथली पुगेर नयाँ पार्टी मुख्यालयको भवनको निरीक्षण गरेको पार्टी कार्यालय सचिव ईश्वरी रिजालले जानकारी दिए। एमालले थापाथली हाइटस्थित उमंगमार्गमा रहेको एक व्यवसायीको घरलाई पार्टी कार्यालय बनाएको हो। उक्त घर पाँच वर्षको लागि भाडामा लिएको जनाइएको छ। कार्यालय सचिव रिजालले चक्रपथ विस्तारका क्रममा कार्यालयमा आउजाउ गर्न कठिन हुने भएकाले धूम्रबाराहीस्थित पार्टी मुख्यालय थापाथलीमा सर्न लागिएको जानकारी दिए। 'चक्रपथ विस्तारका क्रममा धुलोधुवाँ हुने भएकाले अहिलेको कार्यालयमा आवतजावत गर्न समस्या हुन्छ,'उनले भने, त्यसैले थापाथलीमा कार्यालय सर्न थालिएको हो । हामी चाँडै सर्छौँ।' २०७२ सालको भूकम्पले बल्खु, मदननगरस्थित पार्टी मुख्यालय भत्किएपछि एमालेले धूम्रबराहीस्थित पासाङल्हामु स्मृति प्रतिष्ठानको कार्यालय भाडामा लिई पार्टी मुख्यालय सञ्चालन गरेको थियो । प्रतिष्ठानको भवनको भाडा मासिक दुई लाख २५ हजार रुपैयाँ थियो । एमालेले पुरानै मुख्यालय भएको स्थान बल्खुमा नै अत्याधुनिक भवन बनाउने भएको छ । नेपाल कम्युनिस्ट पार्टीको स्थापना दिवसका दिन वैशाख ९ गते भवनको शिलान्यास गर्ने तयारी छ ।"
"देउवाको मौनता, धैर्य र तटस्थताको अर्थ","संकटपूर्ण अवस्थाबाट मुलुकलाई सहज अवतरण गराउनु नेतृत्वको कुशलता र समक्षता हो। तीन वर्षअघि (२०७४ साल फागुन ३ गते) प्रधानमन्त्री पदबाट राजीनामा दिँदै गर्दा बालुवाटारमा पत्रकार सम्मेलनमा शेरबहादुर देउवाले भनेका थिए, बीपी कोइरालाको प्रेरणाबाट २०२२ सालमा नेपालको प्रजातान्त्रिक आन्दोलनमा होमिँदा संविधानसभाबाट संविधान निर्माण गरी समृद्ध नेपाल निर्माण गर्ने बीपीको सपना पूरा गर्ने अभियानको नेतृत्व म आफैंले गरौंला भन्ने लागेको थिएन। संयोग, २००७ सालको क्रान्तिसँगै जनताका जनप्रतिनिधिबाट संविधान लेख्ने बीपीको सपना पूरा गर्ने दायित्व झन्डै पाँच दशकपछि देउवाको काँधमा आयो। तत्कालीन अवस्थामा मुलुक विषम परिस्थितिबाट गुज्रिरहेको थियो। मधेस आन्दोलित थियो। संविधानप्रति असन्तुष्ट बनेका मधेसकेन्द्रित दलको नेतृत्वमा जारी आन्दोलनले संविधानको भविष्य मात्रै नभएर मुलुकको राजनीतिक दिशा नै अनिश्चित थियो। तर संविधानलाई प्राण दिन निर्वाचनको विकल्प थिएन। कांग्रेसका संस्थापक बीपीको सपना, कांग्रेसकै नेतृत्वमा बनेको ऐतिहासिक संविधान कार्यान्वयनको नेतृत्व कांग्रेसले नै गर्नुपर्छ भन्ने संकल्प थियो देउवाको। विषम परिस्थितिमा देउवाले संविधान कार्यान्वयनको अठोट गरे। प्रधानमन्त्री बनेको ६ महिनाभित्रै उनले तीनै तहको निर्वाचन शान्तिपूर्ण, निष्पक्ष र भयरहित वातावरणमा सम्पन्न गरे। त्यहींबाट संविधान कार्यान्वयनको ढोका खुल्यो; जुन देउवाको पाँच दशक लामो राजनीतिक करियरकै ऐतिहासिक उपलब्धि थियो। निर्वाचनमा पार्टी पराजय हुँदै गर्दा मुलुक असफल बन्नु हुँदैन भन्ने ध्येयले देउवाले तीनै तहको निर्वाचन सफलतापूर्वक सम्पन्न गरे। प्रधानमन्त्री पदबाट राजीनामा गर्दै गर्दा बाँकी जीवन कांग्रेस सभापतिको हैसियतमा समावेशी राजनीति र संघीय लोकतान्त्रिक गणतन्त्रलाई थप सुदृढ बनाउँदै समृद्ध नेपाल निर्माणका लागि समर्पित हुने अठोट गरे। विषय प्रवेश मुलुकमा स्थिरता र समृद्धिको सपना देखाएर तीन वर्षदेखि नेपाल कम्युनिस्ट पार्टी (सर्वाेच्चको फैसलापछि खारेज) ले शासन गरिरहेको छ। नेकपा अस्तित्वमा छैन। जनतालाई देखाइएका सपना र गरिएका प्रतिबद्धता नेताहरूले नै बिर्सिसके। नेकपाको अवसानसँगै जनताको जनादेश खारेज भएको छ। माओवादी केन्द्रले सरकारलाई दिएको समर्थन फिर्ता लिएको छैन तर माओवादी नै ओलीको विकल्पको खोजीमा छ। नेकपा एमालेइतरका दलहरूबीच नयाँ सरकार गठनको प्रयासले सार्थकता पाउनेबित्तिकै माओवादीले समर्थन फिर्ता लिने निश्चित छ। ओली सरकार संकटमा छ। पाँच वर्षका लागि निर्वाचित प्रतिनिधिसभा र प्रतिनिधिसभाले बनाएको सरकारको आयु ढुलमुल छ। समृद्धि र स्थायित्वको नारा दिएर जनमत आफ्नो पक्षमा पारेका कम्युनिस्ट पार्टीकै सरकारले झन्डै मुलुकलाई संवैधानिक शून्यता र राजनीतिक संकटको खाडलमा पुर्याएको छ। पार्टीभित्रको विवादलाई लिएर मुलुकलाई नै अनिश्चिताको खाडलमा हाल्ने र जनताका समृद्धिका सपनामाथि आगो झोस्ने काम नेकपाबाटै भयो। संवैधानिक संकटलाई सर्वाेच्च अदालतको फैसलाले ट्र्याकमा ल्याउने काम गरे पनि राजनीतिक अनिश्चितता कायमै छ। सत्तारुढ दलभित्रको तीव्र मतभेद, समानान्तर गतिविधि र लगत्तै सर्वाेच्च अदालतको फैसला (साविककै एमाले र माओवादी केन्द्र ब्युँतिने) ले मुलुकको राजनीतिलाई ध्रुवीकरणतर्फ लगेको छ। मुलुकमा देखिएको राजनीतिक अन्योल र दिशाहीनतालाई सही मार्गमा ल्याउन राजनीतिक दल र नेतृत्वको सुझबुझ कदम अहिलेको आवश्यकता हो र अपरिहार्यता पनि। संकटपूर्ण अवस्थाबाट मुलुकलाई सहज अवतरण गराउनु नेतृत्वको कुशलता र समक्षता हो। परिपक्व देउवा प्रधानमन्त्री ओलीले पुस ५ गते संसद् विघटन गरेपछि राष्ट्रिय राजनीतिमा कांग्रेस सभापति देउवाको भूमिकाको खोजी भयो। तीन वर्षसम्म ओली सरकारका हरेक असंवैधानिक कदममा साथ दिएका प्रचण्डनेपाललगायतका नेताहरू देउवाको साथ खोज्न थाले। संसद्मा एकतिहाइ मत पनि नभएको कांग्रेसको साथ खोज्दै प्रचण्ड नेपाल सानेपा पुगे। संसद् विघटनविरुद्ध संयुक्त आन्दोलनको प्रस्ताव गरे। आन्दोलनको नेतृत्व गर्न देउवालाई आग्रह गरे। प्रचण्डले देउवालाई फकाउन प्रधानमन्त्रीका रूपमा प्रस्ताव नै गरे। संसद् विघटनलाई असंवैधानिक र अलोकतान्त्रिक कदम ठहर गरेको कांग्रेसभित्र संसद् पुनःस्थापनाको मुद्दा लिएर आन्दोलन सशक्त बनाउनुपर्ने दबाब उस्तै थियो। पार्टीभित्र र बाहिरबाट आन्दोलन चर्काउनुपर्ने दबाब देउवामाथि बढ्दै गएको थियो। नागरिक समाज संसद् पुनःस्थापनाको माग लिएर सडकमा थियो। देउवा यतिबेला सर्वमान्य नेताको भूमिकामा थिए र छन्। तर उनले यतातर्फ खासै रुचि देखाएनन्। न प्रधानमन्त्री बन्न प्रचण्ड नेपालले गरेको प्रस्तावले पुलकित बने। न प्रधानमन्त्री ओलीविरुद्ध संसद्मा अविश्वासको प्रस्ताव दर्ता गर्न हतार गरे। न्यायपालिकामाथि विश्वास गर्नुपर्नेमा देउवाको जोड थियो। अदालतको फैसलालाई स्वीकार गर्नुपर्ने धारणा देउवाले हरेक मञ्चमा राखे। अदालतमा विचाराधीन मुद्दालाई सडकको भीडबाट प्रभावित पार्ने काम गर्नु हुँदैन भन्नेमा देउवा दृढ रहे। शक्ति पृथकीकरणको सिद्धान्त पनि यही हो। देउवा यसमा अटल र अडिग रहे। थुप्रै आलोचना, आरोप र प्रश्नहरू उनीमाथि उठाइए तर उनी आफ्नो अडानमा दृढ रहे। अन्ततः अदालतको फैसला आयो। सडकको शक्तिभन्दा अदालतको फैसलामाथि विश्वास गर्ने देउवाको अडानको जित भयो। सडकमा सरकारविरुद्ध संयुक्त आन्दोलनको मोर्चाबन्दी गर्नुपर्छ भन्नेहरूले लड्डु खाए र विजय जुलुस गरे। देउवाले अदालतको फैसलाको स्वागत गरे। सरकारविरुद्ध संयुक्त मोर्चा गरेर सडक आन्दोलमा गएको भए मुलुक मुठभेडतर्फ जान सक्थ्यो। मुलुक थप अस्थिरतातर्फ जाने निश्चित थियो। राजनीतिले अर्काे दिशा लिन्थ्यो। मुलुक एकपछि अर्काे संकटको भुमरीमा फस्ने निश्चित थियो। ओली सहजै आफ्नो कदमबाट पछाडि नहट्ने संकेत स्पष्ट थियो। उनी आफूले चालेको कदममा जनमसर्थन जुटाउन सिंगो राज्यशक्ति र ढुकुटी प्रयोग गरेर देशव्यापी आमसभा अभियानमा जुटिसकेका थिए। यस्तो अवस्थामा देउवाले जुन अडान लिए, त्यसले मुलुकलाई मुठभेडतर्फ जान दिएन। कांग्रेस समन्वयकारी शक्तिको भूमिकामा देखियो। अदालतले सरकारको कदम खारेज गर्यो। समग्रमा देउवाको कदमले उनको परिपक्वता र दूरदर्शिता झल्कियो। साथै देउवाको धैर्यलाई पनि पुष्टि गर्यो। अर्काे सरकारविरुद्धको अविश्वासको प्रस्ताव लैजान प्रचण्डनेपाल समूहले निरन्तर गरेको अनुनयलाई देउवाले उतिसारो वास्ता गरेनन्। बरु त्यसलाई नेकपाभित्रको आन्तरिक विवादका रूपमा बुझे। उनले नेकपाभित्रको आन्तरिक विवादमा कांग्रेस फस्न नचाहने प्रस्ट सन्देश दिए। देउवाले प्रचण्डनेपालको प्रस्तावमा सही छाप गरेर अगाडि बढेका भए संसद्मा नयाँ प्रधानमन्त्री चयन प्रक्रिया अगाडि बढ्थ्यो। दलहरूबीच तिक्तता बढ्थ्यो। कतिपय दल विभाजनको सम्भावना टड्कारो थियो। मुलुकले नयाँ प्रधानमन्त्री नपाउँदै फागुन २३ गतेको सर्वाेच्चको फैसलाले राजनीति पुरानै अवस्थामा पुग्थ्यो। देउवालाई सत्ताका लागि मरिहत्ते गर्ने नेताका रूपमा अथ्र्याउने काम हुन्थ्यो। न देउवा प्रधानमन्त्री बन्थे, न देउवालाई समर्थन गरेका प्रचण्डनेपालसँगै हुन्थे। जुन कुरा सर्वाेच्च अदालतको फैसलाले पुष्टि गरेको छ। राष्ट्रिय राजनीतिमा कांग्रेस सभापति देउवाले जुन भूमिका निर्वाह गरेका छन्; त्यो समकालीन राजनीतिज्ञभन्दा माथि छ। उनको सुझबुझपूर्ण, दूरदर्शी र जिम्मेवारपूर्ण कदमले देउवालाई परिपक्व नेताका रूपमा स्थापित गरेको छ। यसबीचमा देउवाले जुन तटस्थता देखाए; यसले राजनीतिलाई ध्रुवीकरणतर्फ जानबाट रोक्नुका साथै अस्थिरताबाट रोक्ने कामलाई बल पुगेको छ। उनले न ओलीविरुद्ध आक्रामकता देखाए, न प्रचण्डनेपाललाई साथमा बोके। ओली र प्रचण्डनेपाल समूहबाट सत्ता सहकार्यका लागि बारम्बार आएका औपचारिकअनौपचारिक प्रस्तावलाई गम्भीरतापूर्वक लिएनन्। बरु पार्टीमा छलफल गरेर जबाफ दिन्छु भन्दै दुवै पक्षलाई सन्तुलनमा राखे। उनले पार्टीका शीर्षस्थ नेताहरूसँग पटकपटक छलफल गरे। उनीहरूका कुरा सुने। जसले गर्दा आफू सत्ताका लागि लालायित छैन भन्ने निरन्तर सन्देश दिए। नेकपा विभाजनपछि माओवादी केन्द्र, कांग्रेस र जनता समाजवादी पार्टीबीच सत्ता गठबन्धनको चर्चा भइरहेको छ। माओवादी केन्द्रका अध्यक्ष प्रचण्डले देउवालाई भेटेरै सत्ता सहकार्यका लागि औपचारिक प्रस्ताव गरिसकेका छन्। जसपाका नेताहरूले देउवासँग एक चरणको छलफल गरेका छन्। तीनवटै दलबीच संयुक्त छलफल गर्ने भनिए पनि त्यो साइत भने जुरिसकेको छैन। कांग्रेसलाई सरकारमा जाने जनादेश छैन भन्दै नेतृत्वलाई झकझक्याउने पार्टीभित्रकै एकथरी नेताहरूलाई अहिले देउवा प्रधानमन्त्री नबनी भएकै छैन। उनीहरू देउवाले सरकार निर्माणका लागि पहल नगरेकोमा उल्टै संशय व्यक्त गरिरहेका छन्। नेकपा विभाजनपछि संसद्मा कांग्रेसको प्रमुख प्रतिपक्षीको भूमिका कायमै छ। ओलीको विकल्पको खोजी भइरहेका बेला प्रधानमन्त्रीमा देउवाको दाबेदारी स्वाभाविक हो। तर देउवालाई प्रधानमन्त्री बन्न कुनै हतार देखिँदैन। कमजोर अंकगणितमा सरकार बनाउनु फेरि अस्थिरता नै ल्याउनु हो। किनकि माओवादी केन्द्र, कांग्रेस र जसपाबीचको समीकरणले बहुमत त पुग्छ, तर त्यो सुविधाजनक हुँदैन। सरकारलाई टिकाउन जायजनाजायज सम्झौता गर्नुपर्नेछ। अस्थिरताको जगमा बन्ने सरकारले जनतालाई डेलिभरी दिन नसक्ने प्रस्ट छ। यस्तो अवस्थामा दलहरूबीच सहमति गरेर अर्ली इलेक्नसन मा जानु नै उत्तम विकल्प हो। अहिलेको अवस्थामा राष्ट्रिय राजनीतिमा कांग्रेस सभापति देउवाले जुन भूमिका निर्वाह गरेका छन्; त्यो समकालीन राजनीतिज्ञभन्दा माथि छ। उनको सुझबुझपूर्ण, दूरदर्शी र जिम्मेवारपूर्ण कदमले देउवालाई परिपक्व नेताका रूपमा स्थापित गरेको छ। तसर्थ देउवाको अहिलेको मौनता, धैर्य र तटस्थताको रणनीतिले मुलुकलाई सही बाटोमा अगाडि बढाउन अचुक औषधिको काम गरेको छ।"
कांग्रेस केन्द्रीय समितिको बैठक चैत २० मा,काठमाडौं : नेपाली कांग्रेसको केन्द्रीय समिति बैठक चैत २० गते बस्ने भएको छ। पार्टी सभापति शेरबहादुर देउवाले पदाधिकारी बैठकको सहमतिअनुसार बैठक बोलाएका हुन्। सोमबार सानेपामा बसेको पार्टीका पदाधिकारी तथा वरिष्ठ नेता सहभागी बैठकमा केन्द्रीय समिति बोलाउने सहमति भएको थियो। त्यही सहमतिअनुसार बैठक डाकिएको पार्टी प्रवक्ता विश्वप्रकाश शर्माले बताए। बैठकमा महाधिवेशनको तयारीलगायत समसामयिक विषयमा छलफल हुने प्रवक्ता शर्माले बताए। पार्टीको महाधिवेशन आगामी भदौमा गर्ने निर्णय भए पनि क्रियाशील सदस्यता वितरण र नवीकरणको विवाद टुंगिएको छैन। क्रियाशील सदस्यता वितरण र नवीकरणमा भइरहेको ढिलाइबारे छलफल गरेर यसलाई प्रभावकारी बनाउने रणनीतिअनुसार बैठक बोलाइएको हो। कांग्रेसको देशभर १० लाख क्रियाशिल सदस्य रहेको अनुमान गरिए पनि चार लाख मात्र अद्यावधिक भएको छ। थुप्रै जिल्लाबाट क्रियाशील सदस्यताको प्रतिवेदन आइसकेको छैन। अबको बैठकमा क्रियाशील सदस्यता बुझाउने कार्यतालिका संशोधन गरिने संभावना छ।
"मेला, जात्रा, नगर्न अनुरोध : बिस्का जात्रामा विकल्प खोजिने","भक्तपुर : जिल्ला प्रशासन कार्यालय भक्तपुरले कोरोना भाइरस (कोभिड १९) संक्रमणको जोखिम बढेको भन्दै जिल्लामा कुनै किसिमको मेला, जात्रा, सांस्कृतिक कार्यहरु नगर्न र नगराउन अनुरोध गरेको छ । कार्यालयले बुधबार पत्रकार सम्मेलन गर्दै जिल्लाका कोरोना भाइरस संक्रमणको जोखिमबाट बच्न भिडभाड हुने गरी कुनै किसिमको मेला, जात्रा, सांस्कृतिक कार्यलगायत नगर्न अनुरोध गरेको हो । प्रमुख जिल्ला अधिकारी प्रेमप्रसाद भट्टराईले गृह मन्त्रालय र स्वास्थ्य मन्त्रालयको पत्रानुसार जिल्लामा कोरोना भाइरस संक्रमण रोकथाम तथा नियन्त्रण गर्न उक्त निर्णय लिइएको जानकारी दिए । भक्तपुरमा नजिकिँदै गरेको बिस्का जात्रामा भने बैकल्पिक उपाय खोजिने उनको भनाइ थियो । तत्काल बिस्का जात्रा रोक्ने भनेर निर्णय लिएका छैनौं, प्रजिअ भट्टराईले भने, बिस्का जात्रा सञ्चालन गर्न बिकल्प खोज्छौं । उनले सीमित जात्रालुहरुको उपस्थितिमा बिस्का जात्रा सञ्चालन गर्नेतर्फ विचार गरिने स्पष्ट पारे । गत वर्ष पनि कोरोना भाइरस संक्रमण रोकथाम तथा नियन्त्रणको लागि भनेर भक्तपुरको बिस्का जात्रा रोकिएको थियो । जसअनुसार गत वर्ष बिस्का जात्रा औपचारिकतामा सीमित गरिएको थियो । बिस्का जात्राको लागि अहिले भक्तपुरमा भैरवनाथको रथ बनाउने कार्य भइरहेको छ । लिंगोको लागि आवश्यक काठको जोहो गरिसकिएको छ । बिस्काजात्राअन्तर्गत नै मध्यपुर थिमि नपा ८ बोडेमा वैशाख २ गते जिब्रो छेड्ने जात्रा तथा सिन्दूर जात्रा सञ्चालन हुँदै आएको छ । जुन गत वर्ष रोकिएको थियो । यस वर्ष जिब्रो छेड्ने जात्रा अवलोकनको लागि सरकार प्रमुख वा राष्ट्र प्रमुखलाई ल्याउन पहल गरिएको छ । मध्यपुर थिमि नपाको तर्फबाट गरिएको उक्त पहल अब रोकिने सम्भावना बढेको छ । प्रमुख जिल्ला अधिकारी भट्टराईले भक्तपुरको बिस्का जात्राअन्तर्गत भैरवनाथको रथ तान्न र लिंगो उठाउन सीमित जात्रालुको सहभागितामा प्रविधि प्रयोग हुनसक्नेसमेत संकेत गरे । लिंगोजात्राको लागि आवश्यक लिंगो काठ ल्याउँदा डोजर प्रयोग गरिएको औंल्याउँदै उनले भने, लिंगो परम्परागत रुपमा नल्याई डोजर प्रयोग गरेर ल्याइएको छ । अब भैरवनाथको रथ र लिंगो तान्ने कार्यमा पनि केही बैकल्पिक उपाय प्रस्ट रुपमा भन्दा मेसिन नै प्रयोग गर्ने हो । तैपनि यस विषयमा बिस्का जात्राका सरोकारवालाहरुसँग छलफल गरेर निक्र्योल गरिने उनले स्पष्ट पारे । प्रजिअ भट्टराईले कोरोना भाइरसका कारण मान्छे नै रहने कि नरहने भन्ने अवस्थामा बिस्का जात्राका बारेमा पनि उपाय गरेर जात्रापर्व पनि समाप्त नहुने गरी बैकल्पिक उपाय अपनाइने सुनाए । प्रशासनले कोभिड १९ संक्रमणको सम्भावनालाई मध्यनजर गरी पहिले सञ्चालनमा ल्याइएका क्वारेन्टाइन, आइसोलेसन केन्द्रलाई पुनः तयारी अवस्था राख्न सम्बन्धित कार्यालयलाई निर्देशन दिएको छ । उसले स्वास्थ्य युनिटहरुलाई समेत आवश्यकताअनुसार तत्काल परिचालन गर्ने गरी तयारी अवस्थामा राख्न जिल्ला स्वास्थ्य कार्यालयलाई निर्देशन दिएको छ । प्रशासनले कोभिड १९ को जोखिमबाट बच्न सरकारबाट जारी भएका स्वास्थ्य सुरक्षालगायतका मापदण्ड पालना गर्नसमेत जिल्लावासीलाई आग्रह गरेको छ । उक्त मापदण्ड उल्लंघन गर्नेहरुलाई संक्रामक रोग २०२० बमोजिम कारबाही गर्ने बताएको छ । प्रशासनले नजिकिँदै गरेको होली पर्वसमेत भिडभाड नहुने गरी मनाउन भनेको छ । सरकारी तथा अन्य सेवाप्रदायकहरुबाट सेवा प्रवाह गर्दा कोभिड १९ को मापदण्ड पालना गरेरमात्र सेवा प्रदान गर्न उसले जोड दिएको छ । पत्रकार सम्मेलनमा वितरित जिल्ला प्रशासन कार्यालय भक्तपुरको निर्णय । तस्बिर : ईश्वरकाजी खाइजू"
जीप दुर्घटनामा घाइते भएका लिम्बूको मृत्यु,फिदिम : पाँचथरको कुम्मायक गाउँपालिकाको यासोकदेखि झापातर्फ गएको मे १ ज ४१६ नम्बरको जीप दुर्घटना हुँदा एकजनाको मृत्यु भएको छ । फाल्गुनन्द गाउँपालिका ५ सुलुम्फिमा दुर्घटना हुँदा इलाम फाकफोकथुम गाउँपालिका ७ का २२ वर्षीय पदमबहादुर लिम्बूको मृत्यु भएको जिल्ला प्रहरी कार्यालय पाँचथरका इनिस्पेक्टर डम्बर विश्वकर्माले जानकारी दिए । दुर्घटनामा परी गम्भीर घाइते लिम्बूको उपचारको क्रममा जिल्ला अस्पताल पाँचथर ल्याउने क्रममा मृत्यु भएको हो । अनियन्त्रित भइ जीप दुर्घटनामा परेको बताइएको छ । जीपमा सवार अन्य १३ जना यात्रुहरु सामान्य घाइते भएको प्रहरीले जनाएको छ।
ठगी गर्न नक्कली प्रेस कार्डको प्रयोग,इटहरी : नक्कली सुन दिएर ठगी गरेको आरोपमा दुईजना पक्राउ परेका छन् । इटहरी ९ बस्ने २० वर्षीय फैजान आलम र इनरुवा १० का ४१ वर्षीय जल्लाउदिन मियाँ पक्राउ परेका हुन् । मियाँको साथबाट इनरुवाको एक मिडियाको नाममा नक्कली प्रेस कार्ड बरामद भएको छ। इटहरी ८ गैसारका ३८ वर्षीय यज्ञविक्रम ठकुरीलाई उनीहरुले चार लाख रुपैयाँ ठगेको आरोप छ । आफू जमिनको कारोवार गर्ने बताउँदै लगानी गर्दा फाइदा हुने लोभ देखाएका थिए । चैत ५ गते आलम र मियाँले आफूहले ८ लाख रुपैयाँ लगानी गर्ने भन्दै ठकुरीलाई चार लाख रुपैयाँ हाल्न लगाएका थिए । १० ग्राम बराबरको ८ वटा सुनको सिक्का राख्न दिएर साँझसम्म पैसा फिर्ता गरिदिने भन्दै फरार भएको ठकुरीको भनाइ छ । उजुरीपछि आलमलाई इटहरीबाट र मियालाई इनरुवाबाट पक्राउ गरी अनुसन्धान भइरहेको इलाका प्रहरी कार्यालय इटहरीले जानकारी दिएको छ ।
विद्यार्थी बिरामी भएपछि विद्यालय बन्द,"दैलेख : दैलेखको एक सामुदायिक विद्यालयमा सयौँ विद्यार्थी एकै पटक बिरामी परेका छन्। नारायण नगरपालिका५ स्थित नवदुर्गा आधारभूत विद्यालयका विद्यार्थी बिरामी परेका हुन्। विद्यालयका दुई सयजना विद्यार्थी एकै पटक बिरामी परेको विद्यालयका प्रधानाध्यापक घनश्याम रेग्मीले बताए। विद्यालयमा दुई सय ८० विद्यार्थी अध्ययनरत छन्। तीमध्ये दुई सय विद्यार्थीमा रुघा खोकी लाग्ने, ज्वरो आउने, टाउको दुख्ने, शरीर दुख्ने जस्ता समस्या देखा परेको प्रधानाध्यापक रेग्मीले बताए। बाँकी विद्यार्थीमा तनाबग्रस्त अनुहार रातोपिरो हुने समस्या देखा परेको छ। गत शुक्रवार तीनजना विद्यार्थी बिरामी परेका थिए। त्यसयता दिनप्रतिदिन बिरामी हुने विद्यार्थीको संख्या बढिरहेको प्रधानाध्यापक रेग्मीले जानकारी दिए। विद्यार्थीहरु बिरामी परेपछि तीन दिनका लागि विद्यालय बन्द गरिएको छ। विद्यार्थीलाई जस्तै विद्यालय क्षेत्रका समुदायमा समेत देखा परेको छ। विद्यार्थी बिरामी पर्नु अघि सोहि वडाको छात्तिकोट गाउँमा एक बालकको मृत्यु भएको थियो। ती बालकको पहिचान भने नखुलेको नारायण नगरपालिका५ का वडाध्यक्ष लालबहादुर बस्नेतले जानकारी दिए। उक्त विद्यालयका बिद्यार्थीहरु बिरामी परेपछि दैलेख अस्पतालका डा विवेक गुरुङ्गसहितको टोली विद्यालयमा पुगेको थियो। स्वास्थ्य सेवा कार्यालय दैलेखका निमित्त स्वास्थ्य सेवा व्यवस्थापक थीरप्रसाद रेग्मीका अनुसार अस्पतालबाट खटिएको डाक्टरसहितको टोलीले विद्यार्थीको चेकजाँच र औषधि वितरण गरेको थियो। विद्यार्थीमा देखिएको समस्या कोरोना भाइरसको लक्षण नभएको निमित्त स्वास्थ्य सेवा व्यवस्थापक रेग्मीले बताए।"
मोरङमा कोरोना संक्रमण बढेपछि होली मनाउन रोक,"विराटनगर : कोरोना भाइरसको संक्रमण बढ्दै जान थालेसँगै नजिकिएको रङ्गहरुको पर्व होली पर्वलाई सुरक्षित र व्यवस्थित बनाउन मोरङमा सुरक्षा संयन्त्र सक्रिय भएर लागेका छन् । यस वर्ष मोरङमा समुदायस्तरमा होली मनाउन रोक लगाइएको छ । जमघट र भीडभाड गरेर समुदायमा नखेल्न जिल्ला सुरक्षा समितिले सबैमा आग्रह गरेको छ । समितिको मंगलबार बसेको बैठकले आग्रह अस्वीकार र नियमको उल्लंघन गर्नेलाई तत्काल कारबाहीको दायरामा ल्याउने निर्णय गरेको छ । कोरोना भाइरस संक्रमणको नयाँ लहरलाई मध्यनजर गर्दै होलीलाई सुरक्षित, व्यवस्थित र मर्यादित बनाउने निर्णय बैठकमा भएको मोरङका प्रमुख जिल्ला अधिकारी कोषहरि निरौलाले बताए । कोरोनाको संक्रमण समुदायस्तरमा फैलन नदिन यसवर्ष समुदायमा होली खेल्न रोक लगाएर कडाइ गरिने उनको भनाइ छ । जमघट र भीडभाड गरेर समुदायमा होली खेल्दा कोरोना संक्रमण थप फैलने तथा त्यसले जनस्वास्थ्यमा गम्भीर असर पुर्याउने जोखिम बढेपछि होलीका सन्दर्भमा कडा निर्णय लिनु परेको जानकारी प्रजिअ निरौलाले दिए । नेपालसँगको खुला सीमा रहेको छिमेकी मुलुक भारतमा व्यापक रुपमा संक्रमण फैलन थालेपछि र कोरोनाका कारण संसारभर नै कडाई भइरहेको अवस्थामा सुरक्षा समितिले होली पर्व समुदायमा मनाउन रोक लगाएको हो । प्रजिअ निरौलाका अनुसार यसवर्ष परिवारका सदस्यबीचमा स्वास्थ्य मापदण्ड अपनाएर मात्रै होली मनाउन सबैमा अनुरोध गरिएको छ । त्यस्तै होलीका अवसरमा मेला तथा विभिन्न कार्यक्रमहरु गर्न रोक लगाइएको उनको भनाइ छ । नियमको पालना नगर्नेमाथि प्रचलित कानुन अनुसार कारबाही हुने निरौलाले बताए । उनका अनुसार भेलाजम्मा भएर होली पर्व मनाउन रोक लगाउन र भीडभाड नगरिकन परिवारका सदस्यबीच पनि स्वास्थ्य मापदण्डको पालना गर्दै होली खेल्ने वातावरण बनाउन गृह तथा स्वास्थ्य मन्त्रालयले जिल्ला प्रशासन कार्यालयलाई परिपत्र गरिसकेको छ । परिपत्र र सुरक्षा समितिको बैठकको निर्णय अनुसार नै कडाई गरिने जानकारी प्रजिअ निरौलाले दिए । कोरोनाबाट बच्न सकेमा हामीले मनाउने चाडपर्वहरु फेरि पनि आइरहन्छन्, उनले भने, त्यही भएर सुरक्षित हिसाबले बाहिरफेरो नगइ सबैले होली मनाउँदा संक्रमणबाट जोगिन सकिन्छ । होलीलाई सुरक्षित र सङ्क्रमणरहित रुपमा सम्पन्न गर्न त्यही अनुसारको जनशक्ति र सुरक्षाकर्मी परिचालन गरिने जानकारी मोरङ प्रहरी प्रमुख एसपी सन्तोष खड्काले दिए । होली पर्वलाई लक्षित गर्दै प्रदेश १ को राजधानी विराटनगर लगायत मोरङ जिल्लाभरको सुरक्षा व्यवस्था कडा पारेर लगिएको उनको भनाइ छ । होली लक्षित सुरक्षा व्यवस्था मिलाउन र आवश्यक सुरक्षाको प्रबन्ध गर्न एसपी खड्का आफै प्रहरी टोली लिएर फिल्डमा निस्कने भएका छन् । फिल्डमा रहेर उनले सुरक्षा व्यवस्था मिलाउनेदेखि लिएर आवश्यक सुरक्षाकर्मी परिचालनसम्मको नेतृत्व सम्हाल्ने भएका छन् । एसपी खड्काले कोरोना फैलन नदिन समुदायमा होली खेल्न रोक लगाइएको अवस्थामा जबरजस्ती र इच्छाविपरीत लोला हान्ने, रङ्ग दल्ने तथा अन्य गतिविधी गर्नेलाई तत्काल नियन्त्रणमा लिएर कारबाही अघि बढाइने जानकारी दिए । होलीलाई सुरक्षित बनाउन पोसाक र हतियारसहितका तथा सादा पोसाकका सुरक्षाकर्मी व्यापक रुपमा परिचालन गरिसकिएको उनको भनाइ छ । नियमविपरीत जाने जोकोहीलाई पनि छुट दिन नसकिने र तत्काल कानुनी कारबाहीको दायरामा ल्याइने एसपी खड्काले स्पष्ट पारेका छन् ।"
चितुवाको छालासहित युवक पक्राउ,लमजुङ : चितुवाको छालासहित लमजुङ प्रहरीले एक युवालाई पक्राउ गरेको छ । पक्राउ पर्नेमा लमजुङको दोर्दी गाउँपालिका वडा नं ६ सिमि बस्ने ३४ वर्षीय मनराज गुरुङ रहेका छन् । विशेष सूचनाको आधारमा पक्राउ गरिएको प्रहरीले जनाएको छ । जिल्ला प्रहरी कार्यालयका प्रवक्ता तथा इन्सपेक्टर ओमप्रकाश पुनका अनुसार केही हप्ता अगाडी देखि प्रहरी आफू नै ग्राहक बनेर गुरुङलाई पक्राउ गर्ने योजना बनाएको थियो । सोही योजना अनुरुप दोर्दीको सिमि गाउँमा नक्कली ग्राहक बनेर खरिद बन्ने योजना बनाई चितुवाको छाला र हड्डीसहित गुरुङलाई पक्राउ गरिएको पुनले बताए । गुरुङलाई आवश्यक कारवाही एवं थप अनुसन्धानको लागि डिभिजन बन कार्यालय लमजुङमा पठाइएको प्रहरीले जनाएको छ । वन्यजन्तुको अवैध कारोवारमा संलग्नलाई राष्ट्रिय निकुञ्ज तथा वन्यजन्तु संरक्षण ऐन २०२९ बमोजिम कारवाही हुने डिभिजन बन कार्यालय लमजुङका प्रमुख पूर्णेश्वर सुवेदीले बताए । चितुवा मार्ने तथा बिक्रीवितरण गर्नेलाई पाँच लाख देखि १० लाख रुपैयाँ सम्म जरिवाना वा पाँच वर्षदेखि पन्ध्र वर्ष कैद वा दुवै सजाय हुने कानुमा उल्लेख छ । यस्तै अन्य संरक्षित वन्यजन्तु मार्ने वा घाइते बनाउनेलाई पनि कडा कारबाही हुन्छ ।
बाँकेमा ५८ क्षयरोगीको मृत्यु,"नेपालगन्ज : विगत १९ महिनाको अवधिमा बाँकेमा ५८ क्षयरोगीको मृत्यु भएको छ। गत साउनदेखि पुससम्म २० जनाको ज्यान गएको छ। १९ महिनामा ४१ पुरुष र १७ महिलाको मृत्यु भएको जिल्ला स्वास्थ्य कार्यालय बाँकेको तथ्यांक छ। सो कार्यालयका क्षयरोग तथा कुष्ठरोग फोकल पर्सन मानव नेपालीका अनुसार आर्थिक वर्ष २०७६०७७ मा ३८ जनाको मृत्यु भएको छ। यो अवधिमा एक हजार तीन सय नौ क्षयरोगीको पहिचान भएका छन्। बाँकेको सहरी क्षेत्रमै सबैभन्दा बढी क्षयरोगी पहिचान भएका छन्। सबैभन्दा धेरै नेपालगन्ज उपमहानगरपालिकामा ३ सय ७४ र कोहलपुर नगरपालिकामा २ सय २५ सहित ५ सय ९९ क्षयरोगी सहरी क्षेत्रका छन्। यो तथ्यांक जिल्लाको कुल रोगीको झन्डै आधा हिस्सा हो। १६ जनाको मृत्यु नेपालगन्जमा भएको छ। क्षयरोगी र मृतकको एक तिहाइ हिस्सा नेपालगन्जमा रहेको फोकल पर्सन नेपाली बताउँछन्। बाँकेका कुल क्षयरोगीमध्ये नेपालगन्जमा २८५७ प्र्रतिशत र मृतक २७५७ प्रतिशत हो। जिल्ला स्वास्थ्य कार्यालय बाँके प्रमुख धीरजंग शाह अझै धेरै क्षयरोगीको पहिचान हुन नसकेको स्वीकार्छन्। लुम्बिनी प्रदेशमा धेरै क्षयरोगी भएका जिल्लामध्ये बाँके तेस्रो नम्बरमा रहेको उनले बताए। सबैभन्दा बढी रूपन्देहीमा १ हजार १ सय ६३, दोस्रो दाङमा ९ सय १६ र तेस्रो बाँकेमा ८ सय ३३ क्षयरोगी छन्।"
किर्ते गरी जग्गा पास,"भैरहवा : रूपन्देहीको मायादेवी गाउँपालिका २ का परशुराम अहिर जन्मजात बौद्धिक अपाङ्ग छन्। अहिरका हजुरबुवा मंगरुका चार भाइ छोराहरू अल्गु, तिरथ, काशी र भोला यादव हुन्। तिरथका छोरा परशुराम हुन्। उनी सानै छँदा बुवाआमाको मृत्यु भयो। तीन भाइले पुख्र्यौली सम्पत्ति अंशबन्डा गरे। तर, परशुरामलाई दिएनन्। २०४९ मा परशुरामले काकाहरूसँग अंश दाबी गरे। त्यसबेला कान्छा काका भोला यादवले परशुराम अंशियार नभएको अडान लिएका थिए। त्यसपछि दिदी र अन्य काकाहरूको सहयोगमा परशुरामले जिल्ला अदालत रूपन्देहीमा अंश मुद्दा दायर गरे। अदालतले २०५५ मा उनको पक्षमा फैसला गरेपछि बराबरी अंश पाए। जन्मजात बौद्धिक अपांग भएकाले उनी सानैदेखि दिदी बोधी यादवकोमा बसेका थिए। गत माघ १ गते काका भोलाका जेठो छोरा राजेन्द्रले बुवा बिरामी भएको बहानामा परशुरामलाई आफ्नो घर लिएर गए। सोही बहानामा जालझेल गरी किर्ते कागजात बनाएर उनको नाममा सियारी गाउँपालिका२ र ३ मा रहेको १७ कठ्ठा १० धुर जग्गा अन्यको नाममा पास गराइएको परशुरामका आफन्त राजकुमार यादव बताउँछन्। १७ कठ्ठा १० धुरमध्ये १३ कठ्ठा ७ धुर भोलाका कान्छा छोरा जोगिन्द्रको नाममा पास भएको राजकुमारको दाबी छ। त्यसैगरी ४ कठ्ठा ३ धुर स्थानीय जग्गा व्यापारी ढालबहादुर चौधरीका छोरा चूडामणि चौधरीको नाममा माघ २२ गते पास भएको बताइएको छ। जग्गा जोगिन्द्र र चूडामणिका नाममा गराउन ढालबहादुर समूहले परशुरामको स्थायी ठेगाना परिवर्तन गरी सियारी३ को ठेगानाबाट नयाँ नागरिकता बनाइएको रामकुमार बताउँछन्। १३ कठ्ठा ७ धुर जग्गा पास गराउनका लागि सियारी३ का वडाध्यक्ष घिसन यादवले परशुरामको जग्गाको चार किल्ला दिँदा पक्की बाटोलाई कच्ची उल्लेख गरेका उनको भनाइ छ। जग्गाको मूल्यांकन घटाएर राजस्व छलीसमेत गरिएको पाइएको छ। सियारी३ को जग्गा पास गराउने जोगिन्द्र वडाध्यक्ष घिसनका ज्वाइँ हुन्। सियारी २ को बाँकी ४ कट्ठा ३ धुर जग्गा पासका लागि चौधरीको समूहले वडाध्यक्ष रामकिसुन थारूको किर्ते हस्ताक्षर गरिएको छ। त्यहाँको चार किल्लाको फोटोकपीको भरमा जग्गा पास गराइएको पशुरामका काकाका छोरा पीताम्बर यादवको भनाइ छ। यसबारेमा जिज्ञासा राख्दा सियारी२ का वडाध्यक्ष रामकिसुन थारू आफूले चूडामणिको नाममा पास भएको ४ कठ्ठा ३ धुर जग्गाको चार किल्ला प्रमाणित नगरेको दाबी गरे। चार किल्ला प्रमाणित गराउन मलाई फोन गरेका थिए त्यस दिन बाहिर रहेकोले मैले चार किल्लामा हस्ताक्षर गरेको छैन उनले भने खै उनीहरूले कहाँबाट कसरी मेरो हस्ताक्षर किर्ते गरेर जग्गा पास गराएका छन् मलाई थाहा छैन। बौद्धिक अपांग भएकाले आफ्नो जग्गा कति मूल्यमा बिक्री भएको परशुरामलाई जानकारी छैन। जग्गा पास गरेबापत जोगिन्द्रले ८० लाख रुपैयाँ र चूडामणिले २० लाख रुपैयाँको चेक मेगा बैंकमा रहेको परशुरामको खातामा जम्मा गरेपछि प्राप्त भौचर मालपोतमा पेस गरेका छन्। स्रोतका अनुसार परशुरामको खातामा भने एक रुपैयाँ पनि जम्मा भएको छैन। मालपोत कार्यालय भैरहवा प्रमुख नारायण घर्तीले जग्गामा भएको जालझेलबारे आफूलाई जानकारी नभएको बताए। सियारी२ को जग्गाको चार किल्ला सिरफारिसमा वडाध्यक्षको हस्ताक्षर शंकास्पद देखिएकोले छानबिन हुने उनको भनाइ छ। जग्गा पास गराउने दुवै समूहले जग्गा खरिदबापत परशुरामलाई नगद दिएको दाबी गरे। चूडामणिका बुवा ढालबहादुर भन्छन् हामीले परशुरामलाई नगद रकम दिएर जग्गा खरिद गरेको हो। मालपोतमा देखाउन मात्र बंैकिङ प्रक्रियामा गएका हौँ।"
होलीमा भिडभाड नगर्न आग्रह,"भैरहवा : जिल्ला प्रशासन कार्यालय रुपन्देहीले आउन लागेको फागु पूर्णिमा (होली) पर्वमा भिडभाड नगर्न सर्वसाधरणलाई आग्रह गरेको छ। छिमेकी मुलुक भारतमा कोरोना संक्रमण बढ्दै गएको अवस्थामा जिल्लामा संक्रमणको रोकथाम तथा नियन्त्रणका लागि होली पर्वमा भिडभाड नगर्न तथा स्वास्थ्य मापदण्ड अपनाउन आग्रह गरिएको जिल्ला प्रशासन कार्यालय रुपन्देहीका सूचना अधिकृत जनक थापाले बताए। भारतमा कोरोना संक्रमण बढ्दै गएको र खुल्ला सीमाबाट सर्वसाधरणहरुको आवतजावत बढी देखिएकोले स्वास्थ्य मन्त्रालयबाट जारी भएको विज्ञप्तीलाई दृष्टिगत गर्दै संक्रमण बढ्न नदिन स्यानिटाइजर, मास्क र सामाजिक दुरी मापदण्ड तथा स्वास्थ्य सुरक्षा सम्बन्धी मापदण्डको पूर्ण पालना गर्नुहुन अनुरोध छ, प्रशासनबाट जारी सूचनामा उल्लेख छ।"
भेडेटारमा खानेपानीको समस्या,"धनकुटा : खानेपानी अभावले होटल नै बन्द हुने स्थिति पुगेपछि होटल ड्रिम्सका संचालक आकाश आचार्यले अहिले दैनिक २ देखि ३ हजार लिटर ट्याङ्करको पानी किन्दै जेनतेन होटल संचालक गरिरहेका छन्। पर्यटक आगमनको मुख्य सिजन सुरु भएको छ। आन्तरिक तथा बाह्रय पर्यटकको चहलपहल भेडेटारमा बाक्लिन थालेको छ, उनले भने, खानेपानी समस्याले होटल बन्द गर्नु भन्दा बरु ट्याङ्करकै पानी किनेर होटल संचालन गरेको हुँ। होटल अरुण टपका संचालक रमेश श्रेष्ठले पनि ट्याङकरकै पानी खरिद गरी होटल चलाइरहेको बताए। होटलमा बास बस्न गेष्ट आउँछन्। पानीको समस्याले फर्काउनु भन्दा ट्याङ्करबाटै पानी खरिद गरिरहेको उनको भनाइ छ। लामो समय कोरोनाले होटल व्यवसाय ठप्प बनाएको थियो। थलिएको होटल व्यवसाय अहिले विस्तारै चहलपहल हुन थालेको छ, उनले भने, यतिबेला नै पानीको समस्या हुन थाल्यो। पूर्वको चर्चित पर्यटकीय स्थल भेडेटारमा पछिल्लो केही महिना यता खानेपानीको चरम समस्या हुन थालेको छ। ठूला र मझौंला गरी झण्डै १ सय २० भन्दा धेरै होटेल रहेको भेडेटारमा होटल संचालन गर्न व्यवसायीहरु ट्याङ्करकै पानी किन्नु पर्ने बाध्यतामा छन्। विगत दुई महिना यतादेखि खानेपानीको समस्या देखिएको होटल ड्रिम्सका संचालक आचार्यले बताए। पानी आयो कि भनेर धारा खोल्यो हावा मात्रै आउने गरको उनको भनाइ छ। खानेपानी समितिका पदाधिकारीसँग बुझ्दा मुहानमा पानी छैन भन्ने मात्रै जवाफ दिने गरेको उनले बताए। होटल तमोर भ्यालीका संचालक विनियम श्रेष्ठ पनि होटलको लागि ट्याङकरकै पानी खरिद गर्छन्। दैनिक १ हजारदेखि १५ सय लिटरसम्म ट्ङयाकरको पानी किनेर होटल संचालन गर्दै आइरहेको श्रेष्ठ बताउँछन्। उनका अनुसार यतिबेला पर्यटकको आगमन हुने मुख्य सिजन हो। चहलपहल हुन थालेको छ। गेष्टहरु आउने गर्छन्। ट्याङ्करको पानी किनेर भएपनि होटल संचालन गरिराखेका छौं। होटल भरी गेष्ट हुँदा दैनिक २ हजार लिटरसम्म पानीको आवश्यकता पर्ने तर धाराबाट ५ सय लिटर पनि पानी नआउने उनले बताए। ट्याङ्करको पानी किन्नुको विकल्प नरहेको उनको भनाइ छ। भेडेटार क्षेत्रमा मात्रै नभइ थुम्की, नाम्जे लगायतको क्षेत्रमा पनि खानेपानीको समस्या रहेको छ। यस क्षेत्रमा संचालित अधिकांश होटलले ट्याङ्करकै पानी खरिद गरी होटल संचालन गरिरहेका छन्। थुम्कीस्थित भेडेटार भिलेज रिसोर्टकी संचालक पद्मीनी राईले दैनिक दुई हजार लिटरसम्म पानी किनेर होटल संचालन गरिरहेको बताइन्। खानेपानी समस्या समाधानतर्फ सम्बन्धित निकायले ध्यान दिनु पर्ने उनले बताइन्। यता भेडेटार खानेपानी उपभोक्ता तथा सरसफाई उपभोक्ता समितिका सचिव आशीष राईले हिउँदको बेला मुहानमै पानी सुकेको कारण खानेपानी आपूर्तिमा समस्या भएको बताए। चार वटा मुहानको पानी संकलन गरेर वितरण गरिराखेका छौं। २४ घण्टामा १ लाख २० हजार लिटर पानी संकलन हुन्छ। माग दैनिक ३ लाख ५० हजार लिटरको छ। बजार क्षेत्रमा १ सय ३० घर खानेपानीको उपभोक्ता छन्। सबै उपभोक्ताको होटल छन्। माग अनुसार खानेपानी आपूर्तिमा समस्या भएको उनले बताए। भेडेटार मुनिको स्थानीय खोलाबाट लिफ्टिङ गरेर पानी ल्याइएको छ। सो लिफ्टिङबाट दैनिक ७० हजार लिटर पानी संकलन हुन्छ। लिफ्टिङ गर्ने मोटर भोल्टेजको कारण बिग्रिरहने, मर्मत सम्भारमा समस्या, लागतमा समस्या रहेको उनको भनाइ छ। उनले भने, म आफैं उपभोक्ता समितिको पदाधिकारी भए पनि खानेपानी समस्याकै कारण होटलको लागि ट्याङ्करको पानी किन्नु पर्ने बाध्यता रहेको छ। धरान र धनकुटाको सीमाक्षेत्रमा अवस्थित भेडेटार बजार क्षेत्रमा ठूला र मझौंला गरी १ सय २० भन्दा बढी होटेल संचालनमा रहेका छन्। एक अर्बभन्दा बढी लगानी रहेका ती होटेलमा दैनिक १ हजारभन्दा बढीलाई बास बसाउन सकिन्छ। भेडेटारमा पूर्वी तराइका विभिन्न ठाउँ सहित छिमेकी देश भारतका विभिन्न क्षेत्रबाट आन्तरिक तथा पर्यटकको भीड लाग्ने गर्छ। गर्मी सिजन लागेसँगै भेडेटारमा पर्यटकको चहलपहल बाक्लिन थालेको छ। पर्यटकको चहलपहल बाक्लिएसँगै होटल संचालन गर्न खानेपानीको समस्या हुने थालेको होटल एशोसिएशन अफ भेडेटारका अध्यक्ष जितेन्द्र रुम्दाली राईले बताए।"
"कोरोना संक्रमण जोखिम, नाकामा कडाइ, समुदायमा होली खेल्न नपाइने","दैलेख : छिमेकी मुलुक भारतमा कोरोना भाइरस संक्रमण दिनप्रतिदिन वृद्धि हुन थालेपछि नेपालमा पनि जोखिम बढेको छ । कोरोना संक्रमण जोखिम बढ्नसक्ने भन्दै दैलेखमा पनि उच्च सर्तकता अपनाउन थालिएको छ । प्रमुख जिल्ला अधिकारी हरि प्याकुरेलको अध्यक्षतामा बसेको कोभिड१९ संकट व्यवस्थापन केन्द्रको बैठकले भारत र तेश्रो मुलुकबाट जिल्लामा भित्रिने व्यक्तिबाट संक्रमण फैलिन सक्ने संभावना रहेको भन्दै थप सर्तकता अपनाउने निणर्य गरेको छ । बैठकले यसवर्ष दैलेखमा भेला, जमघट तथा भीडभाड गरेर होली मनाउन रोक लगाउने निणर्य गरेको छ । होलीलगायत विभिन्न चार्डपर्वमा भेला, जमघट तथा भीडभाड हुन रोक लगाइएको प्रमुख जिल्ला अधिकारी हरि प्याकुरेलले बताए । विश्वव्यापी रुपमा वृद्धि भइरहेको कोरोना संक्रमणको जोखिमलाई मध्यनजर गर्दै जिल्ला भित्रिने नाकामा कडाइ गरिएको छ । भारतलगायत तेस्रो मुलुकबाट दैलेख जिल्ला भित्रिने नागरिकलाई जिल्ला प्रवेश गर्ने मुख्य नाकाहरु गुराँस गाउँपालिकाको गुराँसे र तल्लो डुङ्गेश्वरमा तत्काल हेल्थ डेक्स स्थापना गरिने प्रमुख जिल्ला अधिकारी प्याकुरेलले बताए । उनका अनुसार हेल्थ डेक्स स्थापना गरी नागरिकहरुको एन्टिजीन टेस्ट गरे नरेको सोधपुछ गरी टेस्ट नगरेको खण्डमा स्वास्थ्य सेवा कार्यालयले अनिवार्य चेकजाँचको व्यवस्था मिलाउनेछ । बैठकको निणर्य अनुसार जिल्लामा सम्पूर्ण सरकारी कार्यालय, स्थानीय तह लगाएत गैरसरकारी कार्यालय, संघ संस्थाहरुलाई सेवा प्रवाह गर्ने क्रममा सेवाग्राहीहरुलाई अनिवार्य रुपमा मास्क, सेनिटाइजर प्रयोग गर्न लगाउनु पर्नेछ । जिल्लास्थित सम्पूर्ण सरकारी कार्यालयका कर्मचारीहरुलाई अनिवार्य रुपमा मास्क लगाएर मात्र सेवा प्रवाहको व्यवस्थापन मिलाउनुपर्नेछ । बैठकले जिल्लाका ११ वटै स्थानीय तहहरुमा यस अघि व्यवस्था गरिएको क्वारेन्टिनहरु पुःन यथावत अवस्थामा व्यवस्थित गर्ने, क्वारेन्टिन र आइसोलेशन नभएका स्थानीय तहले कोरोना व्यवस्थापनका लागि तत्काल क्वारन्टिन तथा आइसोलेशनको व्यवस्था गरी जिल्ला प्रशासनलाई जानकारी गराउनुपर्ने निणर्य गरेको छ । बैठकले नजिकिदै गरेको होली लगाएतका चार्डपर्वहरुको अवसरमा भेला, जमघट र भीडभाड नगर्न आम नागरिकहरुलाई आग्रह समेत गरेको छ । बैठकको निणर्य अनुसार जिल्लाका ११ वटै स्थानीय तहले आफ्नो पालिका भित्रका वडाहरुमा भारतलगायत तेस्रो मुलुकबाट भित्रिएका व्यक्तिहरुको दैनिक लगत जिल्ला प्रशासन र स्वास्थ्य सेवा कार्यालयलाई उपलब्ध गराउनुपर्नेछ । बैठकले गृह मन्त्रालय शान्ति सुरक्षा तथा अपराध नियन्त्रण शाखाले गरेको पत्राचारमा निर्देशित विषयहरुलाई समिक्षा गर्दै कार्यान्वयन गर्ने समेत निर्णय गरेको छ ।"
मिथिलाञ्चल क्षेत्रमा महामूर्ख र पटमूर्खको खोजी तीव्र,"जनकपुर : मिथिलाञ्चल क्षेत्रमा महामूर्ख र पटमूर्खको खोजी तीव्र रूपले भइरहेको छ। यो जानकारीले आश्चर्य लाग्ला तर यथार्थ हो जनकपुरधाममा यो परम्पराले वर्षौंदेखि निरन्तरता पाइरहेको छ। होरी उत्सवका सन्दर्भमा यो परम्पराले निरन्तरता पाएको देखिन्छ। मिथिला क्षेत्र प्राचीनकालदेखि नै ज्ञान, चिन्तन र दर्शनको भूमिका रूपमा प्रख्यात छ। प्राच्य सभ्यताको विकासका साथै सनातन वैदिक धर्मको प्रचलन एवम् उत्तरवैदिककालमा भएको धार्मिक सुधार इत्यादिका साक्षीका रूपमा मिथिलाञ्चल क्षेत्र रहिआएको छ। जनकपुरधाम पौराणिककालमा मिथिला प्रदेशको राजधानी थियो। निमि, मिथि, शिरध्वज, बहुलाश्व जस्ता दार्शनिक, प्रतापी एवं जनप्रिय राजाहरूद्वारा सुशासित तथा याज्ञवल्क्य, गौतम, कणाद, गार्गी, मैत्रेयी जस्ता विद्वानहरूको योग, तप, ज्ञान र दर्शनले यो क्षेत्र सुसंस्कारित रहेको छ। सो समयमा विचार विमर्श, बैठक र सम्मेलनका माध्यमले चिन्तन, हासपरिहास हुने गरेको थियो। मिथिलाको संस्कृतिमा धर्मका साथै दर्शनको पनि महत्वपूर्ण स्थान रहिआएको मानिन्छ। दर्शनलाई धर्मसित सम्पृक्त मानिएको छ एवम् यसलाई धर्मको स्वभाविक परिणतिका रूपमा ठानिएको छ। राजा जनकको दरबारमा माया, कर्म, मुक्तिजस्ता विषयको विश्लेषण गरिएको पाइन्छ। विदुषी विद्युत्मा र महामूर्ख कालिदासको वैवाहिक सम्बन्धका दृष्टान्त पनि मिथिलाञ्चलमै रहेको छ। विद्वानहरूबीच शास्त्रका बारेमा चिन्तन, विवाद र समाधानको केन्द्रका रूपमा पनि यो ख्यात पाएको देखिन्छ। सोही भावमूमिमा विद्वानहरूले आफूमा महामूर्खको भाव राख्ने, सभ्यता, संस्कृतिको रक्षा गर्ने, भाषा र कलालाई अभियानका रूपमा लिने, धरातीय अवस्थाको बोध गराउने प्रतीकका रूपमा महामूर्खको उपाधिले निरन्तरता पाएको बताइन्छ। महामूर्ख उपाधिमा सम्मान, अभियान र व्यङ्ग्य समाहित देखिएको छ, मिथिलावासी विद्याप्रेमी रहेका तथा यहाँ विद्वानहरूको कदर गरिने परम्परा रहेको तथ्य राजा जनकका राजसभाबाट ज्ञात हुन्छ। महामूर्खको उपाधि पाउनेमा साहित्यकार, अभियानी, संस्कृतिकर्मी, समाजसेवी, कलाकर्मी, लेखक र राजनीतिकर्मी रहेका छन्। हुन त समान्यतया महामूर्खको उपाधिले ग्लानी र हीनताबोध हुनुपर्ने हो तर मिथिलाञ्चल क्षेत्रमा यो उपाधिका लागि निकै प्रतिस्पर्धा हुने गरेको पाइन्छ। राजनीतिकर्मी बजरङ्गप्रसाद साह जनकपुरधाममा होरी मनाउने सन्दर्भमा यो उपाधि महत्वपूर्ण स्थान रहेको बताउँछन्। महामूर्खको उपाधि र होरी उत्सवलाई बूढापाकाले दिएका निरन्तरताका शृङ्खलाका रूपमा आफूले २०३६ सालमा कानूनविद् गिरिशचन्द्र लाललाई महामूर्खको उपाधि जानकी मन्दिर परिसरमा आयोजित होरी उत्सवमा प्रदान गरेको पनि उनी बताउँछन्। सोही उत्सवमा विमलेन्द्र निधि, वृषेशचन्द्र लाल, समीर घिमिरे, प्रेमकिशोर साहलगायत अभियानीहरूले तत्कालीन राजालाई व्यङ्ग्य गरी मञ्चबाट महामूर्खको सङ्ज्ञा दिएका कारण सो अभियानपछि गएर शासक वर्गको बक्रदृष्टिको शिकार हुन पुगेको बताइन्छ। शासक वर्गको बक्रदृष्टि भएपछि विभिन्न युवा क्लबहरूले होरी उत्सवलाई रङ उत्सवका रूपमा मनाउन थालेको देखिन्छ। राजनीतिकर्मी साह आफ्नो पहलमा सुरुमा महावीर चोकमा होरी मनाउने सन्दर्भमा जोगिरा गायन र मटका फोर अभियान पनि सञ्चालन गरेको भन्छन्। केही वर्षसम्म महामूर्खको उपाधि प्रदानमा इतिहास मौन देखिए पनि मिथिला नाट्य कला परिषद्ले यसलाई जीवन्तता दिएको पाइन्छ। परिषद्ले २४ वर्षदेखि महामूर्खको उपाधि प्रदान गरिँदै आएको छ। सो परिषद् महामूर्खको उपाधि पाउनेमा ओमकुमार झा, नरेश ठाकुर, हरिबहादुर बिसी, डा राजेन्द्र विमल, रामचन्द्र झा, रामसरोज यादव, सिके लाल, शीतल झा, लालकशिोर साह र लालबाबु राउतलगायत व्यक्ति रहेका छन्। सामाजिक संस्कृतिको अङ्गका रूपमा विद्वत वर्गदेखि अभियानी, राजनीतिकर्मीलाई निराकार भाव, व्यङ्ग्य र सम्मानमूलक रूपमा सो उपाधि प्रदान गरिँदै आएको हो। यही चैत १५ गते जानकी मन्दिर परिसरमा हुने होरी उत्सवमा सो उपाधि प्रदान गर्ने जनाइएको छ। भनिन्छ कि मिथिलाका विद्वान ज्ञानका क्षेत्रमा स्वयम्मा एउटा संस्था हुने गरेका कारण यस पटक महामूर्खको चयन निकै चासोको विषय बनेको छ। चयन समितिका संयोजक श्यामसुन्दर शशि युद्धस्तरमा महामूर्ख र पटमूर्खको खोजी जारी रहेको बताउँछन्। यसपटक २५औँ महामूर्ख उपाधिका लागि कुन क्षेत्रका व्यक्ति हकदार हुन्छ भन्ने प्रश्नमा संयोजक शशिले नाम आउने क्रम जारी रहेको बताए। परिषद्ले यही चैत १४ गते होरी गायन प्रतियोगिता र १५ गते महामूर्ख सम्मेलनको कार्यक्रम राखेको छ। सम्मेलनमा एक जनालाई महामूर्ख र सात जनालाई पटमूर्खको उपाधि प्रदान गरिनेछ।"
मुस्ताङको फल्याकमा धज्याङको रौनक (फोटो फिचर),"जोमसोम : हिमाली जिल्ला मुस्ताङको वारागुङ मूक्तिक्षेत्र गाउँपालिका५ फल्याकमा मंगलबारदेखि स्थानीय सांस्कृतिक पर्व धज्याङ सुरु भएको छ ।स्थानीय मौलिक सांस्कृतिक पर्व धज्याङको वारागुङ मुक्तिक्षेत्र गाउपालिकाका प्रमुख प्रशासकीय अधिकृत ज्ञानेन्द्र शर्माले धनुषबाण (तारो) हानेर उद्घाटन गरे । हिमाली जिल्ला मुस्ताङका स्थानीय गुरुङ समुदाय महत्वपूर्ण पर्व मध्ये एक हो धज्याङ पर्व ।तारो हान्ने अर्थात तीर हान्ने खेललाई स्थानीय भाषामा धज्याङ भन्ने गरिएको हो । वारागुङ मुक्तिक्षेत्रको फल्याकमा ७ दिनसम्म धज्याङ पर्व मनाईने गरिन्छ ।स्थानीय गुरुङ समुदायको बाहुल्यता रहेको फल्याकमा आजबाट पर्व सुरुआत भएको हो ।धज्याङ पर्वको सुरुआत अघि गाउ मुखिया , स्थानीय आमा समुह,युवाक्लव ज्येष्ठ नागरिकलगायतको टोलीले फल्याक गाउँको समाजघरदेखि तारो हान्ने खेलस्थलसम्म परम्परागत मौलिक भेषभुषामा सजिएर बाह्गाउले स्थानीय भाषाको गीत गाउँदै पुगे । गीत गाउँदै तारो हान्ने खेलस्थल पुगेपछि धज्याङ पर्वको उद्घाटन गरिएको हो ।वारागुङ मुक्तिक्षेत्रको फल्याकमा करिव ७० घरधुरी छन् । धज्याङ पर्वमा वारागुङ मुक्तिक्षेत्रकी गाउपालिका उपाध्यक्ष डिकी गुरुङको विशेष उपस्थिती थियो । धज्याङको औपचारिक उद्घाटनपछि प्रमुख प्रशासकीय अधिकृत ज्ञानेन्द्र शर्माले हिमालीक्षेत्रमा मनाईने विभिन्न चाडपर्वले मुस्ताङको मौलिक कलासंस्कृतिलाई उजागर गरेको बताए । उनले अनेकतामा एकताको प्रतिक यसप्रकारका चाडपर्व तथा धार्मिक संस्कृतिलाई पर्यटनसंग जोड्न सकिने उल्लेख गरे ।यस्तै ,गाउपालिकाकी उपाध्यक्ष डिकी गुरुङले गुरुङ समुदायको मौलिक पर्व धज्याङ वारागुङ मूक्तिक्षेत्र देखि उपल्लो मुस्ताङका सबैजसो गाउहरुमा मनाउने गरेको बताइन् ।उनले धज्याङ पर्वमा तारो हान्ने खेलसहित नाचगान गर्ने,सांस्कृतिक विविधता पस्किने ,मिठो खाने र राम्रो कपडा लगाई आपसमा हर्षउल्लासका साथ मनाउने चलन रहेको जानकारी दिइन् । कृषि र पर्यटनसँग जोडिएको हिमाली जिल्ला मुस्ताङमा खेतीपाती ,पशुपालन तथा अन्य व्यापार व्यवसाय पर पन्छ्याएर पर्व मनाउने चलनचल्ती छ ।यसअघि तारो हान्ने खेल (धज्याङ) सुरु गर्नु पहिले तारो हान्ने अर्थात फ्रेम अर्थात स्थानीय भाषमा यसलाई ( बेन )को काठ प्रतिस्थापन गरिन्छ ।यस्तै तारो हान्ने बेनलाई स्थानीय सांस्कृतिक प्रचलन अनुसार पुजाआजा गरि खेल सुरु गरिन्छ । पूजाआजा गर्दा खेल खेल्दा कुनै अनिष्ठ नहोस् भन्ने कामना गरिएको वडाध्यक्ष राप्के गुरुङले बताए ।परापूर्व कालमा हिमाली जिल्लाहरुमा सिकार खेल्ने क्रममा तारो हान्ने सांस्कृतिक खेलको रुपमा विकशित भएको हो । मुस्ताङमा बिहानै देखि सूर्यास्तसम्म तारो हान्ने खेल सुरु हुन्छ ।साझ परेपछि नजिकैको समाजघरमा सांस्कृतिक स्याब्रो नाच मौलिक गुरुङ भाषाको गीत गाउदै रमाईलो गर्छन् । हिमाली जिल्ला मुस्ताङ धार्मिक ,सांस्कृतिक र कलासंस्कृतिले धनी छ ।तल्लो मुस्ताङका थकाली समुदाय देखि उपल्लो मुस्ताङको लोहा समूदायसम्मले मौलिक चाडपर्व धुमधामले मनाउने गरेको पाईएको छ । केही हप्ताअघि मुस्ताङको घरपझोङ गाउपालिकाको वडा ३,५ र १ को चिमाङमा तीन गाउले थकाली समुदायले त्युङ्ल्ह पर्व मनाएका थिए । यस्तै ,मुस्ताङ थाक सय क्षेत्रका थकाली ,मार्फाली समुदाय तथा अन्य थकाली समुदायले समेत फागुपूर्णिमाको अवसरमा तोरन्ल्ह पर्व मनाउने चलन रहेको छ । यस्तै ,मुस्ताङको वारागुङ मूक्तिक्षेत्र ,लोघेकर दामोदरकुण्ड र लोमान्थाङ गाउपालिकाका गुरुङ,बिष्ट र लोहा समुदायहरुले बर्सेनि यार्तुङ ,तिजी र धज्याङ पर्व मनाउने चलन छ । जाती समुदाय तथा भूगोलका आधारमा मनाईने यसप्रकारका चाडपर्वले हिमाली जिल्लाको जातीय पहिचान ,सांस्कृतिक उत्थान र समुदायबीचको संम्वन्धलाई बलियो बनाउदै आइरहेको छ ।"
भन्सार जाँचपास गराएर आएको ट्रकबाट १ करोडको कपडा बरामद,"वीरगन्ज : भारतबाट धान बोकेर आएको ट्रकबाट भन्सार राजश्व छलेर ल्याइएको १ करोड भन्दा बढि मुल्यको कपडा बरामद भएको छ । वीरगन्जको सिर्सियास्थित एकीकृत भन्सार जाँच चौकी (आइसीपी) बाट धानको भन्सार जाँचपास गराएर बाहिरिएको ट्रकबाट सशस्त्र प्रहरीले १ करोड ५ लाख रुपैया मुल्यको कपडा बरामद गरेको हो । तिरुपती खाद्य तथा भूसा सप्लायर्सको नाममा भन्सार जाँच पास भएको धान बोकेको बिआर ०६ डिबी ४१५६ नम्बरको भारतीय ट्रक , आइसीपीबाट काठमाण्डौ जान लागेको बेला शंका लागेर सशस्त्र प्रहरीले जेकजाच गरेको थियो । चेकजाँचको क्रममा ट्रकमा दुई लेयर धानको बोरा राखेर तल सटिङ सुटिङ, कुर्थासुर्वाल, साडी लगायतका कपडा फेला परेपछि सशस्त्र प्रहरीले कपडा र धान सहितको ट्रक नियन्त्रणमा लिएको हो । ट्रकमा ३ लाख रुपैयाको धानको भन्सार जाचपास गरिएको थियो । सशस्त्र प्रहरीले कपडा र धान सहितको ट्रक नियन्त्रणमा लिएर आवश्यक अनुसन्धानका लागि राजस्व अनुसन्धान कार्यालय पथलैया बारामा बुझाएको सशस्त्र प्रहरी १३ नम्बर गण पर्साका सशस्त्र प्रहरी उपरीक्षक राजेन्द्र खड्काले जानकारी दिए । ट्रकबाट बरामद गरिएको कपडाको कपडाको मूल्य १ करोड ५ लाख रुपैयाँ मूल्यांकन गरिएको राजश्व अनुसन्धान कार्यालय पथलैयाका प्रमुख टङक पाण्डेले जानकारी दिए ।"
बागलुङ बडिगाडमा चट्याङ लागेर बालकको मृत्यु,बागलुङ : जिल्लाको बडिगाड गाउँपालिकामा चट्याङले लागेर बालकको मृत्यु भएको छ। बडिगाड गाउँपालिका८ नेटाखर्कमा मंगलबार साँझ चट्याङले लागेर अमरे विकका ८ वर्षिय छोरा खिम विकको मृत्यु भएको जिल्ला प्रहरी कार्यालय बागलुङले जनाएको छ। विक घरमै बसेको समयमा चट्याङ लागेर गम्भीर घाइते भएका थिए। उनलाई उपचारका लागि लैजादै गर्दा बाटोमै मृत्यु भएको जिल्ला प्रहरी कार्यालय बागलुङका डीएसपी इकवाल हवारीले जानकारी दिए। चट्याङ्ले घरमा पनि सामान्य क्षति गरेको छ।
कोरोनाको नयाँ लहर : सीमामा सतर्कता,"शिवराज भट्ट धनगढी, महादेव अवस्थी महेन्द्रनगर, रविन भट्टराई विराटनगर, मनिका झा जनकपुरधाम, सलमान खान भैरहवा : नेपालभारत सीमा नाकाबाट आउजाउ बढेसँगै दुवै पक्षले सतर्कता अपनाउन थालेका छन्। भारतमा फेरि कोरोना भाइरस संक्रमण बढेपछि नेपालीहरू धमाधम फर्किन थालेका छन्। नेपालबाट पनि भारत आउजाउ गर्ने क्रम उस्तै छ। विभिन्न नाकामा भारतबाट फर्किने नेपालीको एन्टिजेन परीक्षण गर्न थालिएको छ। कतै स्वास्थ्य जाँचपछि मात्रै प्रवेश गर्न दिइन थालेको छ। स्वास्थ्य कार्यालय कञ्चनपुरका कोभिड१९ फोकल पर्सन सिद्धराज भट्टले गड्डाचौकी नाकामा एन्टिजेन परीक्षण गरिरहेको बताए। हामीले नाकामा एन्टिजेन परीक्षण सुरु गरिसकेका छौँ, फोकल पर्सन भट्टले भने, अहिलेसम्म तीन जनामा पोजिटिभ देखिएको छ, ती आइसोलेसनमा छन्। गड्डाचौकीबाट मंगलबार भित्रिन लागेका कञ्चनपुरको पुनर्बासका १९ वर्षीय पुरुषमा पोजिटिभ देखिएको छ। कैलालीको गौरीफन्टा नाकाबाट भित्रिन लागेका पाँच जनामा पनि एन्टिजेन पोजिटिभ देखिएको जनाइएको छ। तर, स्थानीय प्रशासनले नाका व्यवस्थापन गर्न सकेको छैन। कञ्चनपुरमा मंगलबार पोजिटिभ देखिएका व्यक्तिलाई अस्पतालको आइसोलेसन कक्षसम्म पुर्याउन एम्बुलेन्स पाइएन। संक्रमित बोक्ने एम्बुलेन्स बिग्रिएर थन्किएको छ। महाकाली अस्पतालमा रहेको आइसोलेसनसमेत बन्द छ, एक स्वास्थ्यकर्मीले भने, नाकामा पोजिटिभ केस आएपछि आइसोलेसनसम्म पुर्याउन धेरै समस्या हुने गरेको छ। उनले सोमबार पनि महाराष्ट्रबाट आएका एक जनामा पोजिटिभ देखिएको बताए। ती संक्रमितको व्यवस्थापन गर्न नसक्दा बस चढाएर उनलाई घर पठाइएको ती स्वास्थ्यकर्मीले बताए। फोकल पर्सन भट्टले स्थानीय तहले व्यवस्थापन गर्न नसक्दा समस्या भइरहेको बताए। स्वास्थ्य कार्यालयले प्राविधिक सहयोग गरिरहेको छ। हामीले नाकामा एन्टिजेन परीक्षण गरिरहेका छौँ, भट्टले भने, अन्य व्यवस्थापनको पाटो स्थानीय सरकारको हो। कञ्चनपुरको गड्डाचौकी र कैलालीको गौरीफन्टा नाकाबाट दैनिक ५ सयदेखि हजार नेपाली फर्किरहेका छन्। दुवै नाकाको तथ्यांक कञ्चनपुर प्रशासनले संकलन गरिरहेको छ। जिल्ला प्रहरी कार्यालय कञ्चनपुरको तथ्यांकअनुसार चैत १ देखि स्वदेश फर्किनेको संख्या दैनिक ५ सयभन्दा बढी छ। दुवै नाकाबाट दैनिक चारपाँच सयको संख्यामा भित्रिरहेका छन्, जिल्ला प्रहरी कञ्चनपुरका प्रवक्ता डीएसपी अमरबहादुर थापाले भने, भारतका केही सहरमा लकडाउनपछि नाकामा आवतजावत बढेको छ। चोरबाटो हुलका हुल प्रदेश १ का मुख्य दुई नाकामध्ये रानीजोगबनी बन्दप्रायः छ। तर, काँकडभिट्टापानीट्यांकीबाट बाक्लो आउजाउ चलिरहेको छ। यता रानीको मुख्य गेटमा ताला लागे पनि एक किलोमिटर आसपासबाट चोरबाटो हुँदै हुलका हुल आवतजावत गर्छन्। काँकडभिट्टापानीट्यांकीमा रहेको मेची पुलमा बिहानदेखि घुइँचो लाग्ने गरेको छ। भारतीय पक्षले आफ्नो मुलुकमा आउनेलाई बिहान ९ बजेपछि मात्र प्रवेश दिने गरेको छ। भारतीय पक्षले आउनेको स्वास्थ्य परीक्षण गर्ने भए पनि नेपाल प्रवेश गर्नेलाई कुनै परीक्षण गरिँदैन। काँकडभिट्टा नाका भएर विभिन्न जिल्लाका नेपाली भारतबाट भित्रिन्छन्। सरकारले एक महिनाअघि अनलाइन फारम भरेपछि भारतीयलाई प्रवेश गर्न दिने नियम बनाएको थियो। रानीजोगबनीबाट सोही नियममा रही दैनिक १०१२ जना मात्र आवतजावत गर्छन्। तर, हजारौंले चोरबाटो रोज्ने गरेका छन्। पुरानो रानी गेट यात्रु आवतजावत गर्ने नाका मात्र भएकाले ताला लगाए पनि जोगबनी किनमेल गर्न जानेहरू अन्य ठाउँबाट दैनिक ओहोरदोहोर गर्छन्। भारतमा फेरि कोरोना संक्रमण बढेपछि मुख्य नाकामा हेल्थ डेस्क राख्न प्रशासनले चासो देखाए पनि अन्य ठाउँबाट आवतजावत हुने क्रम रोक्न कुनै निर्णय छैन। रानीजोगबनी नाकामा सोमबारदेखि हेल्थ डेस्क सक्रिय गराइएको छ। डेस्कमार्फत नेपाल प्रवेश गर्न चाहनेको परीक्षण तत्कालै गर्ने व्यवस्था मिलाइएको छ। परीक्षणपछि नेपाल आउनेमा कोरोना संक्रमण भएनभएको यकिन हुने मोरङका प्रमुख जिल्ला अधिकारी कोषहरि निरौलाले बताए। भारतबाट आउनेहरू कोरोना परीक्षणपछि मात्रै प्रवेश गर्न पाउने निरौलाको भनाइ छ। जिल्ला प्रशासन कार्यालय मोरङमा सोमबार बसेको जिल्ला कोभिड१९ संकट व्यवस्थापन केन्द्रको बैठकले कोरोना नियन्त्रण गर्न र संक्रमण थप फैलन नदिन बेलैमा सतर्कता आवश्यक रहेको निष्कर्ष निकालेको छ। मोरङमा पनि संक्रमण बढ्न थालेकाले सतर्कता अपनाउने निर्णय बैठकले गरेको छ। निरौलाका अनुसार शंकास्पद व्यक्तिको नाकामै एन्टिजेन परीक्षण गरिनेछ। एन्टिजेन जाँच गर्दा कोरोना भएनभएको तत्कालै रिपोर्ट आउने निरौलाले बताए। रिपोर्ट पोजिटिभ आए थप परीक्षण तथा उपचारका लागि पठाइने, नेगेटिभ आउनेलाई गन्तव्यतर्फ जान दिइने उनको भनाइ छ। महोत्तरीको भिठ्ठामोड भारतबाट भित्रिने प्रमुख नाकामध्ये एक हो। यो नाका एक वर्षदेखि बन्द छ। नेपाल पक्षले तारबार हटाएर आउजाउ खुला गरे पनि भारतीय सीमा सुरक्षा बलले भारत प्रवेशमा रोक लगाएको छ। तर, मुख्य प्रवेशद्वारको छेउबाटै खेतको बाटो भएर निर्बाध आउजाउ चलिरहेको छ। धनुषाका जटही, मधवापुरलगायत अन्य नाकाबाहेक पनि वैकल्पिक बाटो प्रयोग गरी आउजाउ हुने गरेको छ। सीमाहरूमा न हेल्थ डेस्क छ न त कुनै प्रकारको सुरक्षा सतर्कता अपनाइएको छ। यसले महामारीको जोखिम अझ उच्च हुन्छ, स्वास्थ्य क्षेत्रमा कार्यरत शिवशंकर मिश्रले भने, यसअघि पनि भारतबाटै आएकाहरूका कारण कोरोना बढी फैलिएको थियो। पहिला सावधानी नअपनाउने र पछि पछुताउने बानी फेरि पनि दोहिरिँदै छ। ४ सय ३१ किलोमिटर खुला सिमाना रहेको प्रदेश २ मा दुई देश पस्न अनेकौं चोरबाटा छन्। यी चोरबाटामा निरन्तर निगरानी गाह्रो रहेको सुरक्षा अधिकारी बताउँछन्। सीमा क्षेत्रमा बस्नेहरूले आफैं सुरक्षा सतर्कता अपनाएर जोखिम न्यूनीकरण गर्नुपर्ने सुझाव सुरक्षा अधिकारीको छ। रूपन्देहीस्थित बेलहिया नाका नाका भएर दैनिक हजारौंको आउजाउ हुन्छ। तर, मास्कसमेत लगाएको देखिँदैन। हेल्थ डेस्कमा दुई दिनदेखि शरीरको तापक्रम जाँच गर्न थालिएको छ। हेल्थ डेस्कमा सिद्धार्थनगर नगरपालिकाबाट तीन अहेव र एक ल्याब प्राविधिक खटिएका छन्। तर, जनशक्ति अभावमा स्वास्थ्यकर्मीले एक जनाको शरीरको तापक्रम जाँच गर्दा २०२५ जना बिनाजाँच प्रवेश गर्ने गरेका छन्।हामीले उता (भारत)बाट आउनेको शरीरको तापक्रम जाँच गर्ने गरेका छौं, हेल्थ डेस्कमा खटिएका स्वास्थ्यकर्मी लालमोहन चौधरीले भने, शंकास्पद लागेको अवस्थामा एन्टिजन किटमार्फत कोरोना परीक्षण सुरु गरेका छौं। भारतका विभिन्न स्थानबाट झिटीगुन्टा बोकेर आउनेको नाम, ठेगानासहितको अभिलेख राख्ने गरिए पनि स्थानीयको अभिलेख राख्ने गरिएको छैन। नगरपालिकाको सहायतामा यूएसएआईडीअन्तर्गत स्वास्थ्यका लागि सक्षम प्रणाली परियोजनाले नाकामा कोरोना परीक्षणको व्यवस्था मिलाएको छ। स्क्रिनिङ डेस्कमा कोही व्यक्तिमा शंका लागे स्वास्थ्य परीक्षण स्थलमा लगेर कोरोना परीक्षण गर्छौं, परियोजनाका स्वास्थ्य आपत्कालीन निगरानी अधिकृत रजनीश चौधरीले भने, पोजिटिभ देखिए स्वास्थ्य अवस्थाअनुसार होम आइसोलेसन वा अस्पतालमा पठाउने व्यवस्था मिलाइएको छ। नाकाबाट स्थानीय, विद्यार्थी, बिरामी, सैनिक, कामदारलगायत आउजाउ गरिरहेका छन्। आयातनिर्यात निर्बाध भारतमा कोरोना बढे पनि कैलाली र कञ्चनपुर भन्सार कार्यालयमा त्यसको असर देखिएको छैन। कञ्चनपुर भन्सार कार्यालयले भारतबाट निर्बाध रूपमा आयात भइरहेको जनाएको छ। कार्यालयका सूचना अधिकारी केशवराज विष्टले निर्बाध रूपमा आयातनिर्यात भइरहेको बताए। विष्टका अनुसार फागुनमा लक्ष्यभन्दा बढी राजस्व संकलन भएको छ। हामीले २२ करोड राजस्व संकलन गर्ने लक्ष्य लिएका थियौं, २६ करोड संकलन गरेका छौं, उनले भने, लकडाउनपछि साइकलमा आउने सामान पनि गाडीमा आउन थालेको छ। कैलाली भन्सार कार्यालय प्रमुख नरबहादुर थापाले भारतमा कोरोना बढेपछि पनि आपूर्तिमा कुनै असर नपरेको बताए। आयातनिर्यातमा कुनै फरक परेको छैन, सबै सामान निर्बाध रूपमा आइरहेको छ, थापाले भने।"
कटुवा पेस्तोलसहित दुई युवा पक्राउ,वीरगन्ज : वीरगन्जबाट प्रहरीले कटुवा पेस्तोलसहित २ जना युवक पक्राउ गरेको छ । वीरगन्ज १३ श्रीपुरबाट कटुवा पेस्तोलसहित वीरगन्ज २४ श्रीसीयाका २७ वर्षीय दिपेन्द्र साह र सोही ठाँउका २३ वर्षीय सनोज गुप्ता पक्राउ परेका हुन्। गोप्य सूचनाको आधारमा जिल्ला प्रहरी कार्यालय पर्साबाट खटिएको प्रहरी टोलीले दुवै युवकको शरीर खानतलासी गर्दा उनीहरुको साथबाट गोली नभएको १ थान कटुवा पेस्तोल बरामद भएको गरेको हो। कटुवा पेस्तोलसहित पक्राउ परेका दुवै युवकलाई जिल्ला प्रहरी कार्यालय पर्साको हिरासतमा राखेर थप अनुसन्धान भइरहेको प्रहरी नायव उपरिक्षक ओम प्रकाश खनालले जानकारी दिए ।
६ वर्षपछि गैंडा गणना,"चितवन : दुर्लभ एकसिंगे गैंडा गणना थालनी गरिएको छ। पर्सा राष्ट्रिय निकुञ्जको प्रतापपुरमा वनदेवीको पूजा गरेर गणना थालिएको हो। त्यसपछि वन तथा वातावरणमन्त्री प्रेमबहादुर आलेले हात्तीमा चढेर सिटी फुकेर गणनाको शुभारम्भ गरे। गणना कार्य प्रतापपुरबाट सुरु गरेर चितवन निकुञ्जको पश्चिम क्षेत्रमा निस्कने योजना छ। चितवन राष्ट्रिय निकुञ्ज र पर्सा राष्ट्रिय निकुञ्जलाई एउटै ब्लक बनाइएको छ। चितवन राष्ट्रिय किनुञ्जलाई मात्रै १९ वटा ब्लकमा विभाजन गरिएको छ। १० स्थानमा क्याम्प राखिएको छ। ४० वटा हात्ती, ४० जना प्रमुख गणक, २० जना वैकल्पिक गणक, १ सय २० हात्तीसारे र व्यवस्थापकीय टोलीसहित दुई जना परिचालित भएको चितवन राष्ट्रिय निकुञ्जका प्रमुख संरक्षण अधिकृत अणनाथ बरालले बताए। पूर्वबाट गन्दै पश्चिम निस्कने योजना हो, उनले भने चैतमा सकेर वैशाखको पहिलो हप्ता नतिजा आउने गरी काम गरिएको छ। गणनाका लागि हात्ती, दूरबीन, क्यामेरालगायतको प्रयोग गरिएको छ। हात्तीमा निश्चित क्षेत्रलाई घेरेर त्यहाँ रहेका गैंडा गनिन्छ। प्रत्यक्ष गैंडा हेरेर तिनको लिंग, उमेर, शारीरिक अवस्था, बासस्थान र आहारको अवस्थाको अध्ययनसमेत गरिन्छ। गैंडा गणना हाम्रो लागि अडिट जस्तै हो। कति गैंडा छन् हामीले गरेको संरक्षणको काम राम्रो भयो या भएन भन्ने थाहा हुन्छ, राष्ट्रिय प्रकृति संरक्षण कोष सौराहाका प्रमुख डा बाबुराम लामिछानेले भने, यस अध्ययनले गैंडाको संख्या मात्रै होइन, गैंडाको संरक्षण कतातिर छ भन्ने देखाउँछ। विश्वबाटै लोप हुने खतराको सूचीमा गैंडा छ। गैंडा मारेमा, यसको अंगको किनबेच वा ओसारपसार गरेमा १५ वर्ष कैद र १० लाख रुपैयाँसम्म जरिवाना वा दुवै सजाय हुने कानुनी व्यवस्था छ। चालिसवटा हात्तीमा गणक बसेर निश्चित दूरीमा हात्ती राखेर त्यसभित्रका देखिएका गैंडा गणना गर्छन्। गैंडाको पछिल्लो अवस्था बासस्थान, विचरण र संरक्षणको आगामी रणनीतिबारे अनुगमनका लागि पनि गैंडा गणनाले अर्थ राख्छ। चितवन राष्ट्रिय निकुञ्जका सूचना अधिकारी लोकेन्द्र अधिकारीले गैंडाको संरक्षणका लागि रणनीतिक प्रतिवेदन तयार हुने बताए। नेपालको चारवटा निकुञ्जमा गैंडा पाइन्छ। चितवनसहित बर्दिया, शुक्लाफाँटा र पर्सामा गैंडाको बासस्थान छ। सन् २०१५ मा गरिएको गणनामा नेपालमा ६४५ गैंडा छन्। चितवनमा ६०५, बर्दियामा २९, शुक्लाफाँटामा ८ र पर्सामा ३ गैंडा भेटिएका थिए। गैंडा गणनाका लागि मंसिर १९ गते सरकारको मन्त्रीस्तरीयको निर्णय भएको थियो। चैत मसान्तभित्र गणना सकेर वैशाखको पहिलो साता गणनाको तथ्यांक सार्वजानिक गर्ने विभागले जनाएको छ।"
