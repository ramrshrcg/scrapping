शीर्षक,विवरण
प्रधानमन्त्री ओलीसँग जापानका उपविदेशमन्त्रीको शिष्टाचार भेट,"काठमाडौं : प्रधानमन्त्री केपी शर्मा ओली र जापानका उपविदेशमन्त्री इक्युना आकिकोबीच शिष्टाचार भेट भएको छ। सगरमाथा संवादमा सहभागी हुन नेपाल आएका जापानका उपविदेशमन्त्री आकिकोले प्रधानमन्त्री निवास, बालुवाटारमा आज ओलीसँग शिष्टाचार भेट गरेकी हुन्। भेटमा प्रधानमन्त्री ओलीले नेपाल र जापानबीच समस्यारहित मैत्री सम्बन्ध रहेको उल्लेख गर्दै जलवायु परिवर्तन अहिलेको समयको एक जल्दोबल्दो समस्या भएकाले सगरमाथा संवादमा जापान सरकारको नेतृत्व गरेर सहभागी भएकामा उपमन्त्री इक्युनालाई धन्यवाद दिए। प्रधानमन्त्री ओलीले अनुकूल पूर्वाधार निर्माण, वातावरणीय दिगोपना र विपद् जोखिम न्यूनीकरणमा जापानी अनुभव आफूहरूका लागि उपयोगी हुने विश्वास व्यक्त गरे। उपमन्त्री इक्युनाले आर्थिक विकास, शिक्षा, मानवीय स्रोत र वातावरण एवं संस्कृति संरक्षणमा जापानबाट हुँदै बहुपक्षीय र प्राविधिक सहयोग निरन्तर रहने बताइन्। भेटमा नेपालका लागि जापानी राजदूत माइदा तोरु, परराष्ट्र मन्त्रालयका अधिकारीलगायत सहभागी थिए।"
विदुर नगरपालिकामा एक वडा एक व्यायामस्थल निर्माण सुरु,नुवाकोट : नुवाकोटको विदुर नगरपालिकाले एक वडामा एक व्यायामस्थलको निर्माण सुरु गरेको छ। सर्वसाधारणको स्वास्थ्यलाई मध्यनजर गर्दै नगरपालिकाले व्यायामस्थलको निर्माण सुरु गरेको हो। प्रत्येक वडामा एकएक वटा व्यायामस्थल निर्माण गर्ने योजना अनुसार २ वडाबाट सुरु गरिएको नगरपालिकाका मेयर राजन श्रेष्ठले जानकारी दिए। उनले निर्माणको अन्तिम चरणमा रहेको व्यायामस्थलको काम गुणस्तरीयसहित समयभित्रै सम्पन्न गर्न निर्देशन दिए। व्यायामस्थल नगरपालिका र स्थानीय जनसहभागिताबाट निर्माण भइरहेको छ।
सवल शिक्षा,"शिक्षाको विकास र विस्तारको क्रम छोटै समयमा र द्रुत गतिमा भएको छ। विद्यालय तथा विश्वविद्यालयमा विद्यार्थीको पहुँच सुनिश्चित गर्ने सबालमा उल्लेख्य प्रगति भएको छ । विश्वमा औपचारिक शिक्षाको इतिहासको कुरा गर्दा तुलनात्मक रूपमा हामी धेरै कान्छा छौं। हाम्रो औपचारिक शिक्षाको इतिहास धेरै लामो छैन। १९१० सालमा दरबार स्कुलको स्थापनालाई औपचारिक शिक्षाको प्रारम्भ भएको मिति मानिए तापनि यो विद्यालय केही सीमित तथा पहुँचवाला वर्गका लागि मात्र स्थापना गरिएको थियो। दरबार स्कुलको स्थापना भएको ८० वर्षपछि, १९९० सालमा एसएलसी बोर्डको स्थापना र सञ्चालनले नेपालमा शिक्षा विकासको एउटा कोसेढुंगा थपेको मान्न सकिन्छ। यसै क्रममा १९९६ सालमा पहिलो पटक शिक्षाको इस्तिहार जारी गरेको पाइन्छ। शिक्षाको इस्तिहार अध्ययन गर्दा देशमा विद्यालयहरू खुल्ने क्रम बढ्दै गएकाले तिनलाई नियमन गर्न कानुनी व्यवस्था लागू गर्ने प्रयास भएको थियो। इस्तिहारले कानुनी मान्यता नपाए तापनि, विद्यालयको सञ्चालन, शुल्कको व्यवस्था, विद्यालय व्यवस्थापनका कुरा इत्यादिका बारेमा इस्तिहारमा उल्लेख भएको छ। २००७ साल नेपालको इतिहासमा राजनीतिक तथा सामाजिक रूपान्तरणको परिवर्तन बिन्दुका रूपमा स्थापित छ। २००७ साल अघिसम्म देशभर करिब ३३२ (३२१ प्राथमिक र ११ माध्यमिक) विद्यालयमा ७ हजार २ सय ५६ विद्यार्थी अध्ययनरत रहेको तथ्यांक फेला पर्छ। लगत्तै २००८ मा शिक्षा मन्त्रालयको स्थापना र २०१० मा नेपाल राष्ट्रिय शिक्षा योजना आयोगको गठन भएसँगै औपचारिक शिक्षाको योजनाबद्ध विकास क्रमले केही गति लिएको पाइन्छ। तथापि २०२८ सालमा नयाँ शिक्षा ऐन लागू भएपछि विद्यालय, शिक्षक, राष्ट्रिय पाठ्यक्रम तथा पाठ्यपुस्तक इत्यादिको क्रमिक विकास तथा विस्तार भएको हो। यस अर्थमा औपचारिक शिक्षाको विकासमा २०२८ साल एक महत्त्वपूर्ण टर्निङ प्वाइन्ट पक्कै हो। करिब ५४ वर्षपछि र आजका दिनसम्म पनि हामी त्यही शिक्षा ऐनको सेरोफेरोभित्र रहेर शिक्षाको व्यवस्थापन र नीति तथा कार्यक्रम सञ्चालन गरिरहेकै छौं। २०२८ लाई सामुदायिक शिक्षा विकास र विस्तारको प्रारम्भ बिन्दु मान्ने हो भने त्यसबेला देशभर ८ हजार ३ सय २१ विद्यालय, ५ लाख ५१ हजार ८ सय ४५ विद्यार्थी र २३ हजार ६ सय ५७ शिक्षक रहेको थियो। आज ५३ वर्षपछिको अवस्था हेर्दा हामीसँग २७ हजार ९ सय ९० सामुदायिक विद्यालयमा लगभग ५० लाख विद्यार्थी र १ लाख १९ हजार ७ सय ३५ शिक्षक छन्। स्मरणीय कुरा के हो भने २०२८ साल अघिसम्म नेपालमा शिक्षा निःशुल्क थिएन तर विद्यालयहरू स्रोत र साधन सम्पन्न थिए। गरिब तथा जेहेन्दारका लागि केही स्थान सुनिश्चित पनि थियो। सबैका लागि सहज उपलब्ध थिएन तर गुणस्तरीय शिक्षा मानकका रूपमा स्थापित थियो। २०२८ पछि शुल्क लिन नपाइने भयो। सँगसँगै विद्यालयले अभिभावक र स्थानीय चन्दादाताबाट प्राप्त हुने स्रोत र साधन सधैंका लागि गुमाए। प्रशस्त विद्यालयहरू खोलिए तर विद्यालयमा आवश्यक पूर्वाधार पुगेन। विद्यार्थी प्रशस्त भर्ना भए त्यही अनुपातमा फेल पनि भइरहे। विश्वविद्यालयतर्फ १९७५ सालमा कोलकोता विश्वविद्यालयको सम्बन्धनमा त्रिचन्द्र कलेजको स्थापना भएसँगै उच्चशिक्षामा पहिलो पटक हाम्रो आफ्नै पहुँच पुगेको मान्न सकिन्छ। त्रिचन्द्र कलेज स्थापना भएको ४१ वर्षपछि अर्थात् २०१६ मा त्रिभुवन विश्वविद्यालयको स्थापना र त्यसको २७ वर्षपछि २०४३ मा महेन्द्र संस्कृत विश्वविद्यालय स्थापना भयो। यसरी नेपालमा पहिलो सरकारी विद्यालय र पहिलो कलेज, पहिलो कलेज र पहिलो विश्वविद्यालय, पहिलो र दोस्रो विश्वविद्यालयबीचको सरदर अन्तर लगभग ४५ वर्ष हुन आउँछ। २०५० देखि २०८० को दशक नेपालमा विश्वविद्यालय स्थापनाको स्वर्णिम काल मान्न सकिन्छ। यसै दशकमा त्रिभुवन विश्वविद्यालयको एकछत्र साम्राज्यलाई तोड्दै नयाँ विश्वविद्यालय खोल्ने क्रम सुरु भयो। २०४८ सालमा काठमाडौं विश्वविद्यालय, २०५१ मा पोखरा र २०५३ मा पूर्वाञ्चल विश्वविद्यालय क्रमशः एकपछि अर्को गर्दै खोलिए। यसैगरी २०६२ मा लुम्बिनी बौद्ध विश्वविद्यालय, २०६७ मा सुदूरपश्चिम, मध्यपश्चिम र कृषि तथा वन विज्ञान विश्वविद्यालय स्थापना भयो। त्यसैगरी २०७३ मा नेपाल खुला विश्वविद्यालय, २०७४ मा राजर्षि जनक, र २०७६ मा गण्डकी विश्वविद्यालय स्थापना भए। यी विश्वविद्यालयहरूको स्थापनासँगै केही विश्वविद्यालयस्तरकै स्वायत्त स्वास्थ्य विज्ञान प्रतिष्ठानहरू पनि थपिए। यसरी २०४८ देखि २०८० सम्म ३२ वर्षको समयमा खुलिसकेका र खुल्दै गरेका समेत गरी लगभग २४ वटा केन्द्रीय तथा प्रदेशस्तरका विश्वविद्यालय छन्। यसरी नेपालमा शिक्षाको विकास र विस्तारको क्रम छोटो समयमा र द्रुत गतिमा भएको छ। विद्यालय तथा विश्वविद्यालयमा विद्यार्थीको पहुँच सुनिश्चित गर्ने सबालमा हामीले उल्लेख्य प्रगति गरेका छौं भन्दा अतिशयोक्ति नहोला। त्यसो हो भने अबको गन्तव्य के हो त ? अबको गन्तव्य पक्कै पनि आर्थिक समृद्धिका लागि गुणस्तरीय शिक्षा अबको गन्तव्य हो। आर्थिक समृद्धि भन्नाले देशभित्र रहेका व्यवसाय, उद्योग, कलकारखानालगायत विकास तथा निर्माण योजनाका लागि आवश्यक जनशक्तिको उत्पादन र प्रयोग गर्नु हो। त्यसैगरी प्राकृतिक स्रोतहरूको पहिचान र सदुपयोग गर्न सक्ने सीप र दक्षतायुक्त जनशक्तिको विकास गर्न सक्ने शिक्षाको कुरा गर्दै छौं। सँगसँगै विश्व बजारमा प्रतिस्पर्धा गर्न सक्ने, नयाँ प्रविधिहरूको प्रयोग गर्दै नौला खोज तथा अनुसन्धान गर्न सक्ने विज्ञ विशेषज्ञ पनि उत्पादन गर्न सक्ने शिक्षाको कुरा गर्दैछौं। तर विश्वव्यापीकरणको सन्दर्भमा अबको शिक्षा कुनै एक समुदाय, राज्य वा राष्ट्रको सिमानामा बाँधिएर रहेन। विभिन्न माध्यमका कारण शिक्षा विश्वव्यापीकरणको प्रभावबाट मुक्त रहेन। त्यसैले हामी दोहोरो मारमा परेका छौं। एकातिर शिक्षालाई हाम्रो आफ्नै मूल्य तथा मान्यताहरू, हाम्रा सामाजिक विविधता, आर्थिक सम्भाव्यताहरू आत्मसात् गर्दै लैजानुपर्ने बाध्यता छ भने अर्कोतिर विश्वबजारसँग प्रतिस्पर्धा पनि गर्नु परेको छ। विश्वसँग प्रतिस्पर्धा गर्न हामीसँग स्रोत तथा दक्षता दुवै कुराको अभाव छ। त्यसैले अबका दिनमा यी विषयहरूको चिन्तन, मनन् तथा कार्यदिशा तय गर्ने संयन्त्रको खाँचो टड्कारो देखिन्छ। विगत केही दशकयता जुन गतिमा प्रविधिको विकास र विस्तार भइरहेको छ त्यसले शिक्षालाई पनि गाँजेको हामी सबैले स्पष्ट अनुभव गरेका छौं। विश्व समाजमा देखिएका यी परिवर्तनलाई समयमै आत्मसात् गरेनौं भनै निक्कै पछाडि पर्छौं भनिरहनु नपर्ला। नयाँ प्रविधि र सीप सिकाउन प्रविधि मात्र भित्र्याएर पुग्दैन। यसका लागि योग्य र दक्ष प्राविधिकको पनि खाँचो पर्छ। माथि प्रस्तुत गरिएका विचारहरूमार्फत दुई मूलभूत विषयमा स्पष्ट गर्न खोजिएको हो। पहिलो, शिक्षामा वैकल्पिक सोचको खाँचो छ। विषय नौलो र असम्भव पनि होइन। खुला विश्वविद्यालय तथा दूर शिक्षा प्रणाली नौलो कुरा होइन। तसर्थ यस विषयलाई विद्यालय तहमा पनि अघि बढाउन जरुरी छ भन्ने हो। दोस्रो र हामी सबैले स्वीकार गर्नै पर्ने कुरा के हो भने, आजको शिक्षा दिनानुदिन प्रतिस्पर्धात्मक, प्रविधियुक्त र विश्वव्यापीकरण हुँदै गइरहेको छ। हाम्रा छोराछारीले कस्ता ज्ञान र सीप सिक्न जरुरी छ भन्ने विषय हाम्रो पकडभन्दा पर गइसकेको छ। अबको पाँच वर्षमा कस्ता प्रविधि भित्रिने हुन् र तिनले कस्ता ज्ञान र सीप माग्ने हुन् हामीले कल्पना पनि गर्न नसकिने वर्तमान परिप्रेक्ष्यमा शिक्षकहरूको दक्षता र सक्रिय सहभागिताले ठूलो महत्त्व राख्दछ। शिक्षा र आर्थिक विकासको कुरा गर्दा एकातिर जापान, ताइवान, हङकङजस्ता देशहरू छन् जहाँ शिक्षाको विकास नै उनीहरूको आर्थिक विकासको मेरुदण्ड बन्न सहयोगी भएको तथ्य छ भने अर्कोतर्फ कुबेत, इरान, इराक, साउदीजस्ता मध्यपूर्वीय देशहरू छन् जहाँ उनीहरूको आर्थिक उन्नति शिक्षाको विकासका कारण बनेका छन्। यसै सन्दर्भमा तेस्रो आयाम पनि थप्न सकिन्छ, सिंगापुरको। त्यहाँका शासक ली क्वान यूको। लीको नेतृत्वमा सिंगापुरले प्राप्त गरेको समृद्धि विश्वका लागि उदाहरणीय बनेको छ। शिक्षाको गुणस्तरको कुरा गर्ने हो भने सिंगापुरले विश्वको एक नम्बरमा आफूलाई स्थापित गर्न कुनै कन्ञ्जुस्याइँ गरेको छैन। त्यसैले हाम्रो आर्थिक हैसियत बढ्नु वा नबढ्नुमा शिक्षाको गुणस्तरको जति योगदान छ, त्यति नै आर्थिक विकास तथा प्रभावकारी नेतृत्वको भूमिका अपरिहार्य हुन्छ। त्यसैले शिक्षा कसको क्षेत्राधिकार भित्र पर्यो भन्ने भन्दा पनि नेतृत्वदायी भूमिकामा कस्ता लिडरहरू छन् भन्ने कुरामा अबको शिक्षाको भविष्य निर्भर गर्दछ। संघीयताले फेरि पनि हामीलाई शिक्षाको विकासका लागि एउटा अर्को मौका दिएको छ। कदाचित यो नै हाम्रा लागि अन्तिम मौका हो। त्यसैले कुनै पनि हालतमा यो मौकालाई हामी गुमाउन चाहँदैनौं। शिक्षाको हरेक तहमा अहिले भइरहेको अराजनीतीकरण र भागबण्डाको अन्त्य नभएसम्म शिक्षाको गुणस्तर सुधार हुँदैन। शिक्षकहरूको व्यवस्थापन र जवाफदेहिताको साँचो राजनीतिक दलहरूले बोकेका छन्। त्यसैले राजनीतिक दलहरूमा चेतनाको विकास नहुन्जेल शिक्षाको गुणस्तरमा सुधार आउँदैन। अबका दिनमा स्थानीय सरकारको भूमिकालाई कसरी बढीभन्दा बढी जिम्मेवार र जवाफदेही बनाउन सकिन्छ भन्नेमा हाम्रो शिक्षाको प्रभावकारिता निर्भर गर्दछ। (डाकार्की शिक्षाविद् हुन्।)"
इजरायलले गाजामा सुरु गर्यो नयाँ अपरेशन,"काठमाडौं : हमासको अन्त्य र बाँकी बन्धकहरूको रिहाइ सुनिश्चित गर्न इजरायली सेनाले गाजामा नयाँ अपरेशन सुरु गरेको छ। इजरायली रक्षा बलले एक्समा लेखेको छ, उसले अपरेशन गिदोनको रथका लागि आफ्नो सेना जम्मा गरेको छ। यस अपरेशनको उद्देश्य गाजा पट्टीमा अवस्थित प्रमुख रणनीतिक क्षेत्रहरूको नियन्त्रण गर्नु हो। पोस्टमा अपरेशन हमासले इजरायली बन्धकहरू र इजरायलको लागि खतरा सिर्जना हुँदैन तबसम्म जारी रहने जनाएको छ। इजरायली रक्षा बलले पछिल्लो २४ घण्टामा गाजा पट्टीका १५० भन्दा बढी स्थानलाई निशाना बनाएको छ।"
कर्णालीको बुटी नै जडी,"नेपाल सरकारको प्राथमिकतामा परेका ३३ प्रजाति जडीबुटीमध्ये कर्णालीमा २७ प्रजातिका जडीबुटी पाइन्छन्। डिभिजन वन कार्यालय कालीकोटका अनुसार कर्णालीको जडीबुटीलाई व्यवसायीकरण गर्न सकिए यहाँको आर्थिक समृद्धिको मुख्य आधार बन्ने निश्चित छ। डोल्पाको काइके गाउँपालिकाका स्थानीय रामचन्द्र रोकाया जडीबुटीको व्यापार गर्न थालेको वर्षौं भयो। उनले जडीबुटी व्यवसाय गरेर वार्षिक रूपमा २५ लाखसम्म कमाउँछन्। उनले डोल्पामा पाइने हिमालको हीरा भनेर चिनिने यार्सागुम्बा, जटामसी, डाले चुक, खिरौलालगायतका जडीबुटीको व्यापार गर्नेछन्। उनले भने, मैले वार्षिक रूपमा १५ देखि २५ लाखसम्म जडीबुटीकै व्यवसायबाट कमाइरहेको छु। मभन्दा अझ ठूला व्यापारीहरू पनि छन्। जसले वार्षिक रूपमा ५० लाखदेखि एक करोडसम्म कमाउँछन्। हामी डोल्पालीका लागि जडीबुटी भनेको धनको खानी हो। यसैबाट हामी आफ्नो जीविका चलाइरहेका छौं। डोल्पाका युवा विद्यार्थी जडीबुटीको सिजनमा विद्यालयसमेत छाडेर पाटन जाने गर्छन्। केही समय त विद्यालय पनि बन्द हुने गर्छन्। रोकाया भन्छन्, कर्णालीको भूमि जडीबुटीकै लागि बनेको हो। कर्णालीसँग नेपालको अर्थतन्त्र धान्ने क्षमताको भण्डार छ। जडीबुटीरूपी उक्त भण्डारलाई उत्खनन गर्ने हो भने कर्णालीवासी मात्र नभई सिंगो देशको कायापलट हुन सक्छ। तर, यार्सालगायत बहुमूल्य जडीबुटी सम्भावनामै दबेर बसेका छन्। यस्तै जुम्ला चन्दनाथ नगरपालिका २ मा व्यावसायिक जडीबुटी गरिरहेका रामकृष्ण बुढथापा जडीबुटी व्यवसायीमा निकै उत्साही छन्। उनले आफ्नो २० हजार वर्गमिटर जमिनमा २५ प्रजातिका जडीबुटीको खेती गरिरहेका छन्। उनले आफ्नै हिमाली जडीबुटी उद्योगमा जटामसीको लेत, धुपीको तेल, रोजमेरिजको तेल, तीतेपातीको तेलजस्ता बजारमा निकै माग हुने जडीबुटीका तेलहरू उत्पादन गरेर बजारमा ल्याएका छन्। उनी १५ वर्षदेखि जडीबुटीकै व्यवसाय गर्दै आएका छन्। तर वन कार्यालय र वन विभागले जडीबुटी व्यवसायीलाई काममा सहजीकरणभन्दा पनि बढी अवरोध गर्ने गरेका कारण आफू निराश भएको बताउँछन्। उनले भने, मैले उत्पादन गरेको कतिपय जडीबुटीको तेल बजारमा लिन पाइन्। बाहिर बजारमा माग छ तर कानुनमा केही लेखिएको छैन भनेर वनका कर्मचारीहरूले बजारमा लिन अनुमति दिँदैनन्। यसले हाम्रो जडीबुटी उद्योग नै प्रभावित छ। कर्णालीमा मात्र ७ सय ९२ प्रजातिका जडीबुटी छन्। ती जडीबुटीको पहिचान गरी देशबाहिर निर्यात गर्न सकिए यसले नेपालकै आर्थिक उन्नतिमा कायापलट गर्न सक्छ। तर, सरकारले हालसम्म ६४ प्रजातिको पहिचान गरी ४९ प्रजातिको लागि मात्र संकलन पुर्जी दिने गरेको छ। तीमध्ये अधिकांश औषधिजन्य जडीबुटीहरू हुन्। यिनै औषधिजन्य जडीबुटीको प्रशोधन, अध्ययन तथा अनुसन्धान गरेर व्यावसायिक रूपमा खेती तथा उत्खनन गर्नु आवश्यक छ। प्रदेश वन मन्त्रालयको तथ्यांक केलाउँदा कर्णालीमा जडीबुटीको भण्डार कति ठूलो छ भन्ने स्पष्ट हुन्छ। यहाँका १० जिल्लाले वार्षिक १ करोड ४२ लाख ७ हजार किलो जडीबुटी संकलनको क्षमता राख्छ। संकलन दर भने न्यून छ। तर हरेक वर्ष प्रदेशको राजस्व संकलनमा भने जडीबुटीले नै मुख्य रूपमा योगदान दिँदै आएको छ। वन क्षेत्रमा रहेका जडीबुटीबाट मात्र कर्णालीले वार्षिक रूपमा करौडौं राजस्व आम्दानी गरेको छ। प्रदेश वन निर्देशनालयको तथ्यांकअनुसार कर्णाली प्रदेशले आर्थिक वर्ष २०८००८१ मा जडीबुटीलगायत वन पैदावारबाट २ करोड १८ लाख ६० हजार १ सय ४२ रुपैयाँ राजस्व संकलन गरेको छ। यस्तै आर्थिक वर्ष २०७९०८० मा ६ करोड ६५ लाख ७२ हजार ७ सय ७५ रुपैयाँ राजस्व संकलन गरेको छ। आर्थिक वर्ष २०७८०७९ मा जडीवुटीतर्फ राजस्व संकलनमार्फत कुल ४ करोड ४६ लाख ७४ हजार ८ सय ९ रुपैयाँ राजस्व संकलन गरेको छ। यस्तै आर्थिक वर्ष २०७७०७८ मा १ करोड ९१ लाख ९५ हजार ९ सय ५२ रुपैयाँ राजस्व आम्दानी गरेको छ। २०७६०७७ मा भने ४ करोड १२ लाख ९७ हजार दुई सय ३७ रुपैयाँ राजस्व आम्दानी गरेको छ। २०७५०७६ मा १ करोड ९६ लाख ६१ हजार दुई सय ९७ रुपैयाँ जडीबुटीमार्फत राजस्व आम्दानी गरेको थियो। नेपाल सरकारको प्राथमिकतामा परेका ३३ प्रजाति जडीबुटीमध्ये कर्णालीमा २७ प्रजातिका जडीबुटी पाइन्छन्। डिभिजन वन कार्यालय कालीकोटका अनुसार कर्णालीको जडीबुटीलाई व्यवसायीकरण गर्न सकिए यहाँको आर्थिक समृद्धिको मुख्य आधार बन्ने निश्चित छ। जिल्लाबाट ५१ प्रजातिका जडीबुटीहरू व्यापारिक प्रयोजनामा निर्यात हुने गरेका छन्। जसबाट बर्सेनि २२ देखि ३० लाखसम्म राजस्व संकलन पनि हुँदै आएको छ। प्रदेश वन निर्देशनालयका निर्देशक शेरबहादुर श्रेष्ठले भने, कर्णाली जडीबुटीको हिसाबले धनी प्रदेश हो। तर यो प्रदेशमा संकलन तथा प्रशोधन उद्योगहरू नहँुदा सीधै बाहिर निकासी हुन्छ। कर्णालीमा यार्सागुम्बा, टिमुर, सतुवा, पाखनबेद, पदमचाल, सिताल्चीनी, डाले चुक, चिराइतो, कयर, कुरिलो, कटुको, बायजडी, बोजोलगायतका प्रजातिका जडीबुटी पाइन्छन्। निजी लगानीमा जडीबुटी संकलन गर्ने गरिए पनि जडीबुटी संकलन तथा भण्डारण केन्द्र नहुँदा सड्ने र गुणस्तर कायम गर्न निकै चुनौती भएको व्यवसायी बताउँछन्। व्यवसायी मुक्ति सन्ज्यालले भने, गाउँबाट संकलित जडीबुटीहरू बजारसम्म पुर्याउँदा कौडीको भाउमा बिक्री गर्नुपर्ने बाध्यता छ। गाउँमा संकलन गर्दा राम्रो जडीबुटी यातायात असुविधाका कारण बजारसम्म पुर्याउन समय लाग्छ। कतिपयको त गुणस्तर बिग्रिन्छ। बजारमा समय लगाएर पुर्याएको जडीबुटी भण्डारण गर्ने ठाउँ नै छैन। अहिले कर्णालीका व्यवसायीले नेपालगन्ज हुँदै भारततर्फ सस्तो मूल्यमा जडीबुटी बिक्री वितरण गर्न बाध्य छन्। जडीबुटी संकलन तथा प्रशोधन केन्द्र सञ्चालनमा आएपछि कर्णालीका जडीबुटी व्यवसायीलाई सहज हुनेछ। सुर्खेतमै संकलन र प्रशोधन कार्य भएपछि जडीबुटीको ग्रेडिङसहित प्रशोधन गरी बजारीकरणमा सहज हुनेछ भने किसानले उचित मूल्य पाउनेछन्। आयातमुखी बजार अर्थतन्त्रलाई निर्यातमुखी बनाउने मुख्य लक्ष्यअनुसार प्रशोधन केन्द्र सञ्चालन गर्ने उद्देश्य राखिएको सुर्खेत उद्योग वाणिज्य संघले जनाएको छ। सरकारले जडीबुटी व्यवसायलाई अर्थतन्त्रकै आधारका रूपमा ग्रहण गर्न नसक्दा यार्सालगायत अन्य जडीबुटीबाट अपेक्षित लाभ लिन सकिरहेको छैन। कर्णालीबाट बर्सेनि अर्बौं रुपैयाँबराबरको जडीबुटी निकासी हुन्छ। त्यसको अनुपातमा राजस्व संकलन भने अत्यन्तै न्यून हुने गरेको छ। देशबाहिर निर्यात हुने जडीबुटीले पनि राज्यलाई परिमाणअनुसार राजस्व दिन सक्दैन। यसको कारण पनि चोरी निकासी नै हो। कर्णाली पहाडमा रहेका अमूल्य जडीबुटीलाई उचित मूल्य दिलाउन राज्यले प्रभावकारी योजना बनाएर काम गर्नुपर्छ। जडीबुटीको अनुसन्धान तथा पहिचान, संकलन, बजार व्यवस्थापन र आवश्यक पूर्वाधार निर्माण यसका आधारभूत तत्त्व हुन्। राज्यले संकलित जडीबुटीलाई बजारसम्म पुर्याएर सही मूल्य दिलाउन पहल गर्नुपर्छ।देश संघीयतामा गएसँगै स्थानीय सरकार र प्रदेश सरकारले आवश्यक नीति निर्माण तर्जुमा गरी आफ्नो आन्तरिक आयस्रोतका रूपमा यसलाई उपयोग गर्न सक्छन्।"
"सहकारीमा नराम्रो मात्र छैन, भ्रम नछरौँ : मन्त्री अधिकारी","बुटवल : भूमि व्यवस्था, सहकारी तथा गरिबी निवारण मन्त्री बलराम अधिकारीले सहकारीमा नराम्रा मात्र नभएको बताए। सहकारी प्रशिक्षण तथा अनुसन्धान केन्द्र नयाँ बानेश्वर काठमाडौंले शनिवार कपिलवस्तुमा आयोजना गरेको स्थानीय तहका पदाधिकारी, कर्मचारी तथा सरोकारवाला निकायसँग सहकारी नियमन तथा प्रवर्द्धन सम्बन्धी अन्तरक्रिया कार्यक्रममा उनले सहकारीबारे नराम्रो मात्र प्रचार गरेर नागरिकमा भ्रम नछर्न आग्रह गरेका हुन्। आवश्यक परेको खण्डमा सहकारीसम्बन्धी कानुन फेरि पनि संशोधन गर्न सकिन्छ,उनले भने,सहकारीमा भएका राम्रा र असल अभ्यासको पनि प्रचार गर्न सक्नुपर्छ । कानुन विपरीत काम गर्नेलाई कारबाही हुन्छ । उनले भूमि सम्बन्धी कानुन पनि संसद्बाट छिट्टै पासगरी अव्यवस्थित बसोबासी र सुकुम्बासीको समस्या समाधान गर्ने बताए। लुम्बिनी प्रदेशमा सहकारी क्षेत्रमा देखिएका समस्या, भविष्यमा आउनसक्ने समस्या र समाधानका लागि तीन तहकै सरकारबीच समन्वय हुनुपर्ने ,कार्यक्रमबाट निष्कर्ष निकालिएको छ। त्यस्तै, संघीय सरकारले बचत तथा ऋणका सम्बन्धमा छुट्टै कानुनी व्यवस्था गर्नुपर्ने, संघ सरकारले बनाएका कानुनको प्रदेश र स्थानीय तहले आफ्ना कानुनमा परिमार्जन गर्नुपर्ने, सहकार्य समन्वय र साझेदारीमा सहकारी प्रशिक्षण तथा अनुसन्धानका क्रियाकलापहरूलाई निरन्तरता दिनुपर्ने लगायतका सुझावहरू सहभागीले दिएका छन्।"
यात्रुसँग मनपरी भाडा लिएको गुनासो आएपछि अनुगमन सुरु,"विराटनगर : विराटनगरलगायत मोरङका विभिन्न स्थानबाट चल्ने सार्वजनिक सवारीसाधनले यात्रुसँग मनपरी भाडा लिने गरेको पाइएको छ। यात्रुसँग दोब्बर बढी भाडा असुल्ने गरिएको हो। जिल्ला ट्राफिक प्रहरी कार्यालय मोरङले यात्रुसँग लिने भाडादरको अनुगमन गर्दा सार्वजनिक सवारीसाधनले बढी भाडा लिइरहेको पत्ता लागेको हो। सवारीसाधनले अत्यधिक भाडा लिने गरेको जनगुनासो बढेसँगै इन्स्पेक्टर राजन लम्सालको नेतृत्वमा शनिबारबाट अनुगमन सुरु भएको छ। अनुगमनलाई अभियानकै रूपमा सञ्चालन गर्ने ट्राफिक प्रहरीको तयारी छ। मोरङमा पहिलो चरणमा विराटनगरका विभिन्न स्थान र बुढीगंगामा अनुगमन गरिएको लम्सालले बताए। उनका अनुसार बस, माइक्रो, म्याजिक, ईरिक्सा, अटो टेम्पोलगायतका यातायातका साधनको भाडादरको अनुगमन गरिएको हो। अनुगमनका क्रममा कतिपय सवारीसाधनले तोकिएको भन्दा बढी भाडा लिने गरेको पाइएको उनले बताए। २० रूपैयाँ लिनुपर्ने ठाउँमा ३० देखि ४० रुपैयाँसम्म लिने गरेको पाइयो। यात्रुसँग लिइएको बढी भाडा तत्काल फिर्ता गर्न लगाइएको छ, इन्स्पेक्टर लम्सालले भने। उनले आगामी दिनमा बढी भाडा नलिन र यात्रुमैत्री व्यवहार गर्न सार्वजनिक सवारीका चालकलाई सचेत गराइएको छ। अबदेखि बढी भाडा लिने सवारीसाधनलाई कारबाहीको दायरामा ल्याउने चेतावनी ट्राफिक प्रहरीले दिएको छ। पहिलो चरणमा अनुगमन गरेर बढी भाडा नलिनलाई सचेत गराइएको छ। आगामी दिनमा त्यसको कार्यान्वयन भएन भने बढी भाडा लिने सवारीसाधनलाई तत्काल कारबाहीको दायरामा ल्याइने छ, उनले भने। कुनै सवारीसाधनले बढी भाडा लिएमा तत्काल टोली फ्री नम्बर १०३ मा जानकारी गराउन ट्राफिक प्रहरीले सबैमा आह्वान गरेको छ। भाडा तिर्ने बेला ठगीमा नपर्न र ठगिएको शंका लागेर तत्काल खबर गर्न ट्राफिक प्रहरीले आग्रह गरेको हो। कोशी प्रदेशका ट्राफिक प्रहरी प्रमुख एसपी विनोद घिमिरेले सवारीसाधनले बढी भाडा लिने गरेको जनगुनासो बढेसँगै अनुगमन तीव्र पारिएको जानकारी दिए। पहिलो चरणमा कोशीका तराईका जिल्लाहरू झापा, मोरङ र सुनसरीमा अनुगमन सुरु गरिएको उनको भनाइ छ। सबैतिरबाट गुनासो आएपछि अनुगमन सुरु गरिएको हो। पहिलो चरणमा तराईका जिल्ला केन्द्रित अनुगमन थालिएको छ। यसलाई प्रदेशभरि अभियानका रूपमा सञ्चालन गर्ने योजना छ, एसपी घिमिरेले भने। उनका अनुसार प्रदेशका १४ वटै जिल्लामा भाडादरको अनुगमनका लागि ट्राफिकको टोली परिचालन गर्ने तयारी छ। कुनै सवारीसाधनले बढी भाडा लिएमा कारबाही गरिने उनको भनाइ छ। पहिलो चरणमा भाडाबापत लिएको बढी पैसा फिर्ता गरेर सचेत गराइएको छ, घिमिरे भन्छन्, आगामी दिनमा पनि त्यही क्रम दोहोरिए कारबाही गर्छौं। यात्रा गर्दा बढी भाडा लिएमा तत्काल ट्राफिक प्रहरीलाई खबर गर्न उनले सबैमा आह्वान गरेका छन्।"
अमेरिकामा आँधीमा परी कम्तीमा २१ जनाको मृत्यु,काठमाडौं : अमेरिकाका दुई राज्यका केही भागमा आँधीका कारण कम्तीमा २१ जनाको मृत्यु भएको छ। अमेरिकी राज्य केन्टकीका अधिकारीले आँधीका कारण १४ जनाको मृत्यु भएको बताएका छन् भने मिसौरीमा सात जनाको मृत्यु भएको छ। जसमा सेन्ट लुइस सहरका पाँच जना पनि समावेश छन्। शनिबार बिहान दक्षिणपूर्वी केन्टकीको लरेल काउन्टीमा आँधी आएको हो। अधिकारीहरूले मृत्यु हुनेको संख्या बढ्न सक्ने बताएका छन्। मिसौरीका अधिकारीहरूले शुक्रबार आएको आँधीले ५ हजारभन्दा बढी भवनहरूमा क्षति पुर्याएको बताएका छन्। घरका छाना उडेका छन् र विद्युत आपूर्ति अवरुद्ध भएको छ। सेन्ट लुइसमा बिजुली कटौतीका कारण करिब एक लाख घरहरू प्रभावित भएका छन्। आँधीबाट सबैभन्दा बढी प्रभावित क्षेत्रका घरघरमा गएर निरीक्षण भइरहेको अग्नि नियन्त्रण विभागले जनाएको छ।
"प्रधानमन्त्री ओली र कोप२९ का अध्यक्षबीच शिष्टाचार भेट, हिमालदेखि समुद्रसम्मको अवधारणामा छलफल","उनले हिमालदेखि समुद्रसम्मको अवधारणामा ठूला मुलुकलाई पनि ध्यानाकर्षित गराउँदै असंलग्न राष्ट्रहरुले साझा प्रयास चाल्नुपर्ने बताए । काठमाडौं : प्रधानमन्त्री केपी शर्मा ओलीसँग कोप२९ का अध्यक्ष तथा अजरवैजानका राष्ट्रपतिकाका जलवायु मामिला प्रतिनिधि मुख्तर बाबायेभले आज शिष्टाचार भेट गरेका छन्। प्रधानमन्त्री निवास, बालुवाटारमा भएको भेटमा प्रधानमन्त्री ओलीले विश्वव्यापी साझा मुद्दा बनेको जलवायु परिवर्तनका सवालमा आपसी सहकार्यका माध्यमबाट चुनौतीको सामना गर्नुपर्नेमा जोड दिँदै यसका लागि अजरवैजानले गर्दै आएको अगुवाइप्रति धन्यवाद दिए। उनले हिमालदेखि समुद्रसम्मको अवधारणामा ठूला मुलुकलाई पनि ध्यानाकर्षित गराउँदै असंलग्न राष्ट्रहरुले साझा प्रयास चाल्नुपर्ने बताए । सगरमाथा संवादका लागि उक्त मुलुकबाट नेपाल आएका विशेष प्रतिनिधि बाबायेभले नेपालले हिमालको रक्षा र वातावरणीय सुरक्षाका लागि गरेको सगरमाथा संवादका लागि बधाई दिँदै यसका सन्देशहरु विश्व समुदायसमक्ष पुर्याउने बताए। भेटमा नेपालका लागि अजरवैजानका गैह्रआवासीय राजदूत र परराष्ट्र मन्त्रालयका अधिकारीलगायत सहभागी थिए।"
बालीमा रोग लाग्यो ? पहिचान सम्भव छ,"खुमलटारस्थित नेपाल कृषि अनुसन्धान परिषदन्तर्गतको राष्ट्रिय बाली रोग विज्ञान अनुसन्धान केन्द्रमा रहेको मोल्युक्युलर प्लान्ट प्याथोलोजी प्रयोगशालामा बाली रोगको पहिचान र अध्ययन अनुसन्धान हुन्छ। मानिस र पशुपन्छी जस्तै तपाईं हामीले खाने अन्न, लगाउने लुगा र बस्ने आवास निर्माणका सामाग्री उत्पादन गर्ने सबै वनस्पतिमा पनि रोग लाग्छन्। वनस्पतिमा ढुसी ब्याक्टेरिया, भाइरस तथा जुकाको कारण रोग लाग्छ। उपरोक्त रोगहरूको पहिचान सूक्ष्मदर्शक यन्त्रमा हेरेर वा कीटाणुहरूको कल्चर गरेर अथवा रोगको लक्षण हेरेर गर्ने गरिन्छ। आधुनिक विज्ञानको विकाससँगै रोग पहिचानका प्रविधिमा विकसित देशहरूले ठूलो फड्को मारिसकेका छन्। जस्तै पीसीआर गरेर जिन सिक्युनसिङ गरेर वा अति शक्तिशाली सूक्ष्मदर्शक यन्त्र इलेक्ट्रोन माइक्रोस्कोप प्रयोग गरेर बाली विरुवाका रोग पहिचान गर्ने गरिन्छ। नेपालमा बाली रोग पहिचानका लागि उपरोक्त प्रविधिसँगको पहुँच प्रायः असम्भावी नै थियो। निकै ठूलो लागत, प्राविधिक ज्ञान र सीपको अभावले उपरोक्त प्रविधिसँगको पहुँच नेपालको कृषि अनुसन्धान खासगरी बाली रोग विज्ञानमा अकल्पनीय नै थियो। तर यसै विषयमा अमेरिकास्थित प्रतिष्ठित ओहायो स्टेट विश्वविद्यालयबाट विद्यावारिधि गरेर फर्केका वैज्ञानिक डा रामबहादुर खड्काको नेतृत्वमा मोल्युक्युलर प्लान्ट प्याथोलोजी ल्याब सञ्चालन हुन थालेपछि भने यी सबै नेपालमा सम्भव भएका छन्। खुमलटारस्थित नेपाल कृषि अनुसन्धान परिषदन्तर्गतको राष्ट्रिय बाली रोग विज्ञान अनुसन्धान केन्द्रमा रहेको मोल्युक्युलर प्लान्ट प्याथोलोजी प्रयोगशालामा बाली बिरुवामा लाग्ने असाध्य रोगको पहिचानका लागि पीसीआर तथा जिन सिक्योन्सिङजस्ता अत्याधुनिक प्रविधिको प्रयोगबाट बाली रोगको पहिचान र तिनका कारक तत्त्वमा हुने अनुवंशिकी परिवर्तनका विषयमा अध्ययन अनुसन्धान हुने गर्दछ। बाली रोग र त्यसले पार्ने प्रभाव बाली रोगको पहिचान र व्यवस्थापनका लागि रोगको कारक तत्त्वको पहिचान अत्यन्त महत्त्वपूर्ण हुन्छ। बाली रोगहरू खासगरी ब्याक्टेरिया, भाइरस, जुका (निमाटोट), तथा ढुसीको कारणले लाग्ने गर्दछन्। यिनीहरूको सही पहिचान समयमै गर्न सक्यो भने रोगहरूको व्यवस्थापन सजिलै गर्न सकिन्छ र कृषकलाई रोगको कारणले गर्दा हुने ठूलो क्षतिबाट बचाउन सकिन्छ। बाली बिरुवामा लाग्ने रोगको कारणले हुने क्षतिबाट विश्वमा ठूला ठूला भोकमारीहरू भएका छन्। उदाहरणका लागि सन् चालिसको दशकमा भएको आयरल्यान्डको ठूलो भोकमारी जसले गर्दा दसौं लाख जनता मरेका तथा आयरल्यान्ड छोडेर अरू देशमा बसाइँ सरेको इतिहासमा पढ्न पाइन्छ। खासगरी आलुमा लाग्ने डँडुवा रोगको कारणले त्यहाँको आलुबाली पूर्ण रूपमा नष्ट भएको र त्यसपछि भएको व्यापक भोकमरीका कारण दसौं लाख मान्छेको मृत्यु भएको थियो। त्यसपछि आयरल्यान्ड छोडेर लाखौं मान्छे अन्य मुलुकतिर बसाइँ सरेका थिए। त्यसकारण बाली रोगको पहिचान र त्यसका कारक तत्त्वको सही पहिचान समयमै हुनु अत्यन्त जरुरी छ। अनुसन्धानहरूले बाली रोगका कारणले गर्दा मात्रै जम्मा उत्पादनको औसतमा १५ देखि २० प्रतिशत खाद्यान्नको उत्पादनमा ह्रास भएको देखाउँछ। यद्यपि बालीको अवस्था, वातावरण अनुकूलता र कीटाणुको घनत्वका आधारमा बाली रोगले पुर्याउने क्षति शतप्रतिशतसम्म हुन सक्छन्। नेपालमा पनि बाली रोगको कारणले गर्दा भएका ठूलठूला क्षतिका थुप्रै उदाहरणहरू छन्। जस्तै केही वर्षअगाडि भक्तपुरमा धानमा लाग्ने मरुवा रोगको कारणले गर्दा किसानहरूले ठूलो क्षति भोग्नु परेको थियो। त्यस्तै मध्यपहाडमा गहुँमा लाग्ने सिन्दुरे रोगको कारणले गर्दा बर्सेनि रूपमा ठूलो क्षति बेहोर्नु परिरहेको छ। ह्रासजन्य रोगका कारण सुन्तला जातका फलफूलका बगैंचाहरू बर्सेनि नष्ट भइरहेको देखिन्छ। त्यस्तै रोगका कारक तत्त्वहरू (कीटाणु) मा हुने अनुवांशिकी परिवर्तनले नयाँनयाँ रोगका कारक तत्त्वका जातहरूको विकास गरिरहेको हुन्छ। जसले गर्दा कृषकले खेती गर्दै आइरहेका रोग सहन सक्ने जातहरू (प्रतिरोधी) रोग लाग्ने (संवेदनशील) जातमा परिवर्तन हुन्छ। यसको अध्ययन, अनुसन्धान र अन्वेषण भयो भने यस्ता परिवर्तनहरूलाई समयमै पहिचान गर्न सकिन्छ र कृषकलाई भविष्यमा लगाउनुपर्ने जातहरूको बारेमा समयमै सूचना र जानकारी दिन सकिन्छ। मोल्युक्युलर प्लान्ट प्याथोलोजी अनुसन्धान मोल्युक्युलर प्लान्ट प्याथोलोजी अनुसन्धान भन्नाले बाली (वनस्पति) मा लाग्ने रोगहरू जस्तै भाइरस, ब्याक्टेरिया, फंगस आदिलाई अति ससाना तह आणविक स्तरमा अध्ययन गर्ने प्रक्रिया हो। यसमा खासगरी बिरुवा र रोग कारकबीचको मोलिक्युलर स्तरको अन्तरक्रिया, रोग लाग्नुका जैविक कारणहरू (जस्तै कुन जिन बिग्रिन्छ, कुन प्रोटिन सक्रिय हुन्छ)को पहिचान, रोग प्रतिरोधी नयाँ जात विकास गर्ने आधार तथा रोगको पहिचानका लागि मोलिक्युलर औजारहरूको विकास तथा उपयोगका बारेमा अध्ययन, अनुसन्धान गर्दछ। सजिलो भाषामा भन्दा मोल्युक्युलर प्लान्ट प्याथोलोजीले बिरुवाको रोगहरूलाई ससाना अणु र जिनको तहबाट बुझेर समाधान खोज्ने काम गर्छ। यसका लागि नेपाल कृषि अनुसन्धान परिषद् अन्तर्गतको राष्ट्रिय बालीरोग विज्ञान अनुसन्धान केन्द्रमा रहेको मोल्युक्युलर प्लान्ट प्याथोलोजी ल्याबमा अनुुसन्धान गर्ने गरिन्छ। त्यस्तै रोगहरूको पहिचान छिटो र उत्कृष्ट तरिकाले गर्न प्रयोगशालाले योगदान दिँदै आइरहेको छ। गहुँमा लाग्ने पहिलो सिन्दुरे रोगको नयाँ प्रजाति पहिचानका लागि प्रयोगशालामा जिन सिक्वेन्सिङको प्रविधि प्रयोग हुँदै आइरहेको छ। यसभन्दा अगाडि सिन्दुरे रोगको नयाँ प्रजाति पहिचानका लागि सिन्दुर रोगका नमुनाहरू विदेश पठाउनुपर्ने अवस्थामा अहिले देशभित्रै उक्त काम हुन थालेको छ। त्यस्तै कल्चर गर्न नसकिने र सूक्ष्मदर्शक यन्त्रमा हेरेर पहिचान गर्न नसकिने रोगका कारक तत्त्वहरू जस्तै भाइरस र फाइटो प्लाजमाको पहिचानका लागि पीसीआर प्रविधिको प्रयोग गोल्ड स्ट्यान्डर्ड मानिन्छ। प्रयोगशालाले केही वर्षदेखि क्यूपीसीआर र जिन सिक्वेन्सिङका प्रविधिमार्फत बालीमा लाग्ने भाइरस तथा फाइटो प्लाजका कारण लाग्ने रोगहरूको पहिचान गर्न थालेको छ। यो वर्ष प्रयोगशालाले सुन्तला जात फलफूलमा फाइटोप्लाज्माका कारण लाग्ने सिट्रस ग्रिनिङ र सिस्ट्रस ट्रिस्टिजा भाइरस पहिचानका लागि क्यूपीसीआर प्रविधिको सफलतापूर्वक परीक्षण गरेको छ। जसले गर्दा छोटो समयमै उक्त रोगहरू पहिचान गर्न सहज हुनेछ। खासगरी संक्रमित बिरुवाबाट सर्ने उपरोक्त रोगहरू लागिसकेपछि उपचार गर्न असम्भव प्रायः छ। त्यस कारणले रोगरहित बिरुवाको रोपण नै रोग व्यवस्थापनका लागि महत्त्वपूर्ण बाटो हो। तर रोगरहित बिरुवाको पहिचानका लागि उपयुक्त प्रविधिको अभावका कारण नेपालको सुन्तला जात फलफूलको खेतीमा बर्सेनि ठूलो क्षति बेहोर्नु परिरहेको छ। अब यी प्रविधिहरूको विकासपश्चात् समयमै रोगरहित बिरुवाको प्रमाणीकरणका लागि ठूलो योगदान पुर्याउने देखिएको छ। गत वर्ष प्रयोगशालाले मसुरोमा पहिचान गरेका १० वटा नयाँ नयाँ भाइरसहरूमध्ये कतिपय भाइरसहरू बिउबाट पनि सर्ने गर्दछन्। बिउबाट सर्ने उक्त भाइरसहरू कतिसम्म खतरनाक हुन्छन् भने एक प्रतिशत बिउमा मात्रै भाइरस भएको अवस्थामा अर्को सिजनमा ७० देखि ८० प्रतिशतसम्म बिउमा भाइरस सर्ने सम्भावना रहन्छ भने एक प्रतिशत भाइरस हुनुको अर्थ उत्पादनमा एक प्रतिशतले ह्रास आउनु हो। खासगरी मसुरोमा भाइरस ग्रसित बिउबाट उम्रेका बिरुवामा फूल र दाना लाग्दैन। तर भाइरस सार्ने किराहरू जस्तै लाही किरा तथा सेतो झिंगाले रोगग्रसित बिरुवाबाट अन्य बिरुवामा भाइरस सार्ने गर्दछ। प्रयोगशालाले बिउमा भाइरस पहिचान गर्ने प्रविधिको विकास पनि गरेको छ, जसले गर्दा कृषकलाई बिउमा भाइरस भए नभएको कुरा यकिन गर्न र बिउको प्रमाणीकरण गर्न सहज बनाउनेछ। विषादिरहित तरकारी खेतीका महत्त्वपूर्ण उपलब्धि कृषकले तरकारी खेती गर्ने खेत निश्चित प्रायः एउटै हुने गर्दछ। एउटै खेतमा लगातार एउटै बाली लगाइरहँदा माटोबाट सर्ने रोगहरूको प्रकोप व्यापक रूपमा विस्तार हुने गर्दछ। माटोजन्य रोगको व्यवस्थापनका लागि ढुसीनाशक विषादीहरूको प्रयोग प्रभावकारी मानिँदैछ। कृषकहरू बर्सेनि ठूलो मात्रामा ढुसीनाशक र जुकानाशक विषादीहरू प्रयोग गर्दै आइरहेका छन्। जसले गर्दा एकातिर अनावश्यक रूपमा कृषकको लगानी बढिरहेको छ भने अर्कोतिर उपभोक्ताको स्वस्थ्य र वातावरणीय स्वास्थ्यमा नकारात्मक असर परिरहेको छ। प्रयोगशालाले फिड द फ्युचर इनोभेसन ल्याब फर हर्टिकल्चरसँग मिलेर तरकारीमा लाग्ने माटोजन्य रोगको व्यवस्थापनका लागि प्रविधिको विकास र विस्तारमा महत्त्वपूर्ण उपलब्धि हासिल गरेको छ। खासगरी विषादिरहित स्थानीय स्रोतसाधनमा आधारित अवायवी माटो निर्मलीकरण र तरकारीमा कलमी प्रविधिको प्रयोगबाट सफलतापूर्वक माटोबाट लाग्ने रोगहरूजस्तै जरा कुहिने, फेद कुहिने र ओइलाउने जस्ता रोगहरू व्यवस्थापनमा ठूलो सफलता पाइएको छ। उक्त रोगहरू परम्परागत ढुसीनाशक विषादीको प्रयोगबाट उपचार असम्भावी छ। तरकारीमा कलमी गर्दा माटोजन्य रोग सहन सक्ने, जरा प्रणाली मजबुत हुने जसले पानी र पोषक तत्त्व राम्रोसँग सोस्न सक्ने र प्रतिकूल तापक्रम, खडेरी आदि सहन सक्ने जंगली जातका विरुवाका जरा मूलवृत्त वा रुटस्टकमा उपभोक्तालाई मन परेको राम्रो र गुणस्तरीय फलदिने जातहरू जोडी नयाँ रोग सहन सक्ने र बढी र गुणस्तरीय जातको विकास गर्ने गरिन्छ। यसले तरकारीमा विषादीको प्रयोग घटाउनुका साथै खाद्य तत्त्वको प्रभावकारी उपयोग गरी उत्पादनमा वृद्धि गर्दछ। केन्द्रले अन्तर्राष्ट्रिय तरकारी अनुसन्धान केन्द्र, ताइवानबाट रोग सहन सक्ने मूलवृत्तका विभिन्न जातहरू नेपालमा ल्याई परीक्षण गरी कृषकलाई उपलब्ध गराउने तयारी गरेको छ। यसका साथै कलमी प्रविधि खासगरी फलफूलमा जस्तै तरकारीमा गरेर तरकारी खेतीका विभिन्न चुनौतीहरूको व्यवस्थापन गर्ने र तरकारीमा विषादीको प्रयोगलाई न्यूनीकरण गर्न र तरकारीको उत्पादन र गुणस्तरमा वृद्धि गरी महत्त्वपूर्ण योगदान दिने देखिएको छ। बाली रोग विज्ञानसम्बन्धी अनुसन्धान राष्ट्रिय बाली रोग विज्ञान अनुसन्धान केन्द्र नेपाल कृषि अनुसन्धान परिषद् अन्तर्गतका १६ वटा अन्तरविषयक अनुसन्धान केन्द्रमध्येमा पर्दछ। केन्द्रले बालीमा लाग्ने रोगहरूको पहिचान तथा व्यवस्थापनमा प्रविधि विकास र विस्तारको काम गरिरहेको छ। सन् १९९१ मा नेपाल कृषि अनुसन्धान परिषद्को स्थापना भइसकेपछि बाली रोग विज्ञान महाशाखाको रूपमा चिनिने केन्द्र सन् २०२० मा राष्ट्रिय बाली रोग विज्ञान अनुसन्धान केन्द्रको रूपमा नामकरण भएको हो। (खड्का, नार्कका बाली वैज्ञानिक हुन्।)"
"भीम रावललाई प्रचण्डको आग्रह : समय खेर नफाल्नुस्, माओवादी केन्द्रसँग सहकार्य गर्नुस्","अछाम : नेकपा माओवादी केन्द्रका अध्यक्ष पुष्पकमल दाहाल प्रचण्डले माओवादी केन्द्रसँग सहकार्य गर्न भीम रावललाई आग्रह गरेका छन्। जनतासँग माओवादी मध्यपहाडी लोकमार्ग पुष्पलाल मार्ग जागरण अभियानअन्तर्गत अछामको साँफेबगरमा पुगेर सभालाई सम्बोधन गर्दै अध्यक्ष प्रचण्डले माओवादीसँग सहकार्य गर्न आग्रह गरेका हुन्। उनले भने, कार्यक्रममा आउँदै गर्दा बाटोमै भीम रावलको सम्पर्क कार्यालय देखेँ, उहाँसग हिजो मात्र फोनमा कुरा भएको थियो। उहाँले कार्यक्रम सफलताको शुभकामना दिनुभयो। मैले तपाई किन अरु ठाउँ भौतारिरहनु भएको छ। आउनुस् हामी बसेर कुरा गरौं, सहकार्य गरौं भने। जोसँग कुरा गर्नुपर्ने त्योसँग नगरेर को कोसँग कुरा गरे समय खेर फाल्दै हुनुहुन्छ भनेको छु। अध्यक्ष प्रचण्डले अछामको सेती राजमार्ग, बुढीगंगा हाईडोपावर, बयालपाटा अस्पताललाई उचित बजेट विनियोजनका लागि पहल गर्ने बताए। उनले माओवादी बलियो भयो भने समग्र राष्ट्र नै बलियो हुने भएकाले २०८४ मा माओवादी केन्द्रलाई पहिलो पार्टी बनाउन अपिल गरे। माओवादी जययुद्धका क्रममा आधार ईलाका मानिएको रामारोशन गाउँपालिकाका महिलाहरूले देउडा गीतमार्फत अछामको विकास र जनयुद्धका बेला घाइते शहिद परिवारलाई उचित व्यवस्थाको माग गरेका थिए।"
कांग्रेसले भन्यो माओवादीसँग गठबन्धन गरेर जाने सम्भावना छैन,"काठमाडौं : नेपाली कांग्रेसका सांसदहरूले सरकारको कार्यशैलीप्रति असन्तुष्टि जनाएका छन्। संसद् भवन नयाँ बानेश्वरमा शनिबार बसेको कांग्रेस संसदीय दलको बैठकमा कांग्रेस सांसदहरूले सरकार एकतर्फी ढंगले अघि बढिरहेको र कांग्रेसको कुरा नसुनेको भन्दै सरकारको कार्यशैलीप्रति असन्तुष्टि जनाएका हुन्। कांग्रेस सांसदहरूले गभर्नर लगायतका विभिन्न नियुक्ति बिनाकारण अड्काएर राखेको समेत बताएका थिए। बैठकमा सांसदहरूले समान ढंगले बजेटको वितरण हुनुपर्ने लगायतका सुझाव दिएका थिए। बैठकमा गभर्नरको विषय, बजेटको क्षेत्रगत रूपमा सन्तुलित वितरण लगायतका विषयमा छलफल भएको कांग्रेस प्रमुख सचेतक श्याम घिमिरेले जानकारी दिए। संयुक्त सरकारमा कांग्रेसको पोजिसनका विषयमा पनि सांसदहरूले कुरा राखेको उनले बताए। उनले प्राविधिक कारणले गभर्नर नियुक्तिमा ढिलाइ भएको भन्दै एमालेले कांग्रेसलाई दिन नचाहेको भन्ने सत्य नभएको उल्लेख गरे। प्रमुख सचेतक घिमिरेले पार्टी सभापतिले माओवादी नेताहरूसँग छलफल गर्नु सामान्य भएको भन्दै माओवादीसँग गठबन्धन गरेर जाने कुनै सम्भावना नरहेको स्पष्ट पारे। सरकार परिवर्तनको कुनै सोच र योजना कांग्रेसले नराखेको उनको भनाइ छ। कांग्रेस प्रवक्ता डा प्रकाशशरण महतले ठुला दुई पार्टीको गठबन्धन रहेको अवस्थामा कांग्रेसका कुराहरु यथेष्ट सुनिएन कि भन्ने चिन्ता सांसदहरूको रहेको बताए। उनले कतिपय नियुक्तिमा भइरहेको ढिलाइका विषयमा पनि सांसदहरूले चासो व्यक्त गरेको उनले जानकारी दिए। महतले प्रचण्ड र सभापतिबीचको कुराकानी सामान्य विषय भएको र यसमा सरकार परिवर्तनको कुनै गुञ्जायस नरहेको जिकिर गरे।"
मोरङमा पालिका अध्यक्षले दिए वडाध्यक्षलाई ज्यान मार्ने धम्की,"विराटनगर : मोरङमा पालिका अध्यक्षले आफ्नै वडाध्यक्षलाई ज्यान मार्ने धम्की दिएका छन्। ग्रामथान गाउँपालिकाका अध्यक्ष नमोनारायण माझीले ग्रामथान२ का वडाध्यक्ष यादव खतिवडालाई ज्यान मार्ने धम्की दिएका हुन्। खतिवडालाई गालीगलौज र अपशब्द प्रयोग गर्दै ज्यान मार्ने धम्की दिएको आरोप माझीमाथि लागेको छ। माझी गत उपनिर्वाचनमा नेकपा (माओवादी केन्द्र)बाट गाउँपालिकाको अध्यक्षमा निर्वाचित भएका थिए। पालिका अध्यक्षको कार्यभार सम्हालेयता उनी अनेक विवादमा मुछिएका छन्। पछिल्लो समय वडाध्यक्षलाई धम्की दिएको विवादमा परेका हुन्। ग्रामथान गाउँपालिकामा वडाहरूलाई दिने भुक्तानी रोकिएको विषयमा दबाब दिएको भन्दै खतिवडामाथि माझी निकट गयानन्द माझीले समेत ज्यान मार्ने धम्की दिएका छन्। वडा कार्यालयमा भुक्तानी रोकिएको विषयमा वैशाख ३१ गते दबाब मूलक कार्यक्रम आयोजना गरिएको थियो। कार्यक्रमबाट फर्कने क्रममा नमोनारायण माझीका निकट गयानन्द माझीले ज्यान मार्ने धम्की दिएका हुन्। ग्रामथान२ पिडारवनी स्वास्थ्य चौकीमा आयोजित कार्यक्रममा अध्यक्ष माझी आफैंले वडाध्यक्ष खतिवडालाई सार्वजनिक स्थलमा लागी गलौजसमेत गरेका थिए। खतिवडा नेकपा (एमाले)बाट निर्वाचित वडाध्यक्ष हुन्। उनले आफूलाई पालिका अध्यक्षले गालीगलौज गर्दैै ज्यान मार्ने धम्की दिएको बताए। गाउँपालिका अध्यक्ष माझीसहित ४५ जना कार्यक्रम हलमा प्रवेश गरेर ठेगान लगाउने धम्की दिएको उनको भनाइ छ। आफूविरुद्ध मुद्दा लगाएको तथा तथा लेखा शाखाको काम अवरुद्ध गरेको र गाउँपालिकामा आफूविरुद्ध भएका एवं गरिएका सम्पूर्ण गतिविधिको प्रमुख योजनाकार रहेको आरोप लगाउँदै अध्यक्ष माझी र उनको समूहले ज्यान मार्ने धम्की दिएको खतिवडा बताउँछन्। नेकपा (एमाले) मोरङले घटनाको विरोध गरेको छ। पार्टीका जिल्ला अध्यक्ष अजम्बर राईले शनिबार विज्ञप्ति जारी गर्दै माझीमाथि कारबाही हुनुपर्ने माग गरेका छन्। साथै, एमालेले वडाध्यक्ष खतिवडाको जिउधनको सुरक्षा हुनुपर्ने मागसमेत गरेको छ। गाउँपालिका अध्यक्ष माझीले भने आफूले वडाध्यक्षलाई दुर्व्यवहार नगरेको बताए। जनताको काम नगरेकाले २४ शब्द भनियो होला। त्यसलाई गालीगलौज र दुर्व्यवहार गरेको तथा धम्की दिएको भन्न मिल्दैन। त्यो जनताको आक्रोश हो। काम नगरेका कारण जनता रिसाउनु स्वभाविक हो, उनले भने। खतिवडाले वडाध्यक्षको काम नगरेर पार्टीको अध्यक्षजस्तो भूमिका निर्वाह गरिरहेको माझीको आरोप छ। वडाध्यक्षले जुन कर्तव्य निर्वाह गर्नुपर्ने हो। त्यो भइरहेको छैन। पार्टी अध्यक्षजस्तो हिसाबले चलेको देखिन्छ। त्यसैले जनता आक्रोशित भएका छन्। कुनै दुर्व्यवहार गरेको छैन। धम्की पनि दिएको हैन, माझी भन्छन्।"
रूकुम पूर्वमा निःशुल्क स्वास्थ्य परीक्षण,"रूकुम पूर्व : विश्व उच्च रक्तचाप दिवसको अवसरमा सिस्ने गाउँपालिका५, कमदहमा एकदिने निःशुल्क स्वास्थ्य परीक्षण शिविर सम्पन्न भएको छ। नेपाल पत्रकार महासंघ रुकुम पूर्वको समन्वय तथा स्वास्थ्य कार्यालय रुकुम पूर्वको आयोजनामा सम्पन्न शिविरमा ३० वर्षमाथिका नागरिकहरूलाई लक्षित गरी रक्तचाप, मधुमेह, पिसाब परीक्षण, तौलउचाइ मापन तथा स्वास्थ्य परामर्श सेवा प्रदान गरिएको थियो। शिविरमा १३० जनाभन्दा बढीले निःशुल्क स्वास्थ्य सेवा लिएका थिए।"
"आईपीएल : बैंगलोरमा वर्षा जारी, सबैको नजर विराट कोहलीमा",काठमाडौं : भारत र पाकिस्तान बीचको तनाव र सैन्य टकरावका कारण स्थगित गरिएको आईपीएल शनिबार रोयल च्यालेन्जर्स बैंगलोर (आरसीबी) र कोलकाता नाइट राइडर्स (केकेआर ) बीचको खेलसँगै पुनः सुरु हुँदैछ। आज हुने आरसीबी र केकेआरबीचको खेलमा सबैको नजर टेस्ट क्रिकेटबाट सन्न्यास लिएका विराट कोहलीमा हुनेछ। तर बेंगलुरुको मौसममा भने खराब रहेको छ। शुक्रबार र शनिबार बेंगलुरुमा पानी परेको छ। अहिले पनि पानी परिरहेको छ। पिचमा कभरहरू राखिएका छन्। खेल हेर्न फ्यानहरू कोहलीको नाम लेखिएको जर्सी लगाएर आएका छन्।
बिमस्टेकका उद्देश्य र सिद्धान्तप्रति नेपाल प्रतिबद्ध छ : परराष्ट्रमन्त्री राणा,"काठमाडौं : परराष्ट्रमन्त्री डा आरजु राणा देउवासँग बहुक्षेत्रीय प्राविधिक तथा आर्थिक सहयोगका लागि बंगालको खाडीको प्रयास, विमस्टेकका महासचिव इन्द्रमणि पाण्डेले आज शिष्टाचार भेटवार्ता गरेका छन्। सगरमाथा संवादमा सहभागी हुन काठमाडौं आएका उनले आज यहाँ मन्त्री डा राणासँग सो साइडलाइन भेट गरेका हुन् । मन्त्री डा राणाले विमस्टेकका उद्देश्य र सिद्धान्तप्रतिको नेपालको प्रतिबद्धता दोहोर्याएकी थिइन् । बिमस्टेकसँग नेपालले जलवायु परिवर्तनका क्षेत्रमा गर्न सकिने सहकार्य र समन्वयका बारेमा पनि कुराकानी भएको थियो । त्यसैगरी परराष्ट्र मन्त्री डा राणासँग किर्गीस्थानका राष्ट्रपतिका विशेष दूत दिनारा कामेलोभाले पनि आज नै शिष्टाचार भेटवार्ता गरेकी थिइन् । सगरमाथा संवादका लागि नेपालमा रहेकी निदाराले मन्त्री डा राणासँग आज होटल सोल्टीमा सो शिष्टाचार भेटवार्ता गरेकी हुन्। भेटकाक्रममा मन्त्री डा राणाले उनलाई सगरमाथा संवादमा सहभागिताका लागि धन्यवाद ज्ञापन गरिन्। भेटमा किर्गीस्थान र नेपालको द्विपक्षीय सम्बन्धका साथै पर्यटन, कृषि, जलविद्युतलगायतका क्षेत्रमा गर्न सकिने सहकार्यका बारेमा पनि कुराकानी भएको छ।"
आइतबार देशका यी स्थानमा हुने छ वर्षा,"काठमाडौं : आइतबार कोशी प्रदेश, मधेश प्रदेश, बागमती प्रदेश, गण्डकी प्रदेश र लुम्बिनी प्रदेश लगायत देशको पहाडी भूभागमा आंशिकदेखि साधारणतया बदली रही बाँकी भूभागमा आंशिक बदली रहनेछ। मौसम पूर्वानुमान महाशाखाका अनुसार कोशी प्रदेश, मधेश प्रदेश, बागमती प्रदेश, गण्डकी प्रदेश र लुम्बिनी प्रदेश लगायत बाँकी प्रदेशको पहाडी भूभागका थोरै स्थानहरूमा र बाँकी भूभागका एकदुई स्थानमा मेघगर्जनचट्याङसहित हल्कादेखि मध्यम वर्षाको सम्भावना रहेको छ। देशका उच्चपहाडी तथा हिमाली भूभागका एकदुई स्थानमा हल्का वर्षा हिमपातको सम्भावना रहेको छ। मधेश प्रदेश लगायत कोशी प्रदेश, लुम्बिनी प्रदेश र सुदुरपश्चिम प्रदेशको तराईका भूभागका थोरै स्थानहरूमा हावाहुरीको समेत सम्भावना रहेको महाशाखाले जनाएको छ।"
"साना उद्योग, ठूला काम","नेपालमा आर्थिक वर्ष २०७७७८ सम्मको तथ्यांकअनुसार ६ लाख २ हजार ९ सय २१ लघु, घरेलु र साना उद्योगहरू दर्ता भए। सो वर्षसम्म नवीकरण भई दर्ता कायम रहेका घरेलु तथा साना उद्योगहरूको संख्या ४ लाख ८७ हजार ६ सय ४३ रहेको छ। यस क्षेत्रमा कुल लगानी ८ खर्ब १ अर्ब ८९ करोड हाराहारीमा छ। साथै, ३२ लाख ८९ हजार ५ सय १६ जनाले प्रत्यक्ष रोजगार प्राप्त गरेको देखिन्छ। प्रदेशगत रूपमा यस्ता उद्योगको दर्ता उल्लेख्य छन्। जसअन्तर्गत हालसम्ममा बागमती प्रदेशमा १ लाख ६९ हजार ८ सय ३४, गण्डकीमा ५६ हजार ३ सय ८३, लुम्बिनीमा ८९ हजार ७ सय ५४, कर्णालीमा २६ हजार ९ सय ५९, कोशी प्रदेशमा ७६ हजार ७ सय ९०, सुदूरपश्चिममा ३९ हजार ७ सय ७८ र मधेस प्रदेशमा ७३ हजार ९ सय ७८ दर्ता भएको देखिन्छ। योबाहेक मुलुकभर झन्डै ५ लाख लघुउद्यम व्यवसायहरू बिनादर्ता सञ्चालनमा रहेको अनुमान विभिन्न अध्ययनले देखाएका छन्। आर्थिक यथार्थता यो हुँदाहुँदै पनि राष्ट्रिय अर्थतन्त्रको मूल प्रवाहमा लघु, घरेलु तथा साना उद्योग क्षेत्रले यथेष्ट स्थान स्थापित गर्न सकेको छैन। यी उद्योगहरूबाट आजका युवापुस्ताले आकर्षक प्रतिफल प्राप्त गर्न नसकेको हुँदा युवा पुस्ताको लगाव यस क्षेत्रपति न्यून हुन गएको छ। प्रविधि प्रयोगको हिसाबले अत्यन्तै पुराना र कम उत्पादकत्व भएका प्रविधि प्रयोग, पुँजी पहुँचको हिसाबले बैंक तथा वित्तीय संस्थासम्म पहुँच पुग्न नसकी पारिवारिक पुँजीमै सीमित रहेको र बजारीकरणका लागि परम्परागत प्रक्रियामै आधारित रहेको कारणले यिनीहरूको स्तरोन्नति हुन सकेको छैन। परिणामतः यस क्षेत्रमा अपेक्षाकृत पर्याप्त स्वदेशी लगानीसमेत आउन सकेको देखिँदैन। नेपालको भौगोलिक अवस्था, उपलब्ध प्राकृतिक कच्चा पदार्थ, पुँजी परिचालनको हिसाबले ठूला उद्योगभन्दा साना उद्योगको नै सम्भावना अत्यधिक रहेको पाइन्छ। स्थानीयस्तरमा पाइने कच्चा पदार्थको अत्यधिक उपयोग गर्दै पारिवारिक जनशक्तिबाट समेत यस्ता उद्योग सञ्चालन गर्न सकिने भएकाले पनि नेपालमा लघु, घरेलु तथा साना उद्योगको सम्भावना रहेको छ। बेरोजगार युवायुवतीहरूलाई रोजगारी दिन तथा स्वरोजगार बनाउन पनि लघु, घरेलु तथा साना उद्योगले महत्त्वपूर्ण भूमिका खेलेको छ। हाम्रो देश दुई वटा विशाल जनसंख्या भएका चीन र भारतको बीचमा अवस्थित सानो मुलुक भएता पनि यी देशका बजारको थोरै मात्र हिस्सा हाम्रा उत्पादनहरूले समेट्न सके ठूलो बजार सिर्जना हुने र मुलुकले औद्योगिक विकासमार्फत आर्थिक समृद्धिमा छलाङ मार्न सकिने अवस्था हुन सक्छ। यसका लागि हामीले हाम्रा मौलिक उत्पादनलाई बढावा दिन सक्नु पर्छ, जुन लघु, घरेलु तथा साना उद्योगको विकासबाट मात्र सम्भव हुन्छ। तर लघु, घरेलु तथा साना उद्योगको विकासमार्फत मुलुकलाई आर्थिक समृद्धितर्फ अग्रसर गराउन नेपाल घरेलु तथा साना उद्योग महासंघ र लघु, घरेलु तथा साना उद्यमीको प्रयासमात्र पर्याप्त हुँदैन। त्यसैले राज्य तथा निजी क्षेत्रका समकक्षी छाता संगठनहरूसँग हातेमालो गर्दै अगाडि बढ्ने हाम्रो प्रयासलाई अझ प्रभावकारी बनाउनुपर्ने हाम्रो दायित्व रहेको छ भने यसलाई तीन तहका सरकारले आत्मसात् गर्न जरुरी छ। मुलुकको बढ्दो व्यापार घाटालाई न्यूनीकरण गर्न विदेशबाट आयात गरिने तर स्वदेशमै उपलब्ध हुन् सक्ने वस्तुहरूको उपभोगलाई बढावा दिन सार्वजनिक निकायमा स्वदेशी वस्तुको उपयोगसम्बन्धी निर्देशिकाको प्रभावकारी कार्यान्वयन गरी स्वदेशी वस्तुलाई खरिदमा प्राथमिकता दिनु पर्दछ। लघु, घरेलु तथा साना उद्योगले हाल भोग्दै आएका समस्याहरूमा भौगोलिक अवस्था, बजार, प्रविधि पहुँच, वित्तीय समस्या, संघीय संरचना अनुरूपको नीतिगत अस्पष्टता आदि प्रमुख कारण रहेका छन्। हुन त सरकारले कोभिड पीडित लघु घरेलु तथा साना उद्योगहरूका लागि विगतमा पुनर्कर्जाको व्यवस्था, सहुलियतपूर्ण कर्जाको व्यवस्था, महिला उद्यमशीलता कर्जाको व्यवस्था आदि गरेको भए तापनि झन्झटिलो प्रक्रिया, बैंकहरूको उदासीनताका कारण सरकारले घोषणा गरेका कार्यक्रमहरू लक्षित समूहसम्म प्रभावकारी रूपमा पुग्न सकिरहेको छैन। लघु, घरेलु तथा साना उद्योगहरूको हकहितको संरक्षण र संवर्द्धन गर्दै यस क्षेत्रको विकास तथा प्रवद्र्धनमार्फत मुलुकलाई औद्योगिकीकरणतर्फ उन्मुख गराउने उद्देश्यका साथ २०४७ सालमा नेपाल घरेलु तथा साना उद्योग महासंघको स्थापना भयो। अहिले महासंघको सञ्जाल ७ वटै प्रदेश, ७७ वटै जिल्ला र तीन सयभन्दा बढी पालिकामा छ। साथै, ६० जिल्लामा जिल्ला महिला उद्यमी समितिको विस्तार भई ११ हजारभन्दा बढी महिला उद्यमी सदस्य रहेको केन्द्रीय महिला उद्यमी समिति पनि महासंघमा क्रियाशील छ। झन्डै ३५ हजार उद्यमी साधारण सदस्य रहेको यस महासंघ अन्तर्गत २७ वटा वस्तुगत संघहरू संस्थागत सदस्यको रूपमा आबद्ध छन्। यसका अलावा विभिन्न उद्योग प्रतिष्ठानहरू यस महासंघका एसोसियट सदस्य र सहकारीमार्फत सञ्चालित उद्योगहरू महासंघका सदस्य छन्। औद्योगिक नीति २०६७ मा समेत लघु, घरेलु तथा साना उद्यमीहरूको छाता संस्थाको रूपमा उल्लेख गरेको यस महासंघले लघु, घरेलु तथा साना उद्योगको विकास, विस्तार र प्रवर्द्धनका लागि नेपाल सरकार र मातहतका विभिन्न निकायहरूका साथै राष्ट्रिय तथा अन्तर्राष्ट्रिय विकास साझेदारहरूसँग सहकार्य गर्दै आइरहेको छ। अन्त्यमा, हाम्रो देशको औद्योगिक विकासका लागि विशेष क्षेत्रहरू पहिचान भएका छन्। यसलाई व्यवस्थित ढंगले सञ्चालन गर्न सके देशभित्रै ठूलो रोजगारीका अवसरहरू सिर्जना हुने र देशको आर्थिक विकासमा सकारात्मक प्रभाव पार्न सकिन्छ। हाम्रा तुलनात्मक लाभका प्रमुख क्षेत्रहरूमध्ये कृषि, गैरकाष्ठजन्य वन पैदावर, जडीबुटी, प्राकृतिक रेसा, खनिजजन्य वस्तु (खासगरी जेम्सस्टोन (महँगा पत्थरहरू), पर्यटन, वैकल्पिक तथा नवीकरणीय ऊर्जा, सूचना तथा सञ्चार प्रविधि आदि प्रमुख हुन्। यी क्षेत्रहरूको समुचित विकासका लागि तीन तहका सरकारले ध्यान दिन जरुरी छ भने निजी क्षेत्रले पनि यी क्षमतायुक्त क्षेत्रमा लगानी केन्द्रित गर्न सके उद्यम व्यवसाय सफल हुन सक्ने देखिन्छ। (सिंह, नेपाल घरेलु तथा साना उद्योग महासंघका अध्यक्ष हुन्।)"
आइपीएल : आरसीबी र केकेआरबीचको खेलमा वर्षाले टस ढिलाइ,काठमाडौं : भारतपाकिस्तान द्वन्द्वका कारण एक हप्ता रोकिएको इन्डियन प्रिमियर लिग (आईपीएल)को पहिलो खेल वर्षाका कारण जोखिममा परेको छ। खेल नेपाली समय अनुसार शनिबार साँझ ७स्४५ बजे बेंगलुरुको एम चिन्नास्वामी स्टेडियममा खेलिने तय भएको थियो। तर बेंगलुरुमा वर्षाका कारण टसमा ढिलो भएको छ। खेल रोयल च्यालेन्जर्स बैंगलोर (आरसीबी) र कोलकाता नाइट राइडर्स (केकेआर)बीच खेलिनेछ। आईपीएलको अंक तालिकामा गुजरात टाइटन्स १६ अंकका साथ शीर्ष स्थानमा छ। आरसीबी दोस्रो स्थानमा छ। आरसीबीको पनि १६ अंक छ।
"गुल्मीदरबार गाउँपालिका पूर्ण संस्थागत प्रसूति, पोषणमैत्री र पूर्ण खोप सुनिश्चित घोषणा","गुल्मी : गुल्मीदरबार गाउँपालिका पूर्ण संस्थागत प्रसूति, पूर्ण पोषणमैत्री स्वास्थ्य संस्था तथा पूर्ण खोप सुनिश्चित गाउँपालिका घोषणा भएको छ। शनिबार आयोजित कार्यक्रममा जिल्ला समन्वय समिति प्रमुख दोर्ण बहादुर खत्रीले औपचारिक रूपमा घोषणा गरे। घोषणासँगै प्रत्येक वडा र स्वास्थ्य संस्थालाई प्रमाणपत्र प्रदान गरिएको छ। स्वास्थ्य कार्यालय गुल्मीले गाउँपालिकालाई औपचारिक प्रमाणपत्र दिएको हो। घोषणा कार्यक्रमको पूर्वसन्ध्यामा गौंडाकोट बजारमा पञ्चेबाजासहित प्रभातफेरी गरिएको थियो। कार्यक्रममै स्वास्थ्यसम्बन्धी जनचेतनामूलक गीत र नृत्य प्रस्तुत गरिएका थिए। यो घोषणासँगै लुम्बिनी प्रदेशका १०९ स्थानीय तहमध्ये गुल्मीदरबार २१औँ पूर्ण स्वास्थ्य सुनिश्चित पालिका बनेको छ। २०८० जेठ ६ गते गुल्मीदरबार गाउँपालिकालाई नेपालकै पहिलो पूर्ण पोषणमैत्री स्वास्थ्य संस्थायुक्त गाउँपालिका घोषणा भएको थियो।"
स्काइवेल एक्सचेन्ज अफर: अपग्रेड टु स्काईवेलड्राईभ लक्जरी ईभी एसयूभी सार्वजनिक,"काठमाडौं : जी मोटर्स प्रालि स्काईवेलका विद्युतीय सवारीको आधिकारिक वितरकले स्काइवेल एक्सचेन्ज अफर अपग्रेड टु स्काईवेलड्राईभ लक्जरी ईभी एसयूभी सार्वजनिक गरेको छ। प्रीबजेट अफरको एक विशेष अफरको रुपमा कम्पनीले बजेटले मूल्यवृद्धी हुनु अगावै लक्जरी, प्रिमियम ईभी र रियल एसयूभीमा अपग्रेड हुने सुनौलो मौकाको रुपमा कम्पनीले नक्सालकाठमाडौं, राधेराधेभक्तपुर, इटहरीसुनसरी, विराटनगर, पोखरा र चितवनका सबै शोरुममा अफर प्राप्त हुने जनाएको छ। साथै उक्त अवसरमा हरेक स्काइवेल खरिदमा एक जोडीले युरोप भ्रमण गर्न पाउनुका साथै स्पेसल छुट र एक्सचेन्ज अफरमा विशेष बोनससमेत प्राप्त गर्छन्। ऋण सुविधाका लागि २० डाउनपेमेन्ट दिएर फाइनान्स पनी सुविधा रहेको प्रबन्ध निर्देशक कैलाश बाबु गेलालले जानकारी दिए। एक्सचेन्ज अफर आजबाट सुरु भएर जेठ ५ गतेसम्म चल्नेछ। हाल नेपालमा १४० वटाभन्दा बढी स्काइवेलका ईटी५ ६२० किमि प्रिमियम विद्युतीय एसयूभी बिक्रीवितरण भइसकेका छन्। आजबाट सुरु भएको अफरमा ७ वटा बुकिङ भएको कम्पनीले जनाएको छ। ईटी५, बीई ११ मोडेलमा हाल कम्पनीसँग ६२०, ५२० र ४१० किमि रेन्ज दिने प्रिमियम एसयूभी बिक्रीका लागी उपलब्ध रहेका छन्। नेपाली ग्राहकले युरोपियन बजारमा अत्याधिक रुचाइएको स्काइवेलका प्रिमियम सवारीको गुणस्तर परफर्मेन्स र उच्च १५० किलोवाट पावरलाई नेपालका सबै किसिमका भूभागमा सहजै यात्रा गर्न सकिन्छ। स्काइवेल ६५ भन्दा बढी देशहरुमा जर्मनी, युके, अस्ट्रेलिया, ल्याटिन अमेरिका, टर्की, इजरायल, पोल्यान्ड बिक्री हुँदै नेपालमा पनि युरोपियन गुणस्तरका सवारी बिक्री गर्ने प्रिमियम सवारी उत्पादक कम्पनी हो।"
"आईपीएलमा आजदेखि कडा प्रतिस्पर्धा, दुई टोलीको शीर्ष२ मा पर्ने सम्भावना","काठमाडौं : ९ दिनपछि आईपीएल २०२५ को पुनरागमनसँगै कुन टोलीहरू प्लेअफमा पुग्न सक्छन् भन्ने प्रश्न उठ्न थालेको छ। १८ औं सिजनमा अहिलेसम्म खेलिएका ५७ खेलपछि ३ टोली बाहिरिएका छन्। यसमा चेन्नई सुपर किंग्स, राजस्थान रोयल्स र सनराइजर्स हैदराबाद समावेश छन्। साथै ७ टोलीहरूबीच प्लेअफको लागि अझै पनि प्रतिस्पर्धा हुनेछ। लिग चरणमा अब १३ खेल मात्र बाँकी छन्। यस्तो अवस्थामा प्लेअफको तस्बिर चाँडै नै पूर्ण रूपमा स्पष्ट हुनेछ। गुजरात टाइटन्स गुजरात टाइटन्सले ११ मध्ये ८ खेल जितेको छ र टोली १६ अंकका साथ अंक तालिकाको शीर्ष स्थानमा छ। यदि गुजरातले बाँकी ३ खेलमध्ये एउटा पनि जित्यो भने उसले प्लेअफको टिकट सुरक्षित गर्नेछ। यद्यपि, गुजरातले शीर्ष२ मा स्थान बनाउन शुभमन गिलले ३ मध्ये कम्तिमा २ खेल जित्न चाहन्छन्। यदि गुजरातले तीनवटै खेल जित्यो भने उसको २२ अंक हुनेछ। आरसीबी मात्र २२ अंक भएको अर्को टोली हो। रोयल च्यालेन्जर्स बैंगलोर आरसीबीले पनि ११ मध्ये ८ खेल जितेको छ र १६ अंक बनाएको छ। यद्यपि, राम्रो नेट रन रेटका कारण गुजरात शीर्ष स्थानमा छ। आरसीबीको पनि शीर्ष२ मा रहने राम्रो मौका छ। यस वर्ष कपको पर्खाइमा रहेको आरसीबीले जित हासिल गरे प्लेअफमा आफ्नो स्थान सुरक्षित गर्न सक्छ। पञ्जाब किंग्स पञ्जाबले अहिलेसम्म खेलेका ११ खेलमध्ये ७ खेलमा जित हासिल गरेको छ भने १ खेल अनिर्णित रह्यो। यस अवस्थामा टोलीको १५ अंक छ। गुजरात र आरसीबी जस्तै अर्को जितले पञ्जाबलाई प्लेअफमा पुर्याउन सक्छ। यद्यपि, शीर्ष स्थानमा पुग्न आगामी सबै खेलहरू जित्नुपर्नेछ। मुम्बई इन्डियन्स मुम्बई इन्डियन्सले १२ मध्ये ७ खेल जितेको छ। यदि यो फ्रान्चाइजीले आफ्ना दुवै खेल जित्यो भने प्लेअफमा स्थान सुरक्षित गर्नेछ। यद्यपि, मुम्बईले शीर्ष२ मा स्थान बनाउन अन्य टोलीहरूको नतिजामा भर पर्नु पर्नेछ। यस सिजनमा मुम्बईले बलियो पुनरागमन गरेर लगातार ७ खेल जितेको छ। दिल्ली क्यापिटल्स दिल्लीले ११ खेलमध्ये ६ खेल मात्र जितेको छ भने १ खेल अनिर्णीत रह्यो। १३ अंकसहित टोली अंक तालिकामा पाँचौं स्थानमा छ। यदि दिल्लीले प्लेअफमा पुग्ने सपना जीवित राख्न चाहन्छ भने उसले बाँकी तीनवटै खेल जित्नुपर्नेछ। हारले टोलीको समस्या बढाउन सक्छ। कोलकाता नाइट राइडर्स कोलकाता नाइट राइडर्सले १२ खेल खेलेको छ र ५ मा जित हासिल गरेको छ। १ खेलको नतिजा आएको छैन। यस्तो अवस्थामा गत सिजनको विजेता टोलीको ११ अंक छ। टोली अझै आधिकारिक रूपमा बाहिरिएको छैन। यद्यपि, प्लेअफमा छनोट हुन केकेआरलाई चमत्कारको आवश्यकता छ। यदि कोलकाताले आफ्ना बाँकी दुवै खेल जित्यो भने उसको अधिकतम १५ अंक हुनेछ। लखनऊ सुपर जायन्ट्स लखनऊ सुपर जायन्ट्सले ११ मध्ये ५ खेल जितेको छ र यो फ्रान्चाइजीले १० अंक बनाएको छ। प्लेअफमा छनोट हुन लखनउले बाँकी तीन खेल जित्नुपर्नेछ। यद्यपि, यो पर्याप्त हुनेवाला छैन। लखनउले अन्य टोलीहरूको नतिजामा पनि भर पर्नुपर्ने हुन सक्छ।"
सगरमाथा आरोहणबारे अनुगमन गर्न पर्यटनमन्त्री नेतृत्वको प्रतिनिधिमण्डल आधार शिविरमा,"काठमाडौं : यस वर्षको सगरमाथा आरोहण सुरु भएसँगै आरोहणको अवस्थाबारे स्थलगत अनुगमन गर्न संस्कृति, पर्यटन तथा नागरिक उड्डयनमन्त्री बद्री पाण्डे नेतृत्वको प्रतिनिधिमण्डल सगरमाथा बेस क्याम्प पुगेको छ। नेपाल पर्यटन बोर्डको संयोजनमा मन्त्री पाण्डेको नेतृत्वको प्रतिनिधिमण्डलमा आयोजित विशेष कार्यक्रममा गृहमन्त्री रमेश लेखक, पर्यटन राज्यमन्त्री अरुण चौधरी, पर्यटन मन्त्रालयका निमित्त सचिव इन्दु घिमिरे, नेपाल पर्यटन बोर्डका प्रमुख कार्यकारी अधिकृत दीपक राज जोशी, नेपाल पर्यटन विभागका महानिर्देशक डा नारायण प्रसाद रेग्मी, नेपाल माउन्टेनिएरिङ एसोसियसनका अध्यक्ष निमा नुरु शेर्पालगायतको प्रतिनिधिमण्डल सगरमाथा आधार शिविर पुगेको हो। सगरमाथा आधार शिविरमा आयोजित विशेष कार्यक्रममा जलवायु परिवर्तन, हिमाली जीवन, पर्वतारोहण श्रमिकको सुरक्षा र पर्यटन नीतिमा आवश्यक समावेशी सुधारबारे विस्तृत छलफल गरिएको छ। कार्यक्रममा स्थानीय जनप्रतिनिधि, कीर्तिमानी आरोही कामिरिता शेर्पा, आइसफल डाक्टर, गाइड, श्रमिक प्रतिनिधि, लियाजो अफिसरहरू तथा स्थानीय संघसंस्थाका प्रतिनिधिहरूको उपस्थिति थियो। कार्यक्रममा पर्यटनमन्त्री बद्री पाण्डेले जेठ ७ गते आयोजना हुने टुरिजम् डाइलग कार्यक्रममा सगरमाथा क्षेत्रका चुनौती, सम्भावना र समाधानका उपायबारे प्रधानमन्त्रीकै नेतृत्वमा गम्भीर छलफल हुने जानकारी गराए । उनले भने,यो अहिलेको संवाद पर्यटन नीति निर्माणको आधार बन्नेछ। सगरमाथा र शेर्पा समुदायको आवाजलाई हामी नीतिमा समेट्नेछौँ। आरोही कल्याणकारी कोषदेखि सुरक्षासम्बन्धी विषयलाई पर्यटन ऐनमार्फत सम्बोधन गरिँदैछ, जुन अहिले राष्ट्रिय सभामा छलफलको प्रक्रियामा छ। उनले मे २९ मा अन्तर्राष्ट्रिय सगरमाथा दिवसका अवसरमा समिटर्स समिट आयोजना हुने जानकारी दिए। उनले भने, नेपाल र नेपालीको गौरव सगरमाथा हो। यो चिनारी दिने शेर्पा समुदाय हाम्रो गर्व हो। सरकारले अब नीति र कानुनमार्फत पर्वतारोहण क्षेत्रको दीर्घकालीन संरचना निर्माण गर्नेछ। नेपाल पर्यटन बोर्डका प्रमुख कार्यकारी अधिकृत दीपक जोशीले पर्वतारोहण क्षेत्रको दिगो विकास र हिमाली पर्यटनको गुणस्तर वृद्धि गर्न बोर्डले नीतिगत तथा कार्यगत स्तरमा लिएको प्राथमिकता स्पष्ट पारेका छन्। उनले भने, सगरमाथा जस्तो विश्वप्रसिद्ध गन्तव्यलाई सुरक्षित, व्यवस्थित र जिम्मेवार बनाउने दिशामा बोर्ड क्रियाशील छ। स्थानीय सहभागिता, श्रमिक कल्याण, र वातावरणीय संवेदनशीलता हाम्रो कार्यदिशाको मूल मर्म हो। कार्यक्रममा सहभागी आरोही र गाइडहरूले आरोहणका क्रममा देखिएका प्राविधिक र व्यवस्थापकीय समस्याहरूबारे जानकारी गराएका थिए। उनीहरूले क्याम्प ४ पुगेपछि मोबाइल सेटमा चाइना टाइम देखिनु, ड्रोन उडाउँदा प्रतिबन्धित क्षेत्र देखिनु, र हालसम्म स्पष्ट डिजिटल म्यापिङको अभावजस्ता विषयमा सरकारको गम्भीर ध्यानाकर्षण गराएका थिए कार्यक्रममा सगरमाथा क्षेत्रको पर्यावरणीय संवेदनशीलता, मानव केन्द्रित व्यवस्थापन र दीर्घकालीन पर्यटन दृष्टिकोणका विषयमा सहभागीहरूले ठोस सुझावहरू प्रस्तुत गरेका थिए। गृहमन्त्री, पर्यटनमन्त्री र पर्यटन बोर्डका सीईओले यी सबै सुझावलाई नीति निर्माण र क्रियान्वयनमा समावेश गर्ने प्रतिबद्धता जनाएका छन्। समिटर्सले १२ बुँदे सुझावपत्र हस्तान्तरण कार्यक्रममा सहभागी कीर्तिमानी आरोही कामिरिता शेर्पा, सुम्मी शेर्पा, तथा अन्य सरोकारवालाहरूको तर्फबाट सरकारलाई १२ बुँदे सुझावपत्र पनि हस्तान्तरण गरिएको छ। सुझावहरूमा पर्वतारोहण क्षेत्रको दीर्घकालीन सुधार र श्रमिक कल्याणका महत्त्वपूर्ण बुँदाहरू समेटिएका छन् । १ सगरमाथा आरोहणको सम्पूर्ण मार्गमा (बेस क्याम्पदेखि क्याम्प ४ सम्म) स्थायी तथा अस्थायी संरचना, हेलिकप्टर समन्वय र विशेष सुरक्षात्मक व्यवस्था लागू गरिनु। २ आरोहणमा सहभागी सबैको जीपीएस ट्र्याकिङ अनिवार्य गरी सुरक्षा निगरानी तथा उद्धारमा सहजीकरण। ३ एभरस्ट ईआरको स्तरोन्नति र विशेषज्ञ चिकित्सकको टोलीको स्थायी उपस्थिति सुनिश्चित गर्नु। ४ क्याम्प १ देखि क्याम्प ४ सम्म नेटवर्किङ र डिजिटल म्यापिङ सुधार गरी स्पष्ट दिशानिर्देशन प्रदान गर्नु। ५ अनुभवी समिटर्सका सुझावअनुसार व्यवस्थापनमा सुधार गर्दै आरोहण रणनीति पुनर्संरचना। ६ नेपाल पर्वतारोहण संघ, पर्यटन बोर्ड, लियाजो अफिसरहरूसँग समन्वयलाई थप प्रभावकारी बनाउनु। ७ पर्यावरणीय सचेतना अभिवृद्धि र कचरा व्यवस्थापन प्रणाली मजबुत बनाउनु। ८ गाइड, भरिया, आइसफल डाक्टरलगायत श्रमिकहरूको बीमा, सम्मानजनक पारिश्रमिक, आवास व्यवस्थापन तथा कल्याणकारी कोष सुनिश्चित गर्नु। ९ महिला श्रमिकहरूको लागि सुरक्षित, समान र सम्मानजनक कार्यस्थलको प्रत्याभूति। १० ट्राभल एजेन्सी र एक्सपिडिसन कम्पनीहरूको शुल्क प्रणाली पारदर्शी बनाउनु। ११ नीति निर्माण प्रक्रियामा सबै सरोकारवालाको सहभागिता सुनिश्चित गरी समावेशी नीति विकास गर्नु। १२ नेपालको हिमाली पर्यटनलाई अन्तर्राष्ट्रिय स्तरमा विश्वसनीय र स्थायी बनाउन नीति कार्यान्वयनमा गम्भीर प्रतिबद्धता देखाउनु । नीति निर्माणमा समावेश गरिने प्रतिबद्धता पर्यटनमन्त्री र पर्यटन बोर्ड प्रमुखले समिटर्सका सुझावलाई पर्यटन ऐन, हिमाली सुरक्षा रणनीति र हिमाली क्षेत्र विकास कार्यक्रममार्फत कार्यान्वयन गर्ने प्रतिबद्धता जनाएका छन् । सगरमाथाको सफल आरोहण मात्र नभई, समग्र हिमाली पर्यटनको दिगोपन र मानव केन्द्रित व्यवस्थापनतर्फको यो प्रयास नेपालको पर्यटन नीति निर्माणमा एउटा महत्त्वपूर्ण मोड हुने अपेक्षा गरिएको छ ।"
आँपले शरीरका यी समस्या गर्छ निको,"काठमाडौं : गर्मीमा आँपको बारेमा कुरा गर्न कसरी सकिनन् र? आँप फलफूलको राजा हो। विश्वभर १००० भन्दा बढी प्रजातिका आँप पाइन्छ भन्दा तपाईंलाई अचम्म लाग्न सक्छ। आँप स्वादिष्ट हुनुको साथै पोषक तत्त्वले पनि भरिपूर्ण हुन्छ। वेबएमडीका अनुसार आँप भिटामिन ए, सी र केसहित धेरै भिटामिन र खनिजहरूको राम्रो स्रोत हो। साथै पोटासियम, बिटाक्यारोटिन, फोलेट र म्याग्नेसियम, क्याल्सियम, फलाम, सेलेनियम, फस्फोरस र म्यांगनीज पनि समावेश गर्दछ। यी सबै पोषक तत्त्वहरूले शरीरको रोग प्रतिरोधात्मक क्षमता बढाउँछन्। पाचन सुधार गर्छ आँपमा भिटामिन ए, सी र के साथै आहार फाइबर पाइन्छ जसले पाचन प्रक्रियामा मद्दत गर्छ। आहार फाइबरले स्वस्थ पाचन प्रणाली कायम राख्न मद्दत गर्छ र आन्द्राको चाललाई सहज बनाउँछ। जसले गर्दा कब्जियत र पाचन समस्याहरू रोक्न मद्दत गर्छ। भिटामिन ए, सी र केले तपाईँको पेटको स्वास्थ्यलाई पनि सुधार गर्छ। रोग प्रतिरोधात्मक क्षमता बढाउँछ आँपमा भिटामिन सी प्रशस्त मात्रामा पाइन्छ, जुन एक शक्तिशाली एन्टिअक्सिडेन्ट हो। यसले प्रतिरक्षा प्रणालीलाई बलियो बनाउँछ र संक्रमण हुनबाट रोक्छ। जसले गर्दा तपाईंलाई बारम्बार बिरामी हुनबाट बचाउँछ। छालाका लागि फाइदाजनक यसमा भिटामिन सी र ए दुवै हुने भएकाले यसको सेवनले तपाईँको छालालाई लामो समयसम्म जवान राख्न पनि मद्दत गर्छ। आँपमा पाइने भिटामिन ए नयाँ कोषहरू सिर्जना गर्न र छालालाई कसिलो राख्न आवश्यक छ। भिटामिन सीले शरीरको बुढ्यौलीलाई तीव्र बनाउन जिम्मेवार फ्री रेडिकलहरूबाट हुने क्षतिबाट बचाउँछ।"
"केदारनाथमा हेलिकप्टर दुर्घटनाग्रस्त, मेडिकल टोली सुरक्षित","काठमाडौं : भारतकाे केदारनाथमा बिरामीको उद्धार गर्न आएको सञ्जीवनी हेलिकप्टर एम्बुलेन्स आपत्कालीन अवतरणको क्रममा दुर्घटनाग्रस्त भएको छ। शनिबार हेलिकप्टर केदारनाथ हेलिप्याडमा अवतरण गर्ने क्रममा पछाडिको भाग अचानक भाँचिएको थियो। दुर्घटनाको समयमा हेली एम्बुलेन्समा एम्स ऋषिकेशका एक डाक्टरसहित दुई जनाको मेडिकल टोली रहेको थियो। बीबीसीका अनुसार पाइलट र मेडिकल टोली सुरक्षित रहेका छन्। जिल्ला पर्यटन विकास अधिकारी तथा नोडल हेली सेवा अधिकारी राहुल चौबेका अनुसार केदारनाथ धामको दर्शन गर्न आएकी एक महिलालाई सास फेर्न गाह्रो हुन थालेपछि राज्य सरकारको हेली एम्बुलेन्स सेवा संजीवनीको सहयोग लिइएको थियो। उनले भने,एम्सको एक मेडिकल टोली हेलिकप्टर मार्फत केदारनाथ पुग्दै थियो। जसमा एक डाक्टर र एक नर्सिङ स्टाफ थिए। दुर्घटनाको कारणबारे राहुल चौबेले भने, केदारनाथको मुख्य हेलिप्याडमा अवतरण गर्नुअघि हेलिकप्टरमा केही प्राविधिक गडबडी भयो। पाइलटले समयमै परिस्थिति बुझे र हेलिप्याडभन्दा ठिक अगाडि समतल सतहमा अवतरण गर्नु राम्रो ठाने। तर अवतरणको क्रममा हेली एम्बुलेन्सको पुच्छरको रोटर भाँचियो। उनले पाइलटको बुद्धिमत्ताका कारण सफल आपत्कालीन अवतरण सम्भव भएको बताए। हेलिकप्टरमा रहेका सबै यात्रु सुरक्षित रहेको पनि उनले बताए। हेलिकप्टरको पुच्छरको रोटर भाँचिएको उनको भनाइ छ। राहुल चौबेले यस विषयमा प्राविधिक अनुसन्धान डीजीसीएले गर्ने र त्यसपछि मात्र सही जानकारी उपलब्ध हुने बताए।"
गृहमन्त्री लेखक सगरमाथा आधारशिविरको निरीक्षणमा,"सोलुखुम्बु : गृहमन्त्री रमेश लेखक आज सगरमाथा आधारशिविर (बेसक्याम्प) क्षेत्रको निरीक्षण भ्रमणमा पुगेका छन्। पर्यटकीय सिजनको सन्दर्भमा आरोहीहरूको अवस्थाबारे प्रत्यक्ष जानकारी लिन र शान्ति सुरक्षासम्बन्धी अवस्था अवलोकन गर्न शनिबार उनी खुम्बु पासाङल्हामु गाउँपालिका४ स्थित सगरमाथा आधारशिविर पुगेका हुन्। गृहमन्त्री लेखकले सरकारले सगरमाथा क्षेत्रमा उद्धार, पर्वतारोहण सहयोग र पर्यटकहरूको सहजताका लागि निर्वाध रूपमा हेलिकप्टर उड्ने वातावरण सिर्जना गर्न तत्पर रहेको बताए। शारीरिक रूपमा कमजोर वा दुर्घटनामा परेका पर्यटकको उद्धारका लागि हेलिकप्टर अत्यावश्यक रहेको उल्लेख गर्दै उनले सरकारको नीति यस्तो सेवालाई सहज र समन्वित बनाउने दिशामा केन्द्रित हुने स्पष्ट पारे। उनले भने,सगरमाथा क्षेत्रको पर्यटन प्रवर्द्धनका लागि सरकारले अब फरक ढंगले जनमुखी नीति कार्यान्वयन गर्दैछौँ, हामी उद्धारका हेलिकप्टर उडानमा रोक लगाउने होइन, अव्यवस्थित र अनावश्यक उडानलाई नियमन गर्ने तयारीमा छौँ । सगरमाथा क्षेत्रमा उद्धार बाहेकका हेलिकप्टर उडान रोक्नुपर्ने स्थानीयले माग गर्दै आएका छन्। खुम्बु पासाङल्हामु गाउँपालिकाले बारम्बार हेलिकप्टरको दुरुपयोग भएको भन्दै नियमित उडान रोक्न आग्रह गर्दै आएको छ। तर पर्यटन व्यवसायीहरूले अत्यधिक हेलिकप्टर उडानमा प्रतिबन्धले व्यवसायमा नकारात्मक असर परेको जनाउँदै नियमनसहितको स्वतन्त्रता माग गर्दै आएका छन्।"
विश्वप्रकाशको संयोजनमा सगरमाथा बेसक्याम्पमा विशेष संवाद,"काठमाडौं : कांग्रेस महामन्त्री विश्वप्रकाश शर्माको संयोजनमा आज सगरमाथा बेसक्याम्पमा जलवायु परिवर्तन, हिमाली जीवन र सरकारसँगको अपेक्षा विषयमा विशेष संवाद भएको छ। शर्माको निमन्त्रणामा गृहमन्त्री रमेश लेखक र पर्यटन मन्त्री बद्री पाण्डे सगरमाथामा बेसक्याम्प पुगेका थिए। ३१ पटक सगरमाथा आरोहण गरेका कीर्तिमानी आरोही कामिरिता शेर्पालाई सम्मान गरेर सुरु गरिएको संवादमा सरकारले तत्कालीन र दीर्घकालीन रूपमा गर्नुपर्ने १६ बुँदे कार्यहरूबारे स्थानीयका तर्फबाट आरोही बाबु शेर्पाले वाचन गरेका थिए। महामन्त्री शर्माले आरोहण प्रशिक्षण र हिमाली क्षेत्रका नागरिक एवं हिमाल आरोहण क्षेत्रले भोग्नुपरेका समस्या पहिचान गरेर मन्त्रीहरूको ध्यानाकर्षण गराएका छन्। गृहमन्त्री लेखकले अहिलेको सरकार जलवायु परिवर्तन र हिमाली जीवनको मुद्दामा गम्भीर ढंगले कार्य गर्न समर्पित रहेको बताए। पर्यटन मन्त्री बद्री पाण्डेले पर्यटन क्षेत्रको समग्र विकास गर्न दिइएका १६ बुँदाको कार्यान्वयनमा आफू विशेष सक्रियता साथ लाग्ने प्रतिबद्धता व्यक्त गरे। शर्माले बेसक्याम्पमा सञ्चार टावर, भरियाको बिमा, सुरक्षा युनिट जस्ता विषयमा सरकारले अविलम्ब ध्यान दिनुपर्नेमा जोड दिए। कार्बन उत्सर्जन बढी गर्ने ठुला राष्ट्रहरूमाथि दबाब बढाउन साना राष्ट्रहरूको नेतृत्व नेपालले गर्नुपर्ने उनले बताए। कार्यक्रममा कीर्तिमानी आरोही कामिरिता शेर्पां, डा आशिष पौडेल, मिङमा छिरिङ शेर्पा, दावा शेर्पा, पासाङ भोटे लगायतले सगरमाथा क्षेत्रले भोग्दै आएको संकट समाधान गर्न सरकारले विशेष योजना बनाउनु पर्नेमा ध्यानाकर्षण गराए।"
सिन्धुलीको सडक पुनर्निर्माणका लागि सहयोग गरेकोमा जापान सरकारलाई धन्यवाद,"काठमाडौं : परराष्ट्र मन्त्री डा आरजु राणा देउवासँग जापानका उपविदेशमन्त्री इकुइनो अकिकोले आज शिष्टाचार भेटवार्ता गरेका छन। सगरमाथा संवादमा सहभागिताका लागि हाल नेपालमा रहेकी उपविदेशमन्त्री अकिकोले आज सगरमाथा संवाद कार्यक्रमस्थल होटल सोल्टीमा सो साइडलाइन भेट भएको हो। भेटमा मन्त्री डा राणाले उपमन्त्री अकिकोलाई सगरमाथा संवादमा सहभागी भएकोमा धन्यवाद व्यक्त गरिन्। मन्त्री डा राणाले सिन्धुलीको सडक पुनर्निर्माण तथा मर्मत सम्भारका लागि सहयोग गरेकोमा जापान सरकारलाई धन्यवाद दिइन्। गत वर्ष आएको अविरल वर्षाका कारण सो बाटोमा ठूलो क्षति पुगेको छ। जापान सरकारको अनुदानमा निर्मित सो बाटोको मर्मत तथा पुननिर्माणका लागि नेपाल सरकारले अनुरोध गरेपछि जापानले सहयोग गर्ने भएको हो। मन्त्री डा राणा र जापानी उपविदेशमन्त्रीबीच दुई देशको सम्बन्धका विविध विषयमा कुराकानी भएको थियो। त्यस अवसरमा मन्त्री डा राणाले नेपालको आर्थिक, सामाजिक लगायतका क्षेत्रमा विगत लामो समयदेखि जापानले पुर्याउँदै आएको सहयोगका लागि पनि धन्यवाद ज्ञापन गरिन्। मन्त्री डा राणाले नेपालले अन्तर्राष्ट्रिय मञ्चहरुमा उठाउँदै आएको जलवायु न्यायका पक्षमा ऐक्यबद्धता र सहयोगका लागि जापानसँग आग्रह पनि गरेको थियो।"
भिटामिन सीको फाइदा,"सुन्तला, कागती, अंगुर, अमला जस्ता अमिलो जातका फलफूलमा प्रसस्तै मात्रामा भिटामिन सी पाइन्छ। यसको नियमित सेवनले धेरै फाइदा पुग्छ। भिटामिन सीले छालामा भएको घाउलाई छिट्टै निको पार्न मद्दत गर्छ। रोग प्रतिरोधी क्षमतामा वृद्धि गर्छ। भिटामिन सीले दिमागलाई स्वस्थ राख्छ। जोर्नीको दुखाइमा राहत दिलाउँछ। भिटामिन सीमा पाइने एन्टीअक्सिडेन्टले मुटुलाई फाइदा पुर्याउँछ।"
किरात राई समुदायले मनाए उभौली,"काठमाडौं : काठमाडौंमा बस्दै आएका किरात राई समुदायले शनिबार साकेला उभौली मनाएका छन्। काठमाडौंमा उपत्यकामा बसोबास गर्दै आएका किरात राई समुदायका राई, सुनुवार, लिम्बू र याख्खा समुदायले टुँडिखेलमा सामूहिक रूपमा उभौली पर्व मनाएका हुन्। किरात समुदायमा वैशाख शुक्ल पूर्णिमाको दिन उभौली पर्व र मंसिर शुक्ल पूर्णिमाको दिन उधौली पर्व मनाउने गरिन्छ। वैशाख २९ गते वैशाख शुक्ल पूर्णिमाको दिन उभौली पर्व मनाइएपनि शनिबार भने टुँडिखेलमा साकेला उभौली उत्सवको आयोजना गरिएको हो। किरात मौलिक बाजा ढोल र झ्याम्टाका साथ प्रकृतिमा रहेका विभिन्न चराचुरुंगीहरुको नक्कलका साथ नृत्य गर्दै आपसमा खुसीयाली साट्दै मनाउने गरिन्छ। वैशाख पूर्णिमामा अन्नबाली लगाउने सिजन सुरु हुने भएकाले बाली सप्रियोस् भन्दै पूजा गरी यो पर्व मनाइन्छ। प्रकृतिको पूजा गरे बाली सप्रने किरात राई समुदायको धार्मिक विश्वास रही आएको छ।"
हरित अर्थतन्त्र,"नेपालमा विशेष गरेर दुई प्रकारका वनहरू रहेका छन्। पहिलो हो सरकारी वन दोस्रोमा व्यक्तिको स्वामित्वमा रहेको वन। व्यक्तिको स्वामित्वमा भएका वनहरू पनि दुई प्रकारका छन्। विश्व बैंकको परिभाषाअनुसार ०१ हेक्टरदेखि १० हेक्टरसम्मको वनलाई पारिवारिक निजी वन भन्ने परिभाषा दिएको छ भने १० हेक्टरमाथि भयो भने निजी वन भन्ने गरी परिभाषित गरिएको छ। निजी वन भन्नेबित्तिकै व्यक्तिको स्वामित्वमा रहेका जग्गामा हुर्किएको वन भन्ने कुरा सामान्य रूपमा बुझाइ रहेको छ भने नेपालको वन ऐनले पनि यो निजी वन क्षेत्रलाई व्यक्तिको जग्गामा हुर्काइएको रुखका रूपमा उल्लेख गरेको देखिन्छ। निजी वनको इतिहास हेरियो भने परापूर्वकालदेखि ने प्रचलनका रूपमा रहेको पाइन्छ। विशेष गरेर धर्मका नाम लगाउने पीपल, तुलसी रोप्ने पक्ष होस् या पशुपालनका लागि घाँस परियोजनाका लागि होस् मानिसहरूले बिरुवाहरू लगाएको पाइन्छ। यसैगरी फलफूल तथा स्थानीय रूपमा पहिलादेखि नै जडीबुटीहरू आफ्ना बारीका कान्लाहरूमा लगाउँदै आएको पाइन्छ। अर्को अर्थमा भन्ने हो भने आफ्ना आधारभूत आवश्यकतालाई परिपूर्ति गर्नका लागि निजी वनको विकास गर्दै आएको पाइन्छ। नेपालमा प्रजातन्त्र आएपछि निजी वनलाई कानुनी प्रक्रियामा अगाडि ल्याएको देखिन्छ। नेपालमा वन विकास गुरुयोजना निर्माण भएपछि नेपालमा विभिन्न वन प्रणालीको व्यवस्थापनका प्रक्रियाहरू व्यवस्थित रूपमा अगाडि बढेको इतिहास छ। नेपालमा पहिलोपटक २०४६ सालमा वन विकास गुरुयोजना निर्माण गरिएको थियो। जुन वन विकास गुरुयोजना २१ वर्षसम्मका लागि निर्माण गरिएको थियो। वन विकास गुरुयोजनाको मुल उद्देश्यमा सामुदायिक वन र निजी वनको विकास र व्यवस्थापन गर्दै जाने भन्ने रहेको थियो। तर, यो निजी वन किसानहरूको पक्षमा माथि उल्लिखित उद्देश्यअनुसार प्राथमिकतामा नपरेर ओझेलमा पर्न गयो लोकतान्त्रिक आन्दोलनपश्चात् नेपालमा निजी वन किसानहरूको छाता संगठन पारिवारिक निजी वन संघ नेपाल २०७१ साल फागुन २४ गते विधिवत् रूपमा स्थापना भई यसका सवाल, चुनौती र सम्भावनाका विषयमा व्यापक छलफल र बहसमार्फत नीतिगत तहमा छलफल हुँदै आएको छ। नेपालमा सन् २०११ र २०१२ मा भएको जनसंख्या विभागमार्फत जनगणना भएको थियो। उक्त गणनाको अध्ययन प्रतिवेदनअनुसार नेपालमा ५४ लाख २३ हजार २ सय ९७ घरधुरी भएको मध्ये ०१ हेक्टरदेखि १० हेक्टरसम्मको निजी वन भएको घरधुरी संख्या १३ लाख २६ हजार ४ सय ८३ ले वनको परिभाषाअनुसार निजी वनको विकास गरेको तथ्यांक रहेको छ भने छरिएर रहेका निजी वन पालेका किसानहरूको संख्या करिब १५ लाख घरधुरी रहेको छ। माथिको विवरणले पनि निजी वनको विकास द्रुत गतिमा अगाडि बढेको छ। समुदायस्तरमा यसले जीविकोपार्जन र आर्थिक उपार्जनमा महत्त्वपूर्ण भूमिका निर्वाह गरेको प्रष्ट देखिन्छ। वन तथा वातावरण मञ्त्रालयअन्तर्गत वन अनुसन्धान तथा तालिम केन्द्रको एक अध्ययनअनुसार निजी वनमा रहेको महत्त्वपूर्ण रुखहरूमा कटुस ७ प्रतिशत, उत्तिस १९ प्रतिशत, सल्ला १४ प्रतिशत, चिलाउने ३१ प्रतिशत तथा अन्यमा किम्बु, दुधिलो, खनिया, साललगायतका प्रजातिहरू १९ प्रतिशत रहेका उल्लेखसमेत गरिएको छ। यो अध्ययनमा छिटोछरितो बढ्ने प्रजातिहरू मसला, मलेसियन साल, सिसौलगायतका रुखहरू तराईमा बढी लगाइएका छन्। त्यसको संख्या उल्लेख भएको छैन। वर्तमान अवस्थामा मानिसहरूको वैदेशिक यात्रा या रोजगारीका लागि बिदेसिनेको संख्या ठूलो रहेकाले धेरै जग्गा बाँझो अवस्थामा छ। जब जग्गा बाँझो रहन्छ स्वाभाविक रूपमा त्यस ठाउँमा रुखहरू प्राकृतिक रूपमा उम्रन्छन्। विशेष गरेर पहाडी क्षेत्रमा निजी वनको ठूलै संख्या वर्तमान अवस्थामा रहेको पाइन्छ। तर तराईमा व्यावसायिक प्रयोजनका लागि र अन्य प्रयोजनका लागि व्यापक रूपमा निजी वनको विस्तार गरिरहेका छन्। तराईको दक्षिणतिर सरकारी वन नभएकाले त्यहाँका अधिकांश किसानले आफ्ना व्यक्तिगत जग्गामा वन लगाएर आफ्ना आधारभूत आवश्यकता पूरा गरिरहेका छन्। वन क्षेत्र बढेसँगै धैरे समस्याहरू देखा पर्दै गएका छन्। जंगली जनावरको कारण कृषि बाली नष्ट गरिदिएको कारणले स्थानीय तहका किसानहरूले कृषि बाली लगाएर पनि भित्र्याउन पाउँदैनन्। त्यस कारणले अहिले किसानहरूले आफ्नो बारीमा कृषि वनसम्बन्धी खेतीपाती तथा रुखबिरुवा लगाउन थालेका छन्। यसमा दुई वटा कारण महत्त्वपूर्ण रूपमा रहेका छन्। पहिलो कुरा नेपालमा काठको मूल्य धेरै बढी भएकोले आम्दानी पनि हुने र मेहनत पनि कम लाग्ने भएको कारणले अहिले अधिकांश किसानहरूले बिरुवा लगाएर आम्दानी लिँदै छन् र लिने सोचका साथ कृषि वन र वृक्षरोपणलाई अभियानका साथ अगाडि बढाएका छन्। जसले गर्दा प्रत्यक्षरूपमा आम्दानी लिने मुख्य आधारका रूपमा किसानहरूले अपनाउने गरेका छन् भने अर्कोतर्फ गाउँलाई हरियाली कायम गरेर प्राकृतिक प्रकोपलाई न्यूनीकरण गर्नसमेत कोशे ढुंगाको रुपमा स्थापित गरेका छन्। यदि नेपाललाई आर्थिक समृद्धिको ढोका खोल्ने हो भने निजी वन क्षेत्रलाई प्राथमिकतामा राखेर यसलाई हरित अर्थतन्त्र निर्माण र हरित स्वरोजगार गराउने मूल अस्त्रका रूपमा राज्यले लियो भने मात्र समृद्ध नेपाल र सुखी नेपालीको परिकल्पना सम्भव छ। राज्यले यो क्षेत्रलाई आर्थिक गुल्जार क्षेत्रका रूपमा लिएमा यसको कल्पना केवल कल्पनाकै रूपमा मात्रै सीमित रहन्छ। त्यसैले नेपालको समृद्धिको मूल आधार भनेकै जल, जमिन, जंगल मुख्य क्षेत्रहरू हुन्। त्यसकारणले यस्को अन्तरवस्तुलाई आत्मसात् नगर्ने हो भने नेपालमा समृद्धि देखाउने दाँतमात्र रहनेछ। जसरी कृषि क्षेत्रको उत्पादनलाई नीतिगत रूपमा राज्यले बिक्री वितरणमा स्वतन्त्र छोडेको छ त्यसरी नै निजी वन क्षेत्रलाई स्वतन्त्र रूपमा छोडिएन भने आर्थिक समृद्धि केवल आकाशको फल आँखा तरी मर भन्ने उखान मात्र भएर जाने सम्भावना बढ्छ। नेपालमा वर्तमान अवस्थामा १० करोड क्युफिट काठ आवश्यक परेको छ। तर नेपालको सम्पूर्ण जंगलबाट ६ करोड क्यु फिट काठ आयो। त्यसमध्येमा पनि निजी वनबाट ८० प्रतिशत काठ आएको तथ्यांक वन तथा वातावरण मन्त्रालयको वार्षिक प्रतिवेदनमा उल्लेख छ। गएको आर्थिक वर्षमा सरकारी वनबाट जम्मा काठ ७,सात ४० हजार ३९ क्युफिट काठ आयो भने सामुदायिक वनबाट ३२ लाख ६२ हजार १ सय २६ क्युफिट काठ आयो। त्यसैगरी साझेदारी वनबाट १ लाख ७० हजार २ सय ७५ क्युफिट काठ आयो तथा निजी वनबाट २ करोड ७२ लाख १३ हजार ४ सय २६ क्युफिट काठ आयो। अरू बाँकी काठ विदेशबाटै आए। यसैगरी १० वर्षमा ७५ अर्ब ७४ करोडबराबर मूल्यको काठ विदेशबाट आयो। जसले गर्दा ठूलो परिमाणमा नेपाली रुपैयाँ बिदेसिन बाध्य भएको छ। हामी सियो पनि विदेशबाट ल्याउने अनि कसरी समृद्ध नेपाल बन्न सक्छ। नेपालमा उत्पादन हुने काठ नीतिगत अप्ठ्यारोले गर्दा जंगलमा कुहिने परिस्थितिलाई हटाउनु पर्छ। विश्व बैंकको एक अध्ययनअनुसार नेपालमा प्रत्यक्ष हरित स्वरोजगार १५ लाख मान्छेलाई समग्र वन क्षेत्रमा दिन सकिन्छ। तर, अहिलेसम्म राष्ट्रिय अर्थतन्त्रमा ३ प्रतिशतले मात्र योगदान दिएको छ। समग्र रूपमा नेपालभरि करिब १० लाख हेक्टरभन्दा माथि निजी वनहरू रहेको कुरा विभिन्न तथ्यबाट पुष्टि भएको क्षेत्रका रूपमा यो क्षेत्रलाई लिन सकिन्छ। यसभित्र पनि हेरियो भने निजी वन क्षेत्रले ४५ हजार ३ सय ५६ जना मानिसलाई प्रत्यक्षरूपमा हरित स्वरोजगार दिलाएको छ। माथि सबै उल्लिखित तथ्य तथ्यांकहरू केवल काठमा मात्र आधारित रहेका छन्। तर निजी वन क्षेत्रले पशुपालन, दाउरा, फलफूल, जडीबुटीलगायतबाट पनि मनग्गे आम्दानी गरिरहेका छन्। निजी वन क्षेत्रले पर्यावरणलगायतका क्षेत्रगत तहलाई पुर्याएको योगदानको सम्मान कहिले पाउँछन् ? प्रश्नका रूपमा उभिएको छ। जसरी कृषि उपज वस्तुहरू निकासी गर्नलाई कसैको पनि स्वीकृति नलिकन किसानहरूले स्वतन्त्र रूपमा भोगचलन गर्न अथवा बेचबिखन गर्न सक्छन् त्यसरी नै निजी वनबाट उत्पादन भएका स्रोतहरूको सोहीअनुसार नहुने हो भने यो क्षेत्र सधैं अन्याय र असमानताको क्षेत्रका रूपमा रहिरहनेछ र आम निजी वन किसानहरूले सोचेअनुसारको प्रतिफल लिन सक्ने अवस्था नै छैन। नेपालको कुन भूगोलमा कुन प्रजातिका रुखहरू लगाउँदा उपयुक्त हुन्छ भन्ने कुराको जानकारीबिना नै रुखहरू लगाइरहेका छन्। यसबाट सोचेअनुसारको प्रतिफल आउन सक्दैन। यदि त्यही जग्गामा तरकारी खेती गरियो भने बैंकले ऋण उपलब्ध गराउँछ र बिमाको व्यवस्था पनि गरेको छ तर त्यहाँ कृषि वन वा निजी वन लगाएमा निजी वन किसानले केही पनि पाउँदैनन्। पहाडमा पहिरो गएर निजी वन नष्ट हुन्छ भने तराईमा बाढी गएर निजी वन नष्ट हुन्छ। यसका लागि राज्यले विशेष सुविधा प्रदान गरेन भने आम निजी किसानहरू मर्कामा पर्ने प्रबल सम्भावना रहन्छ। सरकारी वन क्षेत्रमा राज्यले अनगिन्ती लगानी गरिसकेको अवस्था रहेको छ। तर, यसको ५० प्रतिशतमात्र निजी वनमा लगानी बढाइयो भने सोचेभन्दा बढी प्रतिफल दिन सक्छ। निजी वन क्षेत्रलाई आर्थिक क्षेत्रको मेरुदण्डका रूपमा राज्यले अंगीकार गर्दै निजी वन किसानहरूलाई कृषि वनको महाअभियान सञ्चालन गरेर नमुना कृषि वनलाई अगाडि लैजाने र वन नीति ऐनमा निजी वनमैत्री बनाएर अगाडि बढ्न सकेको अवस्थामा कृषकहरूले आम्दानीको मूल स्रोतका रूपमा अपनाउने छन् र हरित अर्थतन्त्र निर्माण गर्नलाई थप प्रोत्साहन मिल्नेछ। यसैगरी निजी वनमा वनमा आधारित वन उद्यमहरूको स्थापना गरेर स्थानीय तहमा पुँजी परिचालन भई समाजवाद उन्मुख बन्नेछन्। निजी वनका स्रोतहरूलाई आम्दानीका माध्यमका रूपमा परिचालन गर्नका लागि आधुनिक औजार र प्रविधिसमेतलाई ध्यानमा राख्दै सो अनुकूलको सहजीकरण गर्दै क्षमता अभिवृद्धि गर्न सकेको अवस्थामा थप हरित अर्थतन्त्र र हरित स्वरोजगार उन्मुख समाज निर्माण भई देश थप सशक्त बन्ने कुरामा ध्यान दिनु अति आवश्यक रहेको छ। (गिरी, पारिवारिक निजी वन संघ नेपालका केन्द्रीय अध्यक्ष हुन्।)"
वर्तमान सरकारका कमीकमजोरी सुधार गर्दै अघि बढ्छौँ : सभापति देउवा,काठमाडौं : नेपाली कांग्रेसका सभापति शेर बहादुर देउवाले वर्तमान सरकारका कमीकमजोरी सुधार गर्दै अघि बढ्ने बताएका छन्। प्रजातान्त्रिक विचार समाजले शनिबार काठमाडौंमा आयोजना गरेको कार्यक्रममा उनले यस्तो बताएका हुन्। सभापति देउवाले कांग्रेस ठुलो पार्टी भएपनि बहुमत नभएकाले मिलेर सरकार बनाउनुपर्ने बाध्यता रहेको बताए। उनले अहिलेको प्रणालीमा कुनै पनि दलको बहुमत आउन गाह्रो हुने भएकाले मिलेर सरकार बनाउनुपर्ने र मिलेरै चुनाव लड्नुपर्ने बाध्यता रहेको बताए। सभापति देउवाले देशमा समावेशी संविधान रहेकाले सबैको प्रतिनिधित्व संसदमा रहेको जिकिर गरे। उनले २०४८ सालमा कांग्रेसको नेतृत्वको सरकार बनेपछि देशमा धेरै विकासका कामहरू भएको उल्लेख गर्दै अहिले पनि मुलुक विकासको बाटोमा अघि बढिरहेको बताए। त्यस्तै सभापति देउवाले २०५२ सालमा आफू प्रधानमन्त्री हुँदा सांसदहरूलाई सुविधाका लागि सबैको सहमतिले गाडी खरिदमा भन्सार छुट दिने योजना ल्याएको स्मरण गर्दै त्यसलाई विरोध गर्नेले पजेरो काण्ड भन्ने गरेको जिकिर गरे। त्यसबेला भन्सार छुट दिने योजनाको विरोध गर्नेले नै सबैभन्दा पहिले छुटमा गाडी किनेको उनले बताए। सभापति देउवाले प्रजातन्त्रमा बोल्न पाउने अधिकार भएकाले सोही विषयमा अहिलेपनि टीकाटिप्पणी हुनु ठुलो कुरा भएको धारणा राखे।
धुलिखेलमा करेन्ट लागेर मजदुरको मृत्यु,"काभ्रेपलाञ्चोक : धुलिखेलमा विद्युतको खम्बामा आज काम गरिरहेका मजदुरको करेन्ट लागेर मृत्यु भएको छ। नेपाल विद्युत् प्राधिकरणमार्फत काभ्रेपलाञ्चोक वितरण केन्द्रद्वारा विस्तारित धुलिखेल नगरपालिका७ जिल्ला प्रशासन कार्यालय अगाडिको विद्युतको खम्बामा काम गरिरहेका सर्लाहीको ईश्वरपुर नपा१२ घारीबथाका २८ वर्षीय उपेश परियारको मृत्यु भएको हो। जिल्ला प्रहरी कार्यालयका अनुसार ११ हजार भोल्टको हाइटेन्सन लाइनको खम्बामा चढेर काम गरिरहेको अवस्थामा बिहान साढे ११ बजे अचानक करेन्ट लाग्दा परियारको घटनास्थलमै मृत्यु भएको हो। कार्यालयका सूचना अधिकारी प्रहरी नायब उपरीक्षक मिनबहादुर घलेले घटनाको अनुसन्धानका लागि कार्यालयबाट प्रहरी निरीक्षक दिनेशबहादुर कुँवरको कमाण्डमा टोली खटाइएको बताए। तार जोड्न खम्बामा चढेका परियारको विद्युत् प्राधिकरणले सूचनाविना नै विद्युत् लाइन छाड्दा करेन्ट लागेर मृत्यु भएको जनाइएको छ। विद्युत् प्राधिकरण काभ्रेपलाञ्चोक वितरण केन्द्र बनेपाले शुक्रबार एक सूचना जारी गर्दै शनिबारदेखि त्यसक्षेत्रमा ११ केभी लाइन चार्ज गरिने भएकाले लाइनको वरिपरी गाईवस्तु नछाड्न, विद्युतको खम्बा लगायतका विद्युतीय सामग्री नछुन सार्वजनिक आह्वान गरेको थियो। शव परीक्षणका लागि धुलिखेल अस्पतालमा राखिएको प्रहरीले जनाएको छ।"
सगरमाथा संवादको दोस्रो दिन विभिन्न शीर्षकमा छलफल,"काठमाडौं : काठमाडौंमा जारी सगरमाथा संवादको दोस्रो दिन समानान्तर सत्रमा विभिन्न शीर्षकमा छलफल भएको छ। संवादको दोस्रो दिन हिमालमा प्रकृति, संस्कृति र साहसिक कार्यको अन्वेषण, हिमाली क्षेत्रमा हानि र नोक्सानी सम्बोधन, हिमालीय जोखिम मूल्याङ्कन र अनुगमन, क्लीन इनर्जि लगायतका विषयमा समानान्तर सत्रमा छलफल भएको हो। छलफलका क्रममा सहभागीहरूले हिमाली पारिस्थितिकीय प्रणालीको सुरक्षाका लागि हिमालको सुरक्षा अपरिहार्य भएकामा जोड दिएका छन्। छलफलका क्रममा विज्ञहरूले तुलनात्मक रूपमा हिमाली क्षेत्रमा जलवायु परिवर्तनको असर बढी हुने गरेको उल्लेख गर्दै क्षतिपूर्तिका लागि विश्वको ध्यानाकर्षण गराएका छन्। हानिनोक्सानीको प्रमाणित अनुसन्धान स्पष्ट हुनुपर्ने र कोषमा सहज पहुँचका लागि समेत व्यवस्था गर्नुपर्ने उनीहरूको राय रहेको छ। विभिन्न विषयमा छलफल गर्दै सगरमाथा संवाद आइतबार सम्पन्न हुने परराष्ट्र मन्त्रालयले जनाएको छ।"
नेपालमा रेमिट्यान्सका नाममा अवैध पैसा भित्रिरहेको शेखर कोइरालाको आशंका,काठमाडौं : नेपाली कांग्रेसका नेता डा शेखर कोइरालाले नेपालमा रेमिट्यान्सका नाममा अवैध पैसा भित्रिरहेको आशंका व्यक्त गरेका छन्। शनिबार काठमाडौंमा आयोजित एक कार्यक्रममा कोइरालाले गत महिना मात्रै करिब २ खर्ब रेमिट्यान्स भित्रिएको तथ्याङ्क रहेको र वैदेशिक रोजगारमा जाने व्यक्तिले पठाउँदा पनि उक्त रेमिट्यान्स सम्भव नदेखिएको बताए। यही कारण राष्ट्र बैंकको गभर्नर नियुक्तिमा चलखेल भएको हुन सक्ने कोइरालाको भनाइ छ । उनले सभापतिसँग कुरा गर्दा राम्रै मान्छे गभर्नर नियुक्ति हुने जानकारी गराएकाले आफू ढुक्क रहेपनि देशमा कतै गडबढ त भइरहेको छैन भन्ने चिन्ता रहेको उल्लेख गरे। उनले संविधानमा गभर्नर पद रिक्त हुनुभन्दा एक महिनाअघि नै नियुक्त गर्नुपर्ने उल्लेख भएपनि अहिले गभर्नरको विषयमा संविधानलाई मिच्ने काम भएको बताए। कोइरालाले सुशासन र भ्रष्टाचार अन्त्य गर्नुपर्नेमा देशमा दण्डहीनता बढ्दै गएकाले जनतामा असन्तुष्टि देखिएको बताए।
चम्किए होटल,"नेपालमा बहुदलीय प्रणाली पुनर्स्थापित भएपछि २०४९ सालमा सरकारले आर्थिक उदारीकरणको नीति लिएको हो। यसपछि मुलुकको आर्थिक, सामाजिक र पूर्वाधार क्षेत्रमा उल्लेखनीय रूपान्तरण देखिन थाल्यो। यही परिवर्तित परिवेशमा होटल र पर्यटन पूर्वाधारको विकासले पनि तीव्र गति लियो। प्रचुर सम्भावना भएको यस क्षेत्रमा खुला अर्थतन्त्र अँगालिएसँगै निजी क्षेत्रले होटल र पर्यटन क्षेत्रमा ठूलो मात्रामा लगानी गर्न सुरु गरे। परिणामस्वरूप देशभर व्यापक रूपमा होटलहरूको विस्तार र पर्यटन गतिविधिको वृद्धि भएको पाइन्छ। पछिल्लो समय नेपालमा होटल विकासको क्रम उत्साहजनक देखिएको छ। कोभिड अघि सन् २०१९ मा ११ लाख ९६ हजार पर्यटक नेपाल भित्रिएका छन्। कोभिडका कारण केही वर्ष पर्यटक आगमन सुस्ताए पनि सन् २०२४ मा भने करिब ११ लाख ४७ हजार पर्यटक नेपाल भित्रिएका छन्। कोभिड पछि अन्तर्राष्ट्रिय तवरमा नै हामी मजबुत भएर आइसकेका छौं। पर्यटन आगमनको पछिल्लो तथ्यांकलाई नै आधार मान्ने हो भने थप पर्यटक भित्र्याउन हामी तयार भइसकेका छौं। सरकार, निजी क्षेत्र, अन्य सरोकारवाला निकायहरूको पर्यटन प्रवर्द्धन जुन हिसाबले तयार गरेका छन्, भविष्यमा त्यसले सकारात्मक आँकडा नै दिन्छ भन्ने विश्वास गरिएको छ। त्यही विश्वासको आधारमा नै पर्यटक प्रवर्द्धनको प्रमुख आधार होटल व्यवसायको विकास पनि तीव्र गतिमा भइरहेको छ। नेपालमा पाँचतारे, चारतारे, तीनतारे, दुइतारे, एकतारे, रिसोर्टलगायत गरी करिब ३५ सय रहेका छन्। अहिले झन्डै तीन दर्जन अन्तर्राष्ट्रिय ब्रान्डका होटल छन् भने आन्तरिक ब्रान्डका सयौं होटल सञ्चालनमा छन्। यो आफैंमा उपलब्धि हो। अझ विदेशी चेन होटल खुल्नु भनेको अन्तर्राष्ट्रिय पर्यटकलाई नेपालमा होटलको लक्जरी छ है भन्ने सन्देश जान्छ। मुस्ताङमा अमेरिकी चेन सिन्तामणिले मोक्ष होटल खोलेको छ, जसको एक रातको करिब २ हजार अमेरिकी डलर पर्छ, त्यस्ता होटल पूर्ण क्षमतामा सञ्चालन भइरहेका छन्। यसले नेपालप्रतिको लगाव बढेको छ। सँगसँगै हाम्रा स्वदेशी ब्रान्ड होटल सोल्टी, अन्नपूर्ण, सांग्रिला, सिद्धार्थ गु्रप, पाहुनालगायत होटलहरूले आन्तरिक रूपमा एकपछि अर्को स्थानमा होटल खोलिरहनु भएको छ। सोल्टी होटलले त अन्तर्राष्ट्रियस्तरमा चेन विस्तार गरिसकेको छ। सरकारले होटललाई उद्योगको रूपमा मान्यता दिने गरी नियमकानुन संशोधनपछि यसले विस्तारमा सहयोग गरेको छ। रेस्टुँराहरूमा पनि बाजेको सेकुवा, हिमालयन जाभा पनि बाह्य खुलेको छन्। होटल क्षेत्रमा भइरहेको प्रतिस्पर्धाले गुणस्तरमा वृद्धिसँगै, नयाँ सेवा दिन, प्रविधि भित्र्याउन पनि मद्दत गरिरहेको छ। बहुदलपछिका वर्षहरूमा सरकारले विदेशी लगानीलाई प्रोत्साहन दियो। थुप्रै अन्तर्राष्ट्रिय होटल चेनहरूसँगै होटलहरूमा अत्याधुनिक सेवा सुविधा, सेमिनार हल, स्पा, स्विमिङ पुल, फिटनेस सेन्टरजस्ता संरचना थपिन थालेका छन्। सरकार तथा निजी क्षेत्रबीच सहकार्य गरेर भिजिट नेपाल अभियानहरू सञ्चालन गरियो, जसले होटल व्यवसायमा थप लगानी भित्र्याउन मद्दत गर्यो। सरकारले ल्याएका नीति, कानुन, आन्तरिक तथा बाह्य मेलामहोत्सवमा सहभागिताले पनि पर्यटक भित्र्याउन मद्दत गरिरहेको छ। पर्यटनले मुख्य प्राथमिकतामा राख्ने भनेको बसाइको स्तर र त्यहाँ पाउने खाना हो। पर्यटनको सफल विकासका लागि उत्कृष्ट होटल पूर्वाधारको भूमिका अत्यन्तै महत्त्वपूर्ण रहन्छ। होटलहरू केवल बसोबासका सुविधामात्रै होइनन्, ती पर्यटन अनुभवको अभिन्न अंग पनि हुन्। पर्यटकको अनुभव सुधार, विदेशी मुद्रा आर्जन, रोजगारी सिर्जना, नयाँनयाँ गन्तव्यस्थलको आकर्षण, स्थानीय उत्पादन र सेवाको प्रवर्द्धनमा होटल पूर्वाधारले मद्दत गरिरहेका छन्। सञ्चालनमा रहेका होटलले करिब ३५ लाख पर्यटकलाई एकै पटकमा सेवा दिन सक्छन्। होटलको योगदानको सन्दर्भमा सरकारको नयाँ तथ्यांकलाई लिन सकिन्छ। जसअनुसार मुलुकमा आवास तथा भोजन सेवा प्रदान गर्ने १ लाख ४२ हजार २ सय २३ होटल तथा रेस्टुरेन्ट सञ्चालनमा रहेको राष्ट्रिय तथ्यांक कार्यालयको तथ्यांक छ। यसमा साना ठूला सबै होटल समावेश गरिएका छन्। नेपालका रेस्टुराँले एक पटकमा २२ लाख ३४ हजार अतिथिले खानपान सेवा दिन सक्ने, तारेदेखि पर्यटकीयस्तरका होटलले दिनको १० हजार बेड उपलब्ध गराउन सक्ने तथ्यांकले देखाउँछ। तथ्यांकअनुसार होटलमा निजी क्षेत्रको ५ खर्बभन्दा बढी लगानी रहेको छ। आवास तथा भोजन सेवा प्रदान गर्ने प्रतिष्ठानले करिब २ खर्ब १६ अर्ब ७३ करोड ८३ लाख मूल्यबराबरको रकम लागतको रूपमा खर्च गरी करिब ३ खर्ब २६ अर्ब १ करोड ४ लाख मूल्यबराबरको सेवा उत्पादन गरेको देखिएको छ। आवास तथा भोजन सेवा प्रदान गर्ने प्रतिष्ठानले नेपालको अर्थतन्त्रमा करिब १ खर्ब ९ अर्ब २७ करोड १ लाखबराबरको मूल्य अभिवृद्धि गरेको देखिएको सर्वेक्षण प्रतिवेदनमा उल्लेख छ। यस कारण होटल क्षेत्र नेपालको आर्थिक विकास र सामाजिक समावेशीकरणका लागि महत्त्वपूर्ण आधार बनेको छ। गुणस्तरीय सेवा, सीपयुक्त जनशक्ति र व्यावसायिक व्यवस्थापनलाई प्राथमिकता दिँदै होटल व्यवसायलाई विस्तार गर्न सके, रोजगारीको अवसर अझ बढ्न सक्नेछ। यसैले, सरकार तथा निजी क्षेत्रले होटल तथा पर्यटन क्षेत्रमा लगानी र नीतिगत समर्थनलाई अझ सशक्त बनाउन जरुरी देखिन्छ। (शाह, होटल संघ नेपाल (हान) का अध्यक्ष हुन्।)"
कांग्रेसको संसदीय दलको बैठक जारी,काठमाडौं : सत्ता साझेदार नेपाली कांग्रेसको संसदीय दलको बैठक जारी रहेको छ। नयाँ बानेश्वरस्थित संघीय संसद् भवनको ल्होत्से हलमा आगामी आर्थिक वर्षको बजेट र समसामयिक विषयमा छलफल जारी रहेको प्रमुख सचेतक श्यामकुमार घिमिरेले जानकारी दिए।
मधेस प्रदेशमै पर्सा जिल्ला पहिलो पूर्ण खोप सुनिश्चितता तथा दिगोपना जिल्ला घोषणा,"वीरगन्ज : पर्सा जिल्लालाई पूर्ण खोप सुनिश्चितता तथा दिगोपना जिल्ला घोषणा गरिएको छ। वीरगन्जमा शनिबार जिल्ला खोप समन्वय समिति पर्साले आयोजना गरेको कार्यक्रममा मधेस प्रदेशका स्वास्थ्य तथा जनसंख्या मन्त्री शत्रुधनप्रसाद सिंहले पर्सा जिल्लालाई पूर्ण खोप सुनिश्चितता तथा दिगोपना जिल्ला घोषणा गरेका हुन्। मधेस प्रदेशका ८ जिल्लामध्ये पर्सा जिल्ला पूर्ण खोप सुनिश्चितता तथा दिगोपना जिल्ला घोषणा हुने पहिलो जिल्ला समेत बनेको छ। जिल्लाका १४ वटै पालिकाका जन्मेदेखि १५ महिना मुनिका र १६ देखि २३ महिना मुनिका बालबालिकाले खोप पाइसकेकाले पर्सा जिल्लालाई पूर्ण खोप सुनिश्चितता तथा दिगोपना जिल्ला घोषणा गरिएको स्वास्थ्य कार्यालय पर्साका जनस्वास्थ्य अधिकृत जयमोद ठाकुरले जानकारी दिए। प्रत्येक पालिकामा रहेका बालबालिकाको खोजी गरी खोपको पहुँचभन्दा बाहिर रहेका बालबालिकालाई समेत खोपको पहुँचमा पुर्याई उनीहरुले सबै खालका खोप पाएपछि जिल्लालाई पूर्ण खोप सुनिश्चितता तथा दिगोपना जिल्ला घोषणा गरिएको ठाकुरले बताए। ठाकुरका अनुसार, पर्सा जिल्लाका १४ पालिकाका सबै १ सय १२ वटा वडामा गरिएको अनुगमनका क्रममा भेटिएका आंशिक रुपमा खोप पाएका (खोप लगाउन बीचमै छुटेका ) १ हजार ५१८ बालबालिका र खोप नै नपाएका (शून्य डोजका) ७ जना बालबालिकालाई खोपको पहुँचमा ल्याएर जिल्लालाई पूर्ण खोप सुनिश्चितता तथा दिगोपना घोषणा गर्न सफल भएको ठाकुरले बताए। यसअघि २०८१ जेठ ३ गते पर्सा जिल्लालाई पूर्ण खोपयुक्त जिल्ला घोषणा गरिएको थियो। ठाकुरका अनुसार, पूर्ण खोपयुक्त जिल्ला घोषणा गरिएपछि हरेक वर्ष नेपाल सरकारको राष्ट्रिय खोप तालिका अनुसार सबै बालबालिकाले लगाएनलगाएको भनेर १६ देखि ५९ महिनासम्मका बालबालिकाको खोप अवस्थाको पहिचान गर्ने गरिन्छ। छुटेको भेटिएका बालबालिकालाई खोपको सबै मात्रा (डोज) लगाएर जिल्लालाई पूर्ण खोप सुनिश्चितता तथा दिगोपना जिल्लाका रूपमा घोषणा गर्ने गरिन्छ। कार्यक्रममा राष्ट्रिय खोप कार्यक्रममा उत्कृष्ट काम गरेका जिल्लाका १४ वटै पालिकाका वडाहरूमा रहेका उत्कृष्ट भएका एकएक स्वास्थ्य संस्थाहरूलाई कदरपत्रसहित सम्मान गरिएको थियो।"
सुशासन र विकासलाई तीव्रता दिन एमालेको बहुमतको सरकार चाहिन्छ : प्रधानमन्त्री,"काठमाडौं : प्रधानमन्त्री एवं नेकपा (एमाले)का अध्यक्ष केपी शर्मा ओलीले सुशासन र विकासको बाटोमा मुलुकलाई तीव्र गतिमा अघि बढाउन एमालेको बहुमतको सरकार चाहिने बताएका छन्। राष्ट्रिय युवा संघ नेपालको केन्द्रीय शिक्षा विभागद्वारा आज एमाले पार्टी कार्यालय, च्यासलमा आयोजित युवा उद्यमी सम्मान तथा पार्टी प्रवेश देशलाई बिगार्न नदिन र विना व्यवधान सुशासनलाई तीव्र गतिले अगाडि बढाउन एमालेलाई बहुमतको सरकारका चाहिने बताएका हुन्। मुलुकका लागि एमालेको नेतृत्व आवश्यक रहेको बुझ्न हामीले ढिलो गर्यौँ। अब त्यो भ्रममा रहनु हुँदैन। साना साना स्वार्थ लिएकाहरुले हामी विरुद्ध भ्रम फिँजाएका छन्। त्यस्तो भ्रममा पर्नु हुँदैन। एमालेलाई आगामी निर्वाचनमा बहुमत दिन युवाहरुले साथ दिनुपर्छ। म युवाहरुलाई एमालेमा आउनुस् एकै पटक एमालेको अध्यक्ष बनिहाल्नोस् भनेर उल्काउन चाहान्नँ। आउनुस्, काम र अनुभव हासिल गर्दै नेतृत्वमा पुग्न सकिन्छ। मेसी, एम्बापे पनि एकै दिन बनेका होइनन्। रहर लागेर तुरुन्तै डाक्टर, इन्जिनियर हुँदैनन्। मेहनत र समय आवश्यक हुन्छ। यो वास्तविकता तपाईंहरुले बुझ्नुपर्छ। कार्यक्रममा युवा चिकित्सक, इन्जिनियरसहित करिब १०० जना एमालेमा प्रवेश गरेका थिए। स्वदेशमै केही गर्न सकिन्छ भन्ने सोचका युवा व्यवसायीलाई सम्मान गरिएको थियो।"
मदन भण्डारी र जीवराज आश्रितको मृत्युको घटनाबारे उजागर हुनुपर्छ : अध्यक्ष नेपाल,काठमाडौं : नेकपा एकीकृत समाजवादीका अध्यक्ष माधव कुमार नेपालले मदन भण्डारी र जीवराज आश्रितको मृत्युको घटनाबारे उजागर हुनुपर्ने बताएका छन्। ३२औँ मदनआश्रित स्मृति दिवसको सन्दर्भमा शनिबार काठमाडौंमा आयोजित कार्यक्रममा उनले दुई नेताको मृत्युका विषयमा विभिन्न चर्चा हुने गरेको भन्दै त्यसलाई उजागर गर्न सरकारको ध्यानाकर्षण गराएका हुन्। अध्यक्ष नेपालले घटनाको छानबिन गर्दै सत्यतथ्य ल्याएर अपराधीहरूलाई नांगेझार पार्नुपर्ने बताए। उनले मदनआश्रितको निधनले कम्युनिस्ट आन्दोलनमा अपूरणीय क्षति पुगेको धारणा राखे। कम्युनिस्ट आन्दोलनलाई बलियो बनाउनका लागि मदन भण्डारीले गरेको योगदानको स्मरण गर्दै उनले अव आफूहरू कम्युनिस्ट आन्दोलन एकीकृत गर्ने अभियानमा लाग्ने उल्लेख गरे। अध्यक्ष नेपालले विचार मिल्नेहरूसँग सहकार्य गर्दै मोर्चा बनाउने र सम्भव भए पार्टी एकता गरेर अघि बढ्ने बताए। कम्युनिस्ट आन्दोलनमा एकताबद्ध हुने र छाड्ने प्रक्रिया निरन्तर चल्ने भएकाले यसबाट आत्तिनुपर्ने अवस्था नरहेको उनको भनाइ छ।
मेघौली : अ भर्जिन डेस्टिनेसन,"गणित जस्तै हो जिन्दगी। सबैले बुझाउने बेलासम्म बुझे जस्तो गर्छन् तर वास्तवमा प्राय: कसैले बुझेकै हुँदैनन्। सामाजिक सञ्जालमा कतै पढेको थिएँ यो वाक्य। जिन्दगीलाई मजाले र मिठोसँग अक्षरीकरण गरेको ठानेको थिएँ। ५०औं वसन्त पार गरिरहँदा साँच्चै हो कि ? झैं भएको पनि हो। घरिघरि लाग्छ, जिन्दगी बुझ्न के गाह्रो होला र ? जगत् बुझ्न पो कठिन रैछ। यो पनि ५० वटा भोटा फटाएको अनुभवले दिएको दीक्षा हो भन्ने लाग्छ। वर्षहरूले बोल्ने भाषा अधिक गहिरो हुँदोरहेछ। कुनै न कुनै नयाँ ढाँचाबाट प्रारम्भ भएका छन् मेरो जीवनमा, मेरो जगत्मा हरेक नयाँ वर्ष। २०८२ को सुरुआत चाहिँ अझै फरक धारबाट भयो अर्थात्, जंगल सफारी। लाग्यो, जीवन र जगत्को रिफ्लेक्सन त जंगल (रुखबिरुवा)मा पो रहेछ। गणित पढ्दा सबैभन्दा अप्ठ्यारो लाग्थ्यो, ज्यामिति। हुनत ज्यामिति शब्दले विन्दु, रेखा, सतह, ठोस र उच्च आयामका समानान्तरहरूको गुण र सम्बन्धहरूको अध्ययन गर्दोरहेछ। जंगल र ज्यामिति उस्तै लाग्यो। स्वर्ग चाहन्छौ ? जंगलको बाटो हिँड : भोलिपल्ट जंगल सफारी सुरु भयो। जंगल र जंगली जनावारहरू यात्राका साक्षी बन्दै थिए। जंगल सबैलाई थाहा छ, त्यहाँ देखिने हरिया बोटविरुवा सबैले देखेकै छन्। सबैले तिनको आकासे उचाइमात्र नियाल्छन्। तर, गहिराइ? अहँ ! सम्भवत: रुखबिरुवाको गहिराइ खोतल्ने कमै होलान्, यसपटकको यात्रामा अनुमान गरें। जंगल सफारीका लागि राजधानी काठमाडौंबाट सञ्चारकर्मीको टोली चितवनस्थित मेघौली पुगेको थियो। जिप चढेर जंगल सफारी गर्न थाल्दै गर्दा मैले जोन मुइरको भनाइ सम्झिएँ, तिमी यदि स्वर्ग जान चाहन्छौ भने जंगलको बाटो हिँड। नभन्दै जति घनाजंगल प्रवेश गर्दै गयौं, त्यति स्वर्गको अनुभूति हुन थाल्यो। हामीले गुणस्तरीय हावाका स्रोतहरू भेट्यौं। राजधानीको धुलोधुँवाले कस लाग्दै गरेको हाम्रो फोक्सो पनि खुसीले नाचिरहेथ्यो। हरियो अग्लो रुखको मध्य भागतिर एउटा चरो शान्तसँग चिरबिर गरिरहेथ्यो। जब जिप (जिपसफारी)को आवाजले उसलाई दबाब दियो, तब ऊ त्यहाँबाट भुर्र उड्यो र आकास चुम्ने लक्ष्यमा आफूलाई हुइँक्यायो। जिन्दगीमा कहिलेकाहीँ यस्तै अवरोध हुँदा मलाई पनि लाग्थ्यो, चराजस्तै उड्न पाए! तर मानिसको जिन्दगी चराजस्तो सहज र स्वतन्त्र कहाँ छ र ? जिम्मेवारीहरूले रहरहरूलाई यसरी निचोरेका छन्, यसरी कैद गरिरहेका छन्, जसरी मानौं, मानिसले कागती निचोर्छ, जसरी पिँजडामा सुँगालाई कैद गरिन्छ। सिक्ने भए रुखहरूको संगत गर्नू : अलि अघि पुगेपछि मृगका हुल असरल्ल दौडिएर बाटो छेक्दै फेरि जंगलभित्रै हराए। जहाँ जिप टक्क रोकियो, त्यहाँ एउटा बुढो तर अजंगको रुख धरहरा झैं ठिंगरिंग उभिएको थियो। त्यो बडेमाको रुखले हामीलाई त्यसरी हेरिरहेको थियो, मानौं २०७२ सालको भूकम्पपछि ठडिएको २२ तले धरहराको टुप्पोबाट कसैले भुइँमा रहेका मानिसलाई हेर्छ। ठान्यो होला, यी फुच्चेहरूलाई जीवन, जगत् र जंगलबारे के थाहा होला र ? उसले कति र कसरी नियाल्यो, उही जानोस्। मैले भने उसलाई गजबले नियालें, लाग्यो हामीले रुखबिरुवालाई कहिल्यै पढेनौं, बुझेनौं। उसको धैर्य र शक्तिलाई नियालें। हल बोरल्याण्डको अनुभव सम्झिएँ, शक्ति र धैर्य सिक्ने हो भने रुखहरूको संगत गर्नू। यसो देब्रे फर्किएँ। ३५३६ को युवा केही विदेशीलाई जंगलको पैदल सफारी गराउँदै रहेछन्। सञ्चारकर्मीलाई आयोजकका तर्फबाट संयोजन गरिरहेका मित्र विष्णुकान्त घिमिरेले भने, जंगल सफारीका अनेक आयाम छन्, जीप सफारी, हात्ती सफारी र पैदल सफारी, सबैका आआफ्नै मजा, भिन्दाभिन्दै अनुभव। पैदल यात्रामा बोटविरुवासँग साक्षात्कार हुन्छ, त्यो मजा जिप र हात्ती सफारीमा कहाँ ? पैदलमा हुने खतरासँगै पाइने आहा ! को त वर्णनगरी साध्य छैन। ती पाँचैजना वैशाखको प्रचण्ड गर्मीमा जंगलभित्र हप्हपी भएर सायद रुखको शीतल छहारीमा ज्यानमा प्राण भर्दै थिए। अचम्म मान्दै थिएँ म, ती अपरिचित रुखहरूले तिनलाई छायाँमा बस्न दिएर प्रेमपूर्ण ज्यान दिइरहेका थिए। यदि रुखबिरुवाको ठाउँमा मानिस हुन्थ्यो र मानिसको ठाउँमा रुखबिरुवा हुन्थे भने ! तर त्यहाँ न स्वार्थ थियो न त व्यापार। हो, बोटबिरुवा प्रेमका प्रतिमूर्ति हुन्, प्रेमका पर्याय हुन्। वाइल्डलाइफमा रिट्रिट : बाहिर प्राचीन, भित्र डिलक्स : चितवनको मेघौली वाइल्डलाइफ टुरिज्मका लागि प्रमुख गन्तव्य हो, वैशाख ३ गते सिद्धार्थ वाइल्डलाइफ रिट्रिट पुग्दा सिद्धार्थ बिजनेस ग्रुपका प्रमुख कार्यकारी अधिकृत कृष्णप्रसाद न्यौपाने पर्यटकसँग भन्दैथिए, वन्यजन्तु अवलोकन गर्दै प्रकृतिमा रमाउन चाहनेका लागि यो उपयुक्त गन्तव्य होे। गुणस्तरीय पर्यटक भित्र्याउने र उच्चस्तरीय सेवा दिने उद्देश्य रिसोर्टले राखेको रहेछ। नागढुंगाबाट मुग्लिन पुग्न भोग्नुपर्ने सास्तीलाई मुग्लिनबाट भरतपुर पुग्दाको नयाँ फराकिलो पिचरोडले बिर्साइदियो। सानै भए पनि ३० किलोमिटर नयाँ कालोपत्र सडकले भिन्न सुविधा दियो महानगरभित्र। संघीयता लागू भएपछिको एउटा फाइदा भनेकै कुनाकाप्चा सबै ठाउँलाई सडक सञ्जालले जोडेको छ, धेरै ठाउँमा कालोपत्रे पुगेको छ। मेघौलीसम्म यही सुविधा स्थानीय सरकारले दियो। चितवन राष्ट्रिय निकुञ्जको पश्चिममा राप्ती नदी त्यो क्षेत्रका लागि सुनमा सुगन्ध लाग्यो। त्यही नदीकिनारमा रहेको मेघौली थारु र कुमाल समुदायको बाहुल्य भएको ठाउँ रहेछ। भरतपुर विमानस्थलबाट करिब ३० किलोमिटर दक्षिणपश्चिम मेघौली पुग्दा साँझ पर्न लागेको थियो। सूर्यास्तअघिको सौन्दर्यलाई हरियालीले आफ्नो पोल्टामा पोको पारे झैं लाग्थ्यो। १२ बिगाहा क्षेत्रफलमा फैलिएको रिसोर्टको फराकिलो हरियाली भूभागले पहिलो भेटमै मितेरी साइनो गाँसिदियो। करिव तीन बिगाहा क्षेत्रफलमा होटल निर्माण गरेको र चार बिगाहा जमिनमा जंगल हुनु रिसोर्टको मुख्य आकर्षण पाएँ। झमक्क साँझ परेपछि सुरु भयो, थारु सांस्कृतिक कार्यक्रम। एकातिर स्थानीय संस्कृतिको प्रवद्र्धन र रोजगारी, अर्कोतिर पर्यटकलाई खुसी। बास बस्ने बेला भयो। हामी झन्डै एक दर्जन मिडियाका मित्रलाई व्यवस्थापकले झुपडी देखाए र भने, यिनै हुन् तपाईंहरू बस्ने भिल्ला। यसो हेर्दा प्राचीन झुपडी लागे। यताउति हेरें, २४ वटा नेपाली शैलीका खरले छाएका झुपडी देखें। हरेक ती झुपडीभित्र पस्दा आधुनिक सेवासुविधा भएको पाएँ। ती भिल्ला विदेशी फाइभ स्टार होटलका भन्दा कम थिएनन्। जहाँ ४८ पर्यटकले रात बिताउन सक्ने रहेछन्। सबै भिल्ला डिलक्स सुविधामा पो रहेछन्। कोठाको आन्तरिक साजसज्जा उस्तै उत्कृष्ट। बुटिक होटलको सुविधा पाइनेरहेछ। भिल्लाको बाहिर सिमेन्ट प्लाष्टर गरेको भए पनि माटोले लिपेजस्तो देखियो। कम्पाउन्ड नै निकुञ्जसँग जोडिएको। आहा ! भिल्लाबाटै हात्ती, हरिण र गैंडालगायत अनेक जनावार हेर्न मिल्ने। अल्छी लागे छेवैमा राप्ती नदीमा डुंगामा सयर गर्न पाइने। यही मेसोमा गोलाघाट पुगेर सूर्यास्तको मनमोहक दृश्यावलोकन समेत गर्न पाइयो। यी सबै सुविधाको भरपूर उपभोग गरेपछि तेस्रो दिन राजधानी फर्कने क्रममा नारायणी नदीमा मोटर बोटको मज्जा पनि लियौं। अनि किन नघुम्नु मेघौली ? : जंगलको गतिलो स्वाद लिन नपाउँदै नदी भेट्यौं। हामी चढेका दुइटा जिप वारी रहे। डुंगाले हामीलाई पालैपालो राप्ती नदी तारिदिए। त्यतै रहेका दुईवटा जीपमा पुन: जंगल यात्राको मजा लिन थाल्यौं। बगर भएर सायद सुरुमा घाँसेमैदान भेट्यौं। जसले हामी कंक्रिटको सहरका बासिन्दालाई छुट्टै आनन्द दिलायो। त्यसपछि सुरु भएछ, चितवन राष्ट्रिय निकुञ्ज। मभन्दा एक वर्ष जेठो रहेछ, निकुञ्ज। प्रदेश नम्बर २, ३ र ४ का चितवन, मकवानपुर, पर्सा र नवलपरासी जिल्लामा फैलिएको यो निकुञ्ज २०३० सालमा स्थापना भएको नेपालकै पहिलो राष्ट्रिय निकुञ्ज हो। नेपाल सरकारको राष्ट्रिय निकुञ्ज तथा वन्यजन्तु संरक्षण विभागका अनुसार ९५२६३ वर्गकिलोमिटरमा फैलिएको यो निकुञ्जले सन् २००० मै ५४४ भन्दा बढी एकसिंगे गैंडालाई संरक्षण दिन सकेको रहेछ। जंगल सफारी गरिरहँदा आसपासमा देखिने दृश्यले त तानेकै थियो। एकातिर उमंग थियो त अर्कोतिर जंगली हात्ती, बाघ, चितुवा वा गैंडासँग जम्काभेट होला कि भन्ने डर। सँगै निकुञ्जका तथ्य र तथ्यांकले पनि उत्तिकै मोहित गरायो, सम्भवत: पेशाले वा भनौं सञ्चारकर्मी हुनुका नाताले। सन् २०१८ को बाघ गणनामा निकुञ्जभित्र ९३ वयस्क पाटेबाघ भएको पाइएको थियो। त्यसो त गैंडा र बाघसँगै चितुवा, रतुवा, चित्तल, काठे भालु, गौरीगाई, सोंस, जरायो, मृग, चौसिंगे, लगुना, लंगुर र बाँदर जस्ता ६० भन्दा धेरै किसिमका जंगली जनावार भएको जंगल (निकुञ्ज)मा रमाइरहेका थियौं हामी। एउटा खोचमा अचानक आँखा पुगे हामी सबैका। एउटा गैंडा खाल्डोमा थियो। न गर्मीले खाल्डोमा आहाल बसेको हो न हिलोमा फसेको ! जीप छाडेर त्यहाँ पुग्ने हिम्मत कसैको भएन। माया जसको थियो, डर उसैको ! त्यसैले गएनौं सायद। निकुञ्जका कर्मचारीले हेरचाह गर्नुपर्ने हो भन्ने भावमा दृश्य बदल्यौं। जनवार, चराचुरुंगी र कीरा फट्यांग्राको त कुरा गरिसाध्य छैनजस्तो लाग्यो निकुञ्जभित्र। अनुसन्धानकर्ताका लागि त निकुञ्ज सुनको खानी नै लाग्यो। जसले २०७९ असोज ४ गते स्वर्ण वर्ष मनाएको थियो। निकुञ्ज धेरै हिसाबले धनी रहेछ। घडियाल गोही, मगर गोही, अजिंगर निकुञ्जका सम्पत्ति रहेछन्। ५४६ भन्दा धेरै जातका चराचुरुंगी र कीरा फट्यांग्रा भएको तथ्यांक थाहा पाइयो। बाल्मीकि आश्रम र विक्रमबाबा जस्ता धार्मिक स्थल पनि यहीँ। सायद यी सबै कारणले होला, सन् १९८४ मा यस निकुञ्जलाई विश्व सम्पदा सूचीमा सूचीकृत गरिएको रहेछ। २०५३ सालमा निकुञ्ज वरपरको क्षेत्र (७५० वर्गकिमि) समेत समेटेर मध्यवर्ती क्षेत्र घोषणा गरिएको रहेछ। २२ वर्षअघि यही क्षेत्रमा पर्ने बीसहजारी ताललाई अन्तर्राष्ट्रिय महत्वको सिमसार क्षेत्रको रूपमा सूचीकृत गरिएको रहेछ। सबै सूचना पाएका हामी सञ्चारकर्मी यस्तो भव्य ठाउँमा जंगल सफारी गर्न पाउँदा दिव्य भएको महसुस गरिरहेका थियौं। त्यतिबेला टाइगर टप्स, यतिबेला न टाइगर न टप्स : चितवन मेघौलीमा रहेको टाइगर टप्स यतिबेला सुनसान छ। नेपालको पर्यटन क्षेत्रमा पायोनियर मानिएको विश्वविख्यात टाइगर टप्स यतिबेला जीर्ण छ। उसबेलाको कथा र यसबेलाको यसको व्यथा सुनेरदेखेर महामी छक्क पर्यौं। हुन पनि विभिन्न देशका मन्त्री, प्रधानमन्त्री, राजदूत, राष्ट्रपति अनि सेलिब्रेटीहरूको ओइरो लाग्ने टाइगर टप्स रिसोर्ट जंगल सफारीका लागि एक नम्बरमै गणना हुँदोरहेछ त्यसबेला। सर्वोच्च अदालतको २०६९ को आदेशले टाइगर टप्सले जंगली जनवारमा गम्भीर असर पारेको निष्कर्ष सुनाएको थियो भनेर सुन्यौं जीर्ण संरचनामा तस्बिर लिन पुगेका हामीले। हामी पुग्दा रिसोर्ट सुनसान छ। भत्किएका संरचनाहरूभित्र असरल्ल महंगा समान छन्। माकुराले जालो लगाएको छ। हेर्दै उराठलाग्दो छ। जान्नेबुझ्नेहरूले सुनाए, टाइगर टप्सको त्यसबेलाको चार्म नेपालकै चार्म थियो, जंगल सफारीको सन्दर्भमा अहिले सरकारले जे गर्यो टप्समाथि त्यसले अन्तर्राष्ट्रिय बजारमा नकारात्मक धारणा बढेको छ। लगानीकर्तालाई त घर न घाटको बनायो नै, सरकारको निर्णयले मुलुकलाई नै घाटा भयो। नेपालको वाइल्ड टुरिज्मले संसारभर नराम्रो छाप बसाल्यो। बोटबिरुवाबाट के सिक्ने ? किन सिक्ने ? : कतार भौतिक पूर्वाधार विकासका दृष्टिले सुविधा सम्पन्न देश हो। समृद्ध भएर पनि कतारवासीले बोटबिरुवाको संगत गर्न पाएका छैनन्। तर फिनल्याण्ड विश्वको एउटा यस्तो देश हो, जहाँका नागरिक बोटविरुवासँग प्रशस्त संगत गर्न पाएका छन्, गरेका छन्। एक अध्ययनले भन्छ, फिनल्याण्ड संसारको सबैभन्दा खुसी देश हो। हामी नेपाली, हाम्रो देश नेपाल। सानैदेखि मैले पढ्दै आएको एउटा वाक्यले बेलाबखत झस्काउँछ, हरियो वन, नेपालको धन। अहिले यो कथाजस्तै लाग्छ। चितवनको पूर्वी भाग सौराहा आन्तरिकमात्र होइन, बाह्य पर्यटकका लागि पनि एउटा गजबको जंगल सफारी गर्ने गन्तव्य हो। अत्यन्त भिडभाड हुन्छ, सौराहामा। तर चितवनको दक्षिणपश्चिमतर्फको मेघौलीमा जंगल सफारीको मजा कमैले लिएका होलान्। त्यसैले सायद मेघौलीको जंगललाई भर्जिन प्लेस फर जंगल सफारी भन्दारहेछन्। यो सबै व्याख्या, विश्लेषण किन ? पाठकको मनमा प्रश्न उब्जिन सक्छ। वनस्पतिविज्ञ तस्निम हमिदले रुखबिरुवाको महत्वलाई उजागर गर्दै बोलेको वाक्य जोड्न चाहेर यो सवाल उठाएको हुँ। उनले भनेका थिए, मानिसले सिंगो रुखबाट चरित्र, जराहरूबाट जीवनको मूल्य र मान्यता अनि पातहरूबाट परिवर्तन र त्यसको महत्व सिक्नुपर्छ। कूल भूभागको झन्डै आधा क्षेत्र वनले ढाकेको नेपालमा बस्ने हामी नेपालीले सिंगो रुखबाट यी कुरा कतिले के कति सिक्यौं ? प्रश्न पंक्तिकारका पाठकलाई। धन्य आयोजक, नत्र मलाई (हामीलाई) यो शिक्षा र दीक्षा कहाँ मिल्थ्यो र ! मुलुकको हस्पिटालिटी चेनमा अग्रणी सिद्धार्थ हस्पिटालिटीले चितवनको मेघौलीमा सिद्धार्थ वाइल्डलाइफ रिट्रिट सञ्चालनमा ल्याएरै यो अवसर मिलेको थियो। यसअघि साराङ वाइल्डलाइफ स्याङचुरी रिसोर्टका नाममा सञ्चालनमा रहेको रिसोर्टलाई सिद्धार्थले सिद्धार्थ वाइल्डलाइफ रिट्रिटका नाममा सञ्चालनमा ल्याएपछि अब मेघौलीको भर्जिन डेस्टिनेसन (जंगल सफारी) सबैलाई अझ सहज भएको छ।"
"रैथाने गीत, रैथाने बाली","मेरा दुई बहिनी बजार पढ्छन्। छोराछोरी बजार पढ्नु भनेको बाआमाको दायित्वको क्षेत्रफल थप चौडा हुनु हो। जब माध्यमिक तहको पढाइ सकिन्छ, तब सबै अट्ने घरमा छोराछोरी नै अट्दैनन्। पूरै गाउँ अटाउने घर, आफ्ना छोराछोरीका लागि साँघुरो हुँदै जान्छ। इन्टरनेटका कारण अचेल पृथ्वी आफ्नो हत्केलाभित्र छ। प्रविधिले संसार साँघुरो बनाइदिएको छ। म प्रायः साँझतिर बहिनीलाई फोन गर्छु। फोन गर्दागर्दै बहिनीले भनी, बुवाको फोन आयो। बुवासित कुरा गरेर हजुरलाई फोन गर्छु। बहिनीले फोन गरी। के भन्नुभयो बुवाले ? शुक्रबार घर आउँदा बजारबाट आलु किनेर ल्याउनु भन्नुभयो। हरेक शुक्रबार उनी बजार र घरको दूरी नाप्छिन्। बजार र घरको दूरी नाप्दानाप्दा उनी आफ्ना सपना पनि नाप्ने भएकी छन्। झङ्ग भएँ। मलाई थाहा भएदेखि घरमा आलु किन्नु परेको यो पहिलोपटक हो। इतिहासमा बुढाथोकी परिवारमा बजारको आलु भित्रिएको यो पहिलो घटना हो। यसभन्दा अगाडि घरमा आलु किन्नु परेको घटना मलाई याद छैन। बरु उहिले उहिले मेरा हजुरबा आलु बेच्नुहुन्थ्यो। बल्द गयो बाटैबाट गाई गयो गेर्याटी, पन्धारा लैजाँदो भया डोग्डीकी छोर्याटी ! कुनै बेला डोगडीमा यो देउडा बहुत सुनिन्थ्यो। गेर्याटी हाम्रो आलुसुगाडी (आलुबारी) हो। डोगडीकी छोर्याटी (केटी) र पन्धाराका छोर्याटा (केटा)बीच देउडा खेल हुँदा, केटा पक्षबाट भनिएको गीत हो यो। बाआमा भाइबहिनी मिलेर फाल्गुनको अन्तिमतिर आलु लगाए। आलु लगाएको तीन दिनपछि भख्खर लगाएको आलु खनेर बँदेलले बिजोग बनाइदियो। मेरा बाआमाका लागि यो बिजोग कम, हरिबिजोग बढी थियो। मीठो तरकारी खाने सपनामाथि बँदेलको डोजर चलेको थियो। सपनामाथि डोजर जल्नु बडा दुःखदायी कुरा हो। भोग्नेले जानोस्। ढुंगाको काप फोडेर पनि उम्रन्छ पिपलु भनेजस्तै बँदेलले त्यसरी खनजोत गर्दा पनि केही आलु उम्रिए। प्रांगारिक मल र रासायनिक मल दुवैको समिश्रणले बँदेलको थुतुनोबाट जोगिएका केही बोट हर्लक्क बढे। बँदेलले त्यो पनि देख्न सकेन। अर्को दिन फेरि बँदेल आएर आलु बारीलाई नदीको किनार जस्तो सुक्खा बनाइदियो। अब त त्यहाँ केवल आलुबारीको अस्थिपञ्जर मात्रै बाँकी छ। उसो त बँदेलले हाम्रो बारी मात्रै सखाप पारेको होइन। हामीसँगै जोडिएका अन्य थुप्रै परिवारका आलुबारी सक्किए। डोगडीका किसानहरू केही वर्ष यता बाँदर र बँदेलको कुकर्मबाट आजित छन्। डोगडी आलुखेतीका लागि उहिल्यैबाट ख्यातिप्राप्त ठाउँ हो। उहिले उहिले डोगडीको आलु किन्न छिमेकी जिल्ला अछाम र बझाङबाट समेत मान्छे आउँथे। त्यो बेला प्रत्येक परिवारका भैंसा (भैंसी) हुन्थे। खरक (खर्क) हुन्थे। जम्मै प्रांगारिक मल प्रयोग हुन्थ्यो। रासायनिक मलले गाउँको बाटो देखेको थिएन। गाउँ जाने गाडी चढेर कीटनाशक औषधि डोगडी आइपुगेका थिएनन्। विषादीलाई डोगडीको नक्सा थाहा थिएन। गाउँमा आलु भण्डारण गर्ने आफ्नै परम्परागत तरिका छ। जमिनमुनि खाल्डो खन्छन्। खाल्डोको मुख ढुंगाले छोपेर माटोले पुर्छन्। त्यसपछि न खाल्डोभित्र पानी छिर्ने डर, न त असिनाले आलु बिगार्ने डर। न हिउँले आलु कुहिएला भन्ने डर। डरबाट मुक्ति हुनु भनेको आशाको किरण पलाउनु हो। त्यसरी भण्डारण गरेको आलु एकदमै सफाचट र पौष्टिक तत्वले भरिपूर्ण हुन्छ। यसो गर्दा रैथाने आलुको अर्गानिक स्वाद हराउँदैन। अनि जतिखेर आलुको जरूरत पर्छ, त्यतिखेर आलु निकालिन्छ। एउटा खाल्डोमा दुईतीन बोरा आलु अटाउँछन्। आलु भण्डारण गर्ने खाल्डोलाई खाड्डल भनिन्छ। डोगडीले कुनै बेला आलु निर्यात गर्थ्यो। आलु किन्नेहरू किसानको घरमा होइन, सिधै आलु खाड्डलमै पुग्थे। त्यो बेला धार्नीमा आलु बेचिन्थ्यो। अलिपछि तुलो आयो। तुलोलाई पछि डिजिटल काटोले खाइदियो। डोगडीका किसान डोकोमा आलु बोकेर औल बेच्न झर्थे। गाउँका लागि त्यतिखेरको औल भन्नु नौबिस, बाह्रबिस थियो। आलु बेचेर धान, मकै ल्याएर फर्कन्थे। अम्बा पाक्ने सिजनमा डोगडीलाई अम्बाको स्वाद चखाउने पनि आलु नै थिए। अम्बा धनीहरू डोकोमा अम्बा बोकेर माथि डोगडी उक्लन्थे। फर्किंदा आलु बोकेर औल झर्थे। अचेल डोगडीका किसान न आलु बोकेर औल झर्छन्। न औल्यालहरू अम्बा, चिचिण्डा, चुक बोकेर डोगडी उक्लन्छन्। आलु सक्केपछि डोगडी र औलको सम्बन्धमा खिया लाग्यो। बिस्तारै डोगडीका लेकका खरकमा भैंसा (भैंसी) घटे। घरका गोठमा गौ (गाई) घटे। मेरा जिजा बाजे हुँदा मेरै घरमा तीन ओटासम्म लैना भैंसी थिए। बाजे बज्यै परमधाम गएपछि घरबाट भैंसी लोप भए। उहाँहरू ज्युँदा रहुञ्जेल हाम्रो मुखले किनेको दूधको स्वाद चाखेन। रैथाने भैंसीको दूध खाइन्थ्यो। अचेल हामी दूध किनेर खान्छौं। भैंसा घटेपछि खरक घटे। धरतीमा वसन्त ऋतुको आगमनपछि कुनै अग्लो डाँडाबाट फर्केर तल ऐरेना हेर्दा अनगिन्ती खरक देखिन्थे। कुनै हरियो पाटनमा बसेका पर्यटकका टेन्ट जस्ता अद्भूत देखिन्थे, ऐरेनाका खरक। भैंसाती (भैंसीको गोठालो) जाँदा अग्लो ढुंगामा म त खरक गनीबस्थे। गनेर सक्दासम्म भैंसीहरू बिरलो गरिसक्थे। भनेपछि तपार्इं अनुमान गर्नुहोस्, कति खरक हुन्थे होलान् ? बर्खायाममा खरक बनाएर आलुसुगाडी मैल्याउँथे (आलुबारीमा परम्परागत प्रांगारिक मल बनाउने काम)। पोर्सो (प्रांगारिक मल) बनाउँथे। हिउँदमा आलुबारी जोत्दा त्यही पोर्सो प्रयोग गर्थे। एकै परिवारको दुईतीन ओटा आलुबारी हुन्थे। एउटा आलुबारी मैल्याइसकेपछि अर्को आलुबारीमा खरक सार्थे। समयले एक खेप कोल्टे फेर्यो। यो लेख लेख्दासम्म ऐरेनामा एउटा खरक छैन। ऐरेनाबाट खरक हराए। खरकसँगै विस्तारै ऐरेनाका रैथाने आलु हराउँदै छन्। रैथाने आलु लोप भएपछि आलुको अर्गानिक स्वाद पनि डोगडीले बिर्सदै बिर्संदै जानेछ। अचेल डोगडीले तराईबाट गाडी चढेर पहाड उक्लेको आलु किनेर खान्छ। आलुसँगै तराईका अनेक तरकारीका प्रजातिहरूले डोगडीमा बजार पाएका छन्। दोकानदारका दिन फिरेका छन्।  डोगडीको रातो मास्र्या खायो हरिनाले आजभोलि मुखै न बोल्दी बैंस भरिनाले ! अहिलेका संस्कृति, पर्यटन तथा नागरिक उड्डयनमन्त्री माननीय बद्रीप्रसाद पाण्डेले २०७० सालको संविधानसभाको चुनावमा डोगडीको आमसभालाई सम्बोधन गर्दा यो गीतबाट सुरु गर्नुभएको थियो। यो पंक्तिकार त्यो बेला ९ कक्षामा पढ्थ्यो। गीतमा भने झैं रातो मास्र्याका लागि डोगडी चर्चित थियो। रातो मास्र्यालाई स्थानीय भाषामा माल मास्र्या भन्छन्। कोदो र मास्र्या मिसाएको रैथाने रोटीको स्वाद जिब्रोमै झुन्डिन्छ। विगत तीन चार वर्षदेखि डोगडीमा मास्र्या फलेको मैले देखेको छैन। मास्र्या उम्रन्छ। गोडमेल गरेर हर्लक्क हुर्किन्छ पनि। तर फल लाग्ने बेला किरा लाग्छ। किराले मास्र्याका बोट सखाप पार्छ। नेताले देश खोक्रो पारे जस्तो। किराले मास्र्याका बोट मात्रै हैन, किसानको मेहनत पनि सक्काउँछ। मास्र्या लाइबेर क्या हार्नु ? उम्रेपछि किरो खाइदिन्छ। एक बोट राख्दैन। बुनु दुख्खै। गोड्नु दुख्खै। दुख्ख हरीकन बोयो, दुख्ख हरी गोड्यो। किराकी ज्युनार। यसपाली मास्र्या कुन ठाउँको बारीमा छर्नुभो आमा ? भनेर आमालाई सोध्दा, आमाको सपाट जवाफ थियो यो। डोगडीबाट बिस्तारै रातो मास्र्या हरायो। गाउँले रातो मास्र्या देख्न छोड्यो। रैथाने मास्र्या लोप भएपछि, अब कोदोको रोटीको स्वाद फेरिन्छ होला।  गाउँमा कतै रुद्री, विवाह, कपाल मुण्डन, जग्गे, पूजापाठ आदि भयो भने हजुरबालाई निम्तो आइराख्थ्यो। मेरा हजुरबा भन्नुहुन्थ्यो, बोलाएको ठाउँमा सकेसम्म जानुपर्छ। त्यसमा पनि रुद्री पूजाको निम्तो छोड्नु हुँदैन। त्यो धर्म कमाउन जाने ठाउँ हो। नाई भन्नु हुँदैन। ईश्वर रिसाउँछन्। मालिकको पछिपछि कुकुर हिँडेजस्तो म हजुरबाको पछिपछि हिँड्थें। रूद्री पूजाको प्रसादमा खिर छुट्दैन थियो। रुद्री र जग्गेमा कागुनो र झुमरोको खिर अनिवार्य हुन्थ्यो। कागुनो र झुमरोको खिर यति मीठो हुन्थ्यो कि त्यही लोभले म रूद्रीको निम्तो आएको दिन हजुरबासँगै सुत्थें। गाउँमा अझै पनि रुद्री भइरहन्छ। जग्गे, पूजापाठ भइरहन्छ। मलाई लाग्दैन कि ती रुद्री, जग्गे, पूजापाठमा अचेल कागुनो र झुमरोको खिर पाक्छ होला। पंक्तिकारले रूद्री, जग्गे, पूजापाठको प्रसाद नचाखेको दशक नाघ्यो। रुद्रीको निम्तो खाएर कागुनो र झुमरोको खिर खान छुटाउनु भनेको पोखरा घुमेर फेवाताल छुटाउनु जस्तै हो। डोगडीबाट चिनु, कागुनो र झुमरो जस्ता रैथाने बाली बिस्तारै लोप भए। डाँडोमाथिको घाम भए। कागुनो र झुमरोलाई भोकमरीको अन्न भन्छन्, गाउँतिर। किनकि यी दुई बालीको खेती, कम उर्वर जमिनमा पनि सजिलै गर्न सकिन्छ।  डाँडाखर्क मुला चोतो बोइ जाला बोइ जाला जन झर्का मैना चडी सोच्याको होइ जाला ! गाउँमा देउडा खेल हुँदा यही गीतबाट सुरु हुन्छ। उहिले डाँडाखर्क भन्ने ठाउँमा चोतो (गान्टे मूला) असाध्यै हुन्थ्यो। कम मेहनतमा पनि चोतो गज्जब फल्थ्यो। त्यही प्रसंगबाट बनेको गीत हो यो। त्यो बेला डाँडाखर्कमा भैंसाको खरक हुन्थ्यो। हात्तीका खुट्टा जत्रा मोटा हुन्थे, मूला। फर्सी जत्रा चोता हुन्थे। चोतोबाट फरक फरक किसिमका तरकारी बनाउन सकिन्छ। चोतो टुक्रा टुक्रा काटेर, घाममा सुकाएर राखिन्थ्यो। हिउँदमा खाइन्थ्यो। यसरी चोतोबाट बनेको यो तरकारीलाई चोतीपोडा भन्थे। चोतीपोडा वस्तुभाउको औषधि पनि हो। वसन्त ऋतुमा भख्खर पलाएका राता पालुवा वस्तुभाउले खाएपछि ती बिरामी पर्छन्। यस्तो अवस्थामा तीनलाई चोतीपोडा पकाएर दिन्थे। चोतो मसिनो धुलो बनाएर घाममा सुकाइन्थ्यो। अनि हिउँदमा खाइन्थ्यो। यसलाई असुरो भनिन्छ। बहुत मीठो तरकारी। चोतीपाला (चोताका पात) सुकाएर गुन्द्रुक बनाएर खाइन्थ्यो। चोतोबाट अचार बनाएर बट्टामा प्याक गरेपछि खाए पनि भो। तत्काल खाए पनि भो। चोतो र आलु मिसाए भो। चोतीपाला र आलु मिसाए भो। सम्भवः यति धेरै फरक फरक तरिकाले खान सकिने एकमात्रै तरकारी चोतो हो। चोतोबाट त उखान पनि बनेका छन्। बुढापाकाका कुरालाई गम्भीर रूपमा लिइएन भने उहाँहरू भन्नुहुन्छ, चोतो खाया जसा कुणा नहर। चोतो खाएर पाद्यो भने कुहिएको सिनो जस्तो गन्हाउँछ। गाउँका एक जना काका आफ्नी श्रीमतीलाई जिस्काउँदै भन्थे, यसले चोतो खाएर पादेपछि, यसको पादबाट बिजुली निकाल्ने हो भने पूरै गाउँलाई पुग्थ्यो। कहिल्यै लोडसेडिङ हुँदैन थियो। यहीँनेर तपाई चोतो खाएर पाको दुर्गन्ध सम्झेर मुख बिगार्न सक्नुहुनेछ। बिस्तारै डाँडाखर्कबाट खरक हराए। डोगडीबाट रैथाने चोतो हरायो। डोग्डेली किसानले चोताको अर्गानिक स्वाद बिर्से। चोतो खाएको पादको अर्गानिक दुर्गन्ध बिर्से। अचेल किसानका बारीमा रैथाने चोतो फल्दैन। विकासे मूला फल्छ। डाँडाखर्क र चोतोबिना माथिको रैथाने गीत कसरी बाँच्ला ?  थाली कोट करबिर्या मूल कोट कल्लान्या पल्लाघर क्याको तिउन छ गतको खल्लान्या ! गाउँमा ऐंचोपैंचो चल्छ। वल्लो घर पल्लो घरमा जे पाक्छ, त्यो बाँडेर खाने चलन छ। यही क्रममा वल्लो घरबेटीले पल्लो घरबेटीलाई आज केको तिउन छ भनेर सोधेको प्रसंग हो यो गीतको। गतको (गहत)को झोल एकदमै पातलो हुन्छ। पातलो भइकन पनि यो बहुत पौष्टिक चिज हो। उबेला डोगडीमा भारी गत फल्थ्यो। पछि गत हेलामा पर्यो। कसैले गतको झोललाई खल्लान्या पानी भन्न थाले। कसैले गतको झोललाई टुर्रान्या पानी भन्न थाले। कोही कोही त घरमा टन्न पाहुना थुपिँ्रदा दाल चाहिँ गतकै बनाउनुपर्छ ताकि पातलो झोलले धेरैलाई पुगोस् पनि भन्थे। जतिबेला गतको महत्व थाहा थिएन। अन्य गेडागुडीबाट गत घरेलु हिंसामा पर्यो। दुव्र्यवहारमा पर्यो। थिचोमिचोमा पर्यो। जब गत र यसको पौष्टिक महत्वको बारेमा धेरैले जान्न, बुझ्न थाले, तब एकाएक गत हरायो। बारीमा गत उम्रिन छाड्यो। फल्न छाड्यो। अचेल डोगडीमा गहतको झोल पाइँदैन। डोगडीले आयातीत महँगो बजारिया दाल खान्छ।  उहिले गाउँमा एउटा कथा सुन्न पाइन्थ्यो। एउटाको घरमा बुढाबुढीको झगडा भएछ। बुढीले हान्ने हतियार केही पाएनछ। त्यसपछि कुटिरोमा बाँधेका मासका दानाले हानेछ। यसरी हानेका मासका केही दाना लोग्नेको अण्डकोषमा लागेछन्। मासका दानाले लोग्नेको अण्डकोष फुटेछ। लोग्ने चिलिम चैट। यो कथन हो। सत्य होला नहोला फरक कुरा हो तर यो कथाबाट तपाईं अनुमान लगाउन सक्नुहुन्छ कि मासको दाना कति बलियो होला ? बलियो हुनु भनेको त पौष्टिक हुनु पनि त हो। रैथाने मास कति पौष्टिक हुँदो हो। शरीरमा चोट लाग्दा उहिले उहिले मेरी आमा, मास र गुराँस पकाएर चोट लागेको ठाउँमा सेकिदिनुहुन्थ्यो। चोटपटक लाग्दा यो चिज केवल दाल होइन, औषधी हो। अचेल मेरो घरमा मास, गुराँस छैन। समयसँगै गाउँबाट मुसुरो, मास र गुराँस इतिहास बन्यो। मासको कथा मात्रै सुन्न पाइँदैन, अब मास आफैमा कथाको पात्र भइसक्यो। गाउँका दोकानमा मुसुरो, मास र गुराँस पाइन्छ तर त्यो अन्त कतैबाट आयातीत हो। गाउँको रैथाने मुसुरो, मास र गुराँसको उहिल्यै मृत्युदर्ता भइसकेछ।  टाइचनको भात पकाउनु सैटाको दाल हुनु साइको मेरो मरन हुनु लैझान्या काल हुनु ! टाइचन रैथाने धानको जात। सैटा (सिमी) रैथाने गेडागुडी। टाइचनको भातसँग सैटाको दाल भएपछि अरू के चाहियो ? सस्तो, आफै पेटभित्र पस्तो भने जस्तै हो। त्यसो भएपछि साइको र मेरो मरन पनि एकैदिन हुनु भन्ने अर्थ र सन्दर्भमा भनिएको वियोगान्त देउडा गीत हो। उहिले उहिले डोगडीमा सैटा खुब फल्थे। जन्त, बर्यात, भोजभतेर सबैतिर सैटाको दाल पाक्थ्यो। एक हिसाबले सैटाको एकलौटी शासन थियो उबेला। परम्परागत कृषि प्रणालीअन्तर्गत मास्र्या लगाएकै बारीमा सैटा लगाइन्थ्यो। मास्र्या र सैटा जोडी हुन्। मास्र्या लगाउन छोडेपछि सैटा लगाउन पनि छोडे। मास्र्या आफू एक्लै गएन। उसले सैटालाई पनि तानेर लग्यो। रैथाने सैटाको स्वाद केवल जिब्रो पड्काइमा सीमित रह्यो। भाग्यको कुरो भन्नुपर्छ, डोगडीबाट भट्ट (भटमास) लोप भएको छैन। अझै पनि यहाँका खेतका आलीमा रैथाने भट्ट लहलह फलेका भेटिन्छन्। मास्र्या र सैटा जस्तै धान र भटमास पनि मिल्ने जोडी हुन्। खेतमा सधैं सँगै हुर्किन्छन्। सँगै फल्छन्।  शिवरात्रीको एक हप्तापछि बहिनीलाई फोन गरेर सोधेको थिएँ, भुजा (फर्सी) लगाइस् ? नाइँ। अच्याल किराले खान्छ। पछि बाँदर खान्छ। हुन्या केही नाई। बहिनीले एक सासले भनी। गाउँमा एउटा भनाइ छ। शिवरात्रिका दिन फर्सी लगायो (रोप्यो) भने शिव हो शिव भन्नुपर्ने खालका फर्सी फल्छन्। म सानो हुँदादेखि शिवरात्रिकै दिन फर्सी लगाउँथे। कुनै साल मज्जाले फल्थे। कुनै साल फल्दैन थिए। उहिले डोगडीमा ढुंगा माटोले बनेका र पडा (स्लेट)ले छाएका घर हुन्थे। ती घरको धुरीमा लहरै भुजाहरू (फर्सी) राखेका हुन्थे। दसैंतिर घरको धुरीमा राख्ने अनि हिउँदभरि खाने गरिन्थ्यो। बिस्तारै डोगडी बजार भयो। उसले ढुंगाका घर बिस्र्याे। पडा बिस्र्याे। डोगडीका घरहरू अचेल हरिया जस्तापाताले हरियालीमय छन्। जस्तापाताले छाएका घरमा फर्सी राख्ने धुरी हुन छोड्यो। फर्सी फल्न छोड्यो। रैथाने फर्सीका जात लोप हुँदै गए।  माघ मास धर्मी महिना कोद्या खाना हौ कि मैना चडी घरै छाडी परदेश झाना हौ कि ! भख्खर बिहे गरेको लोग्ने परदेश जान्छ कि भन्ने पिरले बाँचेकी दुलहीलाई लोग्नेले भनेको गीत हो। हाम्रोतिर माघ महिनालाई धर्मकर्मको महिनाका रूपमा लिइन्छ। यो महिनामा धामीझाँक्रीले मासु र कोदोको रोटी खाँदैनन्। सहर बजारका महंगा होटेल रेस्टुरेन्टदेखि गाउँका साधारण होमस्टेमा समेत कोदोको माग तीव्र रूपले बढ्यो। कोदोको ढिँडो, कोदोको सेलरोटी, कोदोको रक्सी, कोदोको बिस्कुट, कोदोको पाउरोटी, कोदोको रोटी, आदिको माग र महत्व बढ्न थाल्यो। यसरी दोकान मालिकहरू कोदो किन्न गाउँका घर चहार्न थाले। त्यसपछि अचेल डोगडीमा रैथाने कोदो खेती फस्टाउन थालेको छ। गाउँमा बिजुली आयो। बिजुलीले मिललाई निम्तो दियो। मिल आइपुग्यो। पहिले मिल जान दुई तीन दिन पैदल हिँड्नु पथ्र्याे। यस कारण बिचमा लगभग रैथाने तोरी खेती हराइसकेको थियो। आफ्नै घर आँगनमा मिल आइपुगेपछि तोरीखेतीमा डोगडीका किसानहरू आकर्षित भएका छन्। रैथाने तोरीखेतीको खोलो बाह्र वर्षपछि फक्र्याे।परम्परागत रैथाने धानका जात (टाइचन, टाक्मारो) जीवित छन्। डोगडीमा रैथाने धान खेती र रैथाने गहुँ खेती हराइसकेको छैन। आधुनिकीकरणले जिउलो (खेत) छोइसक्दा पनि पनि रैथाने धान र गहुँ सास फेरिरहेका छन्। बाँचिरहेका छन्।  उसो त डोगडीबाट बिस्तारै रैथाने गाई, रैथाने बाख्रा पनि हराउन थालेका छन्। आधुनिक विकासे बाख्राहरूले गाउँ प्रवेश पाएका छन्। डोगडीका लेकका खर्कमा भैंसा छैनन्। घरका गोठमा गौ छैनन्। केही मान्छे भारतका विभिन्न सहरमा ज्याला मजदुरी गरिरहेका छन्। केही बिदेसिन बाध्य छन्। गाउँभन्दा विदेश प्यारो ठानिरहेका छन्। गाउँको कुटो, कोदालोभन्दा विदेशी राइफल, विदेशी बन्दुक प्यारो ठानिरहेका छन्। यही परिवेशसँग मिल्दोजुल्दो, सुदुरपश्चिमकी रैथाने गायिका पवित्रा भण्डारीको एउटा रैथाने ठाडीभाका छ : झुपा रेल पन गौठ गौ नाई पाँड मौ नाई, रेल पन या मुकी अफ्ठ्यारो झुपा रेल पन आजभोल मु भन्दा साइको, रेल पन राइफल भयो प्यारो ! एक दिन ती नौजवानहरूलाई देश फर्काउन पाए, परम्परागत रैथाने कृषि प्रणाली र आधुनिक कृषि प्रणालीलाई एउटै हलोले जोत्न पाए, डोगडीका दिन फिर्थे। त्यहाँका रैथाने बाली फेरि जुर्मुराउँथे। किसानको आँखामा सपना फल्थ्यो। अनुहारमा चमक फुल्थ्यो। ओठमा मुस्कान देखिन्थ्यो। माटोको सुगन्ध फर्कन्थ्यो। डोगडीको माटो बोल्थ्यो। डोगडीको माटो बाँच्थ्यो। माटो बाँच्यो भने किसान बाँच्छ। किसान बाँच्यो भने देश बाँच्छ। हाम्रै पालामा सम्भव छ, रैथाने गीत, रैथाने बाली र रैथाने स्वाद जोगाइराखौं। उठौं। जागौं। बुझौं र बुझाऔं। आधुनिकताको ओढ्ने जति ओढे पनि, आयातीत स्वाद जति चाखे पनि मन्दिरको विकल्प, शौचालय हुन सक्दैन बरू सुधारिएको मन्दिर हुन सक्छ।  अचेल मेरो घरमा मास, गुराँस छैन। समयसँगै गाउँबाट मुसुरो, मास र गुराँस इतिहास बन्यो। मासको कथा मात्रै सुन्न पाइँदैन, अब मास आफैमा कथाको पात्र भइसक्यो। गाउँका दोकानमा मुसुरो, मास र गुराँस पाइन्छ तर त्यो अन्त कतैबाट आयातीत हो। गाउँको रैथाने मुसुरो, मास र गुराँसको उहिल्यै मृत्युदर्ता भइसकेछ।  उसो त डोगडीबाट बिस्तारै रैथाने गाई, रैथाने बाख्रा पनि हराउन थालेका छन्। आधुनिक विकासे बाख्राहरूले गाउँ प्रवेश पाएका छन्। डोगडीका लेकका खर्कमा भैंसा छैनन्। घरका गोठमा गौ छैनन्। केही मान्छे भारतका विभिन्न सहरमा ज्याला मजदुरी गरिरहेका छन्। केही बिदेसिन बाध्य छन्। गाउँभन्दा विदेश प्यारो ठानिरहेका छन्।  एक दिन ती नौजवानहरूलाई देश फर्काउन पाए, परम्परागत रैथाने कृषि प्रणाली र आधुनिक कृषि प्रणालीलाई एउटै हलोले जोत्न पाए, डोगडीका दिन फिर्थे। त्यहाँका रैथाने बाली फेरि जुर्मुराउँथे। किसानको आँखामा सपना फल्थ्यो। अनुहारमा चमक फुल्थ्यो। ओठमा मुस्कान देखिन्थ्यो। माटोको सुगन्ध फर्कन्थ्यो।"
परराष्ट्रमा केही पाइला,"परराष्ट्रसचिव अनि कूटनीतिज्ञ। उनै डा मदनकुमार भट्टराई, जसले अवकासपछि पुस्तक लेखेका लेख्दैछन्। पछिल्लो पुस्तकमा परराष्ट्र मामिलाको एक महत्वपूर्ण इतिहास उजागर गरेका छन्। विशेषत पहिलो परराष्ट्र सचिव प्रा नरेन्द्रमणि आचार्य दीक्षित (आदी)को विषयलाई उनले प्राथमिकता दिएका छन्। सन् १९५१ पछिको राजनीतिक एवं व्यवस्थापकीय परिवर्तनपछि निजामती शासन प्रणालीमा आएको सांगठनिक फेरबदलसँगै बनेका अन्तरिम सरकारले पहिलो परराष्ट्र सचिवका रूपमा नरेन्द्रमणि चुनिएका थिए। नेपालको कूटनीतिलाई केन्द्रमा राखी लेखिएको भट्टराईको चौथो कृति हो नेपालको परराष्ट्र सम्बन्ध संक्रमणकाल र प्रा नरेन्द्रमणि दीक्षित। राणाकालीन व्यवस्था र प्रजातन्त्रोत्तर वातावरणलाई जोड्ने क डीका रूपमा रहेका उनको शैक्षिक प्रशासन, राजनीतिक सुधारलगायत मुन्सीखाना र परराष्ट्र मन्त्रालयसँग लामो संलग्नता रहेको पुस्तकमा छ। एकपटक नै सही, दीक्षितसँग लेखक भट्टराईले छोटो र अधुरो कुराकानी गर्ने अवसर पाएका रहेछन्। यसैको उपयोग गरेर उनले यो पुस्तक लेखेको देखिन्छ। परराष्ट्र सचिव पदबाट भएको अनपेक्षित बहिर्गमनलाई सायद पछिसम्म पनि आत्मसात् गर्न दीक्षितको मनसा, वचसा, कर्मणा सहमत नदेखिएको चर्चा पुस्तकमा उनको छ। पहिलो परराष्ट्र सचिव सरदार दीक्षितको जीवन, उत्तरदायित्व, उनको कार्यसम्पादन तथा योगदानलाई प्रकाश पार्ने प्रयास गरिएको छ। यद्यपि यो प्रस्तुति दीक्षितको पूर्ण जीवनी नभई तत्कालीन समयको परिवेश र साँघुरो नै किन नहोस्, तत्कालीन परिस्थितिको संक्रमणको चपेटामा परेको वैदेशिक सम्बन्ध र कूटनीतिलाई नै प्रधानता दिने प्रयास गरिएको छ। देशको समसामयिक विषयमा र विशेषत: विदेश नीति एवं अन्तर्राष्ट्रिय मामिलामा अभिरुचि राख्ने व्यक्तिका हकमा यो विवरण चाखलाग्दो हुनसक्छ। अन्य विषय सरह कूटनीतिक इतिहासको समष्टिगत मूल्यांकनले राष्ट्रलाई विगतको अनुभवका आधारमा अघि बढाउन प्रेरणा दिने हिसाबले यो पुस्तक आएको छ। यो पुस्तक अध्ययन गर्दा परराष्ट्र मामिलाको अध्ययन र जानकारी लिन खोज्नेका लागि महत्वपूर्ण दस्तावेज मान्नुपर्छ। पुस्तक लेखनमा उनको बठ्याइँ र चतुर्याइँ सहजै बुझ्न सकिन्छ। पुस्तकमा भट्टराईले मुख्य पात्रको रूपमा नरेन्द्रमणि आदीलाई बनाएका छन्। तर नरेन्द्रमणिको भन्दा पनि अझ सयौं पात्र जोडेर नाम नै उल्लेख गरेर कथा प्रस्तुत गरेका छन्। यसो गर्नुले लेखकको बठ्याइँ र चतुर्याइँ पुष्टि हुन्छ। लेखकले यसरी पुस्तक लेख्दा ऐतिहासिक दस्तावेजको विश्लेषण पनि गरेका छन्। यो पुस्तकमा सकारात्मक र नकारात्मक दुवै पक्ष छन्। अर्थात्, सिक्काका दुवै पाटा अध्येता पाठकले पुस्तक पढ्दा र दुवै पक्ष बुझ्न नपाउँदा कता कता अपुग र एकपक्षीय मात्रै जानकारी प्राप्त हुने पुस्तक अध्ययनबाट म एउटा पाठकलाई लाग्छ। पुस्तकमा लेखकले पनि आफू क्रमबद्ध रूपमा परराष्ट्र सचिवहरूको विषय पुस्तक लेख्दै आएको दाबी यो पुस्तकमा गरेका छन्। तर, जे होस्, पुस्तक हराउन लागेको, लोप हुन लागेको त्यस्तो गतिविधि कोट्याएर परराष्ट्र ममिलाको विगत जान्न खोज्नेका लागि महत्वपूर्ण पठनीय सामग्री प्राप्त भएको छ। पुस्तक लेखक डा भट्टराई अवश्य पनि धन्यवादका पात्र मान्नुपर्छ। जतिकुरा समेटेर आयो, लेखक मेहनतलाई प्रशंसा गर्नुपर्छ। पुस्तकमा कतिपय सूचना सुनेका, अड्कल गरिएका वा किंवदन्तीको प्रवृत्तिका हुनाले तिनको प्रामाणिकता स्थापित गर्न कठिन हुन्छ। यस्ता विषय पनि समेटिएका छन्। पहिलो पुस्ताका सात परराष्ट्र सचिवबारे गरिने अध्ययनका क्रममा चार वरिष्ठ कूटनीतिज्ञ तथा परराष्ट्र सचिव प्रा रामप्रसाद मानन्धर, मेजर जनरल शोभाजंग थापा, मेजर जनरल पद्मबहादुर खत्री र झरेन्द्रनारायण सिंहको विषयमा यो भन्दा अघिका पुस्तकमा लेखेका छन्। यो पुस्तकमा नरेन्द्रमणि आदीलाई विषयवस्तु बनाइएको छ। कूटनीतिज्ञ तथा परराष्ट्र सचिव नरप्रतापशमशेर थापा तथा प्रा सरदार यदुनाथ खनालबारे विस्तृत चर्चा गरिने पनि उनले घोषणा गरेका छन्। दुई वरिष्ठ प्रशासक र कूटनीतिज्ञमध्ये नरप्रतापशमशेर थापा र सरदार यदुनाथ खनाललाई पनि छुट्टै प्रस्तुतिको विषय बनाउने योजना पनि पुस्तकमा राखेका छन्। उनले पुस्तकमा वरुण शमशेर, भारतदत्त कोइराला, मनरञ्जन जोशी, उद्धवदेव भट्ट, जगदीश शमशेर, नरेन्द्रविक्रम शाह, यादवकान्त सिलवाल, कुमारप्रसाद ज्ञवाली, केदारभक्त श्रेष्ठ, नारायणशमशेर थापा, बिन्देश्वरी शाह र दुर्गाप्रकाश पाण्डेय नाम उल्लेख गरेका छन्। साथै डा भेषबहादुर थापा, लोकबहादुर श्रेष्ठ, शान्तराम भण्डारी, दामोदरप्रसाद गौतम, अरुणचन्द्र प्रधान, शिवप्रसाद शर्मा, चूडाबहादुर हमाल लगायतको नाम उल्लेख गरेका छन्। श्यामप्रसाद अधिकारी, खेमराज नेपाल, घनानाथ ओझा, अरविन्दनाथ रिमाल, डा द्वारिकानाथ ढुंगेल, वसन्तप्रसाद लोहनी, डमरुबल्लभ भट्टराई, प्रधानन्यायाधीशद्वय मीनबहादुर रायमाझी तथा गोपाल पराजुली र न्यायाधीश बलराम केसीदेखि धेरैको नाम पुस्तकमा छ। पूर्व राष्ट्रपति विद्यादेवी भण्डारीको नाम पनि उनले सन्दर्भवश समेटेका छन्। पुस्तक तयार गर्ने सिलसिलामा दीक्षितको कार्यकालका पहिला तीन भारतीय राजदूतमध्ये दुईसित अन्तक्र्रिया गर्ने अवसर पाएको तथा तेस्रो भालचन्द्रकृष्ण गोखलेसँग भेट नभएको प्रसंग पनि छ। उनीसँग नभेटेपछि सूचना र सामग्रीको अपर्याप्ततालाई गोखलेका छोरा राजदूत तथा सचिव अशोक भालचन्द्र गोखले तथा नाति विदेश सचिव तथा राजदूत विजयकेशव गोखलेले राम्रोसँग परिपूर्ति गरिएको कुरा उल्लेख गरेर भारतीय पाठकलाई पनि आकर्षित गर्न खोजेका छन्।"
सम्बन्ध,"सँगै भेटेको हो त ? श्रीमतीले सोधिन् । हो, एउटै होटलमा सँगै देखेको हो । त्यही भिडबाट आवाज आयो । भिडबाट आवाजहरू चर्किन थाले । मैले पनि हिजो कपडा पसलमा देखेको थिएँ । हो, हो । आज त झन् क्याम्पसमा देखेको मैले । ओहो ! मैले पनि धेरै ठाउँ देखेको । उपस्थित सबैले मुखामुख गर्न थाले । श्रीमतीको आर्तनाद पोखियो, हे भगवान् ! यो बुढेसकालमा दशा लागेर होला हेर त ! के मति बिगारेको, छोराछोरी आफू जत्रै छन् । श्रीमान् भने निसंकोच केटीकै छेउमा उभिरहेको देखेर श्रीमतीले हकारिन्, घरमा स्वास्नी हुँदाहुँदै तिमीलाई अलिकत्ति पनि सरम लागेन ? श्रीमतीको हात समाउँदै उनले भने, हाम्रो सम्बन्ध तिमीले सोचेजस्तो हैन नि ! मैले तिमीलाई भन्दा पहिला यिनकी आमासँग विवाह गरेको थिएँ, त्यसैले आज छोरीलाई क्याम्पसमा भर्ना गरेर फर्कँदै छु ।"
"परराष्ट्रमन्त्री देउवा र कतारका विशेष दूतको भेट, विपीन जोशीको रिहाइको पुनः आग्रह",काठमाडौं : परराष्ट्रमन्त्री डा आरजु राणा देउवाले कतारको विदेश मन्त्रालयका जलवायु परिवर्तन तथा दिगोपनसम्बन्धी विशेष दूतसँग विपीन जोशीको अवस्था र स्वदेश फिर्तीका लागि थप पहलका लागि आग्रह गरेकी छन्। सगरमाथा संवादमा सहभागिताका लागि काठमाडौं आएका कतारको विदेश मन्त्रालयका विशेष दूत बदर उमर इस्माइल अल दफासँग शुक्रबार भएको भेटका क्रममा मन्त्री डा राणाले सो आग्रह गरेकी हुन्। परराष्ट्रमन्त्री डा राणासँग भएको शिष्टाचार भेटका क्रममा हमासको अपरहणमा परेका नेपाली युवक विपीन जोशीको अवस्थाका बारेमा कुराकानी भएको थियो । मन्त्री डा राणाले विपीन जोशीको रिहाइ र नेपाल फिर्तीका लागि कतारले गर्दै आएको प्रयासका लागि धन्यवाद ज्ञापन गर्दै यस विषयमा निरन्तर पहल जारी राख्न र जोशीको रिहाइका लागि थप पहल गरिदिन पुनः आग्रह गरेकी हुन्। यसअघि पनि मन्त्री डा राणाले कतारका विदेशमन्त्री तथा इजरायलसँग हमासको शान्ति वार्ताका प्रमुख मध्यस्थकर्तासँग विपीनको रिहाइका लागि आवश्यक पहल गरिदिन आग्रह गरेकी थिइन्। सन् २०२३ देखि नै हमासद्वारा बन्धक बनाइएका नेपाली विद्यार्थी विपीन जोशीको रिहाइ र स्वदेश फिर्ताको लागि सहयोग गर्न मन्त्री डा राणाले विश्व समुदायसँग आग्रह गर्दै आएकी छन्।
"स्वर्गकी अप्सरा, पर्यटकको प्रतिक्षामा","वीरेन्द्रनगर : दिनमा ३ देखि ५ पटक त रूपै फेर्छिन्। छिनमा खैरो, छिनमा बैजनी त छिनमै नीलो स्वरूपमा प्रकट हुन्छिन्। रंगीबिरंगी फूलले ढकमक्क ढाकिँदा बेहुली झै लजालु हुन्छिन्। बादलको घुम्टोले बेलाबेला सुन्दरतालाई ढाकिरहन्छ। खुल्दा मोहनीले लठ्ठ नहुने को होला ? प्रकृतिको सुन्दरतासँगै स्वर्गकी अप्सरा राराको स्पर्श गर्न पर्यटकको ताँती लाग्न थालेको छ। मुगुको छायानाथ रारा नगरपालिका प्रमुख विष्णुकुमार भामका अनुसार रारा मुलुककै ठूलो र प्रसिद्ध ताल हो। यो समुद्री सतहबाट २ हजार ९ सय ७२ मिटर उचाइमा छ। रारा राष्ट्रिय निकुञ्जभित्र १ सय ६ वर्ग किलोमिटरमा फैलिएको छ। तालको लम्बाइ ५ किलोमिटर, चौडाइ ३ दशमलव २ किलोमिटर र गहिराई १ सय ६७ मिटर छ। जुन ताल प्राकृतिक सौन्दर्यले भरिपूर्ण छ। हरियाली जंगल, कस्तुरी मृग, रुतुवा, डाँफेलगायतका बिभिन्न चराचुरुंगीका आवाजहरूले थप मनोरम बनाउँछ। राराको पानी दिनमा ३ देखि ५ पटक रङ परिवर्तन गर्ने गर्छ। यो राराको अनौठो विशेषता हो। यहाँ विश्वमै अन्यत्र नपाइने स्नो ट्राउट जातिको माछा पाइन्छ। जेठदेखि असोजसम्म ढकमक्क फूलहरूले सजिने रारालाई स्वर्गकि अप्सराको उपनामले चिन्ने गरिन्छ। महेन्द्रले न्वारान गरे स्वर्गकी अप्सरा २०२० सालमा राजा महेन्द्रले राराको भ्रमण गरे। राराको रूपले मन्त्रमुग्ध बनेपछि कविता लेखेसुन्दरताको भण्डार सारा, के खनाया यसै रारामा राराकी अप्सरा। तत्कालीन राजा महेन्द्रको कविताका यी दुई हरफले मात्रै पनि राराको महत्व दर्शाउँछ। उनकै कारण राराले स्वर्गकी अप्सरा को उपमान पाइन्। राराको नाम महेन्द्र ताल राखियो। सन् २००७ सालमा रामसार क्षेत्रमा सूचीकृत भएको राराको अन्तर्राष्ट्रिय जगतमा नै महत्व छ। त्यसअघि सन् १९७६ मा रारा राष्ट्रिय निकुञ्ज स्थापना भइसकेको थियो। रारा तालमा बोटिङ, पैदल यात्रा, घोडासवारी गर्न पाइन्छ। ४ हजार मिटर अग्लो ठाउँमा रहेको मु्रमाटपबाट सैपाल, सिस्ने र कान्जिरुवा हिमालका मनोरम दृश्य आँखै अघि अवलोकन गर्न पाइन्छ। जहाँ जाँदा ट्यान्टमा बस्ने, मार्सी चामलको खाना खाने र स्याउओखर जातका स्थानीय परिकारहरूको स्वाद लिन सकिन्छ। यसैकारण राराको भ्रमण अलौकिक बन्न पुग्छ। नगर प्रमुख भामले भने, रारा ताल नेपालको प्राकृतिक रत्न हो। जुन आन्तरिक तथा बाह्य पर्यटकका लागि सपनाको गन्तव्य बनेको छ। तर, यसको संरक्षण, व्यवस्थापन र पर्यटकका लागि सेवा सुविधाको अभावले रारा आउने मानिसहरू सन्तुष्ट भएर फर्किने अवस्था छैन। जसका कारण एक पटक रारा पुग्ने पर्यटक फेरि नफर्किने अवस्था बनेको छ। रारालाई मात्रै संघ र प्रदेश सरकारले व्यवस्थित बनाउन प्रयाप्त स्रोत साधन र सुविधा व्यवस्थापन गर्ने हो भने कर्णाली प्रदेश मात्र नभई मुलुककै आर्थिक समृद्धिमा योगदान पुयाउनेछ। बर्सेनि बढ्दै पर्यटक रारा घुम्न आउने पर्यटकको संख्या बर्सेनि बढ्दै गएको छ। चालु आर्थिक वर्षको साउनदेखि हालसम्म स्वदेशी तथा विदेशी गरी ११ हजारभन्दा बढी पर्यटक पुगेको रारा राष्ट्रिय निकुञ्जले जनाएको छ। ०७५०७६ मा कर्णाली प्रदेशमा ४ लाख ५० हजारभन्दा बढी आन्तरिक पर्यटकको आगमन भएको थियो। जुन आर्थिक वर्षमा रारामा मात्रै ६० हजारभन्दा बढी पर्यटकहरूको आगमन भयो। बर्सेनि २५ हजारदेखि ६० हजारसम्म रारामा पर्यटकहरू भ्रमण आउने गरेको छायानाथ रारा नगरपालिकाले जनाएको छ। कर्णालीको भौगोलिक समस्या, भौतिक पूर्वाधारको विकासमा जटिलता रहेको, रारामा गास बासका लागि असुविधा भएको जस्ता कारण रारामा पर्यटक आवागमन बढ्न सकेको छैन। रारा राष्ट्रिय निकुञ्जका अनुसार ०७९०८० को साउनदेखि कात्तिक महिनासम्म मात्र ४ हजार ६ सय ११ पर्यटकहरूले रारा भ्रमण गरेका थिए। जसमा ४ हजार ४ सय ९० आन्तरिक पर्यटकका साथै ९६ विदेशी (जसमध्ये २४ जना सार्क राष्ट्रहरूबाट) थिए। त्यसै वर्षमा दसैंतिहारको समयमा ठूलो संख्यामा आन्तरिक पर्यटकहरूको आगमन भएको र उक्त अवधिमा करिब १२ लाख नेपाली रुपैयाँ निकुञ्जले आम्दानी गरेको तथ्यांक छ। विदेशी पर्यटक पनि बढ्दै रारा भ्रमण गर्ने विदेशी पर्यटकहरूको संख्या पनि तीव्र रूपमा वृद्धि भएको छ। जुन ०७७०७८ मा २३ जना मात्र रहेको थियो भने २०७९०८० मा बढेर २ सय ७४ पुगेको छ। त्यसैगरी, मुगुका संरक्षित क्षेत्रका पदमार्गहरू हुँदै पदयात्रा गर्ने पदयात्रीहरूको संख्या २०७७०७८ सालमा १६ रहेको थियो। २०७९०८० मा वृद्धि भएर ४१ पुगेका छन्। रारा हरेक पर्यटकको रोजाइको गन्तव्य बनिसकेको छ। तर, यहाँ आउने पर्यटकका लागि आवश्यक सेवा सुविधा उपलब्ध गराउन नसक्दा पर्यटक आकर्षित हुन सकेका छैनन्। जसले यहाँको समग्र आर्थिक क्षेत्रमा प्रभाव पारेको छ। पदमबहादुर शाही, अध्यक्ष, उद्योग वाणिज्य महासंघ कर्णाली प्रदेश यस पदमार्गमा देखिएको वृद्धिलाई हेर्दा पनि पछिल्लो समयमा जुम्लादेखि रारा जोड्ने पदमार्गको राम्रो सम्भावनालाई देखाउँछ। यसरी रारामा घुम्न आउने पर्यटकहरूकै तथ्यांकले अन्तर्राष्ट्रिय पर्यटकहरूमाझ पर्यटकीय गन्तव्यका रूपमा राराको बढ्दो आकर्षण देखाउँछ। तर, सडक अवस्थाको सुधारसँगै यस क्षेत्रको प्रचाररूप्रसार अझै आवश्यक छ। गत आर्थिक वर्ष २०७९०८० मा कर्णाली प्रदेश सरकारले प्रदेशका केही पर्यटन गन्तव्यहरूबाट २ करोड १४ लाख ७५ हजार राजस्व संकलन गरेको छ। यसमा रारा राष्ट्रिय निकुञ्जबाट मात्र ४१ लाख १२ हजार, सुर्खेत प्रादेशिक सहिद पार्कबाट ९० लाख ९० हजार, काँक्रेविहारबाट ११ लाख ५० हजार र बुलबुले पार्कबाट ७१ लाख १४ हजार राजस्व संकलन भएको थियो। रारा तालमा सडक र हवाई सेवाको पहुँच विस्तार गर्न सकियो मात्र भने पनि राराबाट करोडौं राजस्व संकलन हुने अवस्था छ। उद्योग वाणिज्य महासंघ कर्णाली प्रदेशका अध्यक्ष पदमबहादुर शाहीले भने, रारा हरेक पर्यटकको रोजाइको गन्तव्य बनिसकेको छ। तर, त्यहाँ जाँदा पर्यटकका लागि आवश्यक सेवा सुविधा उपलब्ध गराउन नसक्दा पर्यटकहरू कम आउने समस्या छ। जसले यहाँको समग्र आर्थिक क्षेत्रमा प्रभाव पारेको छ। यसप्रति सरकार र निजी क्षेत्रबाट पनि लगानीको वातावरण बनाउन जरुरी छ। रारा पुग्नै सकस भौगोलिक रूपमा कर्णाली प्रदेश नेपालकै ठूलो प्रदेश हो। जहाँ चट्टानी भूभागहरूका कारण पूर्वाधार विकासले गति लिन सकिरहेको अवस्था छैन। नागरिक समाजका अगुवा उमेश विष्टले भने, कर्णालीको गहना रारा तालको बढ्दो लोकप्रियताका कारण पछिल्लो समय आन्तरिक पर्यटन उल्लेखनीय रूपमा वृद्धि भइरहेको छ। तर, रारामा जाँदा सुविधायुक्त होटलको अभाव र रारा जाने साँघुरो खाल्डाखुल्डी परेको सडकका कारण मानिसहरू रारामा रमाउने चाहाना हुँदाहुँदै पनि फेटा खिचेर फर्किने समस्या छ। हरेक मानिसहरू रारा पुगिसकेपछि केही दिन त्यही रमाउन चाहान्छ तर गास र बासको उचित व्यवस्थापनको अभावले मानिसहरू तत्काल फर्किन बाध्य छ। जसका कारण यहाँको व्यपार व्यवसायका साथै अन्य क्षेत्रको आर्थिक समृद्धिमा अवरोध भइरहेको छ। राराको पर्यटन क्षेत्रमा रहेका विभिन्न चुनौतीहरूका कारण पर्यटकहरूको आवागमनमा बाधा सिर्जना भइरहेको छ। जसका कारण यहाँ सीमित पर्यटक आगमन भइरहेको छ। खराब सडक, अपर्याप्त सडक, यातायातको असुविधा र सीमित हवाई सेवाले कर्णाली भ्रमण गर्न चाहने पर्यटकहरूको सम्भावित आगमनमा नकारात्मक प्रभाव पारिरहेको छ। कर्णाली राजमार्ग पहाडी भूभाग र उकालो डाँडाहरू हुँदै सुर्खेतदेखि जुम्लासम्म जोडिएको प्रमुख सडक सञ्जाल हो। यस सडकको लम्बाइ २ सय ३२ किलोमिटर छ। जहाँको औसत यात्रा समय १६ देखि २० घण्टा लाग्ने गर्दछ। नेपालका अन्य पर्यटकीय क्षेत्रहरूको तुलनामा कर्णाली क्षेत्रमा यातायात खर्च बढी लाग्ने गरेको छ। यहाँ वस्तु तथा सेवाहरूको मूल्य पनि उच्च रहेको छ। रारा भ्रमण गर्ने चाहने पर्यटकहरूका लागि सबैभन्दा उपयुक्त हवाई मार्ग नेपालगञ्जदेखि ताल्चा विमानस्थलसम्मको हो। त्यो नियमित छैन। जसका कारण रारा भ्रमण गर्ने चाहने सम्भावित पर्यटकहरूको आगमनमा अर्को बाधा बनेको छ। मृत्युमार्गले चिनिने कर्णाली राजमार्ग, भीरको बीचबाट गएको साँघुरो सडक, स्तरोन्नति नहुँदा खाल्डाखुल्डी परेर गाडीको सवारी सास्ती हुने भएकाले पनि रारामा मानिसहरूको आगमन कम भइहेको पर्यटन व्यवसायी मनराज सिम्खाडाले बताए। उनका अनुसार मानिसहरूको रोजाइका हिसावले रारा मुख्य पर्यटकीय स्थल हो। यहाँ हरेक मानिसले घुम्न आउन चाहान्छ। कर्णालीको आर्थिक समृद्धिका लागि पर्यटन क्षेत्रमा लगानी बढाउनै पर्ने सबैलाई महसुस भएको छ। प्रदेश सरकारले आफ्नो नीति तथा कार्यक्रम र बजेटको तयारी गरिरहेकाले हाम्रो विषयगत मन्त्रालयले यस विषयमा गम्भीर छलफल गरी आवश्यक तयारी गरिरहेको छ। सुरेश अधिकारी, उद्योग, वन तथा पर्यटनमन्त्री, कर्णाली प्रदेश तर, प्रायः मानिसहरूले रारा जाने बाटो खत्तम छ है। बाटो सुधार भएपछि रारा घुम्नुपर्छ भनेर प्रतिक्रिया आउने गरेका छन्। त्यसमा पनि बर्सेनि कर्णाली राजमार्गमा आउने बाढी र पहिरोको कारण पनि कतिपय मानिसहरूलाई त्यसेको त्रासमा घुम्न आउने योजना रद्ध गर्ने गर्छन्। अपर कर्णाली क्षेत्रमा होटल तथा अन्य पर्यटकीय व्यवसायहरूका लागि आवश्यक खाद्य सामग्रीहरू कर्णाली राजमार्गमार्फत आपूर्ति गरिन्छ। प्याकेटका खाद्य सामग्रीहरू कर्णाली क्षेत्रका व्यापारीहरूसम्म पुयाउँदा थोक विक्रेताहरूले प्रायः म्याद सकिन लागेको सामान आपूर्ति गर्ने गरेको पाइन्छ। जसकारण माथिल्लो क्षेत्रहरूमा चाउचाउ, बिस्कुट तथा अन्य खाद्य सामग्रीहरूको म्याद सकिएका उपलब्ध हुने गर्दछ। यसले पर्यटकहरूमा नकारात्मक प्रभाव पार्नुका साथै स्वास्थ्य जोखिम पनि सिर्जना गर्दछ। रारा, जुम्ला र माथिल्लो कर्णालीका अन्य जिल्लाहरूमा रहेका धेरै होटल तथा लजहरूमा सफा पानीको अभावका कारण भान्सा, शौचालय र कोठाहरूमा सरसफाइ कायम राख्नसमेत गाह्रो पर्ने अवस्था छ। होटलहरूमा सुरक्षित खाद्य भण्डारणको सुविधा नहुनुको कारण खाद्य सुरक्षासम्बन्धी समस्या उत्पन्न हुने उच्च सम्भावना हुन्छ। दक्ष जनशक्तिको अभावले सेवा गुणस्तर र आतिथ्यमा प्रतिकूल प्रभाव पार्दछ। सरसफाइको कमी, आवश्यक स्रोतको तथा दक्ष जनशक्तिको अभाव, कमजोर आतिथ्य सेवा, आदि पर्यटन उद्योगका प्रमुख चुनौती बनेका छन्। जसका कारण पनि रारामा पर्यटकहरूको आगमन कमी भएको सरोकारवालाहरू बताउँछन्। सरकारी पहल कमजोर कर्णालीको समग्र पर्यटन प्रबद्र्धनमा सरकारको पहल निकै कम्जोर छ। कर्णालीमा रहेको पर्यटकिय सम्भावनाहरू सरकार उजागर गर्नै सकेको छैन। २०७६०७७ मा कर्णाली प्रदेश सरकारले पर्यटनको प्रभावकारी व्यवस्थापन तथा प्रबद्र्धनका लागि १० वर्षीय पर्यटन विकास गुरुयोजना ल्याएको थियो। पहिलो पाँच वर्षको योजनाअनुसार प्रदेश सरकारले पूर्वाधार विकास र पर्यटन व्यवस्थापनका लागि जम्मा अनुमानित १२ अर्ब ३१ करोड बजेट विनियोजन गरेको थियो। प्रदेश सरकारको २०७९०८० को बजेट वक्तव्यअनुसार जुम्ला एयरपोर्टउर्थुखालीन्यौरीघाटभुलभुले, कालीकोट लालुलैफुकोटावाडारूप्सा भएर सुदूरपश्चिम प्रदेशको पर्यटकीय गन्तव्य रामारोशन जोडिने सडक निर्माणका लागि २४ करोड बजेट विनियोजन गरिएको थियो। जुन पर्यटकीय मार्गको रूपमा लोकप्रिय मानिन्छ। तर उक्त सडक निर्माण सम्पन्न भइनसक्दा अपेक्षाकृत नतिजा आउन सकिरहेको अवस्था छैन्। रारामा पर्यटन प्रबद्र्धनका लागि आवश्यक पूर्वाधार विकासलाई प्राथमिकता दिँदै प्रदेश सरकारले १४ करोड बजेट विनियोजन गरेको थियो। बजेट नै पर्याप्त छैन त्यसैगरी सरकारले २०८००८१ मा ताल्चा विमानस्थलबाट प्रदेशको प्रमुख पर्यटकीय गन्तव्य रारा तालसम्मको बाटो कालोपत्रेका लागि प्रदेश सरकारले एक करोड बजेट विनियोजन गरेको थियो। यसबाहेक पनि प्रदेश सरकारले कर्णालीको पर्यटन प्रर्वद्धनको लागि विभिन्न शीर्षकहरूमा बजेट विनियोजन गर्दै आएको छ। तर, उक्त बजेट प्रयाप्त छैन। कर्णालीको गहना हो रारा। राराको बढ्दो लोकप्रियताका कारण पछिल्लो समय आन्तरिक पर्यटन उल्लेखनीय रूपमा वृद्धि भइरहेका छन्। खराब सडक, अपर्याप्त सडक, यातायातको असुविधा र सीमित हवाईसेवाले सोचेजति पर्यटक आउन सकेका छैनन्। उमेश विष्ट, नागरिक अगुवा कर्णालीको आन्तरिक हवाई उडान लुम्बिनी प्रदेशको नेपालगञ्जबाट भइरहेको छ। त्यो पनि नियमित छैन्। सडकको दुरावस्था सुधार गर्न सरकारले पहल लिन नसक्दा यहाँको पर्यटन क्षेत्र प्रभावित बनिरहेको छ। अपर्याप्त पूर्वाधार र दुर्गम स्थलहरूमा सीमित पहुँच हुनुका कारण प्रदेश सरकारले बिनियोजन गरेको बजेट कार्यान्वयन पनि प्रभावकारी रूपमा हुन सकिरहेको अवस्था छैन। २०७४०७५ देखि पछिल्ला वर्षहरूमा संघीय तथा कर्णाली प्रदेश सरकारले विनियोजन गरेका अधिकांश बजेटहरू फ्रिज भएका छन्। उदाहरणका लागि संघीय सरकारले रारामा एक समग्र पर्यटक सूचना केन्द्र निर्माण गर्नका लागि ६० लाख र रारा तालको वरिपरि सिँढी (स्क्याफोल्डिङ) निर्माण गर्नका लागि ८० लाख विनियोजन गरेको थियो। आर्थिक वर्ष २०७५०७६, २०७६०७७, र २०७७०७८ मा कर्णाली प्रदेश सरकारले रारा तालको वरिपरि साइकल मार्ग निर्माणका लागि चार करोड विनियोजन गरेको थियो तर उक्त सबै रकम समयमा खर्च नभएका कारण फ्रिज भएको थियो। उक्त साइकल लेन निर्माणको योजना हाल अलपत्र अवस्थामा छ। प्रदेश सरकारका उद्योग, वन तथा पर्यटनमन्त्री सुरेश अधिकारीले रारा लगायत कर्णालीको पर्यटन प्रबद्र्धनका सवालमा प्रदेश सरकारले आगामी बजेटमा प्याकेज सहितका कार्यक्रमहरू ल्याउने तयारी गरिरहेको बताए। उनका अनुसार कर्णालीमा भएको पर्यटकिय सम्भावनाअनुसार हामीले लाभ लिन नसकिरहेको अवस्था छ। यहाँको पूर्वाधारको अवस्था निकै नाजु छ। जसबाट हामीले पर्यटन व्यवसायलाई प्रभावकारी रूपमा सञ्चालन गर्न सकिरहेका छैनौं। उनले भने, कर्णालीको आर्थिक समृद्धिका लागि पर्यटन क्षेत्रमा लगानी बढाउने पर्ने कुरौं सबैलाई महसुस भएको छ। अहिले प्रदेश सरकारले आफ्नो नीति तथा कार्यक्रम र बजेटको तयारी गरिरहेकाले हाम्रो विषयगत मन्त्रालयले यस विषयमा गम्भीर रूपमा छलफल गरी आवश्यक तयारी गरिरहेको छ। यसलाई सरकारले आत्मासाथ गरेर अगाडि बढाउनुपर्ने अवस्था छ। रारामा पर्यटकलाई लागि भइरहेको असुविधा र त्यहाँको पूर्वाधार विकासका लागि सरकारका साथै निजी क्षेत्रको पनि लगानी जरुरी रहेको उनले बताए। त्यसका लागि निजी क्षेत्रसँग पनि समन्वय भइरहेको उनको भनाइ छ। रारासँग अरू पर्यटकीय स्थलको कनेक्सन जोखिम मोलेर रारा पुग्ने पर्यटकहरू अन्य पर्यटकीय स्थलहरू नहेरेरै फर्किने गरेका छन्। पर्यटकहरू रारा ताल मात्र हेर्नका लागि लामो यात्रा गरेर फर्कने गर्दछन्। जसका कारण धेरै पर्यटकहरू एउटै ताल हेर्नका लागि मुगु पुग्नुपर्छ भन्ने सोचले नै हतोत्साहित हुन्छन्। यसको प्रमुख कारण, पर्यटकहरूसँग त्यही मार्गमा पर्ने पाण्डु गुफा, कनका सुन्दरी, पञ्चदेवल, विराट दरबारलगायत अन्य आकर्षक स्थानहरूको जानकारी नहुनु हो। यस्तै दैलेखको पञ्चकोशी, कालीकोटको तिलागुफा, रुडुबन्चु क्षेत्र, पुगमालिका जस्ता पर्यटकिय स्थलहरूलाई पर्यटन व्यवसायसँग जोड्न नसकिने पनि अर्को समस्या हो। कालीकोटको तिलागुफा नगरपालिका प्रमुख शंकरप्रसाद उपाध्यायले भने, रारा जाने बाटोमै सयौं पर्यटकीय गन्तव्यहरू छन्। तर, तीनको प्रचारप्रसार हुन सकिरहेको अवस्था छैन। जसका कारण पर्यटकहरूको बसाइँ लम्बिन सक्ने र कर्णालीको पर्यटन अझै समृद्ध बन्न सक्ने सम्भावना ओझेलमा परिरहेको छ। त्यसैले रारा रुटका स्थानीय सरकारहरूले संगठित रूपमा आसपासका पर्यटकिय क्षेत्रहरूको संरक्षण, सम्बद्र्धन र प्रचार प्रसार अभियान सञ्चालन गर्नु आश्यक छ। नकि एक पालिकाले मात्र गरेको प्रयास सफल नहुन पनि सक्छ। सबैको हातेमालो यसमा जरुरी छ। कर्णाली प्रदेशको भौगोलिक बनावट बञ्जी जम्पिङ, प्याराग्लाइडिङ, याफ्टिङजस्ता साहसिक पर्यटन गतिविधिहरूका लागि उपयुक्त रहेको छ। यसले कर्णालीलाई साहसिक पर्यटनको आकर्षक गन्तव्य बनाउन सक्छ। यस्ता गतिविधिहरूको सुरुआत, स्थानीय संस्कृतिको प्रबद्र्धन तथा प्रमुख पर्यटकीय गन्तव्यहरू नजिकैका अन्य पर्यटकीय क्षेत्रहरूको प्रचारले स्वत पर्यटकहरूको बसाइँ लम्ब्याउँछ र आम्दानीमा उल्लेखनीय वृद्धि गर्छ। त्यसका लागि संघ र प्रदेश सरकारले आश्यक लगानी गर्न जरुरी छ। सुविधायुक्त होटल चाहिए रारामा सुविधायुक्त होटलहरू सञ्चालन नभएकै कारण पनि पर्यटकहरू कम आउने गरेको स्थानीय रमेश मल्लले बताए। उनका अनुसार एक दिनमै सिजनमा ५ हजारभन्दा बढी मानिसहरू आउन सक्ने रारामा दिनमा २ सय जनाभन्दा बढीलाई सेवा दिन सक्ने स्थानीय होटल व्यवसायहरूको अवस्था छैन। यहाँका स्थानीय होटलहरूमा अझै पनि तातो पानी, हिटर, सफा र गुणस्तरीय खाना, शौचालय र कोठाको सरसफाइ जस्ता आधारभूत सुविधाहरूको अभाव छ। यसको मुख्य कारण भनेको लगानीको प्रतिफल सुनिश्चित नभएको तथा लगानी फिर्ता हुन लामो समय लाग्ने भएकाले लगानीकर्ताहरू लगानीका लागि प्रोत्साहित नभएको अवस्था छ। रारामा पर्यटन व्यवसायहरूका लागि लगानी गर्ने निजी क्षेत्रलाई कर छुटजस्ता अन्य सुविधाहरू सरकारले दिने हो भने यहाँको होटल व्यवसायीहरूलाई सुधारतर्फ लाग्न उत्प्रेरणा मिल्छ। यस्तो पहलले सम्पूर्ण पर्यटन पूर्वाधारमा सुधार ल्याई माथिल्लो कर्णाली क्षेत्रमा दीर्घकालीन रूपमा पर्यटकहरूको आकर्षण बढाउन सक्नेछ।"
गुलामी जीवन,"प्रिन्स प्रमोद कुमार ढकाल बिर्सेर आफूभित्रको विराट् शक्ति विरोध गर्दैन हात्ती आफ्नो माउतेको र, हिँडिरहन्छ उसैको निर्देशनमा ! त्यस्तै एकोहोरो हिँडिरहन्छ घोडा पनि टमटम बनेर आफ्नो मालिकको दिशानिर्देशमा ! यस्तै, आफ्नो हातखुट्टा बाँधिए पनि भारी बोकेर हिँडिरहन्छ आफ्नो मालिकको बफादार बनेर गधा ! तिखा लामा दारा छन् त्यत्तिकै शक्तिशाली नंग्रा तैपनि चिथोर्दैन न टोक्छ उल्टै भुकिरहन्छ आफ्नो मालिकको इशारामा अरूलाई कुकुर ! त्यस्तै, भुलेर एकताको शक्ति नचिलेर खै किन !? दिइरहन्छ मौरी मह काढ्न अरूलाई ! यता, अलिकति टोकाइले हरेकको काम तमाम गर्न सक्छ र पनि नओकेलेर आफूभित्रको विष खुला सडकमा नाँच्दै फनकार देखाउँछ मदारीको वीणामा नाग । उता, जंगलको राजा सिंह पनि नाचिरहेछ आफ्नो मास्टरको निर्देशनमा सर्कसभित्र ! ओह ! जता हेर्यो उतै देखिन्छ आफूभित्रको शक्ति नबुझेर भएका मालिकका बफादारहरू पुरस्कारमा मुठ्ठीभरि स्वासमात्र धान्ने चारोको लोभमा ! उफ् ! यो प्राप्तिको आश जसले भुलाइदिएको छ हरेकलाई उसभित्रको सृजित एवं प्राकृत आत्मशक्ति प्रलोभनमा गुलाम बनाएर ! त्यही गुलामीको जीवन निर्वाह गरिरहेको म म अर्थात् कथित एक साधारण जनता !"
"आज ३२ औं मदनआश्रित दिवस, विभिन्न कार्यक्रम गरी मनाइँदै",काठमाडौं : नेपाल कम्युनिष्ट पार्टी (एमाले) का नेता द्वय जीवराज आश्रित र मदनकुमार भण्डारीको ३२ औँ स्मृतिमा आज देशभर विभिन्न कार्यक्रम गरी मनाइँदै छ। यस अवसरमा प्रधानमन्त्री तथा एमालेका अध्यक्ष केपी शर्मा ओलीको प्रमुख आतिथ्यतामा मदन नगर बल्खुमा रहेको मदन भण्डारीको प्रतिमामा माल्यार्पण तथा स्मृतिसभा गर्ने कार्यक्रम रहेको छ। एमालेका पोलिटब्युरो सदस्य कृष्णगोपाल श्रेष्ठका अनुसार बल्खुमा एमालेको केन्द्रीय कार्यालय बनाउन मदन भण्डारीले अगुवाई गरेका थिए। विसं २०४६ सालको जनआन्दोलन सफल भएसँगै खुला भएको तत्कालीन सो पार्टीले राजधानीको बागबजारस्थित नेकपाका संस्थापक नेता नारायणविलास जोशीको घरमा केन्द्रीय कार्यालय राखेको थियो। त्यसपछि सो कार्यालय बल्खुमा सारिएको थियो। विसं २०७२ को भूकम्पबाट कार्यालयमा क्षति पुगेकाले प्रयोग नै गर्न नसकिने भएपछि भत्काएको थियो। उक्त परिसरको मध्यभागमा मदन भण्डारीको प्रतिमा रहेको छ। त्यसपछि एमाले कार्यालय कहिले धूम्रबाराही त कहिले थापाथली सारिएको थियो। हाल एमाले केन्द्रीय कार्यालय च्यासलस्थित तुल्सीलाल स्मृति प्रतिष्ठानमा रहेको छ। मदन आश्रित स्मृति दिवसका दिन भने बल्खुस्थित सोही कार्यालय र त्यहाँको मदन भण्डारीको प्रतिमाले विशेष महत्त्व पाउने गरेको छ।
भेनेजुएलाका नागरिकलाई देश निकाला गर्ने ट्रम्पको निर्णयमा सर्वोच्चको रोक,"वासिङटन डिसी : अमेरिकी सर्वोच्च अदालतले शुक्रबार भेनेजुएलाका नागरिकहरूलाई देश निकाला गर्ने ट्रम्पको निर्णयलाई रोक लगाएको छ। ट्रम्प प्रशासन १७९८ को एलियन एनिमीज एक्ट अन्तर्गत टेक्सासको डिटेन्सन सेन्टरमा थुनिएका मानिसहरूलाई सकेसम्म चाँडो देश निकाला गर्न चाहन्थ्यो। विदेशी शत्रु ऐन(एलियन एनिमीज एक्ट) युद्धकालीन कानून हो जसमा शत्रुहरूलाई देशबाट निष्कासन गर्न धेरै कानुनी कारबाहीको आवश्यकता पर्दैनथ्यो। ट्रम्प प्रशासनको निर्णयलाई रोक लगाउँदै अदालतले सरकारले मानिसहरूलाई देशबाट निष्कासन गर्नुअघि कानुनी प्रक्रियाबाट गुज्रने पूर्ण अवसर दिनुपर्ने बताएको छ। अदालतले ट्रम्प प्रशासनले आप्रवासीहरूलाई २४ घण्टा भित्र सुनुवाइ बिना देश बाहिर पठाउने कार्य गरेको सही नभएको बताएको छ। अब आप्रवासीहरूलाई आफूलाई किन देश निकाला गरिँदैछ भनेर जान्न र अदालती प्रक्रियामा जान पाउने अधिकार हुने छ। यद्यपि यो निर्णय अस्थायी हो । यसमाथिको सम्पूर्ण कानुनी लडाइँ अझै बाँकी रहेको जनाइएको छ। सर्वोच्च अदालतले मुद्दालाई अझ राम्ररी सुनुवाइ गर्न सकियोस् भनेर तल्लो अदालत (पाँचौं सर्किट अदालत) मा फिर्ता पठाएको छ। यो त्यही अदालत हो जसले अप्रिलमा यस मुद्दामा हस्तक्षेप गर्न अस्वीकार गरेको थियो। अमेरिकी राष्ट्रपति डोनाल्ड ट्रम्पले भने अदालतको निर्णयप्रति असन्तुष्टि व्यक्त गरेका छन्। उनले सामाजिक सञ्जालमा लेखेका छन्, 'सर्वोच्च अदालतले हामीलाई देशबाट अपराधीहरूलाई निष्कासन गर्ने अनुमति दिएन।' ट्रम्प प्रशासनले १३७ जनालाई एल साल्भाडोर पठाए ट्रम्प दोस्रो पटक सत्तामा आएदेखि नै उनी देशमा अवैध रूपमा बसोबास गर्ने मानिसहरूलाई निष्कासन गर्न व्यस्त छन्। ट्रम्प प्रशासनले विदेशी शत्रु ऐन प्रयोग गरेर मार्च २०२५ मा लगभग १,३७,००० भेनेजुएला आप्रवासीहरूलाई एल साल्भाडोरमा निर्वासित गर्यो। ट्रम्पले उनीहरू अपराधी भएको र कुख्यात गिरोन्ड 'ट्रेन डे अरागुआ' सँग सम्बन्धित रहेको आरोप लगाएका छन्। रिपोर्टका अनुसार यी धेरै आप्रवासीविरुद्ध कुनै आपराधिक आरोप थिएन र उचित कानुनी प्रक्रिया पालना नगरी उनीहरूलाई हिरासतमा राखिएको थियो। एल साल्भाडोरमा यी आप्रवासीहरूलाई विश्वको सबैभन्दा खतरनाक जेल मानिने  जेलमा पठाइएको थियो। यो जेल मानव अधिकार उल्लङ्घनका लागि कुख्यात छ। जनवरी २०२३ मा एल साल्भाडोरमा एउटा जेल निर्माण गरिएको थियो। यसको नाम 'आतंकवादीहरूको बन्दीगृह केन्द्र' हो जसलाई  पनि भनिन्छ। यो संसारको सबैभन्दा ठूलो जेल मध्ये एक हो। यसमा ४०,००० भन्दा बढी कैदीहरू राख्न सकिन्छ। अदालतले यसअघि नै रोकेको थियो ट्रम्पको निर्णय अमेरिकी सर्वोच्च अदालतले मार्चको अन्त्यतिर ट्रम्प प्रशासनले विदेशी शत्रु ऐनको प्रयोगलाई अस्थायी रूपमा रोक लगाएको थियो। अदालतले मुद्दाको पूर्ण सुनुवाइ नभएसम्म यस ऐन मार्फत एक जना पनि आप्रवासीलाई बाहिर पठाउन नहुने जनाएको थियो। मे १६ मा पूर्ण सुनुवाइ पछि सर्वोच्च अदालतले यो अस्थायी रोकलाई थप लम्ब्याएको छ र यो मुद्दा तल्लो अदालतमा छोडेको छ। यसको अर्थ ट्रम्प प्रशासनले अझै पनि कसैलाई पनि देश निकाला गर्न सक्दैन।"
"निजामती विधेयक समितिबाट पारित, केके भए नयाँ व्यवस्था ?","काठमाडौं : मुलुकको निजामती प्रशासनमा कुलिङ पिरियडको व्यवस्था लागू हुने भएको छ। प्रतिनिधिसभाको राज्य व्यवस्था तथा सुशासन समितिले शुक्रबार सर्वसम्मत पारित गरेको संघीय निजामती सेवा विधेयकमा कुलिङ पिरियड २ वर्ष राख्ने व्यवस्था गरिएको छ। कुलिङ पिरियडको विषयमा समितिमा लामै बहस भयो। अर्थात्, निजामती सेवाबाट निवृत्त भएको कति वर्षपछि कर्मचारीले राजनीतिक र संवैधानिक नियुक्ति पाउने भन्नेमा विवाद थियो। उच्चपदस्थ कर्मचारीहरू कुलिङ पिरियडको पक्षमा थिएनन्। तर, कर्मचारी र राजनीतिक नेतृत्वको लामै गलफतीबीच शुक्रबारको समितिबाट कुलिङ पिरियड २ वर्ष राख्ने सहमति सहितको संघीय निजामती सेवा विधेयक पारित भएको छ। अब अतिरिक्त सचिव निजामती प्रशासनमा पुनः अतिरिक्त सचिवको व्यवस्था हुने भएको छ। राजपत्रांकित विशिष्ट श्रेणीअन्तर्गत तेह्रौं तहमा अतिरिक्त सचिव राख्ने विषयमा सहमति जुटेको छ। सहसचिवभन्दा माथि र सचिवभन्दा तल अतिरिक्त सचिव रहुनेछन्। अतिरिक्त सचिव तेह्रौं तह हुनेछ। १४औं तहमा सचिव र १५औं तहमा मुख्य सचिव हुनेछन्। यी तीन पद राजपत्रांकित विशिष्ट पदअन्तर्गत रहने छन्। ११औं र १२औं तहका सहसचिवको व्यवस्था हुनेछ। अतिरिक्त सचिवको व्यवस्था पञ्चायत र बहुदलको सुरुवातको अवस्थामा थियो। पछि हटाइएको थियो। पुनः अतिरिक्त सचिवको व्यवस्था गरिएको छ। यो ऐन प्रारम्भ भएपछि पहिलोपटक अधिकृत तेह्रौं तहको दरबन्दी कायम गर्दा नेपाल सरकारले तीन महिनाभित्र यो दरबन्दी रहने निकाय यकिन गरी दरबन्दी कायम गर्नुपर्ने व्यवस्था गरिएको छ। अतिरिक्त सचिवको सन्दर्भमा सम्बन्धित मन्त्रालय वा केन्द्रीय स्तरको निकायले यो ऐन प्रारम्भ भएको दुई महिनाभित्र संगठन तथा व्यवस्थापन सर्वेक्षण गरी मन्त्रालय समक्ष पेस गरी सक्नुपर्ने छ। अधिकृत तेह्रौं तहको दरबन्दी कायम गर्दा वा सिर्जना गर्दा जुन सेवाको समूहीकरण (क्लस्टर) अन्तर्गत दरबन्दी कायम भएको हो सो समूहीकरण (क्लस्टर) अन्तर्गतको कम्तीमा त्यति नै संख्यामा अधिकृत चौधौं तह वा राजपत्रांकित प्रथम श्रेणीको दरबन्दी कटौती गर्नुपर्ने प्रावधान पनि गरिएको छ। उमेरहद ६० वर्ष निजामती कर्मचारीको अवकाशको उमेर हद ६० वर्ष हुनेछ। यसअघि ५८ वर्ष थियो। चरणबद्ध रूपले लागू हुने भएको छ। विधेयक पारित भएको आर्थिक वर्षमा ५८ वर्षमा नै अवकाश हुने, दोस्रो वर्ष ५९ वर्षमा र तेस्रो वर्षदेखि ६० वर्षमा अवकाश हुने गरी नयाँ व्यवस्था गरिएको छ। ६० वर्ष पुर्याउँदा त्यसको मोडालिटीका सम्बन्धमा लोक सेवा आयोगले कार्ययोजनासहित सुझाव थियो। आयोगले पहिलो ६ महिना, त्यसपछि १ वर्ष र अन्तिममा ६ महिना गरी २ वर्ष थप गर्न सुझाव दिएको छ। उसले यस्तो सुझाव दिनुका पछाडि अहिलेको भर्ना छनौट र वृत्ति विकासको प्रक्रिया नरोकियोस् भन्ने देखिएको छ। २ वर्ष कुलिङ पिरियड ६० वर्ष उमेरहद अतिरिक्त सचिव रहने, महिलाको प्रवेश उमेर घटाइयो सहसचिवको खुला प्रतिस्पर्धा श्रेणी र तहगत दुवै व्यवस्था मुख्य सचिव र सचिवको कार्यकाल घट्यो स्थानीय तहका कर्मचारीको एक पटक अन्तर प्रदेश सरुवा उपसचिवमा आन्तरिक प्रतिस्पर्धा गर्न ७ वर्ष प्रदेश सचिव र प्रमुख प्रशासकीय अधिकृत प्रदेश निजामती सेवाबाट दुईपटक मात्र आरक्षण महिलाका पनि समावेशी २ वर्षसम्म लोक सेवा आयोगको विज्ञापन नखोल्दा बौद्धिक जनशक्ति थप पलायन हुने, लोक सेवाको तयारी गरिरहेकालाई आघात पर्ने लोकसेवाको बुझाई छ। तर, यसको विपरीत एकैचोटी २ वर्ष थप हुँदा उमेरका कारण अवकाशको दैलोमा पुगेका मुख्य सचिवलगायत केही सचिवहरूले आफ्नो अवधि थप हुने भएकाले जोड लगाएको थिए तर अन्तिममा चरणबद्ध रूपमा गर्न निर्णयमा समिति पुगेको हो। मुख्यसचिवको २ र सचिव ४ वर्ष पदावधि मुख्यसचिव र सचिवको पदावधि घटाइने भएको छ। समितिबाट पारित विधेयकमा राजपत्रांकित विशिष्ट क्षेत्रीको पन्ध्रौं तह (मुख्यसचिव)को पदाविधि २ वर्ष र राजपत्रांकित विशिष्ट क्षेत्रीको चौधौं तह (सचिव)को ४ वर्ष बनाइने भएको छ। हाल मुख्यसचिवको पदावधि ३ वर्ष र सचिवको पदावधि पाँच वर्ष रहेको छ। महिलाको अधिकतम प्रवेश उमेर ३९ वर्ष निजामती सेवा महिलाको प्रवेशको अधिकतम उमेर घटाइएको छ। हाल महिला अधिकत्तम प्रवेश उमेर ४० वर्ष र पुरुषको प्रवेश उमेर ३५ वर्ष छ। महिला अधिकतम प्रवेश उमेर १ वर्ष घटाएर ३९ बनाइएको छ। महिलाहरूले ४० वर्षमा सेवा प्रवेश गर्दा पेन्सन पाउन सेवा अवधि २० वर्ष नपुग्ने अवस्था आउन सक्ने भएकाले ३९ वर्ष कायम गरिएको बताइएको छ। प्रदेशको आफ्नै सचिव प्रदेश प्रमुख सचिव संघअन्तर्गत हुनेछन् तर प्रदेश सचिव प्रदेशअन्तर्गत रहने छन्। प्रमुख प्रशासकीय अधिकृत प्रदेश निजामती सेवाअन्तर्गत रहने छन्। तर, प्रदेश निजामती सेवामा प्रदेश सचिव र स्थानीय तहको प्रमुख प्रशासकीय अधिकृत तयार नभएसम्म बढीमा १० वर्ष संघीय सेवाबाट पठाउने व्यवस्था निजामती विधेयकको प्रतिवेदनमा छ। समितिबाट पारित विधेयकमा टेड युुनियनको व्यवस्था यथावत् राखिएको छ। प्रदेश र स्थानीय तहका कर्मचारीलाई अन्तर प्रदेश रसरुवाको व्यवस्था पनि गरिएको छ। दुई प्रदेशको मुख्यमन्त्री तथा मन्त्रिपरिषद्को कार्यालयको सहमतिका आधारमा सरुवा गर्न सकिने छ। कुनै पनि कर्मचारीको राजपत्रांकित पदमा एकपटक र राजपत्र अनंकित पदमा एकपटक आरक्षण प्रयोग गर्न पाउने व्यवस्था गरेको छ। दुई पटक मात्रै एउटा व्यक्तिले आरक्षण फाइदा लिन पाउनेछन्। आन्तरिक पर्यटन बिदाको व्यवस्था पनि गरिएको छ। सहसचिवको खुला प्रतिस्पर्धा बन्द नयाँ व्यवस्थाअनुसार राजपत्रांकित द्वितीय श्रेणी अर्थात सहसचिवको खुला प्रतिस्पर्धा बन्द गरिएको छ। साविकको निजामती सेवा ऐनमा १० प्रतिशत खुला प्रतिस्पर्धाबाट सहसचिव आउने व्यवस्था थियो। तर, अब त्यो व्यवस्थालाई हटाइएको छ। उपसचिव अर्थात् राजपत्रांकित द्वितीय श्रेणी र राजपत्रांकित तृतीय श्रेणी शाखा अधिकृत तहमा मात्रै खुला प्रतिस्पर्धा हुने भएको छ। त्यस्तै राजपत्र अनंकित सहायक पहिलो (खरदार) मात्र प्रतिस्पर्धाबाट छनौट हुनेछ। खरदारहरू शत प्रतिशत खुला प्रतिस्पर्धाबाट आउनेछन्। शाखा अधिकृतहरू ६० प्रतिशत खुला प्रतिस्पर्धाबाट आउने छन्। उपसचिवको हकमा हाल कायम रहेकै १० प्रतिशत खुला प्रतिस्पर्धाबाट आउने व्यवस्था कायम गरिएको छ। महिलाभित्र पनि समावेशी निजामती सेवामा महिलाभित्र समावेशी कलस्टर कायम गरिएको छ। खुलामा ५१ र समावेशीतर्फ ४९ प्रतिशत कायम हुनेछ। समावेशीतर्फको ५० प्रतिशत महिलाको कोटा हुनेछ। यो नयाँ व्यवस्था हो। यो विधेयक दोस्रो पटक २०८० फागुन २१ मा प्रतिनिधिसभामा दर्ता भएको थियो। सैद्धान्तिक छलफल गरेर प्रतिनिधिसभाले दफावार छलफलका लागि २०८१ जेठ १५ मा राज्य व्यवस्था समितिमा पठाएको थियो। झन्डै एक वर्ष समितिमा नै रह्यो। यो विधेयक पहिलो पटक त २०७५ सालमा नै तत्कालीन सामान्य प्रशासन मन्त्री लालबाबु पण्डितले प्रतिनिधिसभामा दर्ता गराएका थिए। राज्य व्यवस्था समितिमा लामै छलफल भएको थियो। झन्डै ६० वर्ष यो विषयमा समितिमा बैठक नै बसेका थिए। तर तत्कालीन कांग्रेस माओवादी केन्द्र गठबन्धन सरकारले यो विधेयक २०७८ फागुनमा फिर्ता गरेर पुनः प्रतिनिधिसभामा दर्ता गरेको थियो। सरकारले नीति तथा कार्यक्रममा नै यो विधेयक यो अधिवेशन पारित गर्ने प्रतिबद्धता जनाएको छ। संघीयता आएको लामो समयसम्म पनि राज्य स्थायी सरकार कर्मचारीतन्त्र संक्रमणमा नै छ। उसको मूल कानुन संघीय निजामती सेवा ऐन नै नबन्नाले कर्मचारीतन्त्र संक्रमणमा नै छ। जसले संघीयतालाई पनि अधुरै राखेको छ। अब यो ऐन बनेमा संघीयतामा ब्रेक थ्रु नै हुनेछ।"
गीतसंगीतमा सायमी साहस,"नदी झैं बगिरहन्छ जीवन, सागर वा काल नभेटेसम्म। त्यही कोलाहलभित्रको खेलबाड हो, जिन्दगी। त्यसैले अपराध नै नगरी नख्खु जेलबाट शिक्षा शुभारम्भ गरेका प्रकाश सायमीले सानैमा कारागारभित्र कैदी, राजबन्दी, राजनीतिज्ञ अनि कांगे्रस, कम्युनिष्ट सुन्दै आएकाले किताब, कमिक्स, कथा, राजनीतिलाई हल्का बुझ्दै आएको देखिन्छ। बाल्यकाल मावलीमा बिताए पनि एक्कैचोटि अरनिको बोर्डिङमा तीन कक्षा पढेपछि चण्डी विद्याश्रममा पढेका रहेछन्। मोहन राकेशको भनाइबाट प्रभावित उनलाई उमेरको चापसँगै कविता वाचन, हाजिरी जवाफ, हिन्दी चलचित्रका गीतहरूले तान्दै लगेपछि अन्य गतिविधिमा पनि सक्रिय भएको देखिन्छ। देश विदेशका चर्चित पुस्तकहरूको अध्ययन र खोज अनुसन्धान मात्र होइन, पुस्तक संकलन गर्ने सायमीले आपूलाई साहित्यको रंगमा चोबल्दै लगे। अहिले जसरी श्रद्घाले भेट्छौं, देख्छौं, त्यसको पछाडि उनले कति र कस्ता पुस्तकहरू पढेका थिएछन् भन्ने यो कोलाहलको कोलाज पुस्तकबाट थाहा हुन्छ। आफूले चाहेको पुस्तक पढ्न नपाउँदा पीडाबोध गर्ने सायमीको कहीँकतै भइनँ भने पुस्तकालयमा पाउनुहुनेछ भनाइमा जीवन भोगाइका कोलाजलाई क्यालेन्डरमा उतारेको भेटिन्छ। अजरअमर मेरा रातहरू शीर्षकले रातमात्र होइन, दिनरात लागि परेर अरूलाई अमर बनाउने काम गरेको छ। सञ्चार क्षेत्रमा प्रवेश गरेपछि एफएममा काठमाडौं कल इन कार्यक्रमबाट श्रोताहरूको मन जित्न सफल सायमीले सबैभन्दा पहिला प्रसिद्घ गीतकार किरण खरेललाई अन्तर्वार्ता लिएर कर्मलाई मजबुत पारेको भेटिन्छ। चलचित्र जगत्को रंगीन वातावरण, गीतसंगीतको नशालु राग, निर्देशनको रुचिकर भूमिका, एफएमको बढ्दो क्रेज, गीतकार, गायक, गायिका र वरिष्ठहरूको संगत र सहकार्यको परिणामले यो पुस्तकलाई गहकिलो बनाएको छ। असक्त भक्तराज आचार्यको बारेमा रेडियो नेपालले कुरा नउठाएको र रोविन शर्माको पत्रले इमेज एफएम छोड्नु परे पनि फेरि सामुदायिक रेडियो सगरमाथामा पुगेपछिको लफडा त झन् लेखिसाध्यै छैन। गजलनगरीमा एक वर्ष डुबुल्की मार्दा डरले उत्पन्न गरेको जिज्ञासाले अघि बढ्न मद्दत गरेपछि नयाँ फड्को मारेको देखिन्छ। सञ्चार कर्मले बनाएका फराकिला बाटाहरूमा भारतीय गजल उस्तादहरूलाई लिएको अन्तर्वार्ता सायामीको अर्को भयाङ बनेको छ। एक वर्षको अन्तरालमा गजलसम्बन्धी लेखन, वाचन, गायन र गजलकारहरूको नाम उल्लेख गर्दै त्यो बेला भेटिएका गजलकारहरूको सान्निध्यले नेपाली गजलकारलाई गजल लेख्ने, कस्तो हुनुपर्छ र गजलको प्रभावबारे जानकारी गराएको पाइन्छ। गजलनगरी चितवनमा गजलकार मिथिला प्याकुरेलको गजल सुनेर रिक्सावालले बाटोबाट वाह भनेदेखि सायमी ए गजल हुँदै गजलका धुरन्धर समीक्षकसम्म भएको चाखलाग्दो प्रसंगहरूले लेखकको दक्षता पुस्तकमा छ। कोलाहलको कोलाज काठमाडौं खाल्टोमा भएको नेवारी समुदायको संस्कार र मौलिक संस्कृतिलाई स्मरण गराउने आलेखबाट धेरै जानकारी लिन सकिन्छ। लोकबाजा, लोकभाकामा स्वरसम्राट नारायणगोपाल पनि जोडिएको छ भने नौ अंकको महिमालाई व्याख्या गरेर ज्ञानगुण बाँडेको छ। काठमाडौंको पौराणिक कला, सहनसहन, बोलिचाली, भाषा लिपि र रैथाने परिवेशलाई अहिलेको कोलाहलले विस्थापित गरिसकेको यथार्थलाई कोलाजमा उतार्ने कोसिस गरेको देखिन्छ। नेपाल देख्दा चिनेजस्तो लाग्छ भीमदर्शन रोकाको यो भनाइलाई शीर्षक बनाएर विश्व चर्चित कलाकार, लेखक, कवि गायकहरूले हाम्रो देशलाई सम्झेर गीत, कविता, लेखमार्फत् चिनाएको प्रसंग ज्ञानप्रद छ। अझ भारतीय समाचार र राष्ट्रिय गानमा नेपालीले धुन भरेको वास्तविकतालाई दस्तावेज गरेको पाइन्छ। जसरी पनि विदेशै जाने, विशेषगरी अमेरिका जान खोज्ने नेपाली युवाको मनोविज्ञानलाई देखाइएको छ। अमेरिकी दुतावासमा गएर चिया गफमा प्रश्न उठ्दा सायमीको अर्थपूर्ण जवाफले मलाई पनि छोयो, अमेरिका त बनिसक्यो, अरूले नै बनाइदिए, हाम्रो देश त हामीले नै बनाउनुपर्छ पृ ५९। शंकर आत्मकथाको प्रतिध्वनि एउटा बालकको बाल्यकाल कस्तो संस्कारमा हुर्किन्छ होला ? सायमीले शास्त्रीय संगीत र ज्योतिष विधामा पोख्त पिताबाट माया र संस्कार मात्र पाएन, विभिन्न विधाका पुस्तकहरू पनि पढ्न पाए। शंकर लामिछानेबाट प्रभावित भएपछि भेट्ने हुटहुटी जाग्यो र पिताजीले पुयाए पनि तर लामिछाने नभएर शर्मालाई भेटेको रोचक किस्सा पढ्न पाइन्छ। निबन्धकार लामिछानेको नाममा कोष स्थापना हुनु, लामिछानेबारे बोल्दा अम्बर गुरुङको गला अवरुद्घ हुनु। अम्बर गुरुङले शंकरपत्नी रत्नालाई रकम हस्तान्तरण गर्दा सायमीको पनि फोटो आउँदा उत्साहित भएर झन् सक्रिय भएको देखिन्छ। शंकरको एब्स्ट्रयाक्ट चिन्तन प्याज र गौंथलीको गुँड प्रकाशित भयो भने भावक अभियानले अरू पनि प्रकाशन गरेको रहेछ। लैनसिंह वाङ्देल, माधव घिमिरेजस्ता व्यक्तित्व जोड्दै गीत गजलमात्र होइन, शंकरको निबन्ध पनि एफएममा वाचन गरेर सायमीले नौलो कामको सुरुवात गरेको देखिन्छ। देव आनन्द समय र सम्झनाको किताबमा सायमीको परिवार र अग्रजहरूबाट जहिल्यै प्रसंशा पाइरहने देव आनन्दलाई ४७ वर्षको उमेरमा एउटा अल्लारे ठिटोले भेट्दा, देख्दा कस्तरी मन नाच्यो होला खुसीले ? पछिबाट भेट्न र निकट हुनलाई सायमीले सबै हर्कत अपनाएपछि २००८ मा भेट्न सफल भयो। उसैको आत्मगाथा पुस्तक रोम्यान्सिङ विथ लाइफको विमोचन नेपालमा हुँदा सायमी पनि वक्ताको रूपमा प्रस्तुत भएबाट निरन्तर लागे सम्भव छ भन्ने प्रकाशको अथक साधनाले देखाउँछ। देव आनन्दले नेपाललाई चलचित्र सुटिङस्थल बनाएर विश्वसामु चिनाउने काम मात्र गरेन, नेपाली शब्द र बाजाहरूको प्रयोग अनि भूगोल देखाएर विश्वको ध्यान खिचे। सांस्कृतिक राजदूत पनि भए भने नेपाली गायक उदितनारायाण झा र रञ्जित गजमेरलाई स्थान दिएर ठुलो गुण लगाएको उल्लेख छ। अभिनेता तथा चलचित्र उद्यमी देव आनन्दले प्रकाशलाई ६० हजार पर्ने मोंन्ट ब्लाँ कलमले पुस्तकमा हस्ताक्षर गरेर दिएको सन्दर्भ आहारिस लाग्दो छ। गुलजार : फुर्सदका रात र दिन भारतीय फिल्मकार गुलजारको बालमनोविज्ञानमा आधारित फिल्म किताबबाट प्रभावित भएपछि सायमीले पत्र लेख्ने हिम्मत गरे, र लेखेर पनि पठाए, तर टिकट टाँस्न भुलेर फिर्ता आएछ। किम्फ वृत्तचित्र महोत्सवमा काठमाडौं आएको गुलजारसँग भेट गर्न पाएपछि प्रकाशले आफूले आफैंलाई अब्बल सावित गरे, त्यसपछि अत्यन्तै नजिक हुँदै गएकाले बम्बईबाट बेलाबेला प्रकाशलाई पार्सल आउनु गुलजारको माया थियो। मितेरी संगीतका सुत्रधार सन् १९९६ मा नयाँ दिल्लीको अपोलो अस्पतालबाट महाप्रस्थान गरेका गायक, संगीतकार तथा गीतकार गोपाल योञ्जनलाई राष्ट्रिय झन्डा समेत नओडाएकोमा गुनासो पोखेको पाइन्छ। सन्तान सहितको परिवार र अर्को सांगीतिक दुई परिवार थिए। गीतसंगीतको उन्नयनका लागि हिमालयन कल्चर ग्रुप खोलेर सबैलाई समेट्ने अमरस्रष्टा गोपाल योञ्जन। गीतकार ईश्वरवल्भवले गोपाल योञ्जन र नारायाणगोपालको मीत लगाइदिएपछि सांगीतिक आकासमा नयाँ रूपरेखा देखा परे। कलाकारलाई कि त नेपालले लान्छ, कि त रक्सीले खान्छ भन्ने दार्जीलिङे उखानलाई पुष्टि गर्दै अम्बर गुरुङ र गोपाल योञ्जन नेपालतिर लाग्दा रञ्जित गजमेर बम्बईतिर लागेको प्रसंग पनि भेटिन्छ। दुई गोपालको सांगीतिक कार्यक्रम र सहयात्रा चलिरहँदा उपन्यासकार पारिजातले आलोचना गरेपछि नारायण गोपालले पछिसम्म प्रतिवाद गरिरहेको र दुई मीतमा मनमुटाव आएको देखाउँछ। नयाँ पुस्ताको मनमस्तिष्कमा बसेका योञ्जनले नेपाली चलचित्रलाई उठाउने काम गरेको पुस्तकमा उल्लेख छ। अन्तिम गुरुः वासुदा अनेक संघर्ष गर्दै हिन्दी सिनेजगत्का गुरु वासुदासँग काम सुरु गर्दाको क्षण र एकैचोटि १२ हजारको अफरले मिस्टर हिमाल उपनामको प्रकाशलाई अझ ऊर्जावान् बनाएको देखिन्छ। सायमीले बंगाली वासुदासँग हरेक कुराहरू तर्कसंगत रोखेपछि भनेका थिए, यो खतरनाक छ तर इमान्दार छ है पृ १३३। नयाँ नौलो प्रयोग गरेर फिल्म बनाउन खप्पिस वासुदाबाट प्राप्त ज्ञानलाई नेपाली फिल्मी क्षेत्रमा भित्र्याउने सायमीको योगदान अतुलनीय छ, मूल्यांकन होला कुनै दिन। कथा कथित पात्रको खोजीमा बम्बई, गुरु र बर्सादी दिनहरू अतीतकथा मधुपर्कमा छापिएपछिको चर्चा। जापानी समूह गोदाइगोलाई देख्न र सुन्न पाएपछि सायमीले सांगीतिक क्षेत्रलाई फराकिलो नजरले हेर्दै गर्दा बिटल्स, जोन लेनन, बब डायलन र आरडीबीका गीतहरूले प्रकाशलाई प्रभावित पारेको देखिन्छ। सांस्कृतिक संस्थानका महाप्रबन्धक नारायण गोपालविरुद्घ आन्दोलन गर्ने हिमाल लोहनी जो नीर शाहको गुरु र अमेरिकाबाट आएका रजनीशको प्रसंगभित्र अनेक कुराहरू लुकेका हुन सक्छन्। विदेशी होन्साकार चार्ल्सको माध्यमबाट सोल्टी होटलमा रजनीशलाई भेट्न सफल प्रकाशलाई हरेक कोणबाट समयले साथ दिए पनि आफू उत्तिकै सक्षम हुनुपर्ने शिक्षा पाइन्छ। महाकवि लक्ष्मीप्रसाद देवकोटा पनि साहिरको कविताबाट प्रभावित भएको देखाउँछ भने राजा शहन्शाहले पत्नी वियोगमा बनाएको ताजमहलबारे कविता लेखेर साहिर सबैको मनमा बसेको मिठो प्रसंग छ। अमृतासँगको साहिरको अनौठो प्रेमकाहनीले अर्को कथाको सिर्जना गर्छ। एक सय १३ वटा फिल्ममा गीत लेखेर साहिर अस्ताउँदा प्रकाश सायमी हरदिन उदाइरहेका छन्। सानैदेखि अत्यन्तै जिज्ञासु सायमी लेखन, अध्ययन, रंगमञ्च, निर्देशन, सञ्चार सबै क्षेत्रमा पारंगत देखिएको यो कोलाहलको कोलाज पुस्तक जीवनोपयोगी र जानकारीमूलक छ।"
सही विचार नभएकालाई वाम एकतामा ल्याउन सकिँदैन : प्रधानमन्त्री,"काठमाडौं : प्रधानमन्त्री एवं नेकपा (एमाले) का अध्यक्ष केपी शर्मा ओलीले सही विचारविना धेरैतिर फर्किएकालाई वामपन्थी एकतामा ल्याउन नसकिने बताएका छन्। एमालेका तत्कालीन महासचिव जननेता मदन भण्डारी र संगठन विभाग प्रमुख जीवराज आश्रितको स्मृति दिवसका अवसरमा आज मदननगर बल्खुमा आयोजित कार्यक्रममा प्रधानमन्त्री ओलीले एकताका लागि एकता नभइ सही विचारमा अरूलाई सहमत गराएर पार्टीमा ल्याउने नीति लिनुपर्नेमा जोड दिएका छन्। 'सही कुरालाई पनि विरोध गरेर बखेडा निकाल्ने प्रवृत्ति कम्युनिष्ट आन्दोलनमा इतिहासदेखि नै देखा पर्दै आए । खास वैचारिक भिन्नता नभए पनि व्यक्तिगत स्वार्थका आधारमा दुई लाइनको कुस्ती चलाइयो । पार्टी विभाजन गरेर नामका लागि एकीकृत राख्ने प्रवृत्ति पनि छ ।', अध्यक्ष ओलीले भने मदन भण्डारीको अगुवाइमा ल्याइएको जनताको बहुदलीय जनवादको विचारले कम्युनिष्टहरु निरङ्कुश हुन्छन् भन्ने आरोपलाई खण्डन गरेको उनले बताए। यो विचार राजनीतिक लोकतन्त्रका लागि मात्र नभएर आर्थिक र सामाजिक तथा मानव अधिकारका प्रश्नमासमेत राष्ट्रिय नीतिका रुपमा स्थापित भइसकेको उनले बताए। यसै जगमा आफूहरुले लिएको समृद्ध नेपाल, सुखी नेपालीको राष्ट्रिय आकाङ्क्षा पूरा गर्न लाग्नुपर्ने भएको प्रधानमन्त्री ओलीको भनाइ छ । प्रधानमन्त्री ओलीले आफूहरूले शक्तिका स्रोत जनता नै हुन् भन्ने मान्यताका साथ जनताको शासन कायम गर्न खोजिएको उल्लेख गरे। उनले देशभक्ति, राष्ट्रिय स्वाधीनता र राष्ट्रिय अखण्डताको मार्गलाई आफूहरूले कहिल्यै नछोडेको स्पष्ट पारेका छन्। आफूहरुको नेतृत्वमा सरकार रहेकाले राजतन्त्र फर्काउने प्रतिगमनको प्रयास असम्भव र अस्वीकार्य भएको भएको उनले बताए । एमाले अरुको षड्यन्त्रले नटुट्ने बताउँदै उनले भने, 'एमालेको नेतृत्वलाई बदनाम गरेर ढाल्न सकिने पार्टी ढाल्न सकिन्छ भन्ने तत्वहरुले अनेक षड्यन्त्र गरे पनि एमाले हरेक परिस्थितिको सामना गर्न तयार रहेकाले कार्यकर्ताहरुलाई एकताबद्ध भएर ढुक्का साथ अघि बढ्न आग्रह गर्छु।' एमालेले अग्रगतिका लागि निष्क्रिय कामना होइन, सक्रिय हस्तक्षेपको नीति लिँदै आएको प्रधानमन्त्रीले बताए। उनले भने, 'विश्वमा दक्षिणपन्थ, जातीयता र अराजकतावादका कारण आन्दोलनमा क्षति भएको छ। हामीले त्यस्ता कमीकमजोरी नगरी विविधतालाई सांस्कृति समृद्धि मानेर एकता र शान्तिपूर्ण प्रतिस्पर्धाको बाटो लिएका छौं ।' विगतमा आफूले सरकारको नेतृत्व गर्दा पार्टीभित्रकै विग्रहवादी तत्वका कारण सरकार ढाल्ने र अदालतको आदेशबाट सरकार गठन गराउने गलत अभ्यास भएको पनि उनले टिप्पणी गरेका छन्। जननेता भण्डारी कम्युनिष्ट आन्दोलनलाई समयानुकूल रुपमका हाँक्ने नीतिकार रणनीतिकार भएको स्मरण गर्दै उनले भने,'विश्वमा कम्युनिष्ट आन्दोलन धराशयी हुँदै गएका बेला जबजको वैचारिक अगुवाइमा पार्टीलाई लोकप्रिय र दुई तिहाइको अवस्थासम्म पुर्याएको थियो।' कार्यक्रममा पूर्व राष्ट्रपति विद्यादेवी भण्डारी, एमालेका वरिष्ठ उपाध्यक्ष ईश्वर पोखरेल, महासचिव शंकर पोखरेल, आश्रित पत्नी माया ज्ञवालीलगायत सहभागी थिए। कार्यक्रममा अध्यक्ष ओलीसहित नेता कार्यकर्ताले दिवंगत नेताप्रति श्रद्धाञ्जली व्यक्त गरेका छन्।"
प्रयासमा पृथक् प्रयोग,"फिर्दोसको साँचो (२०८२) राजबाबु श्रेष्ठ सागरद्वारा लिखित कथाहरूको संग्रहका रूपमा प्रकाशित भई पाठकलोकमा आएको कृति हो। यसमा विभिन्न शीर्षकका दसवटा कथा छन्। सागरका बन्द फ्रेमभित्रको चिठी (२०५७) उपन्यास, हराएका छोराहरू (२०७७) कवितासंग्रह, देशको चिना (२०७७) मुक्तकसंग्रह र यादका बस्तीहरू (२०७८) गीतिसंग्रह प्रकाशित भइसकेका छन्। यिनका केही गीत संगीतबद्ध पनि भइसकेका छन्। संग्रहमा संकलित कथाहरूमा प्रयोगको विचित्रता देख्न पाइन्छ। समयसापेक्ष सामाजिक विषयवस्तु मात्र होइन, अपितु अनुकल्पनाका रोचक र रोमाञ्चक प्रसंगहरू पनि यी कथामा भेटिन्छन्। सामान्य कथावस्तुलाई कथानकको बुनोटले वैचिœय प्रदान गरिएको छ यी कथामा। यी कथा स्वाभाविकताभित्र विचित्रताले प्रविष्टि पाएका प्रतीत हुन्छन्। पाठकमनलाई मात्र होइन, मस्तिष्कलाई पनि दबाब दिने खालका यी कथामा खोज र प्रयोगको उपयोग गजबले गरिएको छ। अलिखित कथा, निर्जला, तिर्खा, हिजकिल, हिदायत, खामभित्रको चिठी, किसोनिया, दागबत्ती, हर्षवर्धन र महर्षि एवं ओभर स्पिड यस संग्रह अन्तर्गत अनुक्रममा रहेका कथा हुन्। यी सबै कथा आयामका दृष्टिले लामो आकारका छन्। पहिलो अनुक्रममा रहेको अलिखित कथा २३ पृष्ठको आकारमा फैलिएको छ। अतियथार्थ र स्वैरकल्पनाको सार्थक ढंगले प्रयोग भएको यस कथामा यौनदुराचारजन्य विद्रुपताका परिघटनाहरूको स्वाभाविक ढंगले चित्रण गरिएको छ। यो कथा पढ्दै गर्दा पाठकले प्रेक्षालयमा नाटक हेरेको जस्तो अनुभूति हुन्छ। दोस्रो अनुक्रममा रहेको निर्जला उन्नाइस पृष्ठको आयाममा छ। मूलतः नारीविषयकेन्द्रीत यस कथामा सामाजिक रीतिरिवाजका साथै वर्गीय समाजका विविध चित्र छन्। एउटी नारीको कर्मवादी चिन्तन, संघर्ष र प्रगतिमा आधारित यस सुखान्त कथाले भाग्य कर्मले बदल्छ भन्ने सन्देश दिएको छ। तेस्रो अनुक्रममा रहेको तिर्खा सवा १३ पृष्ठको आयाममा छ। प्रेमप्रसंगका साथै यौनजन्य भावनाका कुराहरू पनि यसमा छन्। प्रेममा धोका पाएको एकजना प्रेमीको विक्षिप्त अवस्था र प्रेमिकाको रंगहीन वैधव्य देखाइएको यो कथा निकै मार्मिक र वियोगान्त छ। चौथो अनुक्रममा रहेको हिजकिल नौ पृष्ठको आयाममा छ। यसमा बालमनोविज्ञानको सुन्दर प्रयोग छ। जिबाले नातिनीलाई सुनाएको कथा हो यो। हिजकिल शब्द इस्लाम धर्मसँग सम्बन्धित छ। यसमा हिन्दुधर्म र इस्लामधर्मका पुराकथाजन्य संवाद र प्लेग र कोरोनाका रोचक प्रसंग पनि छन्। पाँचौें अनुक्रममा रहेको हिदायत २७ पृष्ठको आयाममा छ। यस कथामा पनि हिन्दू र इस्लाम धर्मका प्रसंग छन्। सपनाको सार्थकतालाई कथ्यवस्तु बनाइएको यो कथा दन्त्यकथात्मक शैलीमा लेखिएको छ। यस कथामा धर्मान्तर, जादुटुनाका विषय र अन्धविश्वासजस्ता लाग्ने कुरा पनि छन्। सपनाका आधारमा सुरु भएको अन्तजार्तीय अन्तधर्मी प्रेमले सार्थकता पाएको छ यस कथामा। छैटौं अनुक्रममा रहेको खामभित्रको चिठी २१ पृष्ठको आयाममा छ। यसमा यौनमनोविज्ञानको प्रयोग स्वाभाविक ढंगले गरिएको छ। पशुयौनिक प्रसंग पनि यसमा छ। पतिको पुरुषत्वहीनता र हीनताबोध, पत्नीभित्रको तीव्र यौनचाहना र आफ्नो पतिप्रतिको श्रद्धालाई कायम राख्दै हरूवासँग तृप्तिका लागि यौनसम्पर्क राख्ने गरेको प्रसंग, पतिले जानकारी पाए पनि आफ्नो कमजोरीका कारण यस विषयलाई उठाउन नचाहेको र अन्तमा जग्गाजमिन पत्नीका नाममा पास गरिदिएपछि चिठी लेखेर खामभित्र बन्द गरी घर छाडेको रोचक प्रसंग छ। सातौें अनुक्रममा रहेको किसोनिया सत्र पृष्ठको आयाममा छ। किसोनिया यस कथाकी नायिका हुन्। यसमा एकातिर श्रमको महिमा दर्साइएको छ भने अर्कातिर दाइजोप्रथाको विद्रूपता पनि देखाइएको छ। पुत्रमोह र पुत्रीहरूको भ्रूणहत्या र छोरा नपाएकै आरोपमा पत्नीको हत्या जस्ता समाजभित्रका कुरूप पक्षको चित्रण पनि यस कथामा छ। कथा अत्यन्त कारुणिक र मार्मिक छ। यसका संवादहरूमा स्थानीय भाषाको सुन्दर प्रयोग गरिएको छ। कथाको अन्त्य स्वाभाविक ढंगले भएको छ। आठौें अनुक्रममा रहेको दागबत्ती २० पृष्ठको आयाममा छ। यसमा एउटा असल पतिले भोगेको पत्नीवियोगको पीडादायक कथा छ। झिनो कथावस्तुलाई विभिन्न घटनाका कथानकले लम्ब्याइएको छ यसमा। नवौें अनुक्रममा रहेको हषवर्धन र महर्षि २३ पृष्ठको आयाममा छ। जसमा इस्लाम धर्मको कुरानसँग सम्बद्ध पुराकथाका प्रसंग छन्। केही पात्र भने हिन्दूधर्म सापेक्ष पनि छन्। पुराकथामा आधुनिकताको मिश्रणबाट यसको कलेवर बनेको छ। यसमा ईश्वरले आरम्भ गरेको सृष्टि प्रसंग, धार्मिक द्वन्द्व, राजनीतिक द्वन्द्व र भौगोलिक विद्रोहका विविध सन्दर्भ छन्। सत्यमाथि असत्यको विजयका घटना पनि छन्। पुराकथाजन्य मान्यतालाई यसमा स्थापित गर्न खोजिएको छ। दसौें अनुक्रममा रहेको यस संग्रहभित्रको अन्तिम कथा हो, ओभर स्पिड। यो ५० पृष्ठको आयाममा छ। यो यस संग्रहअन्तर्गतको सबैभन्दा लामो आकारको कथा हो। यो कथा खासगरी सडकमा सवारी साधन चलाउँदा अपनाउनुपर्ने सावधानीलाई प्राथमिकतामा राखेर उद्देश्यमूलक ढंगले लेखिएको छ। कथाको मूल उद्देश्य सवारी चालकलाई सन्देश दिनु हो। ट्राफिक प्रहरीका लागि सहयोगी सिद्ध हुने यस कथामा ओभर स्पिटमा बाइक हाँक्ने एकजना युवाको दुर्घटना र अस्पतालमा भर्ना हुँदाको प्रसंगसँगै मनोविज्ञान, मानवतावाद, स्वैरकल्पना, अतियथार्थवाद आदिको मिश्रणयुक्त प्रयोग छ। यसमा पनि इस्लामधर्मसँग जोडिएका रूपकहरू छन्। फिर्दोसको साँचो शब्द यस कथामा आएर प्रयोग भएको छ। दुर्घटनापश्चात् उपचारकै क्रममा मृत्युको घोषणा भइसकेको पात्र फिर्दोसको साँचोका कारण जीवित हुनपुगेको जुन रोचक रूपक छ त्यो इस्लामधर्मीको विश्वासजन्य मान्यतामा आधारित छ। मृत्युघोषितपश्चात् पनि बाँचेको रोचक प्रसंगले यस कथालाई सुखान्त बनाएको छ। कथा प्रमुखतः घटना, परिवेश र चरित्रसँग सम्बद्ध जीवनको कुनै एकपक्षीय चित्रण गरिएको आख्यानको एउटा प्रकार हो। आख्यान आज वैश्विक रूपमा नै लोकप्रिय देखिन्छ। यसमा हुने प्रयोगले पनि आजको आख्यान फरक ढाँचामा प्रस्तुत भइरहेको देखिन्छ। यद्यपि कथाकार राजबाबु श्रेष्ठको आख्यानको दोस्रो भए पनि कथाको पहिलो कृति हो फिर्दोसको साँचो। तर प्रयोगधर्मिताका दृष्टिले यो संग्रह परिपाक देखिन्छ। यसभित्रका अधिकांश कथामा तराई मधेशको भूगोल र परिवेश कार्यपीठिकाका रूपमा आएका छन् भने त्यहाँकै भाषा, संस्कृति र संस्कारहरूको स्वाभाविक चित्रण भेटिन्छ। यी कथा लेखनका लागि कथाकारले निकै गहिरो अध्ययन, खोज र अनुसन्धान समेत गरेका छन् भन्ने कुरा सहजै अनुमान गर्न सकिन्छ। नेपाली साहित्यमा यस ढंगले इस्लाम धर्म र कुरानका प्रसंगलाई जोडेर लेखिएका कथा मैले पढेको छैन। यी कथाका बनोट र बुनोट फरक ढंगका देखिन्छन्। राजबाबुमा सानो कथावस्तुलाई विभिन्न उपकथा वा प्रसंग जोडेर लामो आकारमा विस्तार गर्ने खुबी पनि अचम्मलाग्दो देखिन्छ। कथाहरू केही दुःखान्त र केही सुखान्त छन्। कतैकतै भाषामा कृत्रिमता देखिए पनि उखान र टुक्काहरूको सार्थक प्रयोग एवं परिवेश र पात्रानुकूलीय संवादहरूका दृष्टिले यी कथा राम्रा बनेका छन्। शीर्षकहरूको चयन उचित प्रतीत हुन्छ। आकारगत यी सबै कथा लामा छन् भने ओभर स्पिड त लघु उपन्यास भन्न सुहाउने खालको छ। पढ्दापढ्दै पट्यार लागे पनि पाठकमनलाई तानिरहने क्षमता छ कथामा। वास्तवमा यी कथामा प्रयोगको विचित्रता छ। पढ्दै गर्दा यी कथाले पाठक मस्तिष्कलाई पटक पटक घच्घच्याउँछन्। समग्रमा, फिर्दोषको साँचो नेपाली आख्यानको लोकमा पृथक् प्रकृतिको पठनीय कृति बनेर आएको छ।"
रुसविरुद्ध लडिरहेका अष्ट्रेलियाका पुरुषलाई जेल सजाय,रुससँगको युद्धमा युक्रेनको पक्षबाट लडिरहेका एक अष्ट्रेलियाली व्यक्तिलाई रुसी सेनाले पक्राउ गरेको छ। रुसीनियुक्त अभियोजकहरूले अष्ट्रेलियाली पुरुषलाई १३ वर्षको जेल सजाय सुनाइएको बताए। उनलाई रुसको उच्च सुरक्षा जेलमा राखिनेछ। ३३ वर्षीय ओस्कर जेनकिन्सलाई शुक्रबार रुसी नियन्त्रित अदालतले पूर्वी युक्रेनमा 'भाडाका सैनिक' को रूपमा लडाएको आरोपमा दोषी ठहर गरेको छ। जेनकिन्स मेलबर्नका एक शिक्षक हुन् जसलाई गत वर्ष डिसेम्बरमा लुहान्स्क क्षेत्रमा पक्राउ गरिएको थियो। अभियोजकहरूले ओस्कर जेनकिन्स फेब्रुअरी २०२४ मा युक्रेन आइपुगेका जनाएका छन्। रुसी सैनिकविरुद्धको सैन्य कारबाहीमा भाग लिएबापत उनलाई हरेक महिना ६ लाखदेखि ८ लाख रुबलसम्म भुक्तानी गरिएको आरोप लगाइएको छ।
"युक्रेनमा यात्रु बसमा रुसी ड्रोन आक्रमण, ९ जनाको मृत्यु","उत्तरपूर्वी युक्रेनमा यात्रु बसमा गरिएको रुसी ड्रोन आक्रमणमा नौ जनाको मृत्यु भएको छ। सुमी क्षेत्रीय सैन्य प्रशासनले शनिबार बिहान बिलोपिलिया शहरमा भएको आक्रमणमा अन्य चार जना घाइते भएको जनाएको बीबीसी समाचारमा उल्लेख छ। २०२२ पछि पहिलो पटक रुस र युक्रेनले शान्तिको लागि प्रत्यक्ष वार्ता गरेको केही घण्टामा उक्त आक्रमण भएको हो। 'बिलोपिलिया नजिकै शत्रुको ड्रोनले यात्रु बसमा आक्रमण गर्दा नौ जनाको मृत्यु भएको छ भने चार जना घाइते भएका छन्,' सुमी क्षेत्रीय सैन्य प्रशासनले टेलिग्राममा पोस्ट गर्दै भनेको छ। रुसी सेनाले भने यस आक्रमणको बारेमा अहिलेसम्म कुनै टिप्पणी गरेको छैन। शुक्रबार टर्कीको इस्तानबुलमा रुस र युक्रेनबीच युद्ध कसरी अन्त्य गर्ने भन्ने विषयमा छलफल भए पनि निष्कर्षमा पुग्न सकेको छैन। आगामी दिनहरूमा दुवै पक्षले एकअर्कालाई एक हजार युद्धबन्दी फिर्ता गर्ने सहमति भने वार्तामा भएको थियो।"
कोवाङसौरु पुल फेरि अलपत्र,"जोमसोम : मुस्ताङको थासाङ गाउँपालिका२ अन्तर्गत पर्ने कालीगण्डकी वारिपारिका गाउँहरू जोड्ने निर्माणाधीन ससपेन्सन पुल निर्माण फेरी अलपत्र परेको छ। कोवाङसौरु जोड्ने सस्पेन्सन पुलको फाउन्डेसन तथा सिभिलको ७५ प्रतिशत भौतिक प्रगति हुँदा पुल निर्माणको काम विगत ५ महिनादेखि अलपत्र परेको हो। मुस्ताङको कालीगण्डकी नदीमा निर्माणाधीन (कोवाङसौरु) जोड्ने ५७० मिटर लम्बाइ र २ मिटर चौडा सस्पेन्सन पुल निर्माण २०७७ साल ३० वैशाखमा सस्पेन्सन ब्रिज डिभिजन कार्यालय काठमाडौंले इलाइट रुविना कन्स्ट्रक्सन जेभीसँग ५ करोड रुपैयाँ लागतमा ठेक्का सम्झौता गरेको थियो। सुरुवाती चरणमा जोइनको मुख्य कम्पनी इलाइट कन्स्ट्रक्सनले (कोवाङसौरु) जोड्ने पुल बनाउने जिम्मा लिएको भए पनि रुविनाले पुलको आंशिक काम गरेर निर्माणको काम त्यसै अलपत्र पारेर छाडेको थियो। ठेक्का सम्झौताअनुसार ३० महिनाको समयावधि तोकिएको (कोवाङसौरु) जोड्ने सस्पेन्सन पुल निर्माण २०७९ साल कात्तिकसम्म सकिनुपर्ने थियो। तर, निर्माण कम्पनीले कोरोना कहर, हिमपात र प्रतिकूल मौसमको कारण देखाउँदै म्याद थप गर्दै आएको थियो। सुरुवाती जोइन कम्पनी रुविनाले निकै लामो समयसम्म (कोवाङसौरु) जोड्ने ससपेन्सन पुलको काम अलपत्र पारेर छोडेपछि गत वर्षको फागुनदेखि जोइन पार्टनर इलाइट कन्स्ट्रक्सनले जिम्मा लिएको थियो। कालीगण्डकी नदीमा सस्पेन्सन पुल बनाउन इलाइट कम्पनीले प्रतिनिधिका रूपमा निकेश श्रेष्ठलाई कार्यस्थलमा खटाएको थियो। पुल निर्माणका लागि निकेश श्रेष्ठ कार्यस्थलमा फर्किए लगत्तै गत मंसिर महिनासम्म (कोवाङसौरु) जोड्ने पुलको कालीगण्डकी वारिपारि फाउन्डेसन निर्माणका साथै कालीगण्डकी नदीमा दुई वटा ६ मिटर गहिरो फाउन्डेसन निर्माणको संरचना निर्माण सकिएको छ। अहिले इलाइट कन्स्ट्रक्सनले खटाएका प्रतिनिधि निकेश श्रेष्ठले पुलको सिभिलको सबै काम सम्पन्न गरिसकेका छन्। तर, प्रतिनिधि श्रेष्ठलाई पुलको लाठो तान्ने र पुल फिनिसिङको काम बाँकी रहँदै गर्दा इलाइटले जिम्मेवारीमा अलग गराएको छ। प्रतिनिधि श्रेष्ठले (कोवाङसौरु) ससपेन्सन पुलको भौतिक प्रगति ७५ प्रतिशत सम्पन्न भइसकेको बताए। पुलको सबै सिभिलको काम सकियो, अब पुल फिटिङको काम मात्रै बाँकी छ, प्रतिनिधि श्रेष्ठले भने, मैले सरासर गर्न पाएको भए अहिलेसम्म सक्किसकिन्थ्यो। तर, म अहिले पुलको कामबाट अलग भइसकेको छु। इलाइट कम्पनीले पुलको फिनिसिङको कामका लागि अर्को प्रतिनिधि खटाउने तयारी गरेको उनले बताए। मुस्ताङको थासाङ गाउँपालिका२ का वडाध्यक्ष गौतम शेरचनले कालीगण्डकी नदीमा निर्माणाधीन (कोवाङसौरु) जोड्ने सस्पेन्सन पुल निर्माणको काम ६ महिनादेखि फेरि रोकिएको जानकारी दिए। ३ वर्ष अगावै सकिनुपर्ने पुलको काम निर्माण कम्पनीको ढिलासुस्तीले गर्दा सम्पन्न हुन विलम्ब भएको वडाध्यक्ष शेरचनको भनाइ छ। कालीगण्डकी नदीमा निर्माणाधीन पुलका लागि निर्माण कम्पनी इलाइटले पुलको लाठो र स्टिलपार्टसमेत निर्माणस्थल नजिकै व्यवस्थापन गरेको भए पनि पुल फिटिङको काम अघि बढ्न नसकेको थासाङ२ सौरुका स्थानीय सोजन हिराचनले जानकारी दिए। मुस्ताङको राष्ट्रिय राजमार्ग सडकदेखि कालीगण्डकी पारीको गाउँ सौरु, सिर्खुम र कोखेठाँटी लगायतका गाउँहरू पुल बनेपछि प्रत्यक्ष लाभान्वित हुनेछन्। बर्सेनि बर्खायाममा कालीगण्डकी नदीमा जोखिम मोलेर खोला तरेर आवतजावत गर्नुपर्ने सास्ती सौरु, सिर्खुम र कोखेठाँटीका स्थानीयलाई छ। कालिगण्डकी नदीमा पुल नहुँदा कालीगण्डकी पारीका गाउँमा उत्पादन हुने कृषि उपजको बजारिकरणमा समेत समस्या पर्ने गरेको छ। बर्खायाममा कोखेठाँटी झोलुङे पुल तरेर डेढ घण्टाको यात्रा गर्दै गाउँपालिका कार्यालय, विद्यालय, स्वास्थ्य सेवा र सदरमुकाम जोमसोम आवतजावत गर्नुपर्ने बाध्यता त्यस क्षेत्रका स्थानीयको रहेको सौरु गाउँका स्थानीय सोजन हिराचनले उल्लेख गरे। कालीगण्डकी नदीमा निर्माणाधीन पुल सकिएमा डेढ घण्टाको यात्रा १५ मिनेटमै तय गर्न सकिने स्थानीय हिराचनले बताए।"
