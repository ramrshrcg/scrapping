शीर्षक,विवरण
"श्रीमान अर्कै युवतीको कोठामा गएको चाल पाएपछि साथी भेला गराइ कुटपिट, एकको मृत्यु, छजना पक्राउ","झापा : झापामा सामूहिक कुटपिटबाट एक युवतीको मृत्यु भएको छ । मृत्यु हुनेमा अर्जुनधारा नगरपालिका ४ भाङवारी घर भई हाल वडा नम्बर ८ शनिश्चरे क्याम्पस नजिक बस्ने २२ वर्षीया गंगा राई रहेकी छन् । आफ्ना श्रीमान् गंगाको कोठामा गएको झोकमा सुस्मिता भुसालले साथी भेला गराई सामूहिक कुटपिट गर्दा उनको मृत्यु भएको प्रहरीले जनाएको छ । मंगलबार राति ११:३० बजे भोजपुर रामप्रसादराई गाउँपालिका६ वैकुण्ठे घर भई अर्जुनधारा८ बस्ने विश्व चौधरीको घरमा डेरा गरी बस्ने ३२ वर्षीया सुस्मिताले सोही ठाउँका ५४ वर्षीया मैया श्रेष्ठ,३८ वर्षीया बबिता विक,२४ वर्षीया मेनुका पाँचकोटे र ६० वर्षीया नर्बदा सुनदासलाई बोलाएर गंगामाथि कुटपिट गराएको प्रहरीको प्रारम्भिक अनुसन्धानबाट खुलेको छ। घाइते राईलाई शंकर अस्पताल शनिश्चरेमा सामान्य उपचारपश्चात् थप उपचारका लागि बिर्तासिटी अस्पताल बिर्तामोड पठाइएको थियो । उनको उपचारको क्रममा सोही अस्पतालमा आज बिहान १:२० बजे मृत्यु भएको इलाका प्रहरी कार्यालय बिर्तामोडले जनाएको छ । प्रहरीले कुटपिट घटनामा संलग्न ५ जना महिला र सुस्मिताका श्रीमान् रमेश भुसाल समेतलाई नियन्त्रणमा लिएर थप अनुसन्धान गरिरहेको जनाइएको छ ।"
"लाल सागरमा कार्गो जहाजमाथि आक्रमण, चालक दलका दुईजनाको मृत्यु","एजेन्सी : यमनको तटमा रहेको लाल सागरमा लाइबेरियाली झण्डा बोकेको कार्गो इटरनिटी सी जहाजमा आक्रमण भएको छ। जसमा चालक दलका दुईजना सदस्यको मृत्यु भएको अन्तर्राष्ट्रिय समाचार माध्यमले जनाएका छन्। 'अन्तर्राष्ट्रिय समुद्री संगठन'का लागि लाइबेरियाका प्रतिनिधिले जहाजमाथि क्रूर आक्रमण गरेको र दुईजनाको मृत्यु भएको बताएको छ। बेलायतको समुद्री व्यापार सञ्चालन एजेन्सीले साना डुङ्गाहरूबाट प्रहार गरिएका रकेटप्रोपेल्ड ग्रेनेड () बाट जहाज क्षतिग्रस्त भएको जानकारी दिएको छ। आक्रमणपछि जहाज समुद्रमा ढल्केको थियो। रोयटर्सका अनुसार,इटरनिटी सी जहाजमा फिलिपिन्सका ११ र रुसका एक जनासहित २२ जना चालक दलका सदस्य थिए। अहिलेसम्म कुनै पनि समूहले यस आक्रमणको जिम्मेवारी लिएको छैन।"
"बेलायतमा मृत्यु भएका दुई नेपाली विद्यार्थीको लन्डनमा अन्त्येष्टि, नेपालमा रहेका परिवारले भिडियोबाटै हेरे",लन्डन : बेलायतमा ज्यान गुमाएका दुई नेपाली युवाको एकैदिन लन्डनमा अन्त्येष्टि गरिएको छ। गत जुन १४ तारिखमा लन्डनको वेम्बली स्टेडियमभित्र कार्यस्थलमै मृत भेटिएका २७ वर्षीय विपिन न्यौपाने र गत अप्रिल २८ तारिखमा लन्डन थेम्स नदीकिनारमा शव फेला परेका २० वर्षीय सुशान ओलीको लन्डनका दुई छुट्टाछु्टै क्रिमेटोरियममा एकैदिन अन्त्येष्टि भएको हो । गुल्मीको जोहाङ पुख्र्यौली र हाल रुपन्देहीको मणिग्राममा घर भएका स्वर्गीय विपिन न्यौपानको अन्त्येष्टि लन्डन एल्थामको क्रिमेटोरियममा सम्पन्न भयो । बेलायतमै रहेका उनका आफन्तहरूको संयोजनमा उनको अन्त्येष्टि गरिएको हो । अन्त्येष्टिका लागि आवश्यक खर्च उनी कार्यरत रहेको कम्पनीले व्यहोरिदिएको विपिनका बेलायतस्थित आफन्त विष्णु भण्डारीले जनाए। विपिनको अन्तिम बिदाइमा उनका आफन्तदेखि उनले काम गर्ने कम्पनीका प्रतिनिधि एवम् सहकर्मीहरू सहभागी भएका थिए । डेढ वर्षअघि अध्ययनका लागि बेलायत आएका विपिनले यहाँको सेन्ट जोन युनिभर्सिटीबाट मास्टर्स पूरा गरी हालै मात्र पीएसडब्लु भिजा लिएर फुलटाइम काम सुरू गरेका थिए । साउथ इष्ट लन्डनमा विपिनको अन्त्येष्टि भएकै दिन उता वेष्ट लन्डनको फेल्थाममा गत अप्रिल अन्तिम साता ज्यान गुमाएका ओलीको अन्त्येष्टि भएको छ । राष्ट्रिय स्वतन्त्र पार्टी प्रवास सम्पर्क विभाग बेलायतको संयोजनमा सुशानको अन्त्येष्टि गरिएको विभागका सचिव रमेश वेल्बासेले जनाए । अन्त्येष्टिमा सहभागीमध्ये अधिकांश रास्वपाका सदस्यहरु थिए भने केही नेपाली समुदायका प्रतिनिधि र सुशानका आफन्त पनि थिए । रुकुम पश्चिमको मुसिकोट स्थायी घर भएका सुशान एक वर्षअघि बेलायत आएर कोभेन्ट्री युनिभर्सिटीमा अध्ययन गर्दै थिए । गत अप्रिल २३ तारिखमा लन्डनबाट सम्पर्कविहिन सुशानलाई त्यसको पाँच दिनपछि बेलायती प्रहरीले थेम्स नदी किनारमा मृत फेला पारेको थियो । बेलायतमा मृत्यु भएका आफ्ना छोराको अन्तिम बिदाइमा सहभागी हुन नपाएका विपिन र सुशानका दुवै परिवारले बेलायतमा भइरहेको छोराको अन्त्येष्टि नेपालबाटै लाइभ भिडियोमा हेरेका थिए ।
एमालेले नफर्कनेको नामावली मागेपछि सोविता गौतमको स्पष्टीकरण : प्रधानमन्त्रीसँगै स्पेन गएका भनेको छैन,"प्रधानमन्त्रीको नाम जोडेर भ्रम फैलाउने अभिव्यक्ति दिएको भन्दै चौतर्फी आलोचना हुन थालेपछि सांसद गौतमले सच्याउँदै कार्यक्रममा अन्य विभिन्न संघसंस्थाबाट गएका व्यक्तिहरू भनेको स्पष्टीकरण दिइन्। काठमाडौं : रास्वपा सांसद सोविता गौतमले प्रधानमन्त्री केपी शर्मा ओलीको स्पेन भ्रमणका क्रममा केही व्यक्तिलाई स्पेनमै छाडिएको अभिव्यक्तिलाई सच्याएकी छन्। एमालेका सांसदले संसद बैठकमा र सामाजिक सञ्जालमा प्रधानमन्त्री केपी शर्मा ओलीसँग स्पेन भ्रमणका गएका कोको फर्किएन जवाफ दिनुपर्ने माग गरेपछि आज उनले प्रधानमन्त्रीसँगै स्पेन गएका मानिस नफर्किएको भनेर नभनेको बताएकी हुन्। प्रधानमन्त्रीको नाम जोडेर भ्रम फैलाउने अभिव्यक्ति दिएको भन्दै चौतर्फी आलोचना हुन थालेपछि सांसद गौतमले सच्याउँदै कार्यक्रममा अन्य विभिन्न संघसंस्थाबाट गएका व्यक्तिहरू भनेको स्पष्टीकरण दिइन्। बुधबार प्रतिनिधिसभा बैठकमा गौतमले प्रधानमन्त्री सहभागी हुने कार्यक्रममा गएका अन्य व्यक्तिहरु चाहि नफर्किएको धारणा राखेको भन्दै स्पष्टीकरण दिएकी हुन्। स्पेनमा प्रधानमन्त्री सहभागी भएको कार्यक्रम निकै ठूलो भएकाले सो कार्यक्रममा विभिन्न संघसंस्थाबाट नक्कली कागजात बनाएर थुप्रै नेपालीहरु गएको उनले बताइन्। उनले मंगलबार आफूले संसदमा राखेको धारणालाई नबुझेर विभिन्न टीकाटिप्पणी भएको बताइन्। उनले भिजिट भिसा प्रकरणमा सरकारले स्वार्थ बाझिने गरि समिति बनाएकाले आफूहरूको निरन्तर विरोध रहेको उनको भनाई छ। बैठकमा एमाले सचेतक सुनिता बरालले प्रधानमन्त्रीको स्पेन भ्रमणबारे अपवाह फैलाउने काम भएको भन्दै आपत्ति जनाइन्। उनले संसदमा हेक्का राखेर बोल्न चुनौती दिँदै भाषाको ज्ञान र परिभाषा सिकाउन परे तयार रहेको जवाफ दिइन्। बरालले संसदमा तथ्यका आधारमा बोल्न गौतमलाई सुझाव दिइन्। आफ्ना धारणा राखेर रास्वपा सांसदहरु बाहिरिएपछि बरालले आफ्ना कुरा राख्ने तर अरुको कुरा नसुन्ने धैर्यता नभएको भन्दै आपत्ति जनाइन्। मंगलबार नेकपा एमालेका मुख्य सचेतक महेश बर्तौलाले पनि प्रधानमन्त्रीलाई जोडेर संसदमा भ्रम फैलाउने काम भएको बताए। उनले यस विषयमा सभामुखको ध्यानाकर्षण गराउँदै रेकर्डबाट हटाउन मागसमेत गरेका थिए। 'प्रधानमन्त्रीज्यु स्पेन भ्रमण सकाएर फर्किसक्नुभएको छ। उहाँ गरिमामय संसदमै पनि यस विषयमा जानकारी गराइसक्नुभएको छ। तर, त्यसका बावजुद केही माननीयहरूले भ्रमणमा गएकाहरू स्पेनमै बसेको वा भिजिट भिसामा स्पेन गएर बसेको कपोलकल्पित र भ्रामक विषय प्रस्तुत गर्नुभएको छ। माननीयज्युहरूबाट तथ्यहीन विषयमा सभामुखले नोटिसमा लिनुपर्छ। यस्ता भ्रामक विषय रेकर्डबाट हटाइनुपर्छ,' बर्तौलाले भने। उनले आरोप लगाउने सांसदहरूलाई स्पेनमै बसेका व्यक्तिको नाम सार्वजनिक गर्न चुनौती पनि दिए। 'को व्यक्ति फर्किएनन् भन्ने कुरा जानकारी दिन म माननीयहरूलाई चुनौती दिन्छु। यस्तो भ्रम फैलाउने काम गर्नुभएन,' उनले थपे। के भनेकी थिइन् गौतमले ? यो सदनलाई अवगत नै छ, विगत दिन देखि यो संसदमा रास्वपा भिजिट भिसाको दुरूपयोग गरि मानव तस्करी गर्ने निकृष्ट कार्यविरुद्ध संसदीय छानबिन समिति वा उच्चस्तरीय जाँचबुझ आयोगको मागसहित विरोधमा उभिएको छ। यो कार्य त्रिभुवन विमानस्थलभित्र मात्र हैन, विभिन्न कार्यक्रमको बहानामा नेपालीलाई लोभ प्रलोभनमा पारी लैजाने गिरोहसँग पनी जोडिएको छ। स्वयम् सम्माननीय प्रधानमन्त्री जानुभएको स्पेनको कार्यक्रममा समेत केही मानिसहरू कार्यक्रममा सहभागी हुने बहाना गएर नफर्किएको भन्ने लगायतका समाचार आइरहेका छन्। व्यक्ति विशेष कसैप्रति पनि हाम्रो आरोप छैन तर यो विषय अत्यन्तै गम्भीर छ। सरकारले नेपाली जनताको जिउधन र अन्तर्राष्ट्रिय स्तरमा नेपालको छवी जोडिएको यस्तो गम्भीर विषयमा पनि उच्चस्तरीय छानबिन समिति नबनाएर, स्वार्थ बाझिने अनुपयुक्त पात्रको नेतृत्वमा आफु मातहतकै आफूभन्दा कनिष्ठ कर्मचारीहरू सम्मिलित एउटा सामान्य टालटुले प्रशासनिक समिति बनाएको विषयमा हाम्रो खेद छ, आपत्ति छ र हामी यस कार्यको विरोध गर्दछौँ। हाम्रो माग हिजो पनि र आज पनि एउटै छ, नागरिक बेचिनु, कसैको गलत कार्यका कारण देशकै छवि घट्नु सामान्य विषय होइन, उच्चस्तरीय छानबिन समिति अनिवार्य बन्नुपर्छ। हाम्रो माग सम्बोधन गर्ने चौडा छाती सरकारसँग रहेनछ, हामी विरोध स्वरूप आज पनि यो संसद बहिस्कार गर्दछौँ।"
भिसामा कैफियत देखिएपछि क्रोएसिया पुगेका ११ नेपालीलाई विमानस्थलबाटै फर्काइयो,"काठमाडौं : युरोपियन मुलुक क्रोएसिया पुगेका ११ जना नेपालीलाई निष्कासन गरी फिर्ता पठाइएको छ। भिसामा कैफियत देखिएपछि उनीहरूलाई विमानस्थलबाटै निष्कासन गरी नेपाल फिर्ता पठाइएको हो। फिर्ता पठाइनेमा गीता सुनुवार, शंकर सुनुवार, दीपक श्रेष्ठ, वीरेन्द्र प्रकाश राना, दीपक चौधरी, पल्सीन लिम्बु, अमित कुमार विश्वकर्मा, लक्ष्मण मगर, मनिषा कार्की सुब्बा, उपेन्द्र प्रसाद वली र अतित तामाङ रहेका छन्। उनीहरूलाई फ्लाई दुबईको विमानबाट बुधबार काठमाडौं फर्काइएको हो। स्रोतका अनुसार उनीहरू कामदार भिसामा गत असार २१ गते क्रोयसियाका लागि उडेका थिए। क्रोयसिया पुगेपछि उनीहरूको भिसामा कैफियत देखिएको थियो। 'कामदारका रूपमा क्रोयसिया पुगेका उनीहरूको भिसा नै शंकास्पद् भेटिएको थियो। भिसामै कैफियत देखिएपछि त्यहाँका अधिकारीहरूले उनीहरूमाथि अनुसन्धान गरी चार दिनपछि नेपाल फर्काएको हो,' स्रोतले अन्नपूर्णसँग भन्यो। उनीहरूको भिसा नै रद्द गरी नेपाल फिर्ता गरेको स्रोतको भनाइ छ। यो घटनाले नेपाली श्रमिकहरूको युरोप यात्रासम्बन्धी समस्यालाई फेरि सतहमा ल्याएको छ। कतिपय नेपालीहरू राम्रो कमाइको आशामा युरोप जाने गर्छन्, तर दलालहरूको प्रलोभनमा परेर उनीहरू ठगिँदै आएका छन्। आकर्षक तलबको प्रलोभन, गलत भिसा र प्रमाणपत्रको सहारा लिँदा नेपालीहरू यस्ता समस्यामा पर्ने गरेको सरोकारवाला निकायहरूले बताएका छन्।"
अमेरिकाले थप दुई नेपालीलाई गर्यो निष्कासन,काठमाडौं : अमेरिकाले थप दुई जना नेपालीलाई निष्कासन गरेको छ। गैरकानुनी तरिकाले बस्दै आएका उनीहरूलाई अमेरिकी अध्यागमनले निष्कासन गरेको हो निष्कासन गरिनेमा रेशमबहादुर केसी र गविन्दराज वली रहेका छन्। उनीहरूलाई कतार एयरायन्सको विमानबाट नेपाल फर्काइएको हो। स्रोतका अनुसार वलीलाई बुधबार र केसीलाई गत २१ गते काठमाडौं फर्काइएको थियो। अघिल्लो हप्तामात्रै तीन जना नेपालीलाई अमेरिकाले निष्कासन गरेको थियो। अमेरिकी राष्ट्रपति डोनाल्ड ट्रम्पले आप्रावसन नीतिमा कडाइ गरेसँगै गैरकानुनी रूपमा बसोबास गर्ने नेपालीहरू धमाधम निष्कासनमा पर्दै आएका छन्। अमेरिकाले यसअघि पनि पटकपटक नेपालीहरूलाई निष्कासन गरी नेपाल फर्काएको छ। केहीलाई त चार्टर्ड विमानमार्फत पनि नेपाल फर्काइएको छ।
"इटाली टी२० विश्वकपको नजिक, स्कटल्याण्डमाथि चकित पार्ने जित",काठमाडौं : नेदरल्याण्ड्समा भइरहेको युरोप क्षेत्रीय फाइनल प्रतियोगितामा स्कटल्याण्डलाई १२ रनले हराउँदै इटालीले पहिलोपटक टी२० विश्वकप खेल्ने सम्भावना बलियो बनाएको छ। यो जितसँगै पाँच टोली सम्मिलित समूहको शीर्ष स्थानमा इटाली उक्लिएको हो। तीन खेलपछि जर्सी दोस्रो र स्कटल्याण्ड तेस्रो स्थानमा छन् भने आयोजक नेदरल्याण्ड्स चौथो स्थानमा रहँदै एक खेल कम खेलेको अवस्थामा छ। भूर्बर्गमा टस जितेर पहिले ब्याटिङ रोजेको इटालीले निर्धारित २० ओभरमा १६७६ रन बनायो। जवाफमा स्कटल्याण्डका लागि जर्ज मन्सीले ७२ रनको उत्कृष्ट इनिङ खेले पनि ह्यारी मानेन्तीले ५ विकेट लिएपछि स्कटल्याण्ड १५५ रनमै सीमित रह्यो। विश्व वरीयतामा ३२औं स्थानमा रहेको इटालीले सन् २०१९ मा पहिलोपटक टी२० विश्वकप छनोटमा भाग लिएको थियो। त्यसयता लगातार तीन पटक तेस्रो स्थानमै सीमित भएको थियो। अब इटालीले शुक्रबार अन्तिम खेलमा १५औं स्थानको नेदरल्याण्ड्ससँग प्रतिस्पर्धा गर्नेछ।
एन्फाले भन्यो प्रमुख प्रशिक्षकका कारण कप्तान चयनमा विवाद भयो,काठमाडौं : अखिल नेपाल फुटबल संघ (एन्फा)ले महिला फुटबल टिमका प्रमुख प्रशिक्षक प्याट्रिक डे वाइल्डका कारण कप्तान चयनमा विवाद भएको जनाएको छ। एएफसी एसियन कप छनोट खेल्न उज्बेकिस्तान गएको नेपाली टोलीका अफिसियलहरुले बुधबार एन्फा कम्प्लेक्समा पत्रकार सम्मेलन गर्दै कप्तान चयनमा प्रमुख प्रशिक्षक प्याट्रिक एकतर्फी ढंगले अघि बढ्दा विवाद भएको जनाएका हुन्। टिम व्यवस्थापक तथा एन्फा कार्यकारी समिति सदस्य सरिला श्रेष्ठले काठमाडौंमा नै खेलाडी बिदाइ कार्यक्रममा कप्तान चयन गर्न प्रस्ताव गर्दा प्याट्रिकले असहमति जनाएको बताइन्। उनले एएफसी एसियन कप छनोटको पहिलो खेलको केहि समय अघि समेत कप्तानसहितको टिम लिस्ट नआएपछि आफूहरूले पटकपटक आग्रह गर्दा ५ मिनेटअघि मात्रै टिमको नाम लिस्ट आएको जिकिर गरिन्। तर त्यसमा कप्तानको नाम नभएकाले सिनियर खेलाडीको रुपमा रेनुका नगरकोटीको नाम राखेर लिस्ट एएफसीलाई पठाएको उनले बताइन्। त्यसपछि आर्मब्यान्ड लगाउन खोज्दा प्रशिक्षकले रोकेर साम्बा कप्तान भएको जानकारी गराएको श्रेष्ठले बताइन्। उनले साम्बालाई कप्तान बनाउँदा आफूहरूलाई कुनै आपत्ति नहुने भएपनि प्रशिक्षक प्याट्रिकले किन त्यस्तो गरे भन्न बुझ्न नसकेको धारणा राखिन्। उनले प्रशिक्षक प्याट्रिक नेपाल फर्कने वा नफर्कने भन्ने बारेमा अनविज्ञ रहेको बताइन्। नेपाली टिमका व्यवस्थापकसँग प्याट्रिकले आफ्नो पारिश्रमिक माग्नका लागि भनिदिन समेत आग्रह गर्ने गरेको श्रेष्ठको भनाइ छ।
