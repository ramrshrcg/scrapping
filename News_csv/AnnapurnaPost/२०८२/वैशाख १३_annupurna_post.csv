शीर्षक,विवरण
त्रिशूली नदीमा डुबेर युवकको मृत्यु,"नुवाकोट : त्रिशूली नदीमा डुबेर नुवाकोटको किस्पाङका एक जना युवकको ज्यान गएको छ। साथीहरूसँग माछा मार्न गएका बेला नुवाकोटको विदुर नगरपालिका९, बिजुरास्थित त्रिशूली नदीमा डुबेर किस्पाङ गाउँपालिका१ का २२ वर्षीय विजय विकको मृत्यु भएको जिल्ला प्रहरी कार्यालय नुवाकोटले जनाएको छ। उनको शव प्रहरीको विपद् विशेष टोलीले डुबिरहेको अवस्थामा फेला पारेको प्रहरी नायब उपरीक्षक विक्रम लामाले बताए। त्रिशूली नदीमा शुक्रवार डुबेका युवक विकको शव शनिवार बेलुकी निकालिएको हो। शव पोस्टमार्टमका लागि नुवाकोट जिल्ला अस्पताल त्रिशूलीमा राखिएको छ।"
ललितपुर लगातार दोस्रो पटक च्याम्पियन,"काठमाडौं : नेपाल सुपर लिग (एनएसएल)को तेस्रो सिजनको उपाधि ललितपुर सिटी एफसीले जितेको छ। शनिबार त्रिपुरेश्वरस्थित दशरथ रंगशालामा भएको खेलमा साविक विजेता ललितपुरले पोखरा थन्डर्सलाई २१ ले पराजित गर्दै उपाधि रक्षा गरेको छ। ललितपुर तेस्रो संस्करणसम्म आइपुग्दा दुईपटक च्याम्पियन बनेको हो। ललितपुरका लागि इमोह इजेकेल र पापा केबेले गोल गरे। पोखराका लागि एनआरएन खोटामा खेल्न आएका सुधीर राईले सान्त्वना गोल फर्काए। खेलको २७ औं मिनेटमा जय आइजोले दायाँ भागबाट हानेको फ्री किक ललितपुरको बक्समा कसैले नभेटेपछि पोखराका स्टेफेन समिर बिनोङले हानेको प्रहार फ्रेममा पर्न सकेन। खेलको ३५ औं मिनेटमा पोखराले अवसर पायो। तर त्यसलाई सुनिश्चित गर्न सकेन। खेलको ४२ औँ मिनेटमा ललितपुरका लागि इमोह इजेकेलले हेडर मार्फत गोल गरेका हुन्। मनोज राईको क्रसमा इजेकेलले गोल गरेका हुन्। खेलको पहिलो हाफमा ललितपुरले १० को अग्रता बनाएको थियो। दोस्रो हाफको तेस्रो मिनेटमा इमोह इजेकेलले दायाँ तर्फबाट मिलाएको क्रसमा केरभेन्स बेलफोर्टले हानेको प्रहार पोखराका डिफेन्डरको खुट्टामा रिफ्लेक्ट हुँदा बाहिरियो। खेलको ६३ औँ मिनेटमा पोखरा थन्डर्सले बराबरी गोल फर्कायो। पोखराका लागि सेभेन समिर बिनोङले हानेको प्रहार गोलकिपर जेफरी बाल्टुसले नियन्त्रणमा लिन नसक्दा सोही डिफ्लेक्ट भएको बलमा सुधीर राईले गोल गर्दै पोखरालाई बराबरीमा ल्याए। खेलको ७४ औँ मिनेटमा इमोह इजेकेलको पासमा पापा केबेले गोल गर्दै ललितपुरलाई २१ को अग्रतामा ल्याए। ललितपुरको लागि विजयी गोल साबित भयो। उपाधि विजेता ललितपुर सिटी एफसीले ८० लाख रुपैयाँ पुरस्कार जितेको छ। त्यस्तै, उपविजेता बनेको पोखरा थन्डर्सले ३० लाख रुपैयाँ प्राप्त गर्यो।"
आइतबार देशका यी स्थानमा हुने छ वर्षा,"काठमाडौं : आइतबार देशको पहाडी भूभागमा आंशिकदेखि साधारणतया बदली रही बाँकी भूभागमा मौसम मुख्यतया सफादेखि आंशिक बदली रहनेछ। मौसम पूर्वानुमान महाशाखाका अनुसार मधेश प्रदेश लगायत देशको पहाडी भूभागका थोरै स्थानहरुमा तथा बाँकी भूभागका एकदुई स्थानमा मेघगर्जनचट्याङसहित हल्का वर्षाको सम्भावना रहेको छ। देशको हिमाली भूभागका थोरै स्थानहरूमा हल्का वर्षाहिमपातको सम्भावना रहेको छ। आइतबार राति कोशी प्रदेश लगायत देशको पहाडी भूभागमा आंशिकदेखि साधारणतया बदली रही बाँकी भूभागमा मौसम मुख्यतया सफादेखि आंशिक बदली रहने महाशाखाले जनाएको छ। कोशी प्रदेश र मधेश प्रदेश लगायत गण्डकी प्रदेशको पहाडी भूभागका थोरै स्थानहरुमा तथा बाँकी प्रदेशको पहाडी भूभागका एकदुई स्थानमा मेघगर्जनचट्याङसहित हल्का वर्षाको सम्भावना रहेको छ। कोशी प्रदेश, गण्डकी प्रदेश र कर्णाली प्रदेशको हिमाली भूभागका एकदुई स्थानमा स्थानमा हल्का वर्षाहिमपातको सम्भावना रहेको महाशाखाले जनाएको छ।"
दोलखामा सोक्ला रक क्लाइम्बिङ महोत्सव हुने,"दोलखा : भीमेश्वर नगरपालिका२ सोक्ला भ्यालीमा रक क्लाइम्बिङ महोत्सव हुने भएको छ। सोक्लाश्वरी पर्यटन विकास समाजको आयोजनामा एडभेन्चर क्लाइम्बिङ हबका रूपमा सोक्ला भ्यालीको प्रवर्द्धन गर्ने उद्देश्यले वैशाख २० गतेदेखि दुई दिने रक क्लाइम्विङ महोत्सव तथा प्रतियोगिता २०८२ को तेस्रो संस्करण आयोजना गर्न लागेको हो। नेपाल पर्यटन बोर्डको आर्थिक सहयोग र स्थानीय तह र विभिन्न निकायको सहकार्यमा वैशाख २० र २१ गते रक क्लाइम्बिङ महोत्सव हुन लागेको पर्यटन समाजका अध्यक्ष अर्जुन पाख्रिनले बताए। सोक्ला र चक्पा क्षेत्रमा पर्ने गुमडाँडाको ४२० मिटरको अग्लो भीरमा साहसिक पर्यटनको विकास गर्ने उद्देश्यले सोक्लामा रक क्लाइम्बिङ सुरू गरिएको हो। प्राकृतिक चट्टानमा रक क्लाइम्बिङ गन्तव्यको विकास गर्न महोत्सव सहयोगी सावित हुने आयोजकले जनाएको छ। सदरमुकाम चरिकोटबाट ८ किलोमिटर दूरीमा रहेको सोक्ला गाउँ धार्मिक एवम् सांस्कृतिक रूपमा समेत महत्वपूर्ण रहेको छ। सोक्ला गाउँ विशेषगरी कृषि पर्यटनसँगै, पर्यापर्यटन, साहसिक पर्यटन, चरा पर्यापर्यटन, गौरीशंकर हिमश्रृङ्खलाको दृश्य अवलोकन र धार्मिक अध्ययन अनुसन्धानका लागि यो क्षेत्र प्रसिद्ध छ। सोक्ला र चक्पाको भीरमा आयोजना गरिने रक क्लाइम्बिङको लागि २५२५ मिटरको दुई वटा सिंगल पिचको रक रुट तयार गरिएको छ। यस वर्ष रक रुट सय मिटरको उचाइमा पुर्याउने लक्ष्य रहेको पर्यटन विकास समाजले जनाएको छ। महोत्सवका लागि माउन्टेन गाइड एसोसिएसन अफ नेपालले प्राविधिक पक्षको संयोजन गरेका छन्। रक क्लाइम्बिङ उद्घाटन समारोहमा स्थानीय आदिवासी झाँकी, ताम्बा, झाँक्री, मारुनी नाचसँगै पञ्चेबाजाको समेत प्रस्तुति रहने अध्यक्ष पाख्रिनले बताए। कार्यक्रममा हिमाल आरोही, स्काउट, नेपाली सेना, सशस्त्र प्रहरी, नेपाल प्रहरीसँगै पर्यटक प्रहरीको समेत सहभागिता रहने छ। पर्यटन संघ, संस्थाको समेत सहभागिता रहने पनि आयोजकले जनाएको छ। महोत्सवमा झण्डै तीन सयको सहभागिता हुने आयोजकको अपेक्षा छ। प्रतियोगितामा सहभागी हुनेलाई नगद पुरस्कारसहित प्रमाणपत्रको व्यवस्था रहेको आयोजकले जनाएको छ।"
मुख्यमन्त्री कप राष्ट्रिय महिला फुटबल प्रतियोगिता सुरु,"नुवाकोट : नुवाकोटको बट्टारमा शनिबारदेखि राष्ट्रिय महिला फुटबल प्रतियोगिता सुरु भएको छ। जिल्ला खेलकुद विकास समिति र नुवाकोट जिल्ला फुटबल संघको संयुक्त आयोजनामा शनिबारदेखि बागमती प्रदेश मुख्यमन्त्री कप २०८२ राष्ट्रिय महिला फुटबल प्रतियोगिता सुरु भएको हो। प्रतियोगिताको नुवाकोट आदर्श बहुमुखी क्याम्पसको खेल मैदानमा बट्टारमा उपप्रधान तथा सहरी विकासमन्त्री प्रकाशमान सिंहले उद्घाटन गरे। उनले यस प्रतियोगिताले महिला खेलाडीहरूको क्षमता विकासका साथै खेल क्षेत्रको प्रतियोगिताको उद्घाटन खेलमा संकटा फुटबल क्लबले विभागीय टिम नेपाल आर्मी क्लबलाई पराजित गरेको छ। संकटाले १३ गोलले जित हासिल गरेको हो। संकटालाई विजयी गराउन पूर्णिमा राईले दुई र जेनिफर रानामगरले एक गोल गरिन्। पराजित नेपाली सेनाकी लिला चन्दले सान्त्वना गोल गरिन्। चन्दले खेलको १२ औं मिनेटमा गोल गरेर आफ्नो क्लबलाई अगाडि बढाएकी थिइन्। त्यसको दुई मिनेटमै संकटाकी पुर्णिमा राइले गोल गरेर बराबरीमा रोकिन्। प्रतिस्पर्धापूर्ण सो खेलको ८४ मिनेटमा संकटाकी जेनिफर रानामगर एक गोल थपेर आफ्नो क्लबलाई अगाडि बढाइन्। लगत्तै ८७ मिनेटमा पुर्णिमाले दोस्रो गोल थपेर आफ्नो क्लबलाई विजय यात्रामा सुनिश्चित गराइन्। उद्घाटन खेलको यस पराजयसँगै नेपाल आर्मी क्लब प्रतियोगिताबाट बाहिरिएको छ। यही वैशाख २० गतेसम्म सञ्चालन हुने प्रतियोगितामा नेपाल एपिएफ क्लब, नेपाल पुलिस क्लब, नेपाल आर्मी, गण्डकी प्रदेश, पद्म स्पोर्ट्स क्लब ओखलढुंगा, संकटा फुटबल क्लब, रौतहट जिल्ला फुटबल संघ, रिगल एन्फा मकवानपुरको सहभागिता छ। प्रतियोगिताको विजेताले नगद ५ लाख र उपविजेताले नगद २ लाख ५० हजार रुपैयाँ नगदका साथ शिल्ड, मेडल र प्रमाणपत्र पाउने आयोजकले जनाएको छ।"
"चेक रिपब्लिक पठाइदिने भन्दै ३ लाख बढी ठगी, युवक पक्राउ",काठमाडौं : चेक रिपब्लिक पठाइदिने भन्दै ३ लाख रुपैयाँभन्दा बढीको ठगी गर्ने युवक पक्राउ परेका छन्। पक्राउ पर्नेमा दाङको तुलसीपुर उपमहानगरपालिका६ घर भई काठमाडौं महानगरपालिका९ बस्ने ३१ वर्षीय नारायण बस्नेत रहेका छन्। उनले वैदेशिक रोजगारीमा आकर्षक तलबको प्रलोभनमा पारी चेक रिपब्लिक पठाइदिन्छु भन्दै १ जना पीडितबाट ३ लाख ४० हजार रुपैयाँ लिई सम्पर्कबिहीन भएका थिए। पीडितको उजुरीको आधारमा काठमाडौं उपत्यका अपराध अनुसन्धान कार्यालयबाट खटिएको प्रहरीले उनलाई सिनामंगलबाट पक्राउ गरेको हो। उनलाई थप अनुसन्धान तथा कारबाहीका लागि वैदेशिक रोजगार विभाग पठाइएको छ।
"इरान बन्दरगाहमा विस्फोट : चार जनाको मृत्यु, करिब ५०० घाइते","काठमाडौं : इरानको बन्दर अब्बास सहरको शाहिद राजाई बन्दरगाहमा भएको विस्फोटमा कम्तीमा चार जनाको मृत्यु भएको छ भने करिब ५०० जना घाइते भएका छन् । इरानको राहत तथा उद्धार संस्थाका प्रमुखले अहिलेसम्म कम्तीमा चार जनाको मृत्यु भएको पुष्टि गरेका छन् । घाइतेहरूको उपचारको लागि सहरका विभिन्न अस्पतालहरूमा व्यवस्था गरिएको छ । इरानको सरकारी सञ्चारमाध्यमले दक्षिणी इरानको शाहिद राजाई बन्दरगाहमा ठुलो विस्फोट भएको जनाएको छ । यद्यपि, विस्फोटको कारण भने अझै पत्ता लागेको छैन । शाहिद राजाई इरानको सबैभन्दा ठुलो व्यावसायिक बन्दरगाह हो । बन्दरगाहका अधिकारीहरूले धेरै कन्टेनरहरू विस्फोट भएपछि ठुलो आगलागी भएको बताएका छन् ।"
सुदूरपश्चिमका मुख्यमन्त्रीसहित १० जना भारत भ्रमणमा जाँदै,"धनगढी : सुदूरपश्चिम प्रदेशका मुख्यमन्त्री कमलबहादुर शाहको नेतृत्वमा १० सदस्यीय टोली भारत भ्रमणमा जाने भएको छ । शनिबार मुख्यमन्त्री शाहले भारत भ्रमणका बारेमा पत्रकार सम्मेलन गरी यस्तो जानकारी दिएका हुन । भारत सरकारको निमन्त्रणामा प्रदेश सरकारको टोली वैशाख १६ देखि २२ गतेसम्म भारत भ्रमणमा जान लागेको हो । भ्रमण टोलीमा प्रदेश सरकारका भूमि व्यवस्था कृषि तथा सहकारी मन्त्री वीरबहादुर थापा, पूर्वमन्त्री एवं नागरिक उन्मुक्ति पार्टीका संसदीय दलका नेता घनश्याम चौधरी, पूर्वमन्त्री एवं नेकपा (एकीकृत समाजवादी)का प्रमुख सचेतक नरेशकुमार शाही, नेकपा (माओवादी केन्द्र)का प्रदेश सभा सदस्य झपटबहादुर साउँद, नीति तथा योजना आयोगका सदस्य शेरबहादुर भण्डारी, प्रदेशका मुख्य सचिव डा कमलप्रसाद पोखरेल, भौतिक पूर्वाधार विकास मन्त्रालयका सचिव सुरतकुमार बम, मुख्यमन्त्रीका राजनीतिक सल्लाहकार डा जितु उपाध्याय र स्वकीय सचिव रामबहादुर विष्ट भारत भ्रमणमा जाने भएका हुन । मुख्यमन्त्री शाहले नेपालको इतिहासमा पहिलो पटक प्रदेश सरकारलाई भारत सरकारले औपचारिक रुपमा निमन्त्रणा गरेको बताए । प्रदेश सरकारले यसलाई उपलब्धिको रुपमा लिएको छ मुख्यमन्त्री शाहले भने, भारत भ्रमणका क्रममा प्रदेश सरकारले आयोजना गर्न गइरहेको लगानी सम्मेलन, ऊर्जा, पर्यटन, कृषिलगायतका विषयमा छलफल हुनेछ । टोलीले भारतको दिल्ली, देहरादुन, अयोध्या र लखनउ लगायतका ठाउँको भ्रमण गर्नेछ । भारतको उत्तराण्डका मुख्यमन्त्री पुस्कर सिंह धामी र उत्तर प्रदेशका मुख्यमन्त्री योगी आदित्य नाथसँगको भेटघाट पनि तय भएको छ । यद्यपि भेटघाटको समय तालिका अझै आएको छैन । देहरादूनमा धामी र लखनउमा योगीसँग भेटघाट हुनेछ मुख्यमन्त्री शाहले भने । पहिलो दिन भ्रमण टोली काठमाडौँबाट हवाईमार्ग भएर दिल्ली जानेछ, । दिल्लीमा संघीय मन्त्रीसँगको भेटघाट, विवेकानन्द अन्तर्राष्ट्रिय फाउण्डेसन संघसँग अन्तरक्रिया हुनेछ । त्यस क्रमशः टोलीले भारतीय कृषि अनुसन्धान संस्थाको भ्रमण, अयोध्याको धार्मिक पर्यटकीय क्षेत्रको भ्रमण, देहरादुनका कृषि क्षेत्रसहित पर्यटकीय क्षेत्रको भ्रमण, उत्तरखण्ड मुख्यमन्त्री तथा कृषिमन्त्रीसँगको भेट पश्चात लखनउबाट स्थलमार्ग हुँदै कैलाली आउने कार्यक्रम तय भएको छ ।"
पूर्वराजा ज्ञानेन्द्र शाहले भनेहिन्दूवादी माथिको आक्रमण निन्दनीय,"काठमाडौं : पूर्वराजा ज्ञानेन्द्र शाहले भारतको जम्बु कश्मीर पहलगाममा भएको आतंककारी आक्रमणमा मारिएका नागरिकप्रति श्रद्धाञ्जली व्यक्त गरेका छन्। शनिबार समवेदना सन्देश जारी गरेर घटनामा परी ज्यान गुमाएका एक नेपालीसहित सबै दिवंगतप्रति श्रद्धाञ्जली व्यक्त गरेका हुन्। उनले भारत सरकारप्रति गहिरो सहानुभूति व्यक्त गरेका छन्। पूर्वराजा शाहले हिन्दू समुदायलाई नै मर्माहत पार्न भएको घटनाको जति निन्दा गरे पनि थोरै हुने बताउँदै त्यस्तो घटनाको विश्वव्यापी भर्त्सना र निन्दा गरिनुपर्ने बताए। समवेदना सन्देशमा भनिएको छ,बसुधैव कुटुम्बकमको आदर्श अवलम्बन गर्ने सनातनी वैदिक हिन्दू धर्मावलम्बीको दिव्य मानवीय मान्यता हो। त्यो मान्यता विपरीत यस प्रकारका जघन्य अपराध गर्नु गराइनु सर्वथा धर्म निषिद्ध पाप कर्म हो भन्ने हामी ठान्दछौं। सम्पूर्ण विश्व क्षेत्र र समग्र हिन्दू समुदायलाई नै मर्मान्त पार्न भएको यस्ता घटनाको जति निन्दा गरे पनि थोरै हुन्छ। त्यस्तो घटनाको विश्वव्यापी भर्त्सना हुनु पर्दछ र सबैबाट निन्दा गरिनु पर्छ भन्ने हाम्रो धारणा छ।"
हत्या गरेको आरोपमा एकजना पक्राउ,इलाम : हत्या गरेको आरोपमा एकजना पक्राउ परेका छन्। माई नगरपालिका४ सिंजालीटारका ५२ वर्षीया भूमिका चापागाईंको हत्या गरेको आरोपमा सोही ठाउँ बस्ने ४२ वर्षीय शान्तिराम दुलाललाई शुक्रबार राति प्रहरीले पक्राउ गरेको हो। दुलालले धारिलो हतियार खुकुरी प्रहार गर्दा भूमिका गम्भीर घाइते भएको भन्ने खबर प्राप्त हुनासाथ प्रहरी चौकी दानाबारीबाट खटिएको प्रहरीले उनलाई पक्राउ गरेको हो। गम्भीर घाइते भएकी भूमिकाको बीएण्डसी अस्पताल बिर्तामोडमा उपचारका क्रममा मृत्यु भएको हो। यस सम्बन्धमा प्रहरीले आवश्यक अनुसन्धान गरिरहेको छ।
माओवादी केन्द्र विराटनगरमा जनार्दन समूहको प्यानलै विजयी,"विराटनगर : नेकपा (माओवादी केन्द्र) विराटनगर महानगर कमिटीको दोस्रो अधिवेशनबाट पार्टीका उपमहासचिव जनार्दन शर्मा प्रभाकर समूहको उदय भएको छ। पार्टी अध्यक्ष पुष्पकमल दाहाल प्रचण्डलाई पाखा लगाउँदै महानगर अधिवेशनबाट प्रभाकर समूहको प्यानलै विजयी भएको हो। पार्टीको महानगर अध्यक्षमा प्रभाकर समूहका दिनेशकुमार राजवंशी (देव) निर्वाचित भएका छन्। शनिबार सम्पन्न निर्वाचनबाट उनले ४६ मत प्राप्त गर्दा प्रतिस्पर्धी नमिता न्यौपानेले ३५ मत ल्याइन्। राजवंशी यसअघि पार्टीको महानगर उपाध्यक्ष थिए। प्रतिस्पर्धामा उत्रिएकी न्यौपाने पूर्वसचिव हुन्। उपाध्यक्ष रहेका राजवंशी नेतृत्वमा पुग्दा न्यौपाने अध्यक्षको दौडबाट पराजित भइन्। माओवादीको महानगर उपाध्यक्षमा धर्मलाल राजवंशी ५८, सनोजकुमार यादव ४४ र चन्द्रबहादुर वन ३६ मत ल्याएर विजयी भएका छन्। उपाध्यक्षका प्रतिस्पर्धीहरु केमुना ओडारी (शारदा) ३३, शिवराज थन्दार ३३ र सरस्वती ओझाले २१ मत पाएका छन्। सचिवमा सोनु केवट ४२ ल्याएर निर्वाचिन हुँदा प्रतिस्पर्धी मोहमद अजामले ३६ मत पाउन सके। सहसचिवमा दिनेशकुमार कामत ३९ मत ल्याएर निर्वाचित भएका छन् भने सहसचिवका उम्मेदवारहरु भरत गिरी (गोसाइ)ले ३२ र चम्पा खत्रीले ७ मत पाएका थिए। कोषाध्यक्षमा मनिष सोनी यसअघि नै निर्विरोध निर्वाचित भइसकेका छन्। माओवादी केन्द्रको विधानमा कार्यसमिति सदस्यहरूले मतदानमार्फत अध्यक्षसहितका पदाधिकारी चयन गर्ने व्यवस्था छ। अधिवेशनमा ३ सय ५६ प्रतिनिधि सहभागी भएकोमा उनीहरु मध्येबाटै यसअघि ८१ सदस्यीय कार्यसमिति चयन गरिएको थियो। ८१ जना कार्यसमिति सदस्यहरूले मतदान गरेर ६ जना पदाधिकारीको टुंगो लगाएका हुन्। महानगरका ७ जना पदाधिकारीमा कोषाध्यक्ष सर्वसम्मत भएका थिए। ९९ सदस्यीय कार्यसमितिमा १८ जना पछि मनोनयन गरिने माओवादीका महानगर इन्चार्ज भोगेन्द्र यादवले बताए। निर्वाचनमा प्रचण्ड र प्रभाकर गुटबीच प्रतिस्पर्धा भएको थियो। दुवै पक्ष प्यानलै घोषणा गरेर चुनावी मैदानमा उत्रिएका थिए। गत आइतबार सुरु भएको अधिवेशन सोमबार सम्पन्न गर्ने तयारी थियो। पार्टी अध्यक्ष प्रचण्डले नेतृत्व चयन सर्वसम्मत गर्न निर्देशन दिए पनि त्यो सम्भव भएन। नेतृत्व सर्वसम्मत हुन नसकेपछि सहमतिका लागि भनेर अधिवेशन नै एक साताका लागि स्थगित गरिएको थियो। माओवादी महानगरको नेतृत्व चयनका लागि शनिबार निर्वाचन हुँदा माओवादीभित्र भिन्दै गुट चलाउन खोजिरहेका प्रभाकरको समूहले बाजी मारेको छ। महानगर अधिवेशनमा प्राप्त नतिजाबाट विराटनगरमा प्रभाकर समूह मजबुत बनेको विश्लेषण गर्न थालिएको छ। मोरङमा पार्टीका जिल्ला इन्चार्ज कुलप्रसाद साम्बा लिम्बूले प्रचण्ड समूहको नेतृत्व गरिरहँदा पूर्वमन्त्री एवं पार्टी केन्द्रीय सदस्य शिवकुमार मण्डलले प्रभाकरको गुट चलाइरहेका छन्। विराटनगर अधिवेशनमा लिम्बूले न्यौपाने र मण्डलले राजवंशीलाई अघि सारेर प्यानल घोषणा गरेका थिए।"
पञ्चेश्वर परियोजना थप गतिले अघि बढाइने,"काठमाडौं : भारतका विद्युत् तथा सहरी आवास मन्त्री मनोहरलाल खट्टरको नेपाल भ्रमणको क्रममा प्रधानमन्त्री केपी शर्मा ओली र भारतीय प्रधानमन्त्री नरेन्द्र मोदीबीच टेलिफोन संवाद भएको छ। दुई प्रधानमन्त्रीबीचको संवादमा पञ्चेश्वर बहुउद्देश्यीय परियोजनालाई थप गतिका साथ अघि बढाउने विषयमा कुराकानी भएको जनाइएको छ। मन्त्रीस्तरीय भ्रमणमा दुई देशका प्रधानमन्त्रीले समेत चासो राखेर गरिएको संवादले दुई देशबीच ऊर्जा क्षेत्रको विकासका लागि कोशेढुंगा सावित हुने ऊर्जा, जलस्रोत तथा सिँचाइमन्त्री दीपक खड्काले बताए। ऊर्जामन्त्री खड्काको निमन्त्रणामा नेपालको औपचारिक भ्रमणमा आएका मन्त्री खट्टरले प्रधानमन्त्री ओलीसँग पनि शिष्टाचार भेट गरे। उक्त क्रममा नेपालभारतको पछिल्लो अवस्था र ऊर्जा क्षेत्रको विकासका सम्बन्धमा मन्त्री खट्टरले प्रधानमन्त्री ओलीलाई भारतीय प्रधानमन्त्री ओलीसँग टेलिफोन संवाद गराएका थिए। भारतका विद्युत्मन्त्री नेपालको औपचारिक भ्रमणमा पहिलोपटक आउनुले नेपालभारतबीच ऊर्जा क्षेत्रलाई नयाँ गति दिएको छ भने दीर्घकालीन साझेदारी अझ सुदृढ बनाएको ऊर्जाविद्हरूले बताए्। मन्त्री खट्टरको भ्रमणको क्रममा पहिलोपटक अन्तरदेशीय प्रसारण लाइन बनाउने समझदारीपत्रमा हस्ताक्षर भएको थियो। जसमा ४०० केभी क्षमताका अन्तर्देशीय ३१० किलोमिटर प्रसारण लाइन निर्माणका लागि भएको समझदारीपत्रमा इनरुवान्यु पूर्णिया प्रसारण लाइनमा नेपालतर्फ २५ किलोमिटर र भारततर्फ १०० किलोमिटर दूरी रहनेछ। त्यस्तै दोधाराबरेली प्रसारण लाइन नेपालतर्फ करिब ३५ र भारततर्फ १५० किलोमिटर रहनेछ। ऊर्जामन्त्री खड्काले विशेषगरी जलविद्युत् उत्पादन, प्रसारण र वितरणमा सहकार्य विस्तार गर्ने विषयमा भारतीय समकक्षीसँग सहयोग, प्रतिबद्धता र समझदारी भएको सुनाए। ऊर्जामन्त्री खड्काले सामाजिक सञ्जालमार्फत मन्त्री खट्टरको भ्रमणलाई उपलब्धिपूर्ण भन्दै प्रशंसा गरेका छन्। साथै, नेपालभारत मित्रता र सहकार्यलाई दीर्घकालीन रणनीतिक साझेदारीमा परिणत गर्न यस्ता भ्रमणले महत्वपूर्ण भूमिका खेल्ने बताउँदै भारतीय राजदूत नवीन श्रीवास्तवप्रति पनि समन्वयका लागि विशेष धन्यवाद दिए।"
बिल नभएका सामानसहित ३ जना प्रहरी नियन्त्रणमा,"स्याङ्जा : बिल नभएका सामानसहित ३ जनालाई प्रहरीले नियन्त्रणमा लिएको छ । बिल नभएका चिनी, भुजा, केराउ भरिएको ट्रकसहित ३ जनालाई नियन्त्रणमा लिएको स्याङ्जा प्रहरीले जनाएको छ । नियन्त्रणमा लिइएका उक्त सामानको मूल्य १० लाखभन्दा बढी रहेको प्रहरीले जनाएको छ । गल्याङ् नगरपालिका १ स्थित राम्दी प्रहरीले २ सय १० बोरा चिनी, ३९ बोरा भुजा र १८ बोरा केराउ राखिएको ट्रकसहित चालक र सहचालकलाई पक्राउ गरिएको प्रहरी नायब उपरीक्षक हरिप्रसाद पौडेलले जानकारी दिए । बुटवलबाट पोखरातर्फ आउँदै गरेको लु२ख १९२१ नम्बरको मिनी ट्रकमा ल्याउँदै गर्दा राम्दीमा चेकजाचका क्रममा उक्त सामान भेटिएको हो । चालक रुपन्देहीको शुद्धोदन गाउँपालिकाका २४ वर्षीय वसन्त परियार र सहचालक पाल्पाको रैनादेवी गाउँपालिकाका ४० वर्षीय सुमन विक र रुपन्देहीको सियारी गाउँपालिकाका २३ वर्षीय दिप्सन सुनार रहेको प्रहरीले जनाएको छ । थप अनुसन्धानका लागि पक्राउ परेका ३ जनासहित सामान राजस्व अनुसन्धान कार्यालय बुटवल पठाइएको प्रहरीको भनाइ छ ।"
हाटबजार आगलागी: ३ करोड बढीको क्षति,"अछामः साँफेबगर नगरपालिका ३ हाटबजारमा आगलागी हुँदा ३ करोड रुपैयाँ भन्दा बढीको क्षति भएको छ। १० पसल जलेका छन्। जिल्ला प्रहरी कार्यालयको प्रारम्भिक तथ्यांक अनुसार आगलागीबाट ३ करोड ८६ लाख ६५ हजारको क्षति भएको छ। शनिवार बिहान भएको आगलागीबाट गंग कुँवरको कालभैरव एण्ड सन्स जनरल स्टोर, प्रेम खड्काको शुभेच्छा मम सेन्टर, भीम कुँवरको रोड साइड रेस्टुरेन्ट, दीपक सुनारको कालभैरव सुनचाँदी पसल, ज्ञानेन्द्र कुँवरको डाग ग्यालरी, टीका कुँवरको टीका फेन्सी एण्ड ब्युटी पार्लर, सुरेस कुँवरको शीतल नास्ता पसल, किशोर भाटको मदिरा पसल, मक्र कुँवरको रिभर साइड नास्ता पसल, सुमन कुँवरको राज्यश्वरी कृषि तथा पशुपछि फर्म जलेका छन्। आगलागी हुनासाथ नेपाल बैंकमा जडान गरिएको साइरन बजेपछि अधिकांश व्यापारी र स्थानीयहरूले जानकारी पाएपछि आगो नियन्त्रणमा खटिएका थिए। बैंकको साइरन बजेपछि धेरैले थाहा पाएको स्थानीय व्यापारी भीम कुँवरले बताए। शुभेच्छा मम सेन्टरमा विद्युत सर्ट भई आगलागी भएको प्रहरीले जनाएको छ। आगलागी नियन्त्रणमा लागी गीता कठायतको पक्की घर भत्काइएको छ। उनको घर भत्काएपछि अन्य पसलमा आगो सल्किन पाएन। गत चैत २६ गते मात्र बान्नीगढी जयगढ गाउँपालिकाको जयगढ बजार भीषण आगलागी हुँदा ८ करोडको क्षति भएको थियो।"
"कांग्रेसका नेता डंगोलको पार्थिव शरीर सानेपामा, सभापति देउवाले ओडाए पार्टीको झण्डा","काठमाडौं : नेपाली कांग्रेसका नेता एवम् राज्यमन्त्री तीर्थराम डङ्गोलको निधन भएको छ । लामो समयदेखि प्रोष्टेज क्यान्सर र मिर्गौलाको उपचार गराइरहेका डङ्गोलको शुक्रबार राती सिनामङ्गलस्थित केएमसी अस्पतालमा ७७ वर्षको उमेरमा निधन भएको हो । उनको पार्थिव शरीरलाई शनिबार कांग्रेस पार्टी केन्द्रीय कार्यालय सानेपामा श्रद्धाञ्जलीका लागि राखिएको थियो । सो क्रममा कांग्रेसका सभापति शेर बहादुर देउवाले स्वर्गीय डङ्गोलको पार्थिक शरीरमा पार्टीको झण्डा ओढाएर श्रद्धाञ्जली अर्पण गरेका थिए भने अन्य नेता, कार्यकर्ता तथा शुचेच्छुकले श्रद्धाञ्जली अर्पण गरेका थिए । नेपाल विद्यार्थी संघका संस्थापक सदस्य समेत रहेका स्वर्गीय डंगोल विसं २०४३ मा काठमाडौं नगरपालिकाको उपप्रमुखमा निर्वाचित भएका थिए । स्वर्गीय डंगोल २०५६ को आमनिर्वाचनमा काठमाडौं क्षेत्र नं ७ बाट प्रतिनिधि सभाको सदस्यमा निर्वाचित र २०६४ मा संविधान सभाको सदस्य थिए । निरंकुश राजतन्त्रको अन्त्य र लोकतन्त्र वहालीका लागि भएको ऐतिहासिक जनआन्दोलन २०६२०६३ मा काठमाडौं जिल्लाका सभापतिको हैसियतले काठमाडौं जिल्लाबाट उनले जनआन्दोलनको नेतृत्व गरेका थिए ।"
पोप फ्रान्सिसको अन्त्येष्टिमा ट्रम्प र जेलेन्स्कीको तस्बिर सार्वजनिक,"काठमाडौं : क्रिश्चियन क्याथोलिक धार्मिक नेता पोप फ्रान्सिसको अन्त्येष्टि संस्कार लगभग पूरा भएको छ । यसैबीच, युक्रेनी अधिकारीहरूले सेन्टर पिटर्स स्क्वायरभित्रको अमेरिकी राष्ट्रपति डोनाल्ड ट्रम्प र युक्रेनी राष्ट्रपति भोलोडिमिर जेलेन्स्कीको तस्बिर सार्वजनिक गरेका छन् । तस्बिरमा उनीहरू दुवै आमनेसामने बसेका छन् भने अनौपचारिक कुराकानीमा व्यस्त देखिन्छन् । तस्बिर जेलेन्स्कीको कार्यालय प्रमुख आन्द्रेई येर्माकले सार्वजनिक गरेका हुन् । पोप फ्रान्सिसको शरीरलाई सेन्ट पिटर बासिलिकाबाट हटाएर सेन्ट पिटर स्क्वायरमा राखिएको थियो । त्यहाँ प्रार्थना सभा आयोजना गरिएको थियो । पोप फ्रान्सिसको अन्त्येष्टिमा विश्वभरका नेताहरू रोम आइपुगेका छन् ।"
गाउँपालिकाले खाली गरायो कब्जा गरिएका ८ बिघा जग्गा,"परासी : नवलपरासीको सरावल गाउँपालिकाले अतिक्रमित गरेर कब्जा गरेका सार्वजनिक जग्गा खाली गराएको छ। अहिलेसम्म झन्डै आठ बिघा सार्वजनिक जग्गा खाली गराएर विभिन्न संरचना निर्माण गर्न लागेको गाउँपालिका अध्यक्ष सुखाडीप्रसाद चौधरीले बताए। लामो समयदेखि सार्वजनिक जग्गा अतिक्रमण गरी घर, टहरा निर्माण र जोतभोग गर्दै आएको जग्गा खाली गराइएको हो। खाली गराइएका जग्गामा वडा कार्यालय निर्माण, अस्पताल निर्माण, खेल मैदान र सडक निर्माण गरिएको अध्यक्ष चौधरीले बताए। त्यसरी खाली गराइएका जग्गामा वडा नम्बर ५ मा २ बिघा जग्गामा अतिक्रमण गरी बनाइएका घर र खेतीपातीलाई हटाइएको छ। हटाइएको उक्त जग्गामा अस्पताल निर्माण कार्य सुरु गरिएको चौधरीले जानकारी दिए। त्यसैगरी वडा नम्बर ७ को भूजहवामा विद्यालयको नाउँमा रहेको जग्गा व्यक्तिले कब्जा गरी खेती गर्दै आएका थिए। उक्त जग्गालाई समेत खाली गराएर खेल मैदानको काम अघि बढाइएको छ। खेल मैदानका लागि पालिकाले दुई चरणमा गरी २० लाख बजेट विनियोजन गरेर काम सुरु गरेको छ। सोही वडामा रहेको ७ कठ्ठा जग्गा कब्जा गरी पसल सञ्चालन गरिएकोमा त्यसलाई हटाएर वडा कार्यालय भवन निर्माण गरिएको छ। वडा नम्बर ३ मा १९ कठ्ठा जग्गा कब्जा गरी घर र खेत जोतभोग गरिँदै आएको थियो। उक्त जग्गालाई खाली गराएर त्यहाँ गाउँपालिकाको प्रशासनिक भवन निर्माण थालनी गरिएको अध्यक्ष चौधरीले बताए। त्यस्तै वडा नम्बर २ मा १ कठ्ठा सडकको जग्गा कब्जा गरी पसल सञ्चालन गरिएकोमा त्यसलाई हटाएर बाइपास सडक निर्माण गरिएको गाउँपालिकाले जनाएको छ। पालिकाले कब्जा गरिएका सार्वजनिक जग्गा खाली गराउने अभियान नै सञ्चालन गरेको छ। त्यसरी कब्जा गरेको पाइएमा खाली गराएर विकास निर्माण र अन्य आवश्यकता अनुसारका काम अघि बढाइने प्रमुख प्रशासकीय अधिकृत विशाल मिश्राले बताए।"
सरकारसँग वार्तापछि आन्दोलनरत शिक्षकले गरे कांग्रेससँग छलफल,"काठमाडौं : आन्दोलनरत शिक्षकहरु नेपाली कांग्रेससँग वार्ता गर्न पुगेका छन्। आज बिहान सरकार र नेपाल शिक्षक महासंघका प्रतिनिधिहरूबीचको वार्ता निष्कर्षबिहीन बनेपछि शिक्षकहरु नेपाली कांग्रेसका महामन्त्रीद्वय गगन थापा र विश्वप्रकाश शर्मासँग छलफल गरेका हुन्। कांग्रेसका अन्य नेताहरुसमेत रहेको उक्त छलफलमा नेपाल शिक्षक महासंघका अध्यक्ष लक्ष्मीकिशोर सुवेदीको नेतृत्वमा शिक्षकहरू पुगेका थिए। सुवेदी कांग्रेसनिकट नेपाल शिक्षक संघबाट टिकट पाएर नेपाल शिक्षक महासंघमा निर्वाचित भएका हुन्। विद्यालय शिक्षा ऐनसहित विभिन्न माग राखेर लामो समय आन्दोलित बनेको सहमतिको वातावरण बनाउन सभापति शेरबहादुर देउवाले यसअघि नै महामन्त्रीद्वय थापा र शर्मालाई दिएका थिए। महासंघका प्रतिनिधिहरुले यस अगाडि प्रधानमन्त्री एवम् एमाले अध्यक्ष केपी शर्मा ओली र सभामुख देवराज घिमिरेलगायतसँग पनि यस अगाडि छलफल गरेका थिए। आज बिहान शिक्षा विज्ञान तथा प्रविधि मन्त्रालयमा बैठकमा सरकारको तर्फबाट नवनियुक्त शिक्षा विज्ञान तथा प्रविधि मन्त्री रघुजी पन्त, शिक्षा सचिव दिपक काफ्ले लगायतका उच्च अधिकारी सहभागी थिए।"
"इरानको सबैभन्दा ठुलो बन्दरगाहमा विस्फोट, करिब ३०० जना घाइते","काठमाडौं : इरानको बन्दर अब्बास सहरको शाहिद राजाई बन्दरगाहमा विस्फोट भएको छ । इरानको सरकारी सञ्चारमाध्यमले दक्षिणी इरानको शाहिद राजाई बन्दरगाहमा ठुलो विस्फोट भएको जनाएको छ । बीबीसी फारसी सेवाले विस्फोटमा करिब ३०० जना घाइते भएको उल्लेख गरेको छ । शाहिद राजाई इरानको सबैभन्दा ठुलो व्यावसायिक बन्दरगाह हो । बन्दरगाहका अधिकारीहरूले कन्टेनरहरू विस्फोट भएपछि ठुलो आगलागी भएको बताएका छन् । यद्यपि, आगलागीको कारण अझै पत्ता लागेको छैन।"
नेवारी मिथमा बुनिएका कथन,"बालबालिकाका लागि लेख्नु चानचुने कुरो होइन। जो कोहीसँग यो क्षमता हुँदैन। बाल मनस्थितिलाई सुहाउँदो र प्रेरणादायी साहित्य सिर्जना निकै कठिन र संवेदनशील विषय हो। साहित्यमा बालसाहित्य मजबुत र महत्वपूर्ण लाग्छ। त्यसो त बालसाहित्यको उपादेयतामा कसैले कहिल्यै शंका गरेनन् तर हामीकहाँ अभ्यास कसरी भयो र गरियो ? यो गम्भीर बहसको विषय हो। उत्कृष्ट बालसाहित्यले राष्ट्रिय चरित्रको निर्माण मात्रै गर्दैन, यसले भोलिको समाज र त्यसले तयार पार्ने समग्र विश्वको दिशा निर्देश गर्छ। हामीकहाँ सुरुको बालसाहित्य मूलतः कथामा केन्द्रित थियो। बालकविता र बालनाटकले पनि राम्रै महत्व पाए। यसले बालबालिकाको भाषिक विकासमा निकै ठूलो मद्दत पुर्यायो पनि। पछिल्लो समय साहित्यका हरेक विधामा बालसाहित्य लेखिएका छन्। कुनै पनि राष्ट्रको सांस्कृतिक र राष्ट्रिय चरित्रको निर्माण बालसाहित्यले गर्ने कुरालाई कसैले नकार्न सक्दैनन्। दुरुह बालसाहित्य भएका देशहरूको संस्कृतिक धरोहर कमजोर हुने विद्वान् स्वयं बताउँछन्। बालसाहित्यका किताबले राष्ट्रिय चरित्रको सम्वद्र्धन गर्नेमात्र होइन। त्यसले मानवतावादलाई पनि जीवित राख्ने कार्य गर्छ। तर यस अनुरूपको बालसाहित्य हामीकहाँ कति छन् भन्ने कुरा महत्वपूर्ण हो। कुनै पनि व्यक्तिको बाल्यकालको सोचाइ र व्यवहार उसले त्यो बेला पढेको साहित्यसँग निकै गहिरो तरिकाले गाँसिएको हुन्छ। त्यसताका सुनेका कथा बालकको अवचेतनका नैसर्गिक प्रभाव बन्न पुग्छन्। बालबालिकाको बुझाइको क्षमता विस्तार गर्ने र उनीहरूलाई रूपान्तरणका लागि सहयोग पुर्याउने भनेको पाठ्यसामग्रीले नै हो। त्यसो त सूचनाप्रविधिको बढ्दो प्रयोग र यसले बाल मनस्थितिमा पार्ने प्रभाव सामान्य छैन। झन् हाम्रोजस्तो एकल परिवार बढ्दै गएको समाजमा बालबालिकामा मोबाइलको प्रयोग बढेको छ। यस्तोमा बालसाहित्यकारहरूको भूमिका निकै महत्वपूर्ण हुन्छ। त्यसो त हामीकहाँ धेरै बालसाहित्यकार बालक को हो ? र बालापन के हो ? भन्ने खुट्ट्याउन सक्दैनन्। जसका कारण बालसाहित्यका नाममा धेरै रचना युवा वा त्यसभन्दा माथिका लागि उपयुक्त हुने भाषा र शैलीमा लेखिएका छन्। बालसाहित्यकार हुन तिलश्मी र साहसिक कथा बुन्ने तागत हुनुपर्छ। सरल भाषाशैली र स्पष्ट दृष्टिकोण हुनुपर्छ। यो धेरैको रचनामा भेटिँदैन। निकै कम बाल साहित्यकारका रचनामा मात्र यी दुई गुण भेटिन्छ। यमुना पराजुलीमा म तिलश्मी र साहसिक कथा बुन्ने तागत देख्छु। सरल भाषाशैली र स्पष्ट दृष्टिकोण पाउँछु। त्यसो त बालसाहित्यप्रतिको उनको लगाव र मेहनत कम छैन। सिंगो बालसाहित्यको विकासकै लागि भनेर प्रकाशन गृहदेखि अनलाइनसम्म सञ्चालन गरेको अनुभव पराजुलीसँग छ। आज चर्चा गर्न लागिएको विषय हो, पराजुलीको बालपुस्तक पुनखुँ मैंचाको। नेवारी लोककथामा आधारित कथा संग्रह पुनखुँ मंैचाले बालबालिकालाई मानव सभ्यता बुझाउन सहयोग गर्छ। पछिल्लो समय बालबालिका तथा विद्यार्थीमाझ यस्ता बालकथा लोकप्रिय बन्ने गरेका छन्। त्यसो त तिलश्मी र साहसिक कथाहरू विश्वभर नै बालबालिकाले अत्याधिक रुचाउने रचनामा पर्छन्। नेवारी लोकसंस्कृति र परम्परामा चर्चित लोककथा पुनखुँ मैंचालाई यमुनाले मौलिक ढंगले पुनर्लेखन गरेको किताब हो यो। झट्ट पढ्दा तिलश्मी लाग्ने यी लोककथा बालमनोविज्ञानमा साहस र आँट भर्न मद्दत पुर्याउने किसिमका छन्। पुनर्लिखित यो लोककथा बालबालिका र किशोरकिशोरीको पठन तथा लेखन सीप विकासका लागि निकै प्रभावकारी देखिन्छ। त्यसो त बालबालिकाहरूमा सिर्जनशीलता र कल्पनाशीलता बढाउन पुनखुँ मैंचा सफल छ। सरल भाषा र उत्सुकता बढाउने परिघटनाहरूले लोककथालाई पठनीय बनाएको छ। यी कथा पढिरहँदा जो कोहीले पनि निरन्तरता दिनेछन्। र किताव पूरा नगरी छाड्न मन लाग्ने छैन। बालबालिकाहरूको मनस्थितिमा यस किसिमका कथाले पार्ने प्रभाव अद्भुत हुन्छ। यो किताब पढिरहँदा म सम्झिन्छु, बाल्यकालमा सुनेका केही तिलश्मी अनि साहसिक कथाहरू। सुनकेशरा रानी र वायुपंखी घोडाका परिघटनाहरू। विक्रम र नौलो ग्रहजस्ता रोमाञ्चक आधुनिक उपन्यास। सर्पदंशजस्तो बालमनोविज्ञानले भरिएको संवेदनशील उपन्यास। पुनखुँ मैंचाको छोटो लोककथालाई यमुनाले केही भागहरूमा लम्ब्याएकी छन्, जसले बालबालिकामा जिज्ञासा थपेको छ। धेरै भागमा लम्ब्याए पनि पुनखुँ मैंचाको मौलिक कथाले दिने कल्पनाशीलता, कौतुहल, रोमाञ्चकता र प्रेरणा अद्भूत छ। नेवारी मिथमाथि यमुना पराजुलीको पुनर्कथन पुनखुँ मैंचाबाट नानीबाबुले कथा सुन्नु र पढ्नुको आनन्द मात्र लिने छैनन्। उनीहरूले एउटै कथालाई पनि कसरी विभिन्न उपकथामा विस्तार र प्रसार गर्न सक्नेछन् भन्ने पनि सिक्नेछन्। यसबाट सोझो रूपमा के बुझिन्छ भने बाल मनस्थितिमा कल्पनाशीलता भर्न यो निकै उपयोगी छ। बालबालिकाहरू संवाद र अन्तक्रियामा हुँदा बालकहरूले आफूलाई जे भन्ठान्छन्, या अरूले उनीहरूलाई जे हो भनेर स्वीकारिरहेका हुन्छन्, उनीहरू त्यही हुने गर्छन्। हाम्रा बालसाहित्यकारहरूले यत्ति बुझ्न आवश्यक छ। यमुनाले बुझेकी छन्, र त असल समाज निर्माणमा तल्लीन छन्। बालसाहित्यका नाममा उपदेशात्मक र नैतिक शिक्षा सिकाउने खालका रचनाहरूको बाढी नै छ। त्यस्ता बालसाहित्य धेरै बालबालिकाको रोजाइभित्र पर्दैन। तिलश्मी र साहसिक कथाहरू बालबालिकाले ज्यादा रुचाउने गरेका छन्। सफल बालसाहित्य उच्चतम सिर्जन क्षमताबाट सिर्जित हुन्छ। असल बालसाहित्यले पढ्ने बालबालिकामा पनि कल्पनाशीलताको अपेक्षा गर्छ। त्यसैले तिलश्मी, स्वैर कल्पना र मिथिकीय सन्दर्भका कथा बालबालिकाको छनोटमा सधैं पर्ने गरेको हो। त्यसैले यमुनाले रचनामा यी दुई गुण सकभर छुटाउँदिनन्। उनलाई धर्म र नीतिग्रन्थले बोक्ने बोझ बालसाहित्यलाई बोकाउनु उचित हुँदैन। उपदेश दिनु भनेको बालबालिकाको सोचाइलाई नै खुम्च्याउनु हो। इटर्नल पब्लिकेसन प्रालिले प्रकाशन गरेको पुनखुँ मैंचामा छोटाछोटा कथा समेटिएका छन्। नेवारी संस्कार र चलनचल्तीका गीत र उक्तिहरू यसमा प्रयोग भएका छन्। केही भाषिक त्रुटि किताबमा नभेटिने होइन। त्यसो त किताबको आवरणमा पुनखुँ मैंचाको पहिरनमा हाकुपटासी लगाइएको देखाइएको छ। जबकि नेवारी संस्कारमा किशोरी र बालबालिकाले हाकुपटासी होइन, त्यस्तै कपडाको चोलेभोटो र सुरुवाल लगाउँछन्। अन्तिममा भनिदिउँ, यमुनाका बालसाहित्यको विशेषता के हो भने उनका प्र्राथमिक पाठक, दर्शक र श्रोता बालबालिका नै हुन्। तर पनि उनका अधिकांश कृति सबै वर्ग र उमेरले मन पराउँछन्।"
नेपाल सदैव आतंकवादको विपक्षमा छः परराष्ट्रमन्त्री,"काठमाडौं : परराष्ट्रमन्त्री डा आरजु राणा देउवाले नेपाल सदैव आतंकवादको विपक्षमा रहेको र जुनसुकै प्रकार र प्रकृतिको आतंकवादको कडा शब्दमा निन्दा गर्ने बताएकी छन्। भारतको काश्मिरको पहलगाममा भएको आतंककारी हमलामा परी ज्यान गुमाउनेहरुप्रति श्रद्धाञ्जली अर्पण गर्न नेपालस्थित भारतीय दूतावासद्वारा आज दूतावासमा आयोजित सभामा उनले नेपाल सधैँ आतंकवादको विरुद्धमा र शान्तिको पक्षमा रहेको स्पष्ट गरेकी हुन्। उनले भनिन् , नेपालले आतंकवादको सबै स्वरुप र अभिव्यक्तिहरूको कडा निन्दा गर्दछ। नेपाल जहाँ, जहिले र जुनसुकै उद्देश्यका लागि गरिने आतंकवादी क्रियाकलापको सदैव विपक्षमा उभिन्छ। मन्त्री डा राणाले आतंकवादका विषयमा व्यवहार गर्दा कहिल्यै दोहोरो मापदण्ड अपनाउन नहुने बताउँदै नेपाल आफ्नो भूमि कुनै पनि आतंकवादी समूहले कुनै पनि कारण र कुनै पनि देश तथा जनताका विरुद्ध प्रयोग गर्न नसकोस् भन्ने पक्षमा दृढतापूर्वक प्रतिबद्ध रहेको पनि स्पष्ट गरिन्। त्यसैले काश्मिरको पहलगाममा भएको आतंकवादी हमलाको पनि नेपालले कडा शब्दमा निन्दा र भर्त्सना गरेको मन्त्री डा राणाले बताइन्। उनले दुःखको घडीमा भारत सरकार र भारतीय जनताको पक्षमा नेपाल उभिएको बताइन्। नेपाल आतंकवाद विरुद्धको लडाइमा भारतसँग काँधमा काँध मिलाएर उभिएको उनले बताइन्। नेपाल र भारतबीच गहिरो सम्बन्ध रहेको स्मरण गर्दै उनले यो सम्बन्ध केवल कूटनीतिको विषय मात्र नभएर सदियौँदेखिको साझा इतिहास, संस्कृति र सहकार्य पनि हो भनिन्। उनले भनिन्, हाम्रा खुला सिमानाहरू एकापसका विश्वासका प्रतीक हुन् र हाम्रा पारिवारिक सम्बन्धहरूले आपसमा नाता पनि गाँस्छन्। हामी सधैँ खुशी या संकटको समयमा एकसाथ उभिएका छौँ। भूकम्पले नेपाललाई तहसनहस पार्दा सबैभन्दा पहिला सहयोगको हात अगाडि बढाएको भारतले नै हो। मन्त्री डा राणाले पहलगाम त्रासदीको सिकार भएका नेपाली युवा सुदीप न्यौपानेको शव र अन्य प्रभावितहरूलाई नेपाल ल्याउन सहयोग गरेकोमा भारत सरकारलाई धन्यवाद पनि दिइन्। त्यस अवसरमा मन्त्री डा राणाले सो आतंकवादी हमलामा ज्यान गुमाएकाहरुप्रति श्रद्धाञ्जली अर्पण गर्दै उनीहरूका शोकमा रहेका परिवारजनमा समवेदना प्रकट गरेकी थिइन्।"
एमसीसी बन्द भएको प्रसंग निकाल्दै प्रधानमन्त्रीले भने मुलुक बनाउन अरूको आस गर्नु हुँदैन,"काठमाडौं : प्रधानमन्त्री एवं नेकपा (एमाले)का अध्यक्ष केपी शर्मा ओलीले मुलुक बनाउन अरूको आस गर्न नहुने बताएका छन्। एमालेको संसदीय दलको बैठकमा आज सम्बोधन गर्दै प्रधानमन्त्री ओलीले नेपालले आफ्नो विकास अरूको आसमा नभई आफैले गर्नतिर लाग्नुपर्ने बताएका हुन्। अमेरिकी सरकारसँग भएको सम्झौता र दुवै देशका संसदबाट पारित भएको मिलेनियम च्यालेन्ज कर्पोरेशन (एमसिसी) अमेरिकी पक्षबाट बन्द गरिएको सन्दर्भ उल्लेख गर्दै प्रधानमन्त्री ओलीले सो कुरा बताए। नेपालमा पनि एमसीसी परियोजना कार्यान्वयनको चरणमा गइरहेको छ। ५० अर्बको अमेरिकी डलर रकमको एमसीसी परियोजनाको सम्झौता संसदबाट पारित भई कार्यान्वयनको चरणमा छ। यो परियोजनामा ४ सय केभीको प्रसारण लाइन निर्माण, सडक स्तरोन्नतिका आयोजना छन्। यसअघि अमेरिकी राष्ट्रपति डोनाल्ड ट्रम्पको जनवरी २० मा जारी ९० दिनको स्थगनसम्बन्धी कार्यकारी आदेशसँगै आयोजनाको काम रोकिएको थियो। यही अप्रिल २० मा ९० दिनको स्थगन समय सकिएको छ।"
"जोर्नी दुखाइको लागि यी बीउ हुन् अमृत, दहीमा मिसाएर खानुहोस्","काठमाडौं : हड्डी हाम्रो शरीरको आधार हो । हड्डीमा कुनै समस्या छ भने हाम्रो समग्र शरीरलाई असर गर्छ । शरीरमा क्याल्सियमको कमीका कारण हड्डी दुख्ने समस्याको सामना गर्नुपर्छ । क्याल्सियमको कमीले जोर्नी दुख्ने गठिया र मधुमेह जस्ता समस्याहरू निम्त्याउँछ । हड्डीमा आएको समस्याको सामना गर्न दहीमा केही चीजहरू मिसाएर खानुभयो भने धेरै हदसम्म मद्दत गर्न सक्छ । हामी तपाईंलाई यस्ता बीउको बारेमा बताउन गइरहेका छौँ जसलाई दहीमा मिसाएर खाँदा तपाईंको शरीरमा क्याल्सियमको कमी हट्छ । अलसीको बीउ : मधुमेह वा गठियाबाट पीडित व्यक्तिहरूको लागि अलसीको बीउ लाभदायक मानिन्छ । आलसको बीउमा पाइने फाइबरले रगतमा चिनीको मात्रा नियन्त्रण गर्न मद्दत गर्छ । जसले मधुमेहमा हुने खतरनाक उतारचढावलाई रोक्न सक्छ । यस्तै स्याउको बीउमा ओमेगा३ फ्याटी एसिड हुने भएकाले शरीरमा स्वस्थ बोसोको रूपमा काम गर्छ । जसले जोर्नी दुखाइ र गठियासँग सम्बन्धित सूजन कम गर्न मद्दत गर्दछ । जोर्नीको दुखाइ कम गर्न र रगतमा चिनी नियन्त्रण गर्न अलसीको बीउ भुटेर पिसेर दहीसँग मिसाएर दिनमा एक वा दुई पटक खानपर्छ । फर्सीको बीउमा म्याग्नेसियम र फस्फोरस प्रशस्त मात्रामा पाइन्छ । जुन हड्डी बलियो बनाउन र जोर्नीको स्वास्थ्यको लागि लाभदायक मानिन्छ । यी बीउहरूले गठियाका लक्षणहरू कम गर्न र शरीरमा क्याल्सियम अवशोषणमा मद्दत गर्छन् । फर्सीको बीउमा कम ग्लाइसेमिक इन्डेक्स हुन्छ । जसले गर्दा मधुमेहका बिरामीहरूका लागि सुरक्षित र लाभदायक हुन्छ । यी काँचो वा भुटेर दहीसँग मिसाएर खान सकिन्छ । जसले जोर्नी दुखाइबाट राहत दिन्छ र हड्डी बलियो बनाउँछ । सूर्यमुखीको बीउलाई सुपरफुडको रूपमा चिनिन्छ । जुन विशेष गरी मधुमेह र जोर्नी दुख्ने व्यक्तिहरूका लागि लाभदायक हुन्छ । म्याग्नेसियमले भरिपूर्ण सूर्यमुखीको बीउले रगतमा चिनीको मात्रा नियन्त्रण गर्न मद्दत गर्छ । तिनीहरूमा स्वस्थ बोसो र फाइबर पनि हुन्छ । जसले जोर्नीहरूलाई लुब्रिकेट गर्छ, गतिशीलतामा सुधार ल्याउँछ । यी बीउहरू काँचो वा भुटेर दहीसँग मिसाएर खान सकिन्छ ।"
प्रधानमन्त्री ओलीको टिप्पणी देउवाजी फर्केपछि सरकार ढल्छ भनेर भ्रम फैलाउनेहरू फत्रक्क गले,"काठमाडौं : प्रधानमन्त्री एवं नेकपा (एमाले)का अध्यक्ष केपी शर्मा ओलीले कांग्रेसका सभापति शेरबहादुर देउवा थाइल्याण्डबाट फर्केपछि सरकार ढल्छ भनेर भ्रम फैलाउनेहरू अहिले फत्रक्क गलेको टिप्पणी गरेका छन् । शनिबार संसद् भवन नयाँ बानेश्वरमा बसेको एमाले संसदीय दलको बैठकमा ओलीले कांग्रेस सभापति स्वदेश फर्केपछि सरकार ढल्छ भनेर भ्रम फैल्याउनेहरु फत्रक्क गलेको टिप्पणी गरेका हुन् । प्रधानमन्त्री ओलीले त्यस्ता भ्रमको पछाडि नलागेर आफ्नो काम र मिसनमा केन्द्रित हुन सांसदहरूलाई आग्रह गरे । उनले मुलुकमा स्थिरता, स्थायित्व, विकास, सुशासन र समृद्धिका लागि दुई ठुला दलको सहकार्यमा बनेको सरकारले आगामी आर्थिक वर्षका लागि सन्तुलित र सम्भव हुने खालको नीति तथा कार्यक्रम र बजेटको तयारी गरिरहेको जानकारी दिए । प्रतिगमनकारीहरूले आन्दोलनका नाममा हिंसात्मक तथा संविधानविरोधी गतिविधि गरेको भन्दै प्रधानमन्त्री ओलीले यस्ता कार्यप्रति तेज तराजरुपमा प्रस्तुत हुनुपर्नेमा जोड दिए । आवश्यक पर्दा त्यस्ता गतिविधिमाथि सरकारले कानुनबमोजिम कडा कदम पनि चाल्न सकिने उनले बताए । उनले एमाले मिसन २०८४ मार्फत बलियो राष्ट्रिय शक्तिका रूपमा रूपान्तरित गर्न लागेकाले आन्तरिक एकता र पारस्परिक सहकार्यमा लाग्नुपर्नेमा जोड दिए । प्रधानमन्त्री ओलीले दस्तावेजहरुको चिन्तन मनन तथा तुलनात्मक अध्ययन गर्न र परिस्थितिलाई बुझेर जनताका समस्या उठाउने र समाधान गर्नेतर्फ लाग्न निर्देशन दिए । उनले मर्यादित, सुसंस्कृत, तथ्य र प्रामाणिक कुराहरु साहसिकरुपमा प्रस्तुत हुन सांसद्हरुलाई निर्देशन दिए ।"
"शिक्षक आन्दोलन निरन्तर, निषेधित क्षेत्र तोड्ने प्रयास","काठमाडौं : नेपाल शिक्षक महासंघले सरकारसँगको वार्तासँगै आन्दोलनलाई पनि निरन्तरता दिएको छ । विद्यालय शिक्षा ऐन जारी हुनुपर्ने माग राख्दै महासंघले शनिबार २५ औं दिन पनि आन्दोलन जारी राखेको हो । शनिबार सरकारसंग भएको वार्ता निष्कर्ष बिहीन भएपछि महासंघले आन्दोलनलाई निरन्तरता दिएको हो । मन्त्रालयमा बिहान वार्ता गरेर फर्किएपछि प्रदर्शनलाई सम्बोधन गर्दै आफूहरूको माग पूरा हुने अवस्था नबनेसम्म आन्दोलन जारी रहने महासंघका अध्यक्ष लक्ष्मी किशोर सुवेदीले स्पष्ट पारे। उनले शिक्षकको माग अग्रगामी शिक्षा ऐन भएकाले ऐन जारी भएको भोलिपल्टमात्र विद्यालय फर्कने जानकारी गराए। शनिबार काठमाडौंको बिजुलीबजारमा आन्दोलनका लागि आएका शिक्षकहरुले शिक्षकको माग पुरा गर, विद्यालय शिक्षा ऐन जारी गर लगाएतका नारा लगाएका थिए । प्रदर्शनमा उत्रिएका शिक्षकले आज बानेश्वर क्षेत्रमा निषेधित क्षेत्र तोड्ने प्रयास गरेका छन्। उनीहरुले निषेधित क्षेत्र तोड्ने प्रयास गरेपनि प्रहरीले रोकेको छ ।"
कथाको पात्रजस्तै कथाकार,"विवश जिन्दगीको दृश्यलाई मार्मिक किसिमबाट पटाक्षेप गर्ने कथाकार सन्तोषले कथाको परिभाषामा जीवन, घर, समाज, स्वदेश र परिवेशको फोटोकपी उतारेर दिएका छन्। कथाकार कथाको पात्रजस्तो वा कथाकै पात्र कमै हुन्छन्। नेपाली साहित्यमा सन्तोष भट्टराई परिचित र कथाको पात्र झैं लाग्ने कथाकार हुन्। इलामका विष्णु नवीन (विसं १९९५२०४०) पनि नेपाली साहित्यमा कथाको पात्र झैं लाग्ने उदाहरण मानिन्छन्। उनका हास्यव्यंग्य, कथा र काव्य कृतिहरू प्रकाशित छन्। नेपाली कथा लेखनको यात्रामा २०३० देखि ५० को दशकसम्म सक्रिय भट्टराई अहिले कहाँ छन् र के गर्दै छन् ? उनका समकालीन कमैलाई थाहा छ तर धेरैलाई अहिले पनि सम्झना छ कि कथाकार सन्तोषको स्वभाव कथाकै पात्रको जस्तो थियो। कथाकार भट्टराईको स्वभाव उनका कथामा सामाजिक जीवनका जुन मनोविज्ञानहरूको चरित्र छ, तिनै पात्रका रूपमा भट्टराईलाई अन्य लेखकले चर्चा गरेका छन्। नेपाली साहित्यमा २०३० को दशकबाट उपस्थिति जनाएका सन्तोषको अभिलेख नेपाली कथाको इतिहासमा नमेटिने गरी अंकित छ। भट्टराईको २०५० सालमा साझा प्रकाशनले प्रकाशित खुला मैदानका कैदी कथा संग्रहको दोस्रो संस्करण २०६७ मा साझाले नै प्रकाशित गरेको छ। दोस्रो संस्करणको अनुमति साझाले लिएको वा दिएको कथाकार भट्टराई र उनको परिवारलाई थाहा छैन। उनको पहिलो वा पछिल्लो कथा कहिले प्रकाशित भयो वा कति कथा र कविता प्रकाशित छन् यकिन छैन तर खुला मैदानको कैदीमा २०२७२०३९ सालका बीचमा प्रकाशित १४ वटा कथा समावेश छन्। सन्तोषले नेपाली साहित्यमा प्रतिष्ठित मानिने मैनाली कथा पुरस्कार २०५० प्राप्त गरेका छन्। काठमाडौंको साहित्यिक समाजमा २०६० सम्म सन्तोषको उपस्थिति बाक्लै थियो। उनी गोरखापत्र दैनिकमा भाषा सम्पादनको काम गर्थे। उनको संगत गर्नेहरू तथा साहित्यिक गतिविधिहरूमा देखिएको भूमिकाहरू हेर्दा सन्तोष २०२५ आसपासबाट काठमाडौंका साहित्यिक गतिविधिहरूमा सहभागी भएका हुन्। खुला मैदानको कैदी, यस संकलनमा उनको २०२७ मा मधुपर्कमा प्रकाशित काई कथा समावेश छ। तर के उनले खुला मैदानका कैदीमा प्रकाशित तिनै १४ थान कथा मात्र लेखेका हुन् त ? उनले २०२७ पहिलेका र २०३९ पछि कथा लेखेनन् ? उनका समकालीनहरू काठमाडौंका साहित्यिक मञ्चहरूमा सन्तोषले कविताहरू पनि वाचन गरेको सम्झन्छन्। त्यसो भए उनका थप कथा र कविताहरू के भए ? मधुपर्कका पूर्वसम्पादक कपिल घिमिरेका अनुसार गोरखापत्र संस्थानका प्रकाशनहरूमा भाषा शुद्धाशुद्धिमा उनको ठूलो सहयोग थियो। मधुपर्कले भट्टराईका धेरै कथा प्रकाशित गरेको छ। गोरखापत्र छाडेपछि हराएका सन्तोषलाई कसैले जोगी भयो। कसैले मासुमाछा रक्सीउक्सी छाडेर मन्दिरमा बसेको छ भन्थे। अहिले परिवारका साथ अमेरिकामा बसेका छन् भनेर सुन्दा मन प्रसन्न भएको घिमिरेले बताए। पत्रकार खिलध्वज थापाका अनुसार सन्तोषले २१२२ वर्षको उमेरमा जनकपुरबाट आँखा सामयिक संकलन प्रकाशित गरेर साहित्यिक यात्रा सुरु गरेका हुन्। पत्रकार प्रेम कैदी भने सन्तोषको व्यक्तित्व कानबाट हैन, आँखाबाट सुन्ने क्षमताको भएको बताउँछन्। अमेरिकाको मेनेसोटा राज्यमा पत्नी साधना तथा छोराहरूसँग सेवानिवृत्त जीवन बिताइरहेका सन्तोषको बारेमा धेरैलाई खुल्दुली छ। काठमाडौंको साहित्यिक समाज सन्तोषको खबरबाट बेखबर छ। साहित्यकार नारायण ढकालले भट्टराईका बारेमा मधुपर्कमा २०५५ मा लेखेका छन् यस देशमा कवि लेखकको केही मूल्य छैन। यस देशले रिमाललाई मार्यो। देवकोटालाई मार्यो। कटुवाल र भूपिलाई पनि मार्दैछ। हरेक रात ऊ यही कुरा दोहोर्याउँथ्यो र डाँको छोडेर रुन्थ्यो। सन् १९७५ को देवकोटा जयन्तीको अवसरमा सन्तोषले एउटा कविता पाठ गर्यो। त्यो कविता सुनेपछि सबै भलाद्मी साहित्यकार हाँसे, महिलाले लाजले टाउको निहुर्याए। म पहिलोपटक रजस्वला भएकी कुमारीको गुप्तांगबाट निस्केको रगतको टीका लगाउँछु। यो कविता पढेपछि त्यसलाई धुजाधुजा पार्यो र त्यहीँ फ्याँकेर खोच्याउँदै बाहिर हिँड्यो। कविताहरू वाचन गरिसकेपछि यसरी मञ्चमै च्यातेर फाल्ने उनको स्वभावका बारेमा उनका अन्य समकालीनहरू पनि सम्झन्छन्। उनले आफूले लेख्दै गरेका कतिपय कथा कागजको पन्नाबीचमा सकिए, त्यहीं छोडिदिन्थे अर्थात् त्यहीं टुंग्याउँथे। सन्तोष दुई दशकपहिले काठमाडौंमा हुँदादेखि नै एकान्तप्रिय भइसकेका थिए। गोरखापत्रबाट सेवा निवृत्त भए। यसैबीच उनी आफ्ना छोराहरूको साथ लागेर अमेरिकाबासमा आइपुगेपछि उनको एकान्तबास झनै बढ्यो। डेढ दशक यता अमेरिकामा रहेका सन्तोष फोनमा कसैसँग कुरा गर्दैनन्। सन्तोष आजभोलि टेलिभिजनका विभिन्न कार्यक्रम हेरेर घरपरिवारमा आफ्नो जीवनको आठ दशक नजिकको समय बिताउँछन्। उनका बारेमा कवि श्यामलले फागुन २९, २०७३ को अन्नपूर्ण दैनिकमा लेखेका छन् केही वर्षयता सन्तोष भट्टराई भूमिगत छ। हुन त केही दशकयता पनि भन्न मिल्छ। तर, नेपालमा लोकतन्त्रका बाछिटा परेपछि उसलाई बाहिर निस्कन मिलेन। सानो, पातलो जिउडालको सन्तोष आफ्नो मर्जीको बादशाह थियो। उमेरले सत्तरी छुन थालेको ऊ अचेल काठमाडौंका गल्ली र सडकहरूमा हिँडिरहेको देखिन्न। गोविन्द वर्तमानले लेखेका छन् नारायण ढकालको गिन्सबर्ग, बुटपालिस र खोपीभित्रको नगरा तिनै सन्तोष भट्टराईको कथा हो। कथामा जस्तै उनी जीवनमा जस्तै लगभग अराजक नै थिए। त्यो अराजकतालाई ऊर्जा भर्ने काम हंग्री जेनेरेसनको विद्रोही विचारले गरेको थियो। पछि पछि त कतिसम्म भयो भने उनी अधुरो कथा लेख्थे, किन राम्ररी नटुंग्याएको भनेर कुनै शुभचिन्तकले सोधिहाल्यो भने उत्तर हुन्थ्यो, जहाँ कापी सकियो त्यहीँ टुंग्याइदिएँ। यो वास्तवमा एक प्रकारले लेखनप्रति अनुत्तरदायी र हास्यास्पद कृत्य थियो। तर सन्तोषले गरेको हुनाले समकालीन मित्र वा सम्पादकहरू त्यस्तो कृत्यलाई चुपचाप अनुमोदन गर्थे। सन्तोषलाई गिल्ला गर्ने विषय थपिएकोमा मजा मान्दै सडक नाप्न थाल्थे। ती सन्तोषलाई एकचोटि भेट्ने मन छ। उनका समकालीन मित्रहरूको दृष्टिमा उनी अझै एउटा किंवदन्ती झैं आइरहन्छन्। नयाँ सडकको पीपलबोट वा त्यस्तै ठाउँहरूमा हुने साहित्यकारहरूको जमघटमा सन्तोष भट्टराईको नाम एउटा रोचक पात्रको नामजस्तो टुप्लुक्क आइपुग्छ र एकछिनपछि हराउँछ। विमल निभा, हरि अधिकारी, श्यामल र कहिले अन्य कुनै पात्रको सक्सकाइरहेको जिब्रोबाट सन्तोष भट्टराईको नाम उच्चारित हुन्छ। त्यसपछि लाग्न थाल्छ, नेपाली साहित्यमा हंग्री जेनेरेसनको आकर्षण अझै बाँकी छ। अनुमान गर्न सकिन्छ, २०६० को आसपासपछि सन्तोषसँग गोविन्दको भेट हुन सकेन। वर्तमानको (२०१८ वैशाख२०६९ कात्तिक ६ गते) ५१ वर्षमा निधन भयो। कथाकार नै कथाका पात्र झैं लाग्ने अर्को एउटा लेख अन्नपूर्ण दैनिकमा १९ चैत २०७३ मा नरेन्द्रबहादुर श्रेष्ठको लेख प्रकाशित छ सन्तोषलीला भट्टराईको बारेमा श्रेष्ठ लेख्छन् २०५० सालको मैनाली कथा पुरस्कार कसलाई दिने भनेर प्रस्तावित धेरै व्यक्तिबारे चर्चा हुने क्रममा सन्तोषको नाम आयो। उनको कृतित्वबारे कसैले टिप्पणी गर्न नसके पनि स्वभाव विवादित थियो। उनलाई अराजक भनिन्थ्यो। बिहानैदेखि मदिरापानले लठ्ठिनु उनको दैनिकी थियो। जथाभावी बोल्ने, मन नपरेकालाई गाली गरिहाल्ने, झम्टिनेसम्मका उनका हर्कतबारे कम्तीमा काठमाडौंको लेखकीय जमात भलीभाँती जानकार थियो। कवि तथा लेखक श्यामलले भट्टराईको बारेमा थप लेखेका छन् उसका बाबु जनकपुर र काठमाडौंका नामी वकिल थिए, यसर्थ ऊ मभन्दा सम्पन्न देखिनुपथ्र्यो। तर, कहिल्यै पनि त्यस्तो देखिएन। उसले कथा कविता लेख्ने साहित्यकर्म गर्यो, जयन्ती नामक साहित्यिक पत्रिका सम्पादन गरेर नयाँसडक पीपलबोटको चौतारोमा राख्यो। अनि स्वतन्त्र जीवन बाँच्न उसले गोरखापत्रको प्रुफ रिडरको जागिर खायो। यसो हेर्दा, उसको स्वतन्त्रताकांक्षी अराजकताले उसको परिवारलाई अमोघ पीडा दिइरहेको देखिन्थ्यो। कहिले दुर्घटनामा परेर, कहिले कोही सम्मानितलाई कठालोमा समातेर, अनि धेरैजसो पारिश्रमिक जति सबै मधुशालामा बुझाएर उसले पत्नी र भाइहरूलाई कायल पार्यो। साथीभाइलाई माया पनि गर्यो, तिनको हुर्मत पनि लियो। तर, ऊ समाजसँग रुष्ट थियो। उसको रोष व्यक्त गर्ने शैली धेरैका लागि अग्राह्य हुन्थ्यो, अपाच्य हुन्थ्यो। तर, के गरोस् ? ऊ आफ्नै भावनाको बाइपंखी घोडामा चढेर बेपत्ता कुदिरहेको हुन्थ्यो। उसको स्वभावलाई अरूले बुझे पनि नबुझे पनि उसलाई भने केही मतलव थिएन। यही बेमतलवको मानिस थियो, सन्तोष। यो सन्तोषको व्यक्तिगत जीवन र स्वभावको पक्ष हो। उनका कथाहरूका सम्बन्धमा छुट्टै चर्चा गर्न पर्ने हुन्छ। साझा प्रकाशनले सन्तोषको साहित्यिक मूल्यांकनका बारेमा उल्लेख गरेको छ, समसामायिक यथार्थता अँगालेका कथाहरूले विगतको काला दिनहरूमा समाजमा परेको काईमा चिप्लिरहेका जनताको चित्रण देख्न सकिन्छ। बत्ती निभेको समाजमा उज्यालो छ भन्ने आँखाको कृत्रिम शक्तिबारे धेरै बोलेका छन्, निश्चितताअनिश्चितताभित्र बाँच्नुपर्ने विवश जिन्दगीको दृश्यलाई मार्मिक किसिमबाट पटाक्षेप गर्ने कथाकार सन्तोषले कथाको परिभाषामा हामीलाई जीवन, घर, समाज, स्वदेश र परिवेशको फोटोकपी उतारेर दिएका छन्। अमेरिकाको मेनेसोटा राज्यमा पत्नी साधना तथा छोराहरूसँग सेवानिवृत्त जीवन बिताइरहेका सन्तोषको बारेमा धेरैलाई खुल्दुली छ। काठमाडौंको साहित्यिक समाज सन्तोषको खबरबाट बेखबर छ। सन्तोषलाई २०५० पछिका वर्षहरूमा पुतलीसडक, अनामनगर वा डिल्लीबजार आसपासबाट धोबीखोलाको पुल पारी नर्कटघारी छिचोल्दै बानेश्वरतिर जाने उकालोमा पर्ने धारोको केही माथि उनको घरको गेटसम्म सम्मानपूर्वक हात समाएर पुर्याएको छ यो पंक्तिकारले। सन्तोषलाई भेटेर विगतलाई खोतल्ने र नेपाली साहित्यिक समुदायका अलिखित गवाही लिपिबद्ध गर्ने मन छ। उनको विगतलाई किन सम्झिनु र कोट्ट्याउनु भन्ने प्रश्नको उत्तर छ, उनको विगत सच्याउने वा गिज्याउने ठाउँमा छैनौं हामी। एक सर्जकले भोगेको जीवनलाई स्वीकार गरेर सर्जकलाई सम्मान र परिवारलाई प्रोत्साहन गर्न संस्थागत प्रयास हुन सके अझै राम्रो हुनेथियो।"
राष्ट्रिय महिला भलिबल प्रतियोगिताको उपाधि नेपाल पुलिसलाई,"काठमाडौं : आठौं शेरबहादुर खड्का स्मृति राष्ट्रिय महिला भलिबल प्रतियोगिताको उपाधि नेपाल पुलिस क्लबले जितेको छ। काठमाडौंको त्रिपुरेश्वरस्थित राष्ट्रिय खेलकुद परिषदको कभर्ड हलमा शनिबार भएको उपाधि भिडन्तमा नेपाल पुलिस क्लबले ६ पटकको विजेता सशस्त्र प्रहरी बल (एपिएफ) क्लबलाई ३० को सोझो सेटमा पराजित गर्यो। पुलिस क्लबले एपिएफमाथि २५१५, २५२३ र २५१६ ले पराजित गर्दै उपाधि जितेको हो। उपाधिसँगै पुलिसले ४ लाख ९९ हजार प्राप्त गर्यो भने उपविजेता एपीएफले २ लाख ५० हजार प्राप्त गर्यो। प्रतियोगितामा कुल ५ टोली को सहभागिता रहेको थियो।"
साँफेहाटबजार आगलागीः प्रदेश सरकारले १० लाख सहयोग गर्ने,अछामः सुदूरपश्चिम प्रदेश सरकारले साँफेहाटबजारका आगलागी पीडितहरूलाई तत्काल १० लाख आर्थिक सहयोग गर्ने निर्णय गरेको छ। साँफेबगर नगरपालिका३ हाटबजारमा शनिबार बिहान भएको आगलागीबाट पीडितलाई प्रदेश सरकारले आर्थिक सहयोग गर्ने भएको हो। शनिबार मुख्यमन्त्री तथा मन्त्रिपरिषदको कार्यालयमा बसेको प्रदेश विपद् जोखिम न्यूनीकरण तथा नियन्त्रण परिषद्को बैठकले आगलागी पीडितका लागि तत्काल नगरपालिकालाई मानवीय सहायता स्वरूप १० लाख आर्थिक सहयोग गर्ने निर्णय गरेको हो।
अखण्ड तीर्थ अर्थात् मातातीर्थ महात्म्य,"आमालाई प्रसन्न पार्न सके अन्य कुनै धर्मकर्मको आवश्यकता नपर्ने कुरा शास्त्रमा उल्लेख छ। अतः सन्तान कहिल्यै आमाका लागि आफूले गर्नुपर्ने कर्तव्यबाट विमुख हुनै हुँदैन। चारै युग तयार छन्, मातातीर्थ माहात्म्य सुनाउनका लागि। यो तीर्थमा चारैयुगले तीर्थाटन गरेका छन्। यसर्थ मातातीर्थ भौगोलिक दृष्टिकोणले नेपालमा भए तापनि यो विश्वकै एक अखण्ड र दुर्लभ तीर्थ हो। एउटा धार्मिक, सांस्कृतिक र ऐतिहासिक तीर्थ हो। यस महातीर्थका विषयमा पुराना कुरालाई तथ्यको सियोले सिएर त्यसको शृंखलाबद्ध स्वरूप प्रस्तुत गर्दैछु। यस महातीर्थमा म तपाईंहरूलाई सीधै तीर्थमा नलगी सृष्टिकी स्रष्टा आमाको वास्तविक महिमा चारै युगका साक्षी शास्त्रहरू, उखानहरू र कवि तथा विद्वानहरूका भनाइबाट पुष्टि गराउँदै लैजानेछु। यसर्थ यस लेखलाई म माता माहात्म्य र मातातीर्थ माहात्म्य गरी दुई खण्डमा विभाजन गरेर टुंग्याउनेछु। प्रथम खण्ड माता माहात्म्य क उखानहरूमा माता माहात्म्य आमा छउन्जेल माइती ! आमा छउञ्जेल मीठो मसिनो, बाबु छउञ्जेल लामो चोलो ! आमालाई देखे भोकै हराउँछ। अरूको लाख आमाको काख। आमाले दिएको सिस्नाको तिहुन पनि खीरैखीर हुन्छ। आमाबिनाको संसार सधैं अँध्यारो ! आमाबिनाको घर के घर ! आमाका विषयमा यस्ता सयौं उखान छन्। उखानहरू भनेका मानव अनुभवले सिद्ध गरेका साध्यहरू हुन्। अतः यी उखानहरू छोराछोरीको तरल हृदयले आविष्कार गरेका आमाका स्वरूपहरू हुन्। यी सबैमा सन्तानहरूको एउटै आवाज सुनिन्छ आमाको मूल्य हुँदैन। आमा अमूल्य हुन्छिन्। उनको महिमा शब्दातीत हुन्छ। आमाको अभावलाई कुनै वस्तुले पनि पूरा गर्न सक्दैन। ख विश्वप्रसिद्ध एवं कवि व्यक्तित्वका दृष्टिमा माता माहात्म्य जो मानिसको साथमा ममतामयी आमा हुन्छिन्, ऊ कहिल्यै गरिब हुन सक्दैन। अब्राहम लिंकनको यो अनुभवले संसारको सबैभन्दा धनी मानिस पनि आमाबिना धनी हुनै सक्दैन भन्ने हाम्रो शास्त्रीय मान्यताकै पंक्तिलाई पुष्टि गरेको छ। तिमी मलाई एक असल आमा देऊ, म तिमीलाई एक असल राष्ट्र दिनेछु। नेपोलियन बोनापार्टको यो अनुभवलाई निकै मार्मिक मानिन्छ। आमाका विषयमा उनको यो अनुभवलाई विश्वले नै तारिफ गर्ने गर्छ। यसले परिवारभित्र एउटा असल आमाको भूमिकाले सिंगो राष्ट्रलाई नै कसरी प्रभावित पार्छ भन्ने यथार्थलाई उजागर गरेको छ। असल आमाबिना न सन्तान, न समाज, न त राष्ट्र ! कोही पनि सही मार्गमा हिँड्नै सक्दैनन्। आज मैले जति गरें, यी सबैका लागि म मेरी आमाप्रति ऋणी छु। जर्ज वासिंगटनले पनि आमाबारे यो वाक्य यसै बोलेका थिएनन्। झिकेर मुटुको टुक्रा आँखाभित्र अटाउँछिनभोकभोकै बसी आफू छाती चुस्न खटाउँछिन्। जिन्दगी बन्छ आमाले खाएको गाँसगाँसमा सिर्जनामूल हुन् आमा स्रष्टाको इतिहासमा। कृष्णप्रसाद भट्टराई, कवि हो, बा। त्यो आउँछ। त्यो बिहानको सूर्य झैं उज्यालो छर्दै आउँछ। ऊ अधर्मसित लड्नेछ ! त्यो हिउँ र आगोभन्दा पनि बढ्ता छोइने भएर आउँछ ! मैले यो कुनै अल्छी सपना देखेको होइन ! त्यो आएपछि तिमी यसरी मेरो काखमा आएर घोप्टिने छैनौ मैले यसरी रोगीलाई झैं तिम्रो कपाल मुसारिरहनुपर्ने छैन त्यो आउनेछ, तिमी उठ्नेछौ। गोपालप्रसाद रिमालको कविता आमाको सपनाबाट यो उनको एक उत्कृष्ट युगीन कविता हो। एउटी असल आमा माता महाकालीकै स्वरूप हुन्। उनी सन्तानका लागि अद्वितीय आत्मबलकी सौर्य हुन्। उनी सन्तानलाई जीवनभर झक्झकाउँछिन्। उनले आफ्ना सन्तानलाई कायर र डरपोक भएको देख्न रुचाउन्नन्। अधर्मको अगाडि सन्तानको शिर झुकेको आमाका आँखाले देख्न चाहँदिनन्। अतः आमाले सन्तानलाई आत्मबल र साहसले जगाइरहन्छिन्। कवितामा होस् वा अन्य कुनै पनि भनाइमा, संसारमा यस्ता अरू हजारौं कवि र विद्वानहरू छन्, जसले आमाको महिमा आफ्ना मुक्तकण्ठले व्यक्त गरेका नहोउन्। ग पौराणिक कथामा माता माहात्म्य १ यो कथा महाभारत कालको हो। त्यतिबेला विदुला कुनै देशकी मुमा महारानी थिइन् र उनका छोरा सञ्जय त्यो देशका राजा थिए। एकपटक छिमेकी देशका सिन्धुराजले उनको देशमा आक्रमण गर्छन्। युद्धमा हारेर विदुलापुत्र सञ्जय युद्ध छाडेर भाग्छन्। युद्धमा कायर भै भागेकाले महारानी पुत्र सञ्जयसँग क्रोधित हुन्छिन् र भन्छिन्,थुक्क नामर्द, ह्याउ नभएको डरपोक ! तँ मेरो कोखबाट कसरी जन्मिन पुगिस् ? यस्तो काँतर त बरु नजन्मेको भए हुन्थ्यो। मेरो दूध खाएको भए तँ हारेर भाग्दैनथिस्। तँ भागेर बाँच्नुभन्दा त बरु युद्धमै साहसका साथ लडेर मरेको भए तँप्रति मेरो गर्व हुन्थ्यो। थुक्क कायर ! तैंले पुर्खाको प्रतिष्ठा माटोमै मिलाइस्। धिक्कार छ मलाई तँजस्ताकी आमा हुनु परेकोमा। जब सञ्जयले आमाका यी वचन सुन्छन्, तब उनी युद्धमा फर्किन्छन् र सिन्धुराजलाई हराएर आमासामु पुग्छन्। अनि विदुला आफ्नो पराक्रमी छोराको आमा हुन पाएकोमा गर्वले छाती फुलाउँदै भन्छिन्, स्याबास् छोरा ! तँ मेरो रगत होस्। यसले स्पष्ट पार्छ कि आमाका हरेक वाणी छोराछोरीका लागि आत्मबल, साहस र विजयका द्योतक हुन्। यसरी पौराणिक कालमा आमाको उपदेशबाट धेरै सन्तानले सफलता प्राप्त गरेका उदाहरण हामीसँग प्रशस्तै छन्। माथि गोपालप्रसाद रिमालको कविताको मूलमर्म पनि यही नै हो। २ यो कथा पुराणकालीन समयको हो। त्यतिबेला देवपत्तन भन्ने सहरमा सिगुरी र निगुरी दुइटी नारी बस्थे। एकदिन अचानक एउटीको अबोध बच्चा हरायो, जसलाई अर्कीले भेटी। अर्कीका आफ्ना सन्तान थिएनन्। हराउनेले उसको साथमा भएको हराएको बच्चा आफ्नो भएकाले फिर्ता दिन आग्रह गरी। तर भेट्नेले उक्त बच्चा आफ्नै भएको दाबी गर्न थाली। दुवैले बच्चालाई मेरो मेरो भन्न थाले। यही विषयमा उनीहरूको भनाभन हुन थाल्छ। तर, विवाद टुंगिन सकेन। अतः न्यायका लागि ती दुवै न्यायाधीशकोमा जान्छन्। न्यायाधीशलाई पनि दुवैले मेरो मेरो भनेको बच्चा खासमा कसको हो भनेर छुट्ट्याउन गाह्रो भयो। सोच्दासोच्दै न्यायाधीशको दिमागमा यो मुद्दा फैसलाका लागि एउटा उपाय आउँछ। न्यायाधीश भन्छन्, मैले यो बच्चा कसको हो फैसला गर्न सकिनँ, अतः म यस बच्चालाई टाउकादेखि चिरेर दुई भाग लगाएर तिमीहरूलाई आधाआधा दिन्छु। न्यायाधीशको यस्तो डरलाग्दो निर्णय सुनेर निगुरी खुसी हुन्छे तर सिगुरीको सातो जान थाल्छ, उभित्र मातृत्व उर्लिएर आउँछ। अनि उसले न्यायाधीशसँग भन्छे, हे ! न्यायकर्ता, बरु मेरो बच्चा निगुरीले नै लैजाओस् तर यसलाई चिरेर नमार्नुहोस्। सिगुरीको यो निर्णय सुनेपछि न्यायाधीशलाई यो बच्चा उनैको भएको निर्णय गर्न सजिलो भयो। यो पौराणिक कथाले सन्तानका लागि आमाको ममता, अथाह स्नेह र अनुपम त्यागलाई मार्मिक रूपमा बताउँछ। यी कथा त नमुनाका लागि राखिएका हुन्। वैदिक शास्त्रमा माता माहात्म्यका लागि रचिएका अरू अनेकौं कथा छन्। घ वैदिक शास्त्रमा माता माहात्म्य पूर्वीय वैदिक शास्त्रले जति आमाको महिमालाई अन्य कुनै शास्त्रले बुझ्ने र बुझाउने आँट गर्न सकेका छैनन्। यी हरेक शास्त्रहरूको पहिलो पाना त्वमेव माता, च पिता त्वमेवबाट आरम्भ हुन्छ। यस्तै पठनपाठन या कुन्देन्दुतुषारहारधवला या शुभ्रवस्त्रावृता माता सरस्वतीको वन्दनाबाट सुरु हुन्छ। आमाले सन्तान जन्माउँछिन्। हुर्काउँछिन्। केही समय तातेताते गर्दै तिनका हात समाएर डोहोर्याउँछिन्। परन्तु उनको हृदयले आफ्ना सन्तानलाई जीवनभर डोहोर्याउन छाड्दैनन्। अतः थाहा छैन, उनले कसरी सृष्टि आरम्भ गर्छिन् ? तर, आमा सृष्टिकी आरम्भकर्ता भने पक्कै हुन्। अतः मातृदेवो भवः भन्दै आमालाई शास्त्रले त्यसै प्रथम प्रार्थना गर्न निर्देश गरेको छैन। अनि न्यायशास्त्र मनुस्मृतिको अध्याय२ को श्लोक १४५ ले भन्छ उपाध्यायान्दशाचार्य आचार्याणां शतं पिता। सहस्रं तु पितृन्माता गौरवेणातिरिच्यते।। अर्थात्, उपाध्यायभन्दा दस गुणा आचार्य, आचार्यभन्दा सय गुणा पिता र पिताभन्दा हजार गुणा माता महान् हुन्छिन् भन्दै आमाको बृहत् महिमा त्यसै गाइएको होइन। यसरी नै दुर्गा सप्तशतीमा छ या देवी सर्वभूतेषु मातृरूपेण संस्थिता, नमस्तस्यै, नमस्तस्यै, नमस्तस्यै नमोनमः। अर्थात्, आमालाई समस्त जीवहरूमा रहने देवीकै रूपमा बारम्बार नमस्कार गर्न सिकाएको यसै होइन। माता माहात्म्यका लागि केही अन्य महत्त्वपूर्ण श्लोकहरू कुपुत्रो जायेत क्वचिदपि कुमाता न भवती अर्थात्, छोरा कुपुत्र भए पनि माता कहिल्यै कुमाता हुँदिनन्। मातृवत् परदारेषु अर्थात्, अरूलाई पनि आमालाई जस्तै आदर र सम्मान गर्नुपर्छ। माता सुतम् अस्ति, तत् शुचि भवतु ऋग्वेद भनिएको यो वाक्यले भन्छ, आमा सन्तानका लागि शुद्धता र पवित्रता हो। आम्नायः मातरः यजुर्वेदमा भनिएको यो वाक्ले भन्छ, आमा सबै ज्ञानकी मुहान् हुन्। मात्रा भवतु संमनाः अथर्ववेदमा भएको यो वाक्यले गर्भमा शरीरको धारण गर्ने आमाको महत्त्वलाई बुझाउँछ। माता सदा सर्वदा पुत्री सामवेदको यो वाक्य भन्छ, आमा सन्तानका लागि सधैं आधार र समर्थन हुन्। यत्र न ह्यनृक्ष्य महता मातरं तुष्टै उपनिषद्को यो वाक्यले बताउँछ कि जहाँ आमाको सम्मान र आदर हुँदैन, त्यहाँ समृद्धि असम्भव छ। धर्मराज ! सन्तानको पालन गरेर धर्मको मार्गमा हिँड्न सधैं सचेत रहनुहोस्। कुन्तीले महाभारतमा भनेको वाक्य हो यो। जसले आमाको शिक्षा र मार्गदर्शनको महत्त्वलाई उजागर गर्छ। जसले आमाको माया अनुभव गरेको छ, उसले मात्र जीवनको वास्तविक अर्थ बुझ्न सक्छ। महाभारत यसै भन्छ। अनि यो पनि भन्छ आमाले सबै कुरा भुल्न सक्लिन् तर सन्तानप्रतिको प्रेमलाई कहिल्यै भुल्न सक्दिनन्। आपदि मातैव शरणम् अर्थात्, विपत्को समयमा सबैले आमा सम्झिन्छन्। यसैले त कहीँ कतै ठक्कर लाग्दा मुखबाट अनायासै ऐया, मरे नि आमा ! निस्किन्छ। अतः यसले पनि पुष्टि गर्छ कि हाम्रो अचेतन मनमा पनि आमाले दह्रो डेरा जमाएकी हुन्छिन्। माता पुनः पुत्राणां स्वर्गापवर्गदायिनी भागवत पुराणमा आमाको यो आमा स्वर्ग र मोक्षको दात्री हुन् भन्ने श्लोकले झनै आमाको महत्त्व र संस्कार दिने भूमिकालाई रेखांकित गर्छ। जपेद् यः सदा मातरं तस्य स्याद् धर्मसहितः महाभागवत पुराणमा जो सधैं आमाको स्मरण गर्छन्, तिनीहरूको धर्ममा वृद्धि हुँदै जान्छ भनिएको विषय माथिको संस्कृत वाक्यमा छ। मातरं सर्वदा पूज्यां सदा च भक्त्या सेविताम् विष्णु पुराणको यो श्लोकले आमालाई सधैं पूजा गर्न र भक्तिपूर्वक सेवा गर्नुपर्ने कुरा उल्लेख गरेको छ। आमायाः स्नेहं नित्यं तृप्तिर्भविष्यति स्कन्द पुराणको यो श्लोकमा आमाको प्रेमले सधैं तृप्ति ल्याउने कुरा बताइएको छ। यस प्रकार वेद होस् वा पुराण, रामायण होस् वा महाभारत, हाम्रा त्यस्ता कुनै ग्रन्थ छैनन्, जसले आमाको श्रद्धा गर्न अथवा आमाको स्वभाव, गुण र महत्त्वलाई सम्मानपूर्वक वर्णन गर्न नसिकाएको होस्। यी सबै शास्त्रले एउटै स्वरमा भन्छन्, सन्तानको संरक्षण, संस्कार र व्यक्तित्वमा आमाको योगदान अमूल्य छ। आमा उच्च आदर र सम्मानकी प्रतीक हुन्। आमाका मुटुका चार कोठाहरू नै सन्तानका लागि विद्यालय र महाविद्यालयका कोठाहरू हुन्। यिनै कक्षाकोठामा छोराछोरीले जीवनका लागि उच्चतम् उच्च संस्कार र संस्कृति सिकेका हुन्छन्। यसर्थ आमा सन्तानहरूका लागि संस्कार र शिक्षाको पहिलो पाठशाला र पहिलो गुरु हुन्। गीतामा भनिएकै छ, संस्कार र धर्मको पालना गर्न माताको जिम्मेदारी हुन्छ। द्वितीय खण्ड : मातातीर्थ माहात्म्य हामी हिँड्दै गर्दा जहाँ जहाँ पाइलाले टेक्छन्, ती सबै ठाउँमा तीर्थ छन्। अर्थात्, ती सबै ठाउँ तीर्थ हुन्। हिँडेपछि जहाँ उभिन्छौं, हामी तीर्थमा उभिन्छौं। अनि हामी जहाँ आराम गर्छौं, तीर्थमा आराम गर्छौं। अतः नेपालमा जन्मिनु र नेपाली हुन पाउनु तीर्थमा जन्मिनु हो। जन्मदेखि मरणसम्म तीर्थाटनी बन्नु हो। यस्तो सौभाग्य नेपालीलाई बाहेक विश्वमा कुनै देशका नागरिकलाई जुरेको छैन। आजको दिन छोराछोरीहरूले आफूलाई जन्म दिने आमालाई मीठामीठा परिकार खुवाएर तथा उपहार दिएर प्रसन्न तुल्याउँछन् र उनीहरूबाट आशीर्वाद ग्रहण गर्छन्। यस दिनलाई आमाको मुख हेर्ने दिन पनि भनिन्छ। नेपाल तीर्थैतीर्थको देश हो। अनि, काठमाडौं मन्दिरै मन्दिरको राजधानी हो। त्यसैले यो तीर्थधानी हो। अब म तपाईंहरूलाई यही राजधानीकै पश्चिमतर्फ थानकोट जाने सडकमा गुडाउँदै पहिला गुर्जुधारा पुर्याउँछु र त्यहाँबाट मास्तिरपट्टि पहाडको फेदीमा रहेको महातीर्थ मातातीर्थतर्फ यसको उत्पत्तिको प्रसंगमा भएका रोचक कथाहरू सुनाउँदै लैजान्छु पहिलो कथा : कथा सत्य युगको हो। महादेव र सतीदेवीको युगको हो। महादेव सतीका पति र दक्षका मन नपरेका ज्वाईं भएकाले उनले आफूले गरेको महायज्ञमा महादेवलाई निमन्त्रणा गर्दैनन्। त्यसकारण यो यज्ञ सृष्टि र सृष्टिको कर्तव्यविपरीत भएको ठहर गर्दै बाबुको यज्ञमा छोरी पार्वती पुग्छिन्। त्यहाँ उनले पिताजीबाट आफ्ना पतिको अपमान सुनेर असह्य हुन्छिन्। फलतः सतीले पिताजीको उक्त यज्ञकुण्डमा हाम फालेर आत्मदाह गर्छिन्। यो खबर महादेवले सुन्छन्। यसैका कारण दक्षको यज्ञ नष्ट हुन्छ। अनि महादेवले अग्निले जलाउन नसकेको सतीको देह बोकेर पृथ्वीभरि डुल्न थाल्छन्। यही क्रममा सतीदेवीको एउटा अंग यस स्थानमा पतन भएको र त्यहाँ मातुलेश्वर महादेवको उत्पत्ति भएको शास्त्रीय मान्यता छ। यसकारण शास्त्रसम्मत् विधिद्वारा यहाँ आएर गरिने कर्मकाण्डले आमाको मृत आत्माले मोक्ष पाउने र सन्तानहरूले जीवनभर सुखसन्तोष प्राप्त गर्ने जनविश्वास सत्ययुगबाटै रहँदै आएको तथ्य यसै कथाबाट पुष्टि हुन्छ। दोस्रो कथा: सत्ययुगबाट आरम्भ भएको यो दिव्य स्थानमा त्रेता युगमा भगवान श्रीराम र माता सीताबाट पुनः शक्तिपात हुन्छ। आफ्नो १४ वर्षे वनवासको क्रममा श्रीराम लक्ष्मण र सीतामाताका साथमा घुम्दै हालको मातातीर्थको स्थलमा आइपुग्छन्। स्थानीयहरूले अपरिचितका रूपमा उनीमाथि आक्रमण गर्न थाल्छन्। दुवै पक्षबीच घमासन युद्ध हुँदा स्थानीय लडाकुहरू भोकप्यासले शिथिल हुन्छन्। सीतामाता पनि प्यासले आकुलब्याकुल हुन्छिन्। सीताका लागि रामले वरिपरि पानीको स्रोत खोज्न थाल्छन्। पिउनका लागि पानीको स्रोत कतै नभेटेपछि श्रीरामले तीन पटक माता गंगाको माता गंगासमो तीर्थ पिता पुस्कर मे वचः मन्त्रोच्चारण गर्दै जमिनमा बाण हान्छन्। त्यही बाण हानेको स्थान अर्थात् मातुलेश्वर महादेवको उत्पत्ति स्थानमा पानीको उक्त कुण्ड उत्पत्ति हुन्छ। प्यासले छट्पटिएकी सीताले अञ्जुलीमा पानी उभाएर पिउन थाल्दा उक्त पानीमा उनलाई सम्पूर्ण ब्रह्माण्डको दर्शन मिल्छ। साथै कुण्डभित्र ढुंगामा परेको उनको छायाँ मुर्तिमा कुँदिन्छ। रामद्वारा निर्मित यो सीताकुण्ड नै आज मातातीर्थको नामले प्रसिद्ध छ। तेस्रो कथा: त्रेता युगमा रामनिर्मित उक्त सीताकुण्ड द्वापर युगमा फेरि ग्वालाद्वारा ठूलो चर्चामा आउँछ। कथा यसरी सुरु हुन्छ एकदिनको कुरा हो। ग्वाला अर्नी बोकेर गाई चराउन गोठालो जान्छ। गाईहरू कुण्डको वरिपरि चरिरहेका हुन्छन्। मध्याह्नपछि समय पश्चिमतिर कोल्टिँदै जान्छ। अर्थात्, अर्नी खानेबेला भएको हुन्छ। उसले अर्नी रोटी लिएर गएको हुन्छ। उसले कुण्डको छेउको ढुंगामा बसेर रोटी निकालेर खान थाल्दैगर्दा अकस्मात् रोटी उसको हातबाट खसेर कुण्डमा डुब्छ। भागवत पुराणमा आमाको यो आमा स्वर्ग र मोक्षको दात्री हुन् भन्ने श्लोकले झनै आमाको महत्तव र संस्कार दिने भूमिकालाई रेखांकित गर्छ। पूर्वीय वैदिक शास्त्रले जति आमाको महिमालाई अन्य कुनै शास्त्रले बुझ्ने र बुझाउने आँट गर्न सकेका छैनन्। यी हरेक शास्त्रहरूको पहिलो पाना त्वमेव माता, च पिता त्वमेवबाट आरम्भ हुन्छ। वेद होस् वा पुराण, रामायण होस् वा महाभारत, हाम्रा त्यस्ता कुनै ग्रन्थ छैनन्, जसले आमाको श्रद्धा गर्न अथवा आमाको स्वभाव, गुण र महत्तवलाई सम्मानपूर्वक वर्णन गर्न नसिकाएको होस्। तिमी मलाई एक असल आमा देऊ, म तिमीलाई एक असल राष्ट्र दिनेछु।नेपोलियन बोनापार्टको यो अनुभवलाई निकै मार्मिक मानिन्छ। आमाका विषयमा उनको यो अनुभवलाई विश्वले नै तारिफ गर्ने गर्छ। यसले परिवारभित्र एउटा असल आमाको भूमिकाले सिंगो राष्ट्रलाई नै कसरी प्रभावित पार्छ भन्ने यथार्थलाई उजागर गरेको छ। रोटी सँगसँगै उसका आँखा पनि कुण्डमा डुब्छन्। ठीक त्यही समयमा कुण्डमा डुबेका उसका आँखाले आफ्नी दिवंगत आमाको मुख देख्छन्। आमाको मुख देखेर ग्वाला आमा क्कक ! भनेर चिच्याउँदै भक्कानिएर रुन थाल्छ। आमालाई आफूसँगै घर जान आग्रह गर्छ। नलिई नजाने जिद्दी गर्छ। कुण्डमा मुख देखिएकी उसकी आमाले आफू दिवंगत भइसकेकाले घर फर्किन नमिल्ने कुरा गर्छिन्। त्यो दिन मौकाले हिन्दु परम्पराअनुसार वैशाख कृष्ण औंसीको दिन हुन्छ। आमाले छोरालाई सम्झाउँदै बाबु नरोऊ, प्रत्येक वर्ष आजकै दिन अर्थात् वैशाख कृष्ण औंसीका दिन हामी दिवंगत माताहरू यहाँ आउँछौं। अतः हरेक वैशाख कृष्ण औंसीका दिन यस तीर्थमा तिमी मेरो आशीर्वाद लिन आउनू र त्यही दिन तिमीले मेरो मुख हेर्न पाउनेछौ भनेर सम्झाउँछिन्। आमाको यही वाचालाई विश्वास गरेर उक्त दिन छोरो गाईहरू लिएर घर फर्किन्छ। आमाको वाचाअनुसार हरेक वर्ष ऊ आमाको आशीर्वाद लिन र मुख हेर्न रोटी र फलफूल लिएर उक्त कुण्डमा जान थाल्छ। यसरी दिवंगत आमा उक्त कुण्डमा आज पनि आउने र आफ्ना सन्तानले दिएको पिण्ड तर्पण ग्रहण गरी उनीहरूलाई आशीर्वाद दिएर र मुख देखाएर आफ्नो पूर्वयात्रामा फर्किन्छन् भन्ने अघिल्ला तीनै युगदेखि जनविश्वास बोकेको यस पवित्रस्थल आज पनि उस्तै शक्ति र भक्तिभावले ओतप्रोत छ। माथिका यी कथाहरू कथामात्रै होइनन्। यिनीहरूले त सत्य, त्रेता, द्वापर र कली चारै युगहरू मातातीर्थका साक्षी बसेको प्रमाण दिइरहेका छन्। यो दिन मातृशक्ति सम्पन्न दिन हो। यो दिनलाई जीवित र दिवंगत दुवै माताका लागि पुण्यपर्व मानिन्छ। यो दिनमा जो यहाँ आएर आमाको नाममा संकल्प गरेर श्राद्ध र तर्पण अर्पण गर्छ, उसले कहिल्यै नास नहुनेपुण्य प्राप्त गर्ने र दिवंगत माता खुसी हुने शास्त्रवाणी छ। यही मान्यताले गर्दा यहाँ यो दिन दर्शनार्थीहरूको ठूलो मेला लाग्ने गर्छ। आजको दिन छोराछोरीहरूले आफूलाई जन्म दिने आमालाई मीठामीठा परिकार खुवाएर तथा उपहार दिएर प्रसन्न तुल्याउँछन् र उनीहरूबाट आशीर्वाद ग्रहण गर्छन्। यस दिनलाई आमाको मुख हेर्ने दिन पनि भनिन्छ। उपसंहार : आमालाई प्रसन्न पार्न सके अन्य कुनै धर्मकर्मको आवश्यकता नपर्ने कुरा शास्त्रमा उल्लेख छ। अतः सन्तान कहिल्यै आमाका लागि आफूले गर्नुपर्ने कर्तव्यबाट विमुख हुनै हुँदैन। यस सन्दर्भमा महर्षि वाल्मीकि रचित रामायणमा रामले रावणलाई मारेपछि लक्ष्मणले रामलाई सुनैसुनको सुन्दर लंकामै बसेर राज गर्न अनुरोध गर्दा रामले लक्ष्मणलाई सम्झाउँदै भनेको यो वाणी निकै प्रसिद्ध छ अपि स्वर्णमयी लंका न मे लक्ष्मण रोचते। जननी जन्मभूमिश्च स्वर्गादपि गरीयसी।। यस वाणीले हामीलाई सधैं आमाप्रतिको कर्तव्य सम्झाउँदै भन्छ आमाको छाया वा मातृचरणमा रहने सौभाग्य प्राप्त गर्नु स्वर्गभन्दा पनि ठूलो प्राप्ति हो। यस दिन हिन्दुहरू मात्रै नभएर बौद्ध धर्मावलम्बीसमेत आफ्नी दिवंगत आमाको सम्झनामा श्राद्ध गर्न आउँछन्। यसरी यो दिनको मातातीर्थ दर्शनले आमाको मुक्तिदेखि छोराछोरीहरू उनलाई तिर्नुपर्ने ऋणबाट मुक्त हुने जनमानसमा अटल विश्वास छ। अतः मातातीर्थ विश्वमै मातृसम्मानको एकमात्रै धरोहर हो। खासमा, आमा यस्तो स्थान हुन्, जहाँ सम्पूर्ण प्रेमहरूको आरम्भ र अन्त्य हुन्छ। इतिवृतं।"
विश्वभर बुद्धका विचारको महत्त्व बढ्दै गएको छ : प्रधानमन्त्री ओली,"काठमाडौं : प्रधानमन्त्री केपी शर्मा ओलीले विश्वभर नै बुद्धको शान्तिका विचारहरूको महत्त्व बढ्दै गएको बताएका छन् । लुम्बिनी विकास कोष र सारिपुत्र फाउन्डेसनको संयुक्त आयोजनामा शनिबार लुम्बिनीमा भएको चौथो एसियाली बौद्ध सांस्कृतिक महोत्सव उद्घाटन गर्दै प्रधानमन्त्री ओलीले संसारभरबाट युद्ध लड्न सक्ने हतियार निर्माण भएको र यसले विश्वशान्तिमा नै चुनौती देखिएको अवस्थामा बुद्धको शान्तिका विचारहरूको महत्त्व बढ्दै गएको बताएका हुन् । युद्धले शान्तिको सम्भावना नहुने उनले बताए । प्रधानमन्त्री ओलीले विश्वभरका सचेत नागरिकको शान्तिको चाहनाको आधार बुद्धको शान्तिका विचार नै भएको धारणा राखे । कार्यक्रममा प्रधानमन्त्री ओलीले एकै प्रस्तरबाट निर्माण भएको लिटिल बुद्धको मूर्ति समेत अनावरण गरेका थिए । नेपाल र चीनबीचको सांस्कृतिक सम्बन्ध विस्तारका लागि चौथो फेष्टिवल लुम्बिनीमा आयोजना गरिएको हो । तीन दिनसम्म महोत्सवमा थाईल्याण्ड, कम्बोडिया, चीन लगायतका ५० मुलुकका भिक्षुहरूका साथै बौद्ध धर्मावलम्बीको उपस्थिति रहेको छ ।"
राजावादीको रणनीति पूर्णरुपमा असफल भइसक्यो : प्रचण्ड,"काठमाडौं : नेकपा माओवादी केन्द्रका अध्यक्ष पुष्पकमल दाहाल प्रचण्डले राजावादीको होहल्ला र रणनीति पूर्णरुपमा असफल भइसकेको बताएका छन् । शनिबार काठमाडौंमा प्रेस सेन्टर नेपालको शपथग्रहण तथा पद हस्तान्तरण कार्यक्रममा बोल्दै प्रचण्डले चैत्र १५ गतेपछि राजावादीको होहल्ला र रणनीति पूर्णरुपमा असफल भइसकेको र गणतन्त्रवादी सफल भएको बताएका हुन् । उनले आउने दिनमा पनि वितण्डा मच्चिन सक्ने भएकाले प्रतिगामीहरूलाई खबरदारी गर्ने जिम्मेवारी सबैको भएको उल्लेख गरे । प्रचण्डले अहिलेको सरकार सुशासनका विरुद्ध खडा गरिएको बिचौलियाको सरकार भएको दोहराए । विद्यालयका लाखौँ शिक्षकहरू निरन्तर आन्दोलनमा रहँदा पनि सरकारका नेतृत्व गैरजिम्मेवार ढंगले प्रस्तुत भएको उनले बताए । शिक्षकहरुलाई किन आन्दोलन नगरेको भनेर उस्काउने व्यक्ति अहिले प्रधानमन्त्रीको कुर्सीमा रहेको भन्दै प्रचण्डले प्रधानमन्त्रीले नै शिक्षकहरुलाई अपमानित गर्ने काम गरेको आरोप लगाए । उनले आफू प्रधानमन्त्री हुँदा शिक्षक, सहकारी र लघुवित्त पीडितहरूको जायज माग सम्बोधन गर्ने पहल गरेको दाबी गरे । अध्यक्ष प्रचण्डले यथास्थितिवादीसँग र प्रतिगामी षड्यन्त्रका विरुद्ध प्रचार संयन्त्रमार्फत लड्नुपर्ने जिकिर गरे ।"
हाटबजारमा आगलागी : नेपाल बैंकको साइरनले ठूलो क्षति हुनबाट जोगायो,"अछाम : साँफेबगर नगरपालिका ३ हाटबजारमा आगलागी हुँदा १० पसल जलेका छन् । शनिबार बिहान भएको आगलागीबाट गंग कुँवरको कालभैरव एण्ड सन्स जनरल स्टोर, प्रेम खड्काको शुभेच्छा मम सेन्टर, भिम कुँवरको रोड साईड रेष्टुरेन्ट, दिपक सुनारको कालभैरव सुनचाँदी पसल, ज्ञानेन्द्र कुँवरको डाग ग्यालरी, टीका कुँवरको टीका फेन्सी एण्ड व्युटी पार्लर, सुरेस कुँवरको शितल नास्ता पसल, किशोर भाटको मदिरा पसल, मक्र कुँवरको रिभर साईड नास्ता पसल, सुमन कुँवरको राज्यश्वरी कृषि तथा पशुपछि फर्म जलेको प्रहरीले जनाएको छ । आगलागि हुनासाथ नेपाल बैंक लिमिटेडमा जडान गरिएको साइरन बजेपछि अधिकांश व्यापारी र स्थानीयहरुले जानकारी पाएर आगो नियन्त्रणमा खटिएका थिए । बैंकको साइरन बजेपछि धेरैले थाहा पाएको स्थानीय व्यापारी भिम कुँवरले बताए । शुभेच्छा मम सेन्टरमा विद्युत सर्ट भई आगलागी भएको प्रहरीले जनाएको छ । आगलागी नियन्त्रणमा लागी गीता कठायतको पक्की घर भत्काएको छ । बिहान ३ :४५ बजे लागेको आगो ६ बजे स्थानीय, सशस्त्र प्रहरी, नेपाल प्रहरीको सक्रियतामा आगो निभेको छ। क्षतिको एकिन विवरण आउन बाँकी छ । गत चैत २६ गते बान्नीगढी जयगढ गाउँपालिकाको जयगढ बजार भिषण आगलागी भएको थियो ।"
लीलाधर सुवेदी : सचिव कि पार्टी कार्यकर्ता ?,"दुई महिनामा एउटा पनि काम गरेनन् । बढीमा ७८ दिनमात्रै मन्त्रालय आए होलान् । मन्त्रालय आए पनि कुनै काम नगर्ने, मन्त्रीजीसँगसमेत सल्लाह नगर्ने प्रवृत्ति देखियो । त्यसैले तलब सुविधाबाहेक पुँजीगत खर्च कार्यान्वयन नै हुन सकेन, आन्तरिक मामिला मन्त्रीका स्वकीय सचिव केशव चन्दले भने । धनगढी : लीलाधर सुवेदी सुदूरपश्चिम प्रदेशका कानुन सचिव हुन् । मुख्यमन्त्री तथा मन्त्रिपरिषद्को कार्यालयमा कानुन सचिवका रूपमा उनको दरबन्दी छ । तर उनी प्रदेश सरकारका कानुन सचिव हुन् ? या माओवादी कार्यकर्ता ? आम जनतामा चासोको विषय बनेको छ । नेकपा माओवादी केन्द्रले हरेक वर्ष फागुन १ गते जनयुद्ध दिवस मनाउँछ । तर सरकारी रूपमा मनाउने भनिएको जनयुद्ध दिवस सर्वोच्चले खारेज गरिदिएको छ । २०८१ फागुन १ गते सचिव सुवेदीले एउटा तस्बिर पोस्ट गर्दै फेसबुकमा यस्तो स्टाटस हाले, जनयुद्ध महान् थियो, महान् छ र महान् रहिरहनेछ । ३०औं जनयुद्ध दिवसको अवसरमा हार्दिक शुभकामना व्यक्त गर्दछौं। नेकपा माओवादी पार्टीले बनाएको ब्यानरको फोटो राख्दै सचिव सुवेदीले यस्तो स्टाटस हालेका हुन् । गत सोमबारमात्रै उनले फेसबुकमा अब मध्यावधि चुनावमा देश जाने भन्दै भ्रम फैलाउने कार्य गरे । उनले फेसबुकमा लेखेका छन्, अरूले के देख्छ थाहा छैन, तर मैले त देश मध्यावधि निर्वाचनतिर जाने पो देख्छु त । अहिले गठबन्धनको सरकार छ । त्यही सरकार मातहत उनी मुख्यमन्त्री तथा मन्त्रिपरिषद्को कार्यालयमा कानुन सचिवको रूपमा कार्यरत छन् । तर पनि उनले जनताको कामभन्दा पनि राजनीति बढी गरेको आरोप लाग्न थालेको छ । उनका अराजक स्टाटस आउँदासमेत प्रदेशका मुख्यमन्त्रीले उनलाई न सचेत गराएका छन्, न कुनै स्पष्टीकरण सोध्ने हिम्मत नै गरेका छन् । उनले अहिलेको शिक्षक आन्दोलनलाई समर्थन गर्दै हरेक दिन फेसबुकमा स्टाटस हाल्ने गरेका छन् । सरकारका सचिव कुनै पक्षको आन्दोलनमा समर्थन वा विरोध गर्नुहुन्छ, यो राष्ट्रसेवकभन्दा पनि राजनीति बढी भयो, मुख्यमन्त्री कार्यालयकै एक कर्मचारीले भने । उनी मुख्यमन्त्री कार्यालयका कानुन सचिवमात्रै होइनन्, उनलाई माघ २७ गते मन्त्रिपरिषद्ले प्रदेशको आन्तरिक मामिला तथा कानुन मन्त्रालयको सचिवको समेत जिम्मेवारी दियो । उनले माघ २७ गते आन्तरिक मामिला तथा कानुन मन्त्रालयको जिम्मेवारी सम्हाले । आन्तरिक मामिला तथा कानुन मन्त्रालयमा नेकपा एमालेका तर्फबाट हीरासिंह सार्की मन्त्री छन् । बजेटका बेला सेवानिवृत्त हुने तयारीमा रहेका सचिव सुशील वैद्य मंसिरको २२ गते सेवानिवृत्त भएपछि दुई महिनादेखि सचिवविहीन भएको मन्त्रालयमा मुख्यमन्त्री कमलबहादुर शाहले सुवेदीलाई सचिवको जिम्मेवारी दिएर खटाएका हुन् । तर उनले मन्त्रालयमा गएर काम गरेनन् । उनले मन नपरेका कर्मचारीलाई दुःख दिने, हाजिर निकालेर स्पष्टीकरण लिने, आफ्नै मन्त्रालयमा छड्के हान्ने काम गरे । तर केही कर्मचारीहरूलाई भने उनले ८ दिनको टीएडीए भरेर पैसा बुझ्न लगाएको पनि स्रोतले बताएको छ । गत सोमबारमात्रै उनले फेसबुकमा अब मध्यावधि चुनावमा देश जाने भन्दै भ्रम फैलाउने कार्य गरे । उनले फेसबुकमा लेखेका छन्, अरूले के देख्छ थाहा छैन, तर मैले त देश मध्यावधि निर्वाचनतिर जाने पो देख्छु त । माघ २७ गते यता मन्त्री, उनको सचिवालय र अरू धेरै कर्मचारीहरूको टीएडीए पनि उनले दिन मानेनन् । उनले मन्त्रीसँग कुनै समन्वय नगरेपछि उनलाई सोमबारदेखि आन्तरिक मामिला तथा कानुन मन्त्रालयको सचिवको जिम्मेवारीबाट हटाइएको छ । उनको स्थानमा सहसचिव राजेन्द्र हमाललाई सचिवको जिम्मेवारी दिइएको मुख्यमन्त्री तथा मन्त्रिपरिषद्को कार्यालयले जनाएको छ । सुवेदीले अढाई महिनामा टीकापुर कृषि क्याम्पसको ५ अर्बको डीपीआर स्वीकृत गर्नुबाहेकको काम गरेनन् । केही मन परेका व्यक्तिलाई पुँजीगततर्फको कार्यक्रम सम्झौताबाहेक उनले मन्त्री र मन्त्रालयका कर्मचारीसँग साँधेको प्रतिशोध देख्दा पनि उनी माओवादी कार्यकर्ता भएको र कसैको उस्क्साहटमा लागेको प्रस्ट भएको आन्तरिक मामिला तथा कानुन मन्त्रालयकै कर्मचारी आरोप लगाउँछन् । दुई महिनामा एउटा पनि काम गरेनन् । बढीमा ७८ दिनमात्रै मन्त्रालय आए होलान् । मन्त्रालय आए पनि कुनै काम नगर्ने, मन्त्रीजीसँगसमेत सल्लाह नगर्ने प्रवृत्ति देखियो । त्यसैले तलब सुविधाबाहेक पुँजीगत खर्च कार्यान्वयन नै हुन सकेन, आन्तरिक मामिला मन्त्रीका स्वकीय सचिव केशव चन्दले भने । आन्तरिक मामिला मन्त्रालय सञ्चार मन्त्रालय हेर्ने मन्त्रालय पनि हो । मन्त्रालयमा नेपाल पत्रकार महासंघमार्फत पत्रकारको क्षमता अभिवृद्धि कार्यक्रममा २० लाख, सञ्चार माध्यमको संस्थागत विकासमा ५० लाख, लोककल्याणकारी विज्ञापनमा २० लाख गरी ९० लाखको बजेट छ । दर्जनौं पटक सचिवजीकोमा गइयो, कुनै सहयोग भएन । हुँदैन पनि भन्नुहुन्न, सम्झौता पनि गरिदिनुहुन्न ,नेपाल पत्रकार महासंघ प्रदेश समितिका अध्यक्ष भरतबहादुर शाहले भने । सचिव सुवेदीले मन्त्रालयमा आएर राजनीति गरेको आरोप मन्त्रीको सचिवालयले लगाएको छ । एमालेका मन्त्री छन्, सचिव सुवेदीले जनयुद्ध जिन्दावाद भन्दै फेसबुक वालमा लेखेका छन् । उनका स्टाटसहरू देख्दा उनी माओवादी निकट हुन् जस्तो लाग्छ । उनको फेसबुक वालमै पोखराको भावी मेयर लेखिएको छ । सचिवको लापरबाहीले पुँजीगत बजेट चलाउनै पाइएको छैन, आन्तरिक मामिला तथा कानुन मन्त्रालयका एक कर्मचारीले भने । सचिव सुवेदीले आफ्नै मन्त्रालयका कर्मचारीहरूको ईहाजिरी निकालेर स्पष्टीकरण लिएको, आफ्नै मन्त्रालयमा छड्के अनुगमन गरेको, कर्मचारीहरूलाई थर्काएको, मन्त्रीसँग समन्वय नगरेको, सेवाग्राहीका कामहरू नगरिदिएको आरोप लागेको छ । काम अड्काएर राख्छन् सचिव सुवेदी कञ्चनपुरको पुनर्वास नगरपालिकाका सिद्धराज ओझाले सशस्त्र प्रहरी बललाई बीओपी बनाउन गत वर्ष ११ कट्ठा जग्गा दान गरे । सीमा क्षेत्रमा भारतीय सुरक्षाकर्मीको दादागिरी सहन नसकेका उनले सशस्त्र प्रहरीले स्थायी बीओपी बनाउने सर्तमा उक्त जग्गा दान गरेका हुन् । प्रदेश सरकार आन्तरिक मामिला मन्त्रालयले उक्त स्थानमा भवन बनाउन ४० लाख रकम पनि विनियोजन गरेको छ । त्यसको ठेक्का भएको पनि २ महिना भइसक्यो । यसअघिका सचिव सुशील वैद्यले ठेक्का लगाएर गए पनि सचिव सुवेदीले मूल्यांकन समिति गठन नगरिदिएका कारण अहिलेसम्म उक्त ठेक्काको आसयको सूचना ननिस्केपछि निर्माणको प्रक्रिया अलपत्र परेको छ । दर्जन पटक मन्त्रालयमा धाइसकेँ । मेरो व्यक्तिगत स्वार्थ त केही पनि छैन, सीमाको रक्षा होस् भनेर जग्गा दान गरेको हुँ । त्यहाँ पक्की बीओपी बन्यो भने स्थायी रूपमा सशस्त्र प्रहरी बस्ला र जनताले शान्ति सुरक्षा पाउँलान् भन्ने आशा हो, काम रोकिएको रोकियै भयो, ओझाले गुनासो गरे । आन्तरिक मामिला मन्त्रालयले राष्ट्रिय समाचार समिति (रासस) को प्रदेश कार्यालय भवनका लागि ७० लाख बजेट विनियोजन गरेको छ । त्यसको डीपीआर बनाएर सबै टिप्पणी पनि उठेर सचिवकोमा गएको छ । सचिव सुवेदीले सदर नगरेका कारण त्यसको ठेक्का प्रक्रिया अगाडि बढ्न सकेको छैन । सञ्चारमाध्यमको समेत काम नहुने ठाउँमा सर्वसाधारणको झन् के अवस्था होला ? राससका प्रदेश प्रमुख सिद्धराज भट्टले प्रश्न गरे । काम गर्न ल्याएका सचिव स्थानीय तहमा आन्तरिक मामिला मन्त्री हीरासिंह सार्कीले सचिव सुवेदीले काम नगरेपछि मुख्यमन्त्री कमलबहादुर शाहले उनलाई फिर्ता बोलाई दिन आग्रह गरे । सचिव सुवेदी मन्त्रिपरिषद्को निर्णयका आधारमा आन्तरिक मामिला मन्त्रालयमा आएका हुन् । मन्त्री सार्कीले सामान्य प्रशासन मन्त्रालयबाट उपसचिव धर्मानन्द जोशीलाई आर्थिक अधिकार दिने भन्दै मन्त्रालय बोलाए । तर सुवेदीले त्यो थाहा पाएपछि उनलाई काम गर्ने वातावरण दिएनन् । सोमबारदेखि जोशी गौरीगंगा नगरपालिका सरुवा मागेर गइसकेका छन् । काम पनि नगर्ने, काम गर्ने मान्छे सरुवा गराएर ल्याए पनि उसलाई पनि काम गर्न नदिने परिपाटी बन्यो । अनी कसरी पुँजीगत बजेट कार्यान्वयन हुन्छ ? कर्मचारीले साथ दिएन भने काम गर्न गाह्रो हुने रहेछ, आन्तरिक मामिला तथा कानुन मन्त्री हीरासिंह सार्कीले भने । उनले फेसबुकमा लेखेका स्टाटसका बारेमा सुदूरपश्चिम प्रदेशका मुख्यमन्त्री कमलबहादुर शाहले पनि उनलाई मौखिक स्पष्टीकरण मागेका थिए । उनले भने, मैले मौखिक स्पष्टीकरण माग्दा उहाँले यो मेरो संवैधानिक अधिकार हो भन्नुभयो । लोकतन्त्रमा किन लेख्न नपाउने भन्नुभयो । त्यसपछि के भन्नु । यो मेरो संवैधानिक अधिकार हो : सुवेदी उनले फेसबुकमा लेखेका स्टाटसका बारेमा जिज्ञासा राख्दा सचिव सुवेदीले मेरो लेखनमा मेरो अधिकार छ । त्यसमा कसैको चित्त दुखाइ हुनु हुँदैन भन्ने जवाफ दिए ।"
बोजेरी पुलनजिकै एक पुरुषको शव फेला,"रूकुम पूर्व : रूकुम पूर्वको सिस्ने गाउँपालिका३ बोजेरी पुल नजिकै एक पुरुषको शव फेला परेको छ। सोही वडाका जित बहादुर बादी मृत भेटिएका हुन्। वडा नम्बर ३ का अध्यक्ष हेयराम खड्काले घटनाको कारण हालसम्म नखुलेको बताएका छन्। स्थानीयहरूले आज बिहान शव देखेपछि मात्र म घटनास्थल पुगेको हुँ र त्यसपछि प्रहरीलाई जानकारी गराएको छु, अध्यक्ष खड्काले भने। उनका अनुसार घटनास्थलमा प्रहरी पुगिसकेको छैन र विस्तृत विवरण अनुसन्धानपछि मात्र पत्ता लाग्नेछ। अध्यक्ष खड्काले शव अत्यन्तै नाजुक अवस्थामा भेटिएको जानकारी दिए।"
"आमाको संस्कार, सन्तानको संस्कृति","आमा तिमीसँग बिछोडिएको पनि दुई दशक र दुई वर्ष पनि भइसकेछ। खै किन हो, आजभोलि तिम्रो धेरै सम्झना आउँछ। २२ वर्षको आमाबिनाका यात्रामा समयले खोजेको पैसा र मनले खोजेको सुविधाका लागि संघर्ष गरे सायद। बालबच्चा हुर्काउँदै गर्दाको बेलातिर सायद कुनैकुनै दिन सम्झन भ्याइनहोला। खै आजभोलि फुर्सद धेरै भएर हो कि वा मनमा गुम्सिएका कथाव्यथा सुनिदिने मान्छे नभएर, तिम्रै मात्र सम्झना आइरहन्छ। तर हरेक पाइलाले तिम्रै संस्कार पछ्याएका छन्। जस्तो कठिन घडीमा पनि तिम्रो संस्कारले खम्बा बनिसकेका मेरा पाइला लड्खडाएका छैनन् आमा। आज मातातीर्थ औंसी अर्थात् आमाको मुख हेर्ने दिन। करिब पाँच दशक पछाडि फर्केर छोरी बनेर तिम्रो धोतीको सप्कोभित्र बटारिएर खेलेको सम्झनाको तालमा फेरि पौडिन मन छ। गल्ती गर्दा बिस्तारै कुट्थ्यौ। मलाई भने कुटाई खाएकोमाभन्दा तिमी रिसाएकोमा दुःख लाग्थ्यो। अनि तिमीसँगै टाँसिएर झन् कोक्किएर रुन्थें। जब तिमीले अब यस्तो नगर्नू भन्दै मलाई बोक्थ्यौं नि म तिम्रो मायामा पग्लेर हलुका बन्थें। यी सब कुरा अरूका लागि एकादेशका कथा होलान् तर मेरा लागि भने अमूल्य स्मरण हुन्। निस्वार्थ मायाका चिनोहरू हुन् अनि म छोरी भएकी परिचय। छोरीबाट बुहारी बनेर कर्मघरको आँगन टेकेपछि परिचयको रूप फेरिने रहेछ। कसैकी पत्नी, बुहारी, भाउजु, जेठानी, देउरानी, काकी, माइजू, आमा हुँदै सासू अनि हजुरआमा। यसरी नाताले दिएको सम्बोधनले आफू पनि कसैकी छोरी हुँ भन्ने पनि बिर्सने रहेछ। भनिन्छ, घर हाम्रो पहिलो पाठशाला हो। साँच्चै तिमीले हामीलाई कक्षामा पढाएकी त हौइनौ तर तिम्रो सामीप्य र हुर्काइमा आँखाले पढेका अनि मनले बुझेका व्यवहार नै संस्कार रहेछन्। तिमीबाट सिकेका पाठहरूको कुनै प्रमाण पत्र छैनन् तर त्यो शिक्षा मेरा लागि जीवनमा संघर्ष गरी जिउने अनि कठिन भन्दा पनि कठिन परिस्थितिमा समेत लड्न सक्ने साहस पाएकी छु। हुन त मैले स्कूल अनि कलेज गर्दै उच्च शिक्षा हासिल गरें, प्रमाणपत्रहरू पनि पाएँ तर ती मेरा जागीरका लागि मात्र काम लागे। जागिर सकिएपछि ती सब बाकसमा थन्किए र फेरि कहिल्यै खोलिएनन्। तर तिम्रा संस्काररूपी शिक्षा मेरा हरेक पाइला बने। सहयोगी हात, सत्य वचन, अथिति देवो भवः, पारिवारिक दायित्व सबै तिम्रै संस्कारका घेरा हुन्। त्यो समय, जुन बेला चाबहिल बुलबुलेको डाँडामा ढुंगाको छाना भएको पुरानो घर थियो हाम्रो। माथि बुईंगलमा भान्छा थियो। पहिलो तलामा दुईमात्र कोठा थिए। एउटा आमाबाबाको अर्को हामी छोराछोरी र पाहुना पासाको। अनि तल्लो तलाको दुईकोठा भाडामा दिएको थियो। पाहुना कहिल्यै खाली नहुने अनि हामीलाई एउटै कोठामा अप्ठ्यारो हुँदा भन्ने गथ्र्यौं, त्यो भाडावाललाई पठाइदिनु हामी सजिलोसँग बस्ने नि। तिमी भन्थ्यौ, कठै विचराहरू यो वैशाखजेठको उखरमाउलो गर्मीमा कता जाउन् ? अनि फेरि गर्मी सकिएपछि हामी उही कुरा दोहोयाउँथ्यौं। तिमी फेरि भन्थ्यौ, यो झरीमा उनीहरू कता जाउन् ? दशैंतिहार चाडपर्व भन्थ्यौ अनि फेरि पुसमाघको जाडोमा कता जाउन् ? चराचुरुंगी त गुँड बाहिर आउँदैनन्, यी आफ्नो गँुड छोडेर कहाँ रुमल्लिउन् ? हुन त तिम्रो पनि बाध्यता थियो होला। त्यसले चुलो चम्को सम्हाल्न आर्थिक समाधान पक्कै दिएको थियो। तर पनि तिमीले कति सरल ढंगबाट हामीलाई मानवताको नातामा भएको परोपकारी गुण सिकायौ नि आमा ! यो त एउटा उदाहरण मात्र हो। यस्तै धेरै पाठ जानीनजानी तिमीबाट सिक्यौं। आमा तिमीले बालकमै बाबाको आँगन टेक्यौं रे। तिमीले हामीलाई दुःख गरेर हुर्कायौ रे। आफ्नै खुट्टामा उभिन सक्षम बनायौ। कलिलो उमेरमै आमा बन्यौ पाँच छोराछोरीकी। बाबाको सीमित आय, काठमाडौंको बसाई, डेरा अनि पछि घर धेरै कठिन समयका गौंडाहरू, अनिँदा रातहरू, समस्याका पाहाडहरू सबै सबै पार गरेर छोराछोरी सक्षम बनायौ। सुखको अनभूति गर्ने बेलामा कान नसुन्ने बाबा र भाइबैनीहरूको जिम्मा लगाएर संसार छोड्यौं। तिमी गएपछि हाम्रो मायाको छाहारी भत्कियो तितरबितर भयो। सम्हालिन समय लाग्यो। कहिले कहिले कठिन समयमा के गरुँ के गरुँ हँुदा म तिमीलाई सम्झन्थें अनि पशुपति आर्यघाटको ब्रम्हनाल जहाँ हामीले तिमीलाई धुकधुकी श्वास हँुदा जल चढाएर अन्तिम बिदाइ गरेका थियौं, त्यहीँ जान्थें अनि बागमतीको जलमा खुट्टा डुबाउँदै तिम्रो स्पर्शको अनभूति गर्थें। मनमनै मनका गाँठो फुकाउँथे। गहहरू भरिन्थे, सही निर्णय लिन सकूँ भनी आशीर्वाद माग्थें। मन शान्त हुन्थ्यो। त्यसरी नै अर्को दिन मन फेरि भक्कानिएको बेला कुनै समस्याको समाधान खोज्न फेरि तिम्रो सामीप्यको चाहनाले उही पशुपतिको ब्रम्हनाल पुगें तर त्यो दिन अरू कसैकी आमा अन्तिम यात्रा गर्दै रहिछन्। मैले बुझें, संसारको रीत, त्यसपछि म त्यहाँ कहिल्यै गइनँ। म पनि तिमीजस्तै आमा हुन चाहन्छु तर मलाई थाहा छैन म हुन सकें या सकिनँ। अहिले समय परिवर्तन भएको छ। जनमानसको चाहना र विचार पनि परिवर्तन भएको छ। अहिलेका सन्ततिहरू हाम्रो संस्कारलाई पुरानो चलन भनेर पछाडि नै छोड्न चाहन्छन्। हामी तीन पुस्ताको माझमा छौं। चेपमा परेका छौं। कतिसम्म भने तिम्रा संस्कार उनीहरूलाई मान्य छैन। उनीहरूको संस्कारमा हामी रम्न सक्दैनौं। जेहोस्, समय चलिरहेको छ। जुन धरातलमा तिमी त्यति बेला थियौं, अहिले म त्यही धरातलमा आइपुगेकी छु। मैले पछ्याएको तिम्रो संस्कारले मैले अरूलाई खुसी बनाउन सकें या सकिनँ, मलाई यकिन छैन तर म भने आफूसँग सन्तुष्ट छु !"
सरकार र शिक्षकबीचको वार्ता निष्कर्षबिहीन,"शिक्षकहरुले सरकारसमक्ष आफूहरूले जायज माग राखेकाले सबै माग पूरा हुनुपर्ने अडान राखेका छन्। काठमाडौं : सरकार र नेपाल शिक्षक महासंघका प्रतिनिधिहरूबीचको वार्ता निष्कर्षबिहीन भएको छ । शिक्षा विज्ञान तथा प्रविधि मन्त्रालयमा आज बिहान भएको बैठकमा सरकारको तर्फबाट नवनियुक्त शिक्षा विज्ञान तथा प्रविधि मन्त्री रघुजी पन्त, शिक्षा सचिव दिपक काफ्ले, नेपाल शिक्षक महासंघको तर्फबाट अध्यक्ष लक्ष्मी किशोर सुवेदीको नेतृत्वमा पदाधिकारी र आन्दोलन शिक्षकहरू सहभागी थिए। बैठकपश्चात अध्यक्ष सुवेदीले पुन: छलफल र वार्ता गर्ने सहमति भएको बताए। उनले वार्ता र आन्दोलन सँगसँगै जाने बताए। सुवेदीले भने, अहिले नेपाल शिक्षक महासंघ अहिले आन्दोलनमा छ। आन्दोलनका क्रममा हामीले उठाएका विषयवस्तुको बारेमा शिक्षा मन्त्रीको उपस्थितिमा छलफल भयो। छलफल र संवादलाई निरन्तरता दिने निर्णय भयो। दुई पक्षीय सहमतिमा फेरि बैठक बस्छ। उनले अब बैठक कहिले बस्छ भन्ने टुंगो लाग्न बाँकी रहेको बताए। यसैगरी विद्यालय कर्मचारी परिषद् अध्यक्ष गंगाराम तिवारीले सरकारले वार्तामा बोलाएकाले आज मन्त्रालयमा छलफल गर्न आएको बताए। उनले सम्झौता यस अगाडि पनि गरेकाले सरकारसँग सम्झौता नहुने शिक्षा ऐनकै माग गरिएको बताए। उनले विद्यालय शिक्षा विधेयक संसद्मा आएपछि मात्र के गर्ने सोच्ने उल्लेख गरे। उनले भने, शिक्षक र कर्मचारीको सेवा सुविधाका लागि मात्र होइन। शिक्षा सुधारका लागि ऐनको माग गर्दै आन्दोलन जारी राखेका हौं। केहि समयमा निकास दिनेछौं। निकास दिने निकाय शिक्षा मन्त्रालय र सरकार हो। सरकारले वार्ताका लागि आह्वान गरेसँगै आन्दोलनरत शिक्षकहरू सिंहदरबार गएका हुन्। शुक्रबार शिक्षा विज्ञान तथा प्रविधि मन्त्री पन्तले शिक्षकहरूलाई मागमा लचिलो भएर वार्तामा बस्न र समस्या समाधानको उपाय खोज्न आग्रह गरेका थिए। संसद् भवन परिसरमा मन्त्री पन्तले भने, सरकार शिक्षकहरूसँग वार्ता र संवादको माध्यमबाट समस्या समाधान गर्न प्रतिबद्ध छ। शिक्षक साथीहरूलाई लचिलो भएर वार्तामा आउन आग्रह गर्दछु । मन्त्री पन्तको भनाईसँगै आज बिहान उनीहरु छलफलमा गएका हुन्। शिक्षकहरुले सरकारसमक्ष आफूहरूले जायज माग राखेकाले सबै माग पूरा हुनुपर्ने अडान राखेका छन्। गत चैत २० गतेदेखि विद्यालय शिक्षा ऐनको माग गर्दै शिक्षकहरु काठमाडौंमा आन्दोलनमा रहेका छन्।"
झापामा बस दुर्घटना : आन्दोलनबाट फर्किएका १४ शिक्षकसहित २१ जना घाइते,झापा : झापाको शिवसताक्षीमा यात्रुवाहक बस दुर्घटना हुँदा १४ शिक्षकसहित २१ जना घाइते भएका छन्। काठमाडौँबाट झापा आइपुगेको सयपत्री यातायातको प्रदेश १०१००१ ख ४२३५ नम्बरको रात्रि बस शिवसताक्षी नगरपालिका ९ दुधेस्थित मिलन चौकमा शनिबार बिहान अनियन्त्रित भई पल्टिएको जिल्ला प्रहरी कार्यालय झापाले जनाएको छ। घाइतेहरूमध्ये ९ जनाको बीएण्डसी अस्पताल र १२ जनाको बिर्तासिटी अस्पताल बिर्तामोडमा उपचार भइरहेको छ। उनीहरूको अवस्थामा खतरामुक्त रहेको प्रहरीले जनाएको छ। घाइतेमध्ये १४ जना शिक्षक रहेका छन्। उनीहरू शिक्षक आन्दोलनमा सहभागी जनाउन झापाबाट काठमाडौँ गएका थिए। बस चालक शिवसताक्षी नगरपालिका ८ झिलझिले निवासी ३८ वर्षीय महेन्द्र कन्दङवालाई इलाका प्रहरी कार्यालय झिलझिलेले नियन्त्रणमा लिएको छ।
देउडामा भारी खेल,"गीतमा गहिरो र शाब्दिक अर्थ लाग्ने गरुंगो खेल नै भारी खेल हो। यो खेल महिलापुरुष दुवैमा लागू हुन्छ। शब्दहरू अनेकन अर्थ लाग्ने हुँदा संस्कृति र इतिहास बुझेका पाका उमेरका खेलाडी मात्र यो खेलका अगुवा बन्छन्। भारी खेल देउडा गायनको पाको र भद्रताको रूप हो। भारीको अर्थ हुन्छ, गरुंगो। अर्थात् गीतमा गहिरो र शाब्दिक अर्थ लाग्ने गरुंगो खेल नै भारी खेल हो। यो खेल महिला पुरुष दुवैमा लागू हुन्छ। पुरुषपुरुष बीचमा र महिलामहिला बीचमा पनि खेल हुन्छ। विशेषगरी पाका उमेरका देउडाप्रेमी र गीतांगी (तत्काल गीत रचना गर्न सक्ने आँसुकवि)हरूको खेलमा उपस्थिति जनाउँछन्। शैली गीतको भाका अनुसार फरक फरक हुन्छ। शब्दहरू अनेकन अर्थ लाग्ने हुँदा संस्कृति र इतिहास बुझेका पाका उमेरका खेलाडी मात्र यो खेलका अगुवा बन्ने गर्दछन्। डेढी कदम गोडा उचालेर खेलिने हुँदा पाइताला प्रधान नै भारी खेलको मुख्य विशेषता हो। हातमा हात समाई कुम मिलाएर गीतको लयअनुसार ढल्कीढल्की गीतको अर्थ बुझेर गोलाकार रूपमा घुम्नु भारी खेलको अर्थपूर्ण अर्को विशेषता हो। भारी खेलमा भद्रताको उच्च महिमा रहने हुँदा यो ठूलो खेलका दर्शक पनि सोहीअनुसारका रहने गर्छन्। गोलाकार घेराभित्र भद्र महिला तथा पुरुषहरू दर्शक र श्रोताका रूपमा घण्टौंसम्म बसी गीतको भरपूर मनोरञ्जन लिइरहेका हुन्छन्। युवा जोसमा झैं चोटिला गीत सुनेर ताली पिट्ने, सुइपाटा हाल्नेजस्ता कार्यहरू भारी खेलमा गरिँदैन। पाका उमेरका खेलाडीका छोराछोरी इष्टमित्रलगायतका व्यक्तिहरू दर्शकका रूपमा उपस्थित हुने हुँदा यो खेल आफैंमा भद्रता र आदर्शको नमुना हो। जसमा इतिहास, दर्शन, धर्म, समाजका रीतिरिवाज, व्यक्तिको व्यक्तित्व, प्राकृतिक सौन्दर्य, नदी, हिमाल, मठमन्दिर, धान फल्ने जिउलाहरूलगायतको वर्णन गरिन्छ। यसैगरी, भूत, वर्तमान र भविष्यमा हुन सक्ने राजनीतिक र सामाजिक परिवेशका सूक्ष्मातिसूक्ष्म कुराहरू पनि गीतांगीले आफ्नै शैलीमा प्रयोग गर्छन्। राजनीतिक शब्दका गीतमा बढी चासो देखाएर दर्शक र श्रोताहरू गीतको रसास्वादन भरपूर मात्रामा गर्छन् तर उत्ताउलोपन देखाउँदैनन्। भारी खेलको यो अर्को महŒवपूर्ण विशेषता हो, भारी खेलमा व्यक्तिको वास्तविकता परिचय। गीतांगीले निकै सोचेर परिपुयाएर मात्र गीतको रचना गर्नुपर्छ। यसो गरिएको शैलीले वास्तविक खेलाडीको परिचय दिन्छ। मानसम्मान पाउने या हेलाँको नजरले हेर्ने गीतबाट नै गरिन्छ। विषयवस्तु नटुंगिएसम्म खेल घण्टौंसम्म चलिरहन्छ। गीतमा झुम्मिएपछि भोक, तीर्खा र थकाइ आफैं हराउँछ भन्छन् खेलाडीहरू। आपसमा प्रतिस्पर्धा यति गहिरोसम्म पुग्छ कि देउडा गीत नै जीवन हो। संस्कृतिबाहेक अरू कुरा फिक्का हुन् जस्तो अनुभूति हुन्छ। खेलाडीका दुई समूहमा साथ दिने अरू धेरै देउडिया अथवा खेलाडीहरू लागेका हुन्छन्। पुराना र पाका खेलाडीसँग खेल खेल्न सबै वयका व्यक्तिहरू देउडा खेलमा तँछाडमछाड गर्ने गर्छन्। पुराना जमानाका खेलाडीहरूका गीतका शब्दशब्द अर्थपूर्ण हुने हुँदा दर्शकहरू रमिता मानी मानी घण्टौंसम्म सुनिरहन्छन्। यस्ता भारी खेलहरूको नमुना अहिले पनि विभिन्न जिल्लामा सुरु गरेको दृश्य फेसबुकमा कैद गरेको देखिन्छ। ती तस्बिरहरू देख्दा सहरमा काम विशेषले बसोबास गर्ने व्यक्ति समूहलाई गाउँघरमै पुगेको अनुभूति हुन्छ। फेसबुकले दिएको यो सुविधा वर्तमानमा सबैका लागि मनोरञ्जन र ज्ञानको साधन पनि बनेको छ। तर खेलाडीहरूले र गीतांगीहरूले देउडा गीतको अधीनमा रही आफूलाई सुधार्नु जरुरी देखिन्छ। काली कर्णालीको समाज मर्यादित समाज भएकाले त्यहाँभित्र शिष्टता, भद्रता र मौलिकताबाहेक अन्य विषयवस्तु अटाउन सक्दैनन्। अझ भारी खेलमा त मर्यादित शब्द, शैली, भाव र संस्कृतिप्रेमीको झुकावको अर्थ जसले कायम राखी गाउन सक्यो, त्यो व्यक्तिलाई समाजले हेर्ने र मर्यादा कायम राख्ने प्रचलन उच्च हुन्छ। सुदूरपश्चिमका ९ जिल्ला कर्णाली प्रदेशका १० जिल्ला नै देउडा गीतका मूल आधारहरू हुन्। जसरी बाह्रैकाल गहिरो मूलको पानी प्रचण्ड गर्मी याममा पनि सुक्दैनन्, त्यसैगरी यस मानसखण्डका धरती पुत्रपुत्रीहरूबाट संस्कृति सुक्दैनन्, हराउँदैनन्। वसन्त ऋतुमा रुखमा नयाँ पालुवा पलाए झैं कालीकर्णालीका भूमिमा नयाँ देउडा कलाकार जन्मिरहन्छन्। यो क्रम आदिकालदेखि रोकिएको छैन, भविष्यमा पनि निरन्तर बढिरहनेछ। यसो हुनाका खास कारण गीतांगीहरूमा आदर्शपन र इमान्दारिता नै हो। आफ्ना पितापुर्खाले साँचेर राखेको त्यो अलौकिक र मर्यादित संस्कृतिले नयाँ पिँढीलाई जन्मायो। नयाँ पिँढीमा राम्रा खाले प्रतिभाहरू जिल्ला जिल्लामा, बस्ती बस्तीमा देखा परिरहेछन्। यो खुुसीको कुरा त हुँदै हो, भविष्यमा संस्कृति हराउँछ भन्नेहरूका लागि गतिलो प्रमाण पनि हो। तिनै व्यक्तिहरू भोलि जिल्लाजिल्लामा भारी खेलमा उपस्थित हुनेछन्। वर्तमानमा भारी खेल पनि प्रतियोगितामय हुने भएकाले देउडा गीतप्रतिको मोह दिनप्रतिदिन बढ्दो छ। एकातिर आधुनिक प्रविधिका कारण थुप्रै कलाकार आफ्ना गीत रेकर्ड गरी दर्शक र श्रोतामाझ लोकप्रिय बन्दैछन्। अर्कोतिर प्रत्यक्ष रूपमा देउडा खेलाडीहरू आपसिक भाइचारा कायम राख्दै गाउँगाउँमा मेलापर्व, उत्सव आदिमा आफ्नो प्रस्तुति देखाउँछन्। त्यसैले आधुनिक प्रविधिको प्रयोग गर्दै कलाकर्मी दिनप्रतिदिन समाजमा देखा परिरहेछन्। संस्कृतिकर्मीका लागि योभन्दा सन्तोषको कुरा अरू हुन सक्दैन। भारी खेल विशेषगरी मेलापर्व जात, छैठ पैठमा खेल्ने गरिन्छ। अझ दसैंतिहार, बिसु पर्व, गौरा पर्वको बेला भारी खेलमा खेलाडीहरू रमाउँछन्। स्थानीय पर्वसँगै राष्ट्रिय पर्व कहिले आउँछ होला भनेर भारी खेलका हकदारहरू औंला गनेर बसेका हुन्छन्। यसरी विभिन्न जिल्लाका जातमा सहकर्मीहरूसँग भेट हुनेछ भनी खुसी मानेर दिन गनेर बस्ने सहकर्मी खेलाडी प्रत्येक जिल्लामा धेरै छन्। बझाङको सिलदेवीको जात, सैनडाँडाको जात, वान्नीको जात, बिर्सतीको जात, तलकोटको जात, दैलीचौर शुर्माको जात महŒवपूर्ण पर्वका रूपमा पर्छन्। यसैगरी, अछामको जैगढको जात, नन्दयागणा डौढयागणाको जात, बान्नीगढीको जात, वैजनाथ र कमल बजारको जातमा पनि संस्कृतिकर्मीले भारी खेलमा आफूलाई प्रस्तुत गरेको भुल्न सकिँदैन। बाजुरा जिल्लाको भक्तोली, बैतडीको देवीमाडौं, तल्लीसोराड, डडेलधुराको रूपाल, असीग्राम, डोटी जिल्लाको छपालीलगायतका ऐतिहासिक स्थलहरूमा भारी खेल खेल्दै आएका छन्, अग्रजहरूले। बसाइँसराइको क्रममा दार्चुला, बैतडी बझाङ, अछामलगायतका जिल्लाबाट कैलाली कञ्चनपुरमा पहाडी मूलका मानिस धेरै मात्रामा बसेका छन्। त्यहाँ पनि भारी खेल खेल्ने संस्कृतिकर्मीहरूको बाक्लो उपस्थिति देखिन्छ। अहिले त देउडा संस्कृति कैलाली कञ्चनपुरका धरतीपुत्र मानिएका राना चौधरी, डगौरा चौधरीहरू पनि देउडा खेलमा रमाइरमाइ घुमेका टीकापुर, सत्तीलगायतका ठाउँमा देखिन्छन्। कर्णाली प्रदेशका जिल्लाहरूमा मुगुको गमभेग, करान र खत्याड भेग, हुम्ला सदरमुकाम सिमकोट, जुम्लाको खलंगामा पनि भारी खेलमा नरनारीहरू आत्मीयताको बोध गर्दै देउडा संस्कृतिमा रमाएको देखिन्छ। अझ कालीकोट जिल्लाको राम्नाकोट, थिर्पू, बदालकोट, राँचुलीलगायतका रमणीय ठाउँ र बस्तीहरूमा देउडाका प्रख्यात कलाकारहरू लयबद्ध, शैलीबद्ध तरिकाले भारी खेलमा सम्मिलित हुँदै घण्टौंसम्म देउडा गीतको सवाल जवाफमा मोहित भएको हामी पाउँछौं। दैलेख र जाजरकोटमा यस्को महŒव अझ बढी छ। बझाङका पुराना आँसुकवि तथा देउडा खेलाडी मानमल विष्ट अहिले यो धरतीमा हुनुहुन्न। उनीसँगै भारी खेलमा लागि रहने ब्यक्तिहरू भीम धामी, जयराज जोशी, धर्मराज उपाध्याय, कलकबहादुर सिंह आदिले भारी खेलको उक्त संस्कृति जोगाइराखेका छन्। दैलेखका कर्णबहादुर शाही, बाजुराका शंकर मल्ल, कालीकोटका यशोदा देवकोटा यो खेलका आँसुकवि हुन्। काठमाडौंको टुँडिखेल र राष्ट्रिय सभागृहमा गौरा र बिसुपर्वमा संस्कृतिकर्मीहरू अछामका कमल खत्री, बैतडीका तारा चन्द, दार्चुलाका रमेश पन्त, बझाङका नवराज उपाध्यायलगायतका व्यक्तिले स्तरीयता कायम राख्दै माया गरेको देउडा खेललाई कहिल्यै पनि बिर्सन सकिँदैन। भोलिका पिँढीहरूले यो संस्कृतिको सेवा गर्ने नै छन् भन्ने आशा राख्न सकिन्छ सल्लीदार काट्याका ठौर साल् काट्याका सरा यो मनले सम्झिरन्छ बाज तम्रा दरा।"
नियम सिकाउने ट्राफिक प्रहरी किन बन्छन् अराजक ?,"काठमाडौंं : यो हप्ता ट्राफिक प्रहरीले नागरिकलाई कुटपिट गरेका दुईवटा भिडियो सामाजिक सञ्जालमा भाइरल भए। सामाजिक सञ्जालमा निकै सेयर हुन थालेपछि मात्रै यो भिडियोका विषयमा ट्राफिक कार्यालयले छानबिन अगाडि बढाएको छ। हुन त दुवै भिडियो पुराना हुन्। एउटा त एक वर्ष पुरानो हो भने अर्को गत मंसिर महिनाको भिडियो थियो। दुवै भिडियोमा ट्राफिक प्रहरीले नागरिकलाई धम्क्याउँदै कुटपिट गरेको देख्न सकिन्छ। यही वैशाख १२ गते सामाजिक सञ्जालमा देखा परेको यो भिडियोमा ट्राफिक प्रहरीले किन भागेको ? भन्दै एक युवालाई लखेट्दै समातेर कुटेको देख्न सकिन्छ। यो भिडियो २०८० सालको चैत महिनातिरको भएको ट्राफिक प्रहरीले बताएको छ। उपत्यका ट्राफिक प्रहरी कार्यालय काठमाडौंंका प्रमुख विनोद घिमिरे भन्छन्, सामाजिक सञ्जालमा भाइरल यो भिडियोका विषयमा हामीले आन्तरिक छानबिन गरेका थियांै। छानबिनका क्रममा उक्त भिडियो काठमाडौंंको नै भएको र भिडियोमा देखिएको ट्राफिक प्रहरी २०८० चैतमा सरुवा भएर गइसकेको भेटिएको छ। उनका विषयमा थप अनुसन्धान गरिरहेका छौं।  वैशाख १० गतेदेखि फेसबुक, टिकटक र युट्युबमा भाइरल अर्को भिडियोमा भने एक व्यक्तिलाई कुटपिट गरेको दृश्य छ। भिडियो सार्वजनिक भएपछि प्रहरीले चार जना ट्राफिक प्रहरीविरुद्ध छानबिन गरिरहेको छ। उनीहरूले सर्वसाधारणलाई लडाएर कुटपिट गरेको भिडियो भाइरल भएपछि ट्राफिक प्रहरीले चासो देखाएको थियो। भिडियोमा एकजना सर्वसाधारण जस्तो देखिने व्यक्तिलाई ट्राफिक प्रहरीको ज्याकेट लगाएका एक व्यक्तिले कुटपिट गरेका छन्। भुइँमा लडाएका छन्। उक्त घटना अन्य प्रहरीले पनि हेरिरहेको देख्न सकिन्छ। उपत्यका ट्राफिक प्रहरी महाशाखाका प्रमुख विनोद घिमिरेका अनुसार उक्त घटना गत मंसिर २३ गते सुन्धाराको आकाशेपुल मुनि घटेको हो। दिउँसोको समयमा भएको उक्त घटनाका विषयमा आवश्यक छानबिन भइरहेको छ। कुटपिट गर्ने एक जना र कुटेको देख्दादेख्दै हेरेर बस्ने अरूहरू पनि घटनाको भागीदार हुन् भन्दै छानबिनका लागि उनीहरूलाई जिम्मेवारीबाट हटाइएको हो। भिडियोमा देखिएका प्रहरीहरू ट्राफिक प्रहरी वृत्त जनसेवामा कार्यरत थिए। अहिले उनीहरूलाई जिम्मेवारीबाट हटाइएको छ।  उपत्यका ट्राफिक महाशाखाका प्रवक्ता दीपक गिरीका अनुसार भिडियो पुरानो भए पनि भिडियोमा देखिएका ट्राफिक प्रहरी कारबाहीको भागीदार हुने बताए। कुनै पनि बहानामा कानुन हातमा लिन नपाइने बताउँदै प्रवक्ता गिरीले कहिलेकाहीँँ ट्राफिक प्रहरीको व्यक्तिगत व्यवहार र आचरणका कारण पनि यस्ता घटना घट्ने उनले जानकारी दिए। उनी भन्छन्, सामाजिक सञ्जालमा आउने यस्ता भिडियो प्रायः एकतर्फी हुन्छन्, घटनाको सुरुवात कसरी भयो ? के कसरी कुटपिट हुने अवस्था आयो पूरै घटना अनुसन्धान गर्नुपर्ने हुन्छ। सडकमा नागरिक देख्नासाथ ट्राफिकले यसै कुटिहाल्ने भन्ने हैन नि। समय सन्दर्भ जे भए पनि अन्य कारबाही अपनाउने हो। चालकको गल्ती अनुसारको कारबाही गर्ने हो। सार्वजनिक रूपमा नै कुटपिट गर्नु कुनै पनि बहानामा छुट छैन। उपत्यका ट्राफिक प्रहरी कार्यालयका प्रमुख विनोद घिमिेरे भन्छन्, कानुन उल्लंघन गर्ने जो भए पनि कारबाहीको भागीदार हुन्छन्। नागरिक कुट्ने ४ जना निलम्बन भएका छन्। यो आव सुरु भएदेखि चैत मसान्तसम्म ९ महिनामा ४० जना ट्राफिक प्रहरी कर्मचारी कारबाहीमा परेका छन्। अघिल्लो आवमा ८४ जना र आव ७९८० मा ९१ जना ट्राफिक प्रहरी कानुनी कारबाहीमा परेका छन्। घिमिरेका अनुसार कारबाहीमा परेका प्रहरी कर्मचारीको कसूर हेरेर कसैको बढुवा रोक्का हुने, कसैको केही समयका लागि जिम्मेवारी नदिनेलगायत अन्य विभिन्न प्रकारका कारबाही हुने गरेको छ।"
नेपाललाई विश्वकपमा पुर्याउनमा ध्यान केन्द्रित गर्छु : प्रशिक्षक स्टुअर्ट,काठमाडौं : नेपाली राष्ट्रिय क्रिकेट टोलीका नवनियुक्त प्रशिक्षक स्टुअर्ट लले नेपालको क्रिकेटसँग जोडिन पाउँदा निकै उत्साहित भएको बताएका छन् । शनिबार मुलपानी क्रिकेट मैदानमा सञ्चारकर्मीसँगको अन्तरक्रियामा उनले नेपाली युवा खेलाडीको प्रतिभा देखेर आफूले नेपालको प्रशिक्षकका लागि आवेदन दिएको उल्लेख गरेका हुन् । उनले सवैको मुख्य लक्ष्य नेपाललाई फेरि विश्वकपमा पुर्याउनु भएको र त्यसमा ध्यान केन्द्रित गर्ने बताए । नेपालमा व्यावसायिक क्रिकेट संरचना र अभ्यास सुविधा निकै राम्रो देखिएको उनले बताए । उनले अहिले क्रिकेट टिममा व्यापक परिवर्तन भन्दा पनि खेलाडीलाई दिनुपर्ने भूमिकामा स्पष्टता देखिएको जिकिर गरे । त्यस्तै नेपाल क्रिकेट संघ (क्यान)का सचिव पारस खड्काले अहिले नै प्रशिक्षकलाई धेरै बोझ दिने भन्दा पनि एकदिवसीय मान्यतामा ध्यान केन्द्रित गर्नुपर्ने बताए । नयाँ प्रशिक्षकसँग रहेर नेपाली टिमले राम्रो नजिता निकाल्ने उनले बताए । खड्काले नेपाली क्रिकेटमा राम्रो जग बसाल्नका लागि क्रिकेट संघ लागिपरेको धारणा राखे । नवनियुक्त प्रशिक्षक स्टुअर्ट लले शनिबारबाटै जिम्मेवारी सम्हाल्दै राष्ट्रिय क्रिकेट टोलीसँग प्रशिक्षणमा समेत सहभागी भएका छन् । नेपाली टोली आगामी जुनमा स्कटल्यान्डमा आयोजना हुने आइसिसी क्रिकेट विश्वकप लिग२ शृंखलाको तयारीमा रहेको छ ।
अस्ट्रेलियामा मार्की नवाज कप फुटबल हुने,"अस्ट्रेलिया : नेपाल अस्ट्रेलिया वेलफेयर सोसाइटी (नवाज)ले मार्की नवाज कप फुटबल आउँदो मे ४ देखि आयोजना गर्ने भएको छ । अस्ट्रेलियाको सिड्नी वरपर रहेका १६ वटा फुटबल टोलीले सहभागिता जनाउने प्रतियोगितालाई यसपटक मार्की होक्सले मुख्य प्रायोजन गर्ने आयोजकले जनाएको छ । आठ हप्तासम्म चल्ने मार्की नवाज कप फुटबलमा पहिलो हुने टोलीलाई तीन हजार डलर, दोस्रोले १२ सय र तेस्रो हुने टोलीलाई ६ सय डलर नगदसहित पदक तथा प्रमाणपत्र वितरण गरिने आयोजक समितिका संयोजक बैकुण्ठ डंगोलले जानकारी दिए । प्रतियोगतामा उत्कृष्ट खेलाडीलाई पनि नगद पुरस्कार र ट्रफी रहेको बताउँदै भेट्रानका विजेतालाई समेत आकर्षक नगद पुस्कार रहने डंगोलले बताए । नवाजका अध्यक्ष चिरन तिवारीले २६ वर्षदेखि सोसाइटीले विभिन्न सामाजिक तथा खेलकुद कार्यक्रम आयोजना गर्दै आएको बताए । पैसाभन्दा पनि आपसी सद्भाव र भाइचाराका लागि जोड्ने अभियान नवाज कप रहेको अध्यक्ष तिवारीको भनाइ छ । कार्यक्रममा मुख्य प्रायोजक मार्की होम्सका कार्यकारी इर्शाद अहमदले समाजिक कार्य र समुदायको हितमा हुने हरेक कार्यक्रममा आफ्नो सहभागिता र सहयोग रहँदै आएको बताए ।कार्यक्रममा एनआरएन एनएसडब्लूका सचिव कल्याण खड्काले फुटबलप्रेमीहरूका लागि यस्ताखाले प्रतियोगिता उत्सवका रूपमा रहने र यसले समाजका युवावर्गलाई जोड्ने कार्य गर्दै आएको बताए । प्रतियोगिताका डाइरेक्टर डा राजु मानन्धरले मुलुक चिनाउने अभियानका रूपमा रहेको खेलकुद र युवा वर्गलाई अनुशासनको ढांचामा बाध्ने फुटबल नेपाली समुदायको लागि अभिन्न अंग बनिसकेको बताए । अखिल नेपाल फुटबल संघका अस्ट्रेलिया प्रतिनिधि सुवास तामाङले नेपाली फुटबललाई अस्ट्रेलियासँंग जोड्ने र यसको विकासमा लागिपर्ने अभियानमा आफू रहेको बताए ।"
पाकिस्तानले भन्यो पहलगाम आक्रमणको निष्पक्ष अनुसन्धानमा सहयोग गर्न तयार छौँ,"काठमाडौं : पाकिस्तानका प्रधानमन्त्री शाहबाज शरीफले पहलगाममा भएको आक्रमणपछि भारतले आधारहीन आरोप लगाएको भन्दै यो बन्द हुनुपर्ने बताएका छन् । उनले पाकिस्तान पहलगाम घटनाको निष्पक्ष अनुसन्धानमा सबै सहयोग प्रदान गर्न तयार रहेको बताएका हुन् । बीबीसी उर्दूका अनुसार शाहबाज शरीफले सेना सीमाको रक्षा गर्न तयार रहेको र यसबारे कुनै गलतफहमी हुन नहुने बताए । उनले भने, शान्ति हाम्रो चाहना हो । तर यसलाई हाम्रो कमजोरी मान्नु हुँदैन । शाहबाज शरीफले पाकिस्तानले आफ्नो सार्वभौमसत्ता र सुरक्षालाई कुनै पनि हालतमा रक्षा गर्ने बताए । मंगलबार जम्मू कश्मीरको पहलगाममा भएको आतंकवादी हमलामा २६ जनाको मृत्यु भएको थियो । यसपछि भारतले पाकिस्तानसँगको सिन्धु जल सन्धि निलम्बन गर्ने र अटारी सीमा बन्द गर्ने लगायतका निर्णय गरेको थियो । यसको जवाफमा पाकिस्तानले पनि धेरै कदम चालेको छ ।"
भन्सार छलीका सामान बरामद,"रौतहट : रौतहट प्रहरीले भन्सार छलीका सामान बरामद गरेको छ । प्रहरीले चेकजाँचको क्रममा लाखौँको भन्सार छलीको सामानसहित ३ वटा मोटरसाइकल र ४ वटा साइकल पनि बरामद गरेको हो । नेपालभारत सीमास्थित भारतीय बजारबाट खरिदगरी भित्र्याइँदै गरेको ३ लाख १९ हजार ४५० रुपैयाँ बराबरको कपडा, किराना सामाग्री , कस्मेटिकसहित उक्त सवारी साधन बरामद गरिएको जिल्ला प्रहरी कार्यालय रौतहटका सहप्रवक्ता प्रहरी निरीक्षक उमाशंकर प्रसादले जानकारी दिए । बरामद सामानसहित सवारी साधन आवश्यक कारबाहीको लागि शुक्रबार जिल्ला भन्सार कार्यालय गौरमा बुझाइएको जिल्ला प्रहरी कार्यालय रौतहटको सूचनामा जनाइएको छ ।"
डोनाल्ड ट्रम्पले भने रुस र युक्रेन सम्झौताको नजिक पुगेका छन्,"काठमाडौं : अमेरिकी राष्ट्रपति डोनाल्ड ट्रम्पले रुस र युक्रेन सम्झौताको नजिक पुगेको बताएका छन् । अमेरिकी विशेष दूत स्टीव विटकफ र रुसी राष्ट्रपति भ्लादिमिर पुटिनबीच मस्कोमा भेटवार्ता हुनु अघि ट्रम्पले यस्तो दाबी गरेका हुन् । रुसी राष्ट्रपतिका सहयोगी युरी उशाकोभले पुटिन र स्टिभ विटकफबीचको वार्ता रचनात्मक र उपयोगी भएको बताए । पुटिन र स्टिभ विटकफबीचको छलफलको बारेमा अमेरिकी राष्ट्रपति डोनाल्ड ट्रम्पले रुस र युक्रेनबीच शान्ति सम्झौतामा पुग्ने प्रयास सफलतापूर्वक भइरहेको बताए । यसैबीच युक्रेनी राष्ट्रपति भोलोडिमिर जेलेन्स्कीले शुक्रबार राति आफ्नो भिडियो सम्बोधनमा भने, रूसलाई बिना शर्त युद्धविराम स्वीकार गर्न वास्तविक दबाब दिन आवश्यक छ । हालै पुटिनले पनि जेलेन्स्कीसँग वार्ता गर्न तयार रहेको संकेत गरेका थिए ।"
जसले पृथ्वी बचाउँदैछ,"गाउँले जीवनका विविध आयामहरू, सहर बस्दाको उतारचढाव र सिंगो जीवन, समाज, राजनीति र पर्यावरणका मुद्दाहरूलाई जादुमय भाषामा टपक्क टिपेका छन् कवि घनश्याम अस्तित्वले चिहानमाथि महल बनाइरहेको मान्छेमा। उनी पाठकलाई ती सुदूर गाउँ बस्तीमा खिच्छन् र त्यहाँका कथा व्यथा कवितामार्पत पस्कन्छन्। उनी शब्द बटुल्न र बिम्ब प्रयोगमा निपुण देखिन्छन्। लाग्छ, कविता लेखिरहेका छैनन् कुनै सिनेमा देखाइरहेजस्तो बारम्बार ती पात्र र दृश्य मानसपटलमा प्रकट भइरहन्छन्। अस्तित्वका कवितामा विद्रोहमात्रै छैन, प्रेम पनि भेटिन्छ। जीवनको अध्यायमा वियोग, मिलन, हर्ष, आँसु र आक्रोश प्रत्येक व्यक्तिले अजमाएको हुन्छ। भावनात्मक मनन् कुनै दोस्रो ग्रहदेखि प्रकट हुँँदैन, त्यो त मानिस बाँचिरहेको समुदायबाटै उत्पन्न हुन्छ। चिहानमाथि महल बनाइरहेको मान्छेमा सामाजिक अनुचितका कारण कवि आफैंलाई पनि पात्रको रूपमा खडा गरेका छन्। विचार, विमर्श अनि स्वयंको उत्खनन् गर्छन्। आत्मालोचना जोकोहीको हिम्मत हुँदैन तर कवि आत्मसमीक्षादेखि भागेका छैनन्। उनी पर्यावरणसम्बन्ध समस्यामा गम्भीर रूपमा प्रस्तुत भएका छन्। त्यो त चिहानमाथि महल बनाइरहेको मान्छे शीर्षकले नै पुष्टि गर्छ खोज्न त मानिसहरू उपचारका खातिर खोजेकै अभिनय गरिरहेछन् आईसीयूया भेन्टिलेटर। तर जरुरी त उसलाई प्रेमको छ कसैले सुस्तरीसुस्तरी उसको निधार छामोस् आफ्ना हातहरूले। (पृथ्वी बिरामी छ) पृथ्वीको अत्यधिक र अनुचित दोहनले जलवायु परिवर्तन तीव्र गतिमा सिंगो प्राणी जगत्को अस्तित्व संकटमा पर्दैछ। कवि घनश्यामको मनसाय हो, हवाई अड्डा बनाउने बहानामा हजारौं बोटबिरुवाको घाँटी नरेट। चुनढुंगा उत्खननको नाउँले अक्सिजनमा धुवाँधुलो नमिसाऊ। गिट्टीबालुवा खोतलेर भूक्षय नडाक। पृथ्वीलाई बिरामी शैय्यामा उपचारको खाँचो होइन, प्रेमले सुम्सुमाउनुपर्ने हो। आफ्नो सुविधाका लागि मानिसले पृथ्वीको शोषण गरिरहेको छ। उसले पनि जलवायु परिवर्तनबाट विद्रोह जनाइरहेको छ। तर, दुःखद् कुरो के भने जुन वर्गले धर्तीको गला दबाएको छ। उसले भन्दा प्रकृतिपे्रमी वर्गले नै सास्ती खेप्नु परेको छ। पुँजीवादी व्यवस्था भनेको विशुद्ध नाफाका लागि हो। उसले आफ्नोबिरानो, प्राकृतिकअप्राकृतिकमा केही भिन्नता देख्दैन। पृथ्वी दोहन गर्ने केही प्रतिशत मानिस महलमा बसेर बाँकी जनतामाथि दमन गरिरहेका छन्। जलवायु परिवर्तनबारे थाहा छ। विश्वव्यापी तापमान वृद्धि भइरहेको पनि जान्दछन्। हिउँ पग्लिएको पनि देखेका छन्। प्राणी जगत्मा बौद्धिक मानिएको मानव जाति नै बेवकुफ हुँदै चिहानमाथि महल बनाइरहेको छ भनेर कविले व्यंग्य गर्छन्। कविभित्र देशको राजनीतिप्रति आक्रोश छ। आगो झोस्न उक्साउनेहरू केन्द्रमा छन्। भुइँमान्छे अझै पनि गाउँमै आगो फुक्दैछन्। नेतालाई माथि पुर्याउने भर्याङ बने या त खोला तार्ने लौरीमात्रै भए जनता। न बौद्धिक न त भौतिक विकास भयो। जहिले आश्वासन बाँडेर भोट मात्रै कुम्ल्याए। १० वर्षे जनयुद्ध ठीक थिएन भन्ने कविको आशय होइन। तर, कुनै कमरेडको व्यक्तिगत जीवनमा मात्रै क्रान्ति भयो। महल ठड्याइयो। गाडी गुडाइयो। कोही कमरेड युद्धमा लागेको गोली निकाल्न सक्ने आर्थिक हैसियत नहुँदा तनमनमा घाउ बोकेर अर्धजीवित छन्। कमरेड गाउँ नफर्कनुहोला र कमरेड शीर्षकमा क्रान्तिका नेतृत्वकर्तालाई सचेत गराएका छन्। विचार स्खलित हुँदा अन्ततः भुइँमै पोखिने हो भनेर कविले ती गद्दार नेतालाई सम्झिएका छन्। हाम्रो देखासिकी समुदायले वर्तमानमा ती घायल क्रान्तिकारीलाई पैसाको महŒव बुझेर बेलैमा खाडी गएको भए पनि आज महल खडा हुन्थ्यो न कि गोली बोकेर अर्कैको सहारामा जिउनुपथ्र्यो भनेर खिसी गरिरहेको अवस्था छ। ती यौद्धालाई जति सकस भूमिगत हुँदा थियो त्योभन्दा बढी आज छ। कवि जति क्रोधित हुन्छन् केही मात्रामा शिथिल पनि देखिन्छन्। यस्तो लाग्छ उनले नयाँ राजनीतिक विचारको संकेत त गरेका छन्, तर स्वयं जाग्नुपर्छ। हिँड्नु र जुट्नुपर्छ। कवि घनश्यामले जस्तै देशमा चलिरहेको अराजनीतिलाई बिम्ब र व्यंग्यमार्पत् घोचिरहनुपर्नेछ। कवि प्रेमिल पनि छन्। प्रेम जगत्मा प्रवेश गराउँछन्। कतै कविले भयंकर धर्मसंकटमा जाक्दिन्छन्। फेरि कविले दूरी बढाइदिन्छन्। प्रेमी र प्रेमिकाको प्रसंगमात्रै पनि होइन, यो समग्र मानव जातिकै हो। मन मिल्नु सामान्य कुरो होला। दया, माया, भावना हरव्यक्तिभित्र हुन्छ। तर, जब विचार रूपान्तरणको कुरो आउँछ, त्यहाँ सम्बन्धहरूमा दरार देखिन थाल्छ। कवि यहाँ मायालुसँगै दयालु पनि बनेका छन्। गाउँको बस शीर्षकबाट सामाजिक सद्भाव दर्शाउँछन्। सहरदेखि गाउँसम्म आउने बसले बस्तीका बालबालिकालाई कापीकलम र बूढाबूढीलाई उच्च रक्तचाप अनि दमको दबाई बोकेर ल्याइदिन्छ। भाडा नहुनेलाई बीचैमा नओराली गन्तव्यसम्म पुर्याइदिन्छ। यो सरकार पनि गाउँको बसजस्तै भइदिए के यो देश, देश बन्न समय लाग्थ्यो र ? अन्तमा कवि भावुक हुन्छन्। कहिलेकाहीँ कविले घृणामा पनि प्रेम पो देख्छन्। दुर्घटनाजस्तो भेट भइदिओस् चाहन्छन्। आँखा जुधोस् बरु भुइँतिर थुकोस् मेरो नाउँको कल्पना गर्छन्। आफ्नो घरको बाटो बिराए जसरी हिँडोस् सोच्दछन्। प्रेम त तिमीले मान्छेलाई नै गर्नेछ्यौ। घृणा त मेरो गरिबी र अभावलाई पो हो। अन्तिम निष्कर्ष यसरी पस्कन्छन्। कविले समाजको बिम्बमात्रै लेख्दैन। कुनैबेला व्यक्तिगत जीवनमा अप्रिय घटनाले पिरोलिरहँदा आफ्ना व्यथा कवितामार्पत् फुत्तबाहिर निस्कन्छन्। यसलाई कुण्ठा भन्न अलिक नसुहाउला। किनकि कवि घनश्यामले दोषी प्रतिद्वन्द्वीलाई मात्रै ठहराएका छैनन्। भनिन्छ नि जीवन एक गोरेटो हो, सिधा र समथलतिर मात्रै पाइला चाल्ने व्यक्तिलाई उकालो अनि ओरालोको अनुभव नहुँदा हिँड्न जान्दैन। तर, परिआएको बखत कदम अगाडि बढाउन बाध्यता पर्छ नत्र गन्तव्यसम्म पुग्न सकिँदैन। राज्य व्यवस्था, सामाजिक अवस्था अनि व्यक्तिवादबाटै समस्याको उत्पन्न हुन्छ। देहत्याग निराकरण होइन। बरु दुःखको जरा पहिल्याउन सकियो भने समाधानको बाटो भेटिन्छ। लाग्छ, कवि घनश्याम यत्तिकै अस्तित्वमा नामकरण भएको होइन। उनी ओरालीमा झर्न जानिसकेका छन्। उकालीमा चढ्न सिकिसकेका छन्। घुम्तीमा मोडिने कौशलता छ उनमा। राम्ररी खोला तर्न सक्छन्। विश्वास छ आगामी दिनमा प्रेम वियोगका, निराशाका, घृणाका होइन, व्यवस्था बदल्ने क्रान्तिकारीहरूका, पर्यावरण, दलित, महिला, अल्पसंख्यक, सीमान्तकृतहरूका अधिकार निमित्त झन् बेतोडले लेख्नेछन्। चुरोट र बाजे शीर्षकको कवितामा बाजेले चुरोट पिउनुको जवाफ छ। मानसिक तनावमा होस् कि आर्थिक अभावमा। एक्लिँदा होस् कि पाहुना आउँदा। दुःखमा होस् कि सुखमा सारथि बनेको चुरोटको किसिम किसिमका किस्सा हुन्छ बाजेसँग। ४० वर्षसम्म जिताएको धुवाँलाई अब भने चुरोटले नै विजयीको घोषणा सुनाउन मात्रै बाँकी जनाउ दिन्छन्। कति मिठोगरी कविले शब्द बुनेका छन् उनको टोपी जसरी। जति पढे तापनि अघाइँदैन। म निश्चिन्त हुन सकेको छैन बाजेले चुरोट तानिरहनुभएको छ या चुरोटले बाजेलाई तानिरहेको छ ? (चुरोट र बाजे) कवि अन्तमा यसरी बोल्छन्। अम्मलको बिउ कसले रोप्यो र केका लागि ? इतिहास खोतल्दै जाँदा कही न कतै केही त पक्कै भेटिन्छ। यो मानव हितका निम्ति भने होइन। यद्यपि, आज किशोरलाई चुरोट सामान्य लाग्छ। गाँजाले गाँजेको युवा पुस्ता कसरी निस्केलान् बाहिर ? निकै गम्भीर प्रश्न छ। अनि पर्यावरणबारे कसरी बुझ्लान् ? सायद बाजेले नखाइदिएको भए नातिले सिक्ने थिएनन् कि ? राज्यले नशालु पदार्थमा प्रतिबन्ध लगाइदिए पनि हुने। तर, यसो गर्नुको साटो मूल्य वृद्धि गराइ कडा कर लगाएर अर्थतन्त्र पो खडा गर्छ। यस्तो पनि लाग्छ म कुटेजस्तो गर्छु। तिमी रोए झैं गर्नु। धूमपान तथा मद्यपान स्वास्थ्यका लागि हानिकारक छ भनेर लेखेको पनि छ अनि जनतालाई बेचेको पनि छ। ६६ कविता कविका भोगाइको सिकाइले जन्माएको हो। कवि घनश्याम कवितामार्पत नयाँ राजनीतिक विचारको उत्पत्ति होस् भन्ने चाहन्छन्, जसले पृथ्वीको नै संरक्षण गरोस्। यो पुँजीवादी व्यवस्थाले त पृथ्वीको खुट्टामा बन्चरो प्रहार गर्दैछ। मुटु उत्खननमा लागिपरेको छ। शिरनिर आगो सल्काएको छ। पृथ्वीले कहिलेसम्म थेग्न सक्छ थाहा छैन। जुन दिन थाक्दछ, त्यसबेला मानव जाति मात्रै होइन, प्राणी जमातले पनि धरती टेक्न सक्नेछैन। हार्दिकतासाथ चिहानमाथि महल बनाउन बन्द गरौ। सन्ततिका निम्ति पृथ्वी बचाऔं।"
सरकार र नेपाल शिक्षक महासंघबीच वार्ता जारी,"काठमाडौं : सरकार र नेपाल शिक्षक महासंघका प्रतिनिधिहरूबीच वार्ता जारी रहेको छ । शिक्षा विज्ञान तथा प्रविधि मन्त्रालयमा केहि समय अगाडि बैठक सुरु भएको हो । वार्तामा सरकारको तर्फबाट नवनियुक्त शिक्षा विज्ञान तथा प्रविधि मन्त्री रघुजी पन्त, शिक्षा सचिव दिपक काफ्ले, नेपाल शिक्षक महासंघको तर्फबाट अध्यक्ष लक्ष्मी किशोर सुवेदीको नेतृत्वमा आन्दोलन शिक्षकहरू रहेका छन्। सरकारले वार्ताका लागि आह्वान गरेसँगै आन्दोलनरत शिक्षकहरू सिंहदरबार गएका हुन्। शुक्रबार शिक्षा विज्ञान तथा प्रविधि मन्त्री पन्तले शिक्षकहरूलाई मागमा लचिलो भएर वार्तामा बस्न र समस्या समाधानको उपाय खोज्न आग्रह गरेका थिए। संसद् भवन परिसरमा मन्त्री पन्तले भने, सरकार शिक्षकहरूसँग वार्ता र संवादको माध्यमबाट समस्या समाधान गर्न प्रतिबद्ध छ। शिक्षक साथीहरूलाई लचिलो भएर वार्तामा आउन आग्रह गर्दछु । गत चैत २० गतेदेखि विद्यालय शिक्षा ऐनको माग गर्दै शिक्षकहरु काठमाडौंमा आन्दोलनमा रहेका छन्।"
साँफे हाटबजारमा आगलागी,"अछाम : साँफेबगर नगरपालिका ३ हाटबजारमा आगलागी भएको छ । आगलागीबाट होटल , मासुपसल लगायत ९ पसल जलेका छ्न् । सशस्त्र प्रहरी, स्थानीयको सक्रियतामा अहिले आगो नियन्त्रणमा आएको छ । प्रहरीका अनुसार क्षतिको एकिन विवरण आइसकेको छैन । बजारमा रहेको एक पसलमा आज बिहान बिजुली सट भएर आगलागी भएको स्थानीयको भनाई छ ।"
अभिनयमा उदाएका बादल,"डेढ दशकअघि काठमाडांै पस्दै गर्दा उनीसँग एउटा विश्वास थियो अक्षरहरूसँगै संगत गर्छु। संगीतमा साधना गर्छु अनि सिर्जनालाई पेसा बनाउँछु। कठिन तपस्या गरेपछि सफल हुन कसले छेक्ला र ? हुन त उनले रोजेको बाटो सहज थिएन। कति समय र संवेदनाको लगानी गरेपछि सफल भइने हो ? कुनै टुंगो थिएन। दुःख, अभाव र जिम्मेवारीको पहाड झेलेर संगीतमा भविष्य खोज्नु चानचुने कुरा पनि त हैन। समस्याका चाङलाई जिन्दगीको लय बनाउने क्रममा उनले कहिले होटलमा वेटर बने त कहिले पर्यटकको झोला बोक्ने गाइडसमेत बने। जे होस्, हण्डर, ठक्कर खाँदै उनले आफूलाई गीतकार बनाए। समकालीन नेपाली मुक्तक भन्ने किताबको सम्पादन गरेर पुस्तक प्रकाशन गरे। संगीतकारको रूपमा नाम दर्ता गराए। उनी हुन्, अभिनयमा फड्को मारिरहेका बादल घिमिरे। अभिनयका अलावा उनी संगीतकार र गीतकारको रूपमा पनि चर्चित छन्। स्याङ्जा चापाकोटमा जन्मिएका उनी सानैदेखि नै लोकगीत सुनेर हुर्किएका हुन्। उनको वास्तविक नाम चाहिँ सुरेन्द्र हो। उनकी आमाले गाउँमा मनाइने चाडपर्व, मेलापर्ममा सुरिलो स्वरले गीत गाउने गर्थिन्। कविता र उपन्यास पढ्ने गर्थिन्। आमाकै गीत सुनेर उनमा संगीतको नशा बसेको थियो। गीतसंगीत र साहित्यमा लगाव राख्ने उनको आमा बादलको पहिलो गुरुआमा हुन्। आमाले संस्कृतका श्लोकहरू कण्ठस्त पार्ने गर्थिन्। लयबद्ध रूपमा कविता वाचन गर्ने गर्थिन्। गीत पनि लेख्थिन् उनकी आमा। आमाले पढेका किताब उनले पनि पढे। कविताहरू लय मिलाएर गाउने गर्थे। भाषा साहित्य पढ्नमा अब्बल थिए बादल। साहित्यिक पुस्तक पढ्दापढ्दै उनमा लेखनको लत बस्यो। समसामयिक विषयमा छिट्टो गीत लेख्ने अद्भुत कला थियो, उनको आमामा। यही गुण बादलमा पनि सयो। सानैदेखि रेडियो नेपालबाट आउने सांगीतिक कार्यक्रम निकै सुन्थे बादल। रेडियो नेपाल हो या अन्य एफएममा बज्ने कार्यक्रम हुन्, हरेक सांगीतिक कार्यक्रममा बादलले लेखेका कलात्मक चिठी पुग्ने गर्थे। उनले लेखेका गीतिकथाहरू लोकप्रिय पनि छन्। कतिपय गीतिकथाका कार्यक्रममा उनले लेखेका कथाहरूले पुरस्कारसमेत प्राप्त गरेका छन्। उनले माया प्रेम र मिलनबिछोडका कथाहरू दुरुस्तै लेख्ने गर्थे। कथा सुन्नेहरू रेडियो च्यापेर रुने गर्थे। कलिलै उमेरमा रेडियो नेपालमार्फत उनको नाम निकै लोकप्रिय भएको थियो। स्कुल जान उनी एक घण्टाको पैदल बाटो हिँड्नु पथ्र्यो। बाटोमा हिँड्दासमेत स्कुलको झोलामा रेडियो लुकाएर लाने गर्थे। बाटोमा सुन्दै हिँड्थे। लोकसंगीतको उर्वरभूमि हो स्याङ्जा। रोदी बस्ने गाउने, दोहोरी टुक्का तथा सांगीतिक कार्यक्रम धेरै हुने गथ्र्यो। लोकदोहोरीको क्षेत्रमा स्याङ्जा जिल्लाका कलाकार धेरै छन्। सांगीतिक माहोलमा हुर्किएका बादलको मनमा बसेको थियो, संगीत। लेखक बन्न काठमाडौं आएका उनी सांगीतिक विधामा सक्रिय बने। राजधानीमा हुने साहित्यिक तथा सांगीतिक कार्यक्रममा जाने र विभिन्न अग्रजको संगतले उनलाई गीतकार बनायो। सुरेश अधिकारीसँगको चिनाजानी र उठबसले उनले संगीतका लयहरूमा सुर भर्न सिके। शीतल कादम्बिनी, प्रमोद खरेल, शिव परियार, प्रकाश घिमिरेको संगतले उनी गीतकार हुँदै अभिनयमा पनि सफल बने। चेतन सापकोटा, बसन्त सापकोटा, महेश खड्का, लक्ष्मण शेषसँग निकट भएर काम गरे। बिहानबेलुका कलेज पढ्ने र अन्य समय संगीत सिक्दै खारिए। तिम्रो यादको आगोमा डढिसकेको मान्छे मृत्युको पूर्वसूचना पढिसकेको मान्छे। १२ वर्षअघि उनले लेखेको पहिलो गीत थियो यो। यो गीतमा सुरेश अधिकारीले संगीत गरेका थिए। म्युजिक नेपालबाट बजारमा आएको थियो। उनले पानी पानी, बादल, अग्लो तारेभिर, बैगुनीलगायतका एल्बम बजारमा ल्याए। उनले लेखेका एक सयभन्दा बढी गीतहरू रेकर्ड भएका छन्। एक सयभन्दा बढी गीतहरूमा संगीत भरेका छन् भने करिब १५० गीतको म्युजिक भिडियोमा मोडलको रूपमा अभिनय गरेका छन्। मुक्तकको अनुसन्धानमूलक पुस्तककले उनलाई बेग्लै पहिचान दियो। उनी मिडिया तथा सञ्चारमाध्यमहरूमा चिनिन थाले। अभिनयमा अग्लो तारेभिर उनको सोलो एल्बम थियो। यसमा उनले गरेको अभिनय धेरैले मन पराए। यसलगत्तै अभिनय जीवनमा प्रवेश गरेका बादलले १५० गीतमा अभिनय गरिसकेका छन्। मनमा पिर कति लिने हो ?, बाँचे भेटुम्ला, कसम तोड्ने भा, हारिसकेंलगायतका गीतमा उनको जीवन्त अभिनय देख्न सकिन्छ। उनले अभिनय गरेका गीतहरूले करोड भ्युज पनि छन्। कहिले आफ्नै गीतमा त कहिले अरूले लेखेका गीतहरूमा अभिनय गर्ने गरेका बादल पछिल्लो समय व्यस्त मोडलको रूपमा काम गरिरहेका छन् भने राम्रै फ्यान फलोइङ पनि कमाएका छन्। उनका गीत र संगीतले पनि चर्चा पाउन थालेका छन्। सामाजिक सञ्जालमा सेयर हुन थाले। भेरिफाइड आर्टिष्ट पनि हुन् उनी। अभिनयमा नै रमाइरहेका उनलाई लोकगीत, कमेडी गीत, आधुनिक तथा संस्कृति गीत सबै प्रकारका गीतमा अभिनय गर्दै गरेको देख्न सकिन्छ। उनको अभिनयमा रहेको हरेक हप्ता ६७ बाट गीत रिलिज भएका छन्। बजारमा चल्न फरक क्षमता हुनैपर्ने बताउने बादलले सफलताको कुनै कडी नहुने बुझेका छन्। उनी भन्छन्, निरन्तरको लगाव, कर्म र कामले नै सफलता मिल्ने निश्चित छ। आम मान्छेले बाँच्ने सबै पात्रहरूको दुरुस्तै चरित्र उतार्नु नै अभिनय हो भन्ने बादल एउटा लक्ष्य भेटाउन निरन्तर नेपाली गीतसंगीतमै लागिरहेका छन्। यो यात्रामा उनी कहिलेकाहिँ निराशावादी नभएको पनि हैन। तर यात्रा सुरु गरेपछि धैर्य गर्ने हो भने गन्तव्यमा पुग्न कसैले नरोक्ने बताउँछन्। बादलले सहकारीबाट ऋण निकालेर समेत एल्बम निकालेका छन्। निदाउने मानिसले रातभन्दा लामो सपना देख्नुहुन्न भन्ने उनले अभिनयकै कारण विभिन्न अवार्ड तथा सम्मान पनि प्राप्त गरेका छन्। विन्दवासिनी म्युजिक अवार्ड, बी स्टार फिल्मस् म्युजिक अवार्ड, डाइमन्ड म्युजिक अवार्ड, नेुनल ब्रान्ड म्युजिक अवार्ड आदि प्राप्त गरेका छन्।"
पूर्व स्वास्थ्य राज्यमन्त्री तीर्थराम डंगोलको निधन,"काठमाडौं : पूर्वस्वास्थ्य राज्यमन्त्री तीर्थराम डंगोलको निधन भएको छ। नेपाली कांग्रेस काठमाडौंका पूर्वसभापति डंगोलको गए राति निधन भएको कांग्रेसका नेता एवम् पूर्वमन्त्री भीमसेन दास प्रधानले जानकारी दिए। उनले भने,लोकतान्त्रिक आन्दोलनका योद्धा डंगोल हामी बीच रहनुभएन। पारिवारिक स्रोतका अनुसार उनी लामो समयदेखि बिरामी थिए। स्वास्थ्य अवस्थाका कारण पछिल्लो समयमा उनी पार्टी गतिविधिमा संलग्न थिएनन्। अहिले शव भएको स्थानमा नेता कार्यकर्ता जानेक्रम रहेको छ। उनको पार्थिव शरीरलाई आज वैशाख १३ गते बिहान ११ः०० देखि दिउँसो १ः०० बजेसम्म पार्टीको केन्द्रीय कार्यालयमा श्रद्धाञ्जलीका लागि राखिनेछ । तत्पश्चात अपराह्न २ः०० बजे काठमाडौंको टेकु दोभानमा दाहसंस्कार गरिने कार्यक्रम रहेको छ ।"
"निर्वाह भत्ताको माग गर्दै आवासीय चिकित्सक आन्दोलनमा, बिरामी मर्कामा","काठमाडौंं वीरगन्जनुवाकोट : सरकारले तोकेको निर्वाह भत्ता उपलब्ध गराउन माग गर्दै आवासीय चिकित्सकहरूले गरेको आन्दोलनका कारण मुलुकभरको आकस्मिक तथा सघन उपचारबाहेकका अन्य सेवाहरू ठप्प भएका छन्। सरकारले आवासीय चिकित्सक (एमडीएमएसएमडीएस)हरूका लागि ४८ हजार ७ सय ३७ रुपैैयाँ निर्वाह भत्ता उपलब्ध गराउनुपर्ने निर्णय गरेको थियो। उक्त निर्णय यथाशीघ्र उपलब्ध गराउन माग गर्दै आवासीय चिकित्सकहरू आन्दोलनमा उत्रेका छन्। आवासीय चिकित्सकहरूको आन्दोलनका कारण सरकारी स्वास्थ्य संस्था एवं मेडिकल कलेजका बहिरंग सेवा (ओपीडी) सेवा अवरुद्ध भएको छ। चिकित्सा शिक्षा आयोगको १६औं बैठकमा निर्णय भएको र कार्यान्वयनका लागि परिपत्र गरे पनि निजी मेडिकल कलेज सञ्चालकहरूले तोकिएको निर्वाह भत्ता उपलब्ध गराएका छैनन्। आवासीय चिकित्सकहरूको आन्दोेलनलाई नेपाल चिकित्सक संघले पनि ऐक्यबद्धता जनाएको छ। संघका अध्यक्ष डा अनिलविक्रम कार्कीले एक महिनादेखि आवासीय चिकित्सकहरूले गरेको आन्दोलनमा ठोस प्रगति नभएकोले आन्दोलन जारी राख्नु परेको बताए। संघले निजी तथा सरकारी अस्पताल, क्लिनिक, मेडिकल कलेज र प्रतिष्ठानहरूका निर्देशक, चिकित्सक तथा स्वास्थ्यकर्मीहरूलाई आन्दोलनमा ऐक्यबद्धता जनाई आकस्मिक तथा सघन उपचार सेवा जस्ता अत्यावश्यक सेवाबाहेक अन्य सेवाहरूमा सहभागी नहुन आह्वानसमेत गरेको छ। आन्दोलनरत चिकित्सकहरूले नियमित तलब कार्यान्वयन नभएसम्म नियमित चिकित्सकीय सेवा पूर्णरूपमा बन्द गर्ने चेतावनी दिएका छन्। आन्दोलनरत चिकित्सकहरूले आपत्कालीन तथा आकस्मिक सेवाहरू यथावत् राखी आन्दोलनमा उत्रेका छन्। संघका अध्यक्ष डा कार्कीले आन्दोलनका कारण सर्वसाधारणमा पर्न गएको असुविधाप्रति क्षमा माग्दै सोको जिम्मेवारी स्वयं सरकारले लिनु पर्ने बताए। त्रिशूलीमा पनि सेवा बन्द नुवाकोट जिल्ला अस्पताल त्रिशूलीमा चिकित्सकहरू आन्दोलित भएका छन्। आकस्मिकबाहेकका सबै सेवा बन्द भएको छ। विदुर नगरपालिका९ कोलोनी बाघटारमा रहेको त्रिशूली अस्पतालमा कार्यरत चिकित्सकहरूले नेपाल चिकित्सक संघले उठाएको मागप्रति ऐक्यबद्धता जनाउँदै आन्दोलित भएका हुन्। उनीहरूले आकिस्मक बाहेकका सवै सेवा बन्द गरेका हुन्। त्रिशूली अस्पतालमा दैनिक पाँच सय जना सेवाग्राहीहरू उपचारका लागि आउने गरेका थिए। त्रिशूली अस्पतालमा कार्यरत १४ जना चिकित्सकसहित ३१ जना स्वास्थ्य कर्मचारीहरूले संघले उठाएको आवासीय चिकित्सकहरूले निर्वाह भत्ता पाउनु पर्नेलगायतका माग राख्दै बहिरंगतर्फको उपचार सेवा बन्द गरेका हुन्। उनीहरूले संघको मागप्रति ऐक्यबद्धता रहेको जनाउँदै शुक्रबार जिल्ला प्रशासन कार्यालयमा ज्ञापनपत्र बुझाएका हुन्। उपचार नपाएर बिरामी अलपत्र सरकारी र निजी अस्पतालका डाक्टरहरू हडतालमा उत्रिएपछि उपचारका लागि अस्पतालमा पुगेका बिरामीहरूको बिजोग भएको छ। शुक्रबार बिहान ११३० बजेतिर वीरगन्जको एकमात्र सरकारी अस्पताल नारायणी अस्पतालमा पुग्दा बिरामीहरू डाक्टर खोज्दै भौतारिँदै थिए। कतिपयले डाक्टरहरू नभेटिएकोमा पीडासहितको आक्रोश पोख्दै थिए। नातिलाई पखाला लागेपछि उपचारका लागि नारायणी अस्पतालमा पुगेका वीरगन्ज२६ अठराहका नेमीलाल साहले डाक्टर नै नभेटिएपछि पीडा पोख्दै भने, निजी क्लिनिक पनि बन्द छन्। अब कहाँ लाने ? मेरो दिमागले काम नै गरिराखेको छैन। उपचार सेवा नै बहिष्कार गरेर डाक्टरहरू हडतालमा उत्रिनु जायज नभएको उनले बताए। डाक्टर नभेटिएपछि निराश हुँदैफर्कन लागेको अवस्थामा अस्पताल परिसरमै भेटिएका पर्साको पोखरिया नगरपालिका६ का सुमितकुमार गुप्ताको पीडा पनि उस्तै थियो। डाक्टर नभेटिएपछि रुन्चे अनुहार लगाउँदै उनले भने, श्रीमतीलाई हिजो (बिहीबार) लिएर आएको थिएँ। डाक्टरले रगत, पिसाब र एक्सरेको जाँच लेखिदिएपछि हिजै सबै जाँच गराएँ। आज रिपोर्ट लिएर आएँ, तर कोही डाक्टर नै भेटिँदैनन्। अब म कहाँ जाने ? कसलाई देखाउने यो रिपोर्ट ? अकस्मात खुट्टाको भागमा प्यारालाइसिसको समस्या देखिएपछि शुक्रबार नारायणी अस्पतालमा पुगेका पर्साको सन्ठी गाउँका दलित युवा वीरेन्द्र राम भने बहिरंग सेवा भवन अगाडि डाक्टरलाई कुरेर बसेको अवस्थामा भेटिए। उनले भने, अस्पतालमा आउँदा डाक्टरहरू हडतालमा छन् भन्ने थाहा भयो। तैपनि कोही डाक्टर भेटिहाल्छन् कि भनेर कुरेर बसेको छु। आफू गरिब भएकाले निजी अस्पताल वा क्लिनिकमा जान असमर्थ रहेको दुःखेसो पनि रामले सुनाए। वीरगन्जको नारायणी अस्पतालमा उपचार राम्रो हुन्छ भनेर सुनेका भारतको बिहार राज्यको घोडासहनका प्रमोद चौधरीले पेटको रोगको उपचारका लागि आफू बिहारबाट आएको बताए। तर डाक्टर नभेटिएपछि आक्रोश पोख्दै उनले भने, हडताल गर्ने नै हो भने मिडिया र सोसल मिडियाबाट पहिल्यै जानकारी गराएरमात्रै डाक्टरहरूले आफ्नो आन्दोलन सुरु गर्नुपथ्र्यो। अचानक कुनै जानकारी नदिई डाक्टरहरू यसरी हडतालमा उत्र्रिदा हामीजस्ता टाढाका मान्छेले धेरै दुःख पायौं। डाक्टरहरूको यो पारा ठीक भएन। नारायणी अस्पतालमा पर्सा, बारासहितका चार जिल्ला र छिमेकी भारतको बिहारबाट गरी दैनिक औसतमा आठदेखि एक हजार बिरामीले बहिरंग (ओपीडी) सेवा मात्रै लिँदै आएका छन्। तर शुक्रबारदेखि डाक्टरहरू हडतालमा उत्रिएपछि उपचारका लागि अस्पतालमा पुगेका सयौं बिरामीहरू डाक्टर नै नभेटिएपछि अलपत्र अवस्थामा भेटिए। नारायणी अस्पतालका सूचना अधिकारी तथा वरिष्ठ चिकित्सक डा उदयनारायण सिंहले भने अरू सबै सेवा ठप्प गरिए पनि आकस्मिक सेवा भने सुचारु नै राखिएको बताए। उनले भने, ओपीडीलगायतका सेवा बन्द गरिए पनि इमर्जेन्सी सेवा दिइरहेका छौं। साह्रै समस्यामा परेका बिरामीहरूलाई हामीले इमर्जेन्सी वार्डमा बोलाएर उपचार गरिरहेका छौं। चिकित्सकहरू रहरले नभई बाध्यताले आन्दोलनमा उत्रिनु परेको सिंहले बताए। उनले भने, बिरामीलाई उपचारबाट वञ्चित गराएर दुःख दिनु हाम्रो नियत हुँदै होइन। डाक्टर नभेटिएर बिरामीहरू फर्केको देख्दा हामीलाई पनि पीडा महसुस भइरहेको छ। तर के गर्नु ? यो देशको प्रधानमन्त्री, मन्त्रीहरू नै अनुदार भएपछि डाक्टरहरू आफ्नो हकअधिकारका लागि हडतालमा उत्रिन बाध्य भएका हुन्। सरकारले सुनिश्चित गरेको निर्वाह भत्ता कार्यावन्यन नभएको भन्दै झन्डै एक महिनादेखि आवासीय चिकित्सकहरू सडक आन्दोलनमा छन्। २५ माघमा चिकित्सा शिक्षा आयोगले निजी मेडिकल कलेजमा अध्ययनरत आवासीय चिकित्सकलाई ४८ हजार रुपैयाँ (सरकारी आठौं तह सरह) सेवासुविधा दिनुपर्ने निर्णय गरेको थियो। तर निजी मेडिकल कलेजका सञ्चालकहरूले साढे दुई महिना बितिसक्दा पनि उक्त निर्णय कार्यान्वयन गरेका छैनन्।"
नमुना गाउँपालिका हेर्न मुसहरनिया आउनू,"जनकपुरधाम : धनुषा जिल्लामा रहेको गाउँपालिका हो, मुखियापट्टी मुसहरनिया । यो आर्र्थिक, सामाजिक र विकास निर्माणका हिसाबले पछाडि परेको छ । गाउँपालिकाको नामले समेत यसको हेपाइको अवस्थालाई पुष्टि गर्छ । मुसहरनिया भन्नेबित्तिकै मुसहर समुदायमा महिलालाई हेपेर प्रयोग गरिने शब्दको रूपमा लिइन्छ । त्यसैले पनि यस गाउँपालिकाको नाम देशैभरि पिछडिएको र सुगम क्षेत्रको दुर्गम गाउँपालिकाको रूपमा प्रचलित छ । तस्करी, आपराधिक गतिविधि, अशिक्षा, बाढीग्रस्त क्षेत्रलगायत विभिन्न उपनामले पहिचान बनाएको छ । यसरी चिनिने यो गाउँपालिका पछिल्लो समय आफ्नो हेपिएको पहिचानलाई परिवर्तन गर्न प्रत्यनशील छ । स्थानीय तहको उत्कृष्ट कार्य योजनाहरू र त्यसको प्रभावकारी कार्यान्वयनले गर्दा यस गाउँपालिकामा साँच्चिकै सिंहदरबार भित्रिएको अनुभूति सर्वसाधारणले गर्न थालेका छन् । गाउँपालिकाको सीमित बजेटलाई सक्दो उपयोग गरेर जनतामुखी कार्यहरू गरिरहेको मुखियापट्टी मुसहरनिया गाउँपालिका मधेसकै नमुना गाउँपालिका बन्ने दाबी स्थानीयको छ । सडक सञ्जालले जोडिएको पालिका मधेस प्रदेशको राजधानी जनकपुरधामबाट १८ किलोमिटरको दूरीमा रहेको यस पालिकासम्म पुग्न आजभन्दा पाँच वर्ष पहिलेसम्म सहज थिएन । कच्ची र जीर्ण सडकहरूले गर्दा २० मिनेटको मोटरबाटोको दूरी एक घण्टासम्म लम्बिन जान्थ्यो । त्यसमा पनि पालिकाभित्र एक वडादेखि अर्को वडासम्म पुग्न त झनै असहज थियो । वर्षायाममा हिलाम्य कच्ची बाटोका कारण गाउँपालिकावासीकै दैनिकी अस्तव्यस्त हुने गर्थो तर, हाल सडक सञ्जालको विस्तार र चौतर्फी पक्की सडक निर्माणले गर्दा पालिकाभरि नै आवतजावत गर्न सहज भएको छ । दुई वर्षअघिसम्म हामी हिलोमा हिँड्न बाध्य थियौं । पानी पर्यो कि गाउँमा आउजाउ गर्नसमेत दुर्दशा हुन्थ्यो, लवटोली गाउँका विनोद यादवले भने, अहिले हाम्रो गाउँमा पनि पक्की सडक छ । बाटो ढलान भएको छ । सवारी लिएर हिँड्न पनि निकै सहज भएको छ । अहिले त हामी गाउँमै टेम्पुहरू पनि चलाउन थालेका छौं पहिलाभन्दा अब निकै सजिलो भएको छ । विनोदको गाउँ लवटोलीदेखि बहेरासम्म जोड्ने सडक गाउँपालिकाद्वारा गत आर्थिक वर्षमा ढलान गरिएको हो । त्यसैगरी पालिकाअन्तर्गत रहेका ६ वटा वडाहरूमा एक वडाबाट अर्कोसम्म पुग्ने सबै सहायक सडकहरूसमेत निर्माण गरिएका छन् । किसानको सहजीकरण र व्यापारमा बढोत्तरीका लागि पालिकाले २५ किलोमिटर कृषि सडक निर्माण गरेको छ । मुखियापट्टीका विद्यालयमा पठनपाठन नियमित देशभरकै शिक्षकहरू अहिले काठमाडौंमा आन्दोलनरत छन् । यसले अधिकांश पालिकाहरूमा शैक्षिक सत्र ठप्पै भएको छ । तर, मुखियापट्टी मुसहरनिया गाउँपालिकामा रहेका १३ वटा सामुदायिक विद्यालयका शैक्षिक गतिविधिमा काठमाडौंको शिक्षक आन्दोलनले खासै प्रभाव पार्न सकेको छैन । विद्यालयको पठनपाठन नियमित सञ्चालनमा रहेको छ । विद्यार्थी भर्ना अभियान र नयाँ शैक्षिक सत्रका कार्यक्रमहरू पनि निर्वाध रूपमा सञ्चालन भइरहेका छन् । पालिकाले विद्यालयहरूमा शैक्षिक गतिविधिलाई अझ प्रभावकारी बनाउन गाउँसभाबाट कार्यविधि नै पास गराएर सय जना नगर शिक्षक नियुक्त गरेको छ । तिनै शिक्षकहरूबाट अहिले गाउँपालिकाको विद्यालयहरूमा अध्यापन भइराखेको गाउँपालिका अध्यक्ष जयकुमार यादव बताउँछन् । हामीले शिक्षालाई सबैभन्दा बढी प्राथमिकतामा राखेका छौं । त्यसैले पनि होला शिक्षकको आन्दोलनका विषयमा थाहा नहुँदै यस पालिकामा करारमा शिक्षक भर्ना गरेका थियौं । तिनै शिक्षकहरूमार्फत अहिले सबै विद्यालयमा कक्षा नियमित सञ्चालन भइरहेका छन्, अध्यक्ष यादव भन्छन्, हामीले गाउँपालिकाबाटै भर्ना गरिएका शिक्षकहरूमार्फत विद्यार्थी भर्ना अभियान पनि सञ्चालन गररहेका छौं । शिक्षक भर्नाका साथै गाउँपालिकाले नयाँ अभ्यासका रूपमा १३ वटै विद्यालयमा १३ जना शिक्षा परिचालकसमेत भर्ना गरेको छ । यी शिक्षा परिचालकले विद्यालयमा कति विद्यार्थी आए, कति अनुपस्थित भए, शिक्षकहरूको हाजिरीको अवस्था, विद्यालयमा अभिभावकको गुनासो सुन्नेलगायतका अन्य प्राविधिक विषयहरूमा समन्वयकारी भूमिका निर्वाह गर्ने गरेका छन् । यस पालिकाको सामुदायिक विद्यालयहरूमा निजी विद्यालयमा भन्दा पनि गुणस्तरीय शिक्षा प्रदान भइरहेको छ, श्री वैद्यनाथ देवनारायण जनता माध्यमिक विद्यालय तुल्सीयाहीकी शिक्षिका अर्चनाकुमारी झाले बताइन्, हामीलाई पालिकाबाट करारमा भर्ना गरिएको छ तर, शिक्षाको गुणस्तर अभिवृद्धिका लागि निकै नै प्रेरित गरिने गरिन्छ । यहाँका विद्यालयहरूमा पालिकाद्वारा निःशुल्क किताबकापी उपलब्ध गराइएका छन् । शैक्षिक वातावरण राम्रो भएकाले अध्यापनमा निकै सहज भएको छ । पालिकाले शिक्षालाई सर्वाधिक महŒव दिँदै अहिले १३ वटै विद्यालयमा सुविधासम्पन्न भवनहरू निर्माण गरिराखेको छ । कतिपयमा भवन बनेर तयार भइसकेका छन् भने कति निर्माणाधीन अवस्थामै छन् । दुई वर्षअघिसम्म पालिकाभरि एउटामात्रै माध्यमिक विद्यालय सञ्चालन रहेकोमा हाल तीन वटा थप मावि सञ्चालनमा ल्याइएका छन् । जसमा राष्ट्रिय मावि, लक्ष्मीपुर, राष्ट्रिय मावि, मुखियापट्टी र राष्ट्रिय मावि, मुसहरनिया रहेका छन् । पहिले त हाम्रो गाउँमा विद्यालय नै थिएन । यहाँका बच्चाहरू पढ्नकै लागि ३, ४ किलोमिटर हिँडेर छिमेकी गाउँ कोल्हुवा, लक्ष्मीपुर जाने गर्थे, बहेडामा पालिकाबाट १ करोड ४० लाख रुपैयाँमा निर्माणाधीन राष्ट्रिय प्राथमिक विद्यालयको भवन देखेर खुसी हँुदै स्थानीय सोगारथ सहनीले भने, अब त यस गाउँका बालबच्चाहरूले आफ्नै विद्यालयमा पढ्न पाउनेछन् । हामी पालिकाको यस्तो राम्रो कामबाट निकै खुसी छौं । पालिकाले गत आर्थिक वर्षमा विद्यालय निर्माणमा ७ करोड रुपैयाँ खर्चेको थियो भने चालु आर्थिक वर्षमा १२ करोड रुपैयाँ विनियोजन गरेर विद्यालयका भवनहरूको निर्माण कार्य अन्तिम चरणमा पुर्याइएको छ । पालिकाले करारमा भर्ना गरेका शिक्षकहरूको तलब र अन्य सुविधामा ४ करोडभन्दा बढी बजेट वार्षिक रूपमा खर्चिंदै आएको छ । पालिकाको तथ्यांकअनुसार यी १३ वटा विद्यालयमा हाल ७ हजार बालबालिका अध्ययनरत छन् । विद्यार्थीको विद्यालयप्रति आकर्षण बढाउन निःशुल्क बस सेवा सञ्चालन, निःशुल्क कापीकिताब र पोसाक तथा गृहकार्य पुस्तिका पालिकाले वितरण गर्दै आएको छ । पालिकामै सुविधासम्पन्न अस्पताल ससाना रोग वा बिरामी पर्दा जनकपुर वा छिमेकी भारतको सहरहरूमा महँगो खर्च गरेर उपचार गराउन जानुपर्ने बाध्यता अहिले मुखियापट्टी मुसहरनिया गाउँपालिकाका बासिन्दालाई हटेको छ । पालिकामै सञ्चालित १५ शय्याको व्यवस्थित अस्पताल, चौबिसैघण्टा उपलब्ध स्वास्थ्यकर्मी र चिकित्सक तथा निकै व्यवस्थित प्याथोलोजी ल्याबहरूबाट स्थानीयले स्वास्थ्य सेवा सहजै प्राप्त गर्न पाएका छन् । दुई दिनदेखि सन्चो थिएन । आफ्नै गाउँमा अस्पताल भएपछि छिमेकीको सहारामा औषधि लिन आइपुगे । डाक्टर साहबले चेकजाँच गरेर औषधि दिनु भएको छ । पैसो त यहाँ तिर्नै पर्दैन, मुखियापट्टी मुसहरनिया जनस्वास्थ्य प्रयोगशाला बहेडा बेला स्वास्थ्यचौकीमा औषधि लिइरहेका बहेडा गाउँका ७५ वर्षीय रामस्वार्थ यादवले भने, पहिले पनि यहाँ एउटा स्वास्थ्यचौकी थियो तर, त्यसमा न कहिल्यै डाक्टर बस्थे न त औषधि नै पाइन्थ्यो । हामीलाई त सानो तिनो रोगबिरामी पर्दा पनि औषधि पसलबाट पैसा तिरेरै औषधि किनेर खानु पर्थो तर, अहिले निकै सजिलो भएको छ । गाउँमै सबै जाँच हुन्छ । साबिकमा स्वास्थ्यचौकी रहेकै स्थानमा हाल ६ बिघा जग्गा लिएर पालिकाले ५० शय्याको अस्पताल भवन निर्माणको कार्य अघि बढाएको छ । जसमा बर्थिङ सेन्टर, एनआईसीयू सेवालगायत स्वास्थ्य सेवाहरू प्रदान गरिने लक्ष्य राखिएको छ । पालिकाले आफ्नै बजेटबाट यसरी ५० शैय्याको अस्पताल निर्माण गरेको हामी पहिलो हुन्छौं होला जस्तो मलाई लाग्छ, पालिका प्रमुख यादव भन्छन्, यो अस्पताल निर्माण भएपछि यहाँका जनताले स्वास्थ्य सेवा लिन बाहिर धाउनुपर्ने बाध्यता त हट्छ नै । महँगो स्वास्थ्य उपचारको चक्रबाट पनि स्थानीय बच्नेछन् । हाम्रो पालिका राम्रो पालिका । यहीँ नै हो मेरो नारा । म यसलाई यथार्थ बनाएर छाड्छु । पहिले कसले के गर्यो भन्ने थाहा भएन् तर, अबका दिन यस पालिकाका लागि उत्कृष्ट हुनेछन् । जयकुमार यादव, गाउँपालिका प्रमुख, मुखियापट्टी मुसहरनिया पालिकाको विद्यालयहरूमा निजी विद्यालयभन्दा पनि गुणस्तरीय शिक्षा प्रदान भइरहेको छ । हामीलाई पालिकाबाट करारमा भर्ना गरिएको छ तर, शिक्षाको गुणस्तर अभिवृद्धिका लागि निकै नै प्रेरित गरिने गरिन्छ । अर्चनाकुमारी झा, शिक्षिका हाम्रो पालिकामा कृषि कर्ममा सबैभन्दा ठूलो समस्याको रूपमा समयमा वर्षा नहुनु र सिँचाइको सुविधा नहुनु नै थियो । तर, पालिका स्तरबाट खेतखेतमा बोरिङ, सानो ट्युबेल र डिप ट्युबेलहरू जडान गराइएपछि अहिले किसानलाई निकै राहत भएको छ । विश्वनाथ यादव, स्थानीय हाल पालिकाले सुविधा सम्पन्न दुईवटा प्याथोलोजी ल्याब तुल्सीयाही र बहेडाबेलामा सञ्चालनमा ल्याएको छ । त्यसैगरी पालिकाबाटै दुईवटा औषधि पसलसमेत सञ्चालनमा ल्याइएका छन् ।। यी औषधि पसलहरूमा खरिदको १० प्रतिशत मुनाफामात्रै लिएर औषधिहरू सुपथ मूल्यमा उपलब्ध हुने गर्दछ । साथै सरकारले स्वास्थ्यचौकीमार्फत उपलब्ध गराउन भनेको सबै खालका निःशुल्क औषधिहरूसमेत पर्याप्त मात्रामा उपलब्ध छन् । पालिकाको अस्पतालमा अहिले प्रतिदिन सय जनाभन्दा बढी बिरामीको ओपीडीमा जाँच हुने गरेको जनाइएको छ । स्वास्थ्यसेवालाई अझ बढी प्रभावकारी बनाउन पालिकाबाट तीन वटा एम्बुलेन्स सेवा सञ्चालनमा ल्याइएको छ । यी एम्बुलेन्सहरू चौबिसैघण्टा उपलब्ध हुन्छन् । पालिकाले चलाएको घुम्ती एम्बुलेन्स सेवा पनि निकै प्रभावकारी भएको छ । एउटा एम्बुलेन्समा चौबिसैघण्टा हेल्थ असिस्टेन्ट, स्टाफ नर्स, चालक र औषधि पसल राखेर घुमिरहेको हुन्छ । घुम्ती एम्बुलेन्समा बिरामी परेको कोहीले सम्पर्क गर्दा तत्कालै आवश्यक स्थानमा जाने, प्राथमिक उपचार गरेर अवस्था सहज बनाउने र थप उपचारका लागि अस्पतालसम्म पुर्याउने काम गर्दै आएको छ । पालिकाभरिमा हाल ६ वटा आधारभूत स्वास्थ्यचौकीहरू सञ्चालनमा छन् । यी हेल्थ पोस्टहरूमा सबै निःशुल्क औषधिहरू पनि उपलब्ध छन् । हामीले शिक्षा र स्वास्थ्य सेवा सञ्चालन गर्न पालिकाको विकास बजेट छोएका छैनौं, पालिका प्रमुख यादव भन्छन्, यी सबै काम राजस्व बाँडफाँडबाट आउने रकमबाट हुने गरेको छ । पालिकालाई प्रतिवर्ष राजस्व बाँडफाँडबाट करिब ९ करोड रुपैयाँको हाराहारीमा रकम प्राप्त हुँदै आएको छ । सांस्कृतिक सम्पदालाई जगेर्ना गरिँदै खाली नकारात्मक कुराहरूबाट गलत प्रचारप्रसार भएको मुखियापट्टी मुसहरनियामा राम्रा र प्राचीन महŒवका सांस्कृतिक स्थलहरू पनि छन् । करिब तीन सय वर्ष पुरानो तुल्सीयाहीमा अवस्थित लक्ष्मीनारायण मठ संरक्षण संवद्र्धनको अभावमा जीर्ण भई लोपोन्मुख अवस्थामै पुगेको बेला पालिकाले यसको सौन्दर्यीकरण सुरु गरेको छ । तत्कालीन राजा गीर्वाणयुद्ध शाहको आदेशमा लक्ष्मीनारायण मठको जीर्णोद्धार गरिएको त्यहाँको शिलालेखमा उल्लेखित छ । भोटे पाण्डेको नेतृत्वमा १८६२ सालमा जीर्णोद्धार गरिएको सो मन्दिर निकै सुन्दर र आकर्षक छ । अहिले सो मन्दिरको सौन्दर्यीकरण र जीर्णोद्धारका लागि ४ करोड रुपैयाँको टेन्डर गरिएको पालिका प्रमुख यादवले जनाएका छन् । त्यसैगरी बहेडामा रहेको सयौं वर्ष पुरानो देववृक्ष स्थल डिहवार थानको उत्थान गरी त्यसलाई धार्मिक पर्यटकीयस्थलको रूपमा विकास गर्न पालिकाले काम सुरु गरेको छ । यस स्थानको महत्व निकै पुरानो छ तर, नत यसको उत्थानको लागि हालसम्म कुनै नेताजीहरूले चासो लिनुभयो न त समाजसेवीहरूले नै । पछिल्लो समय त यो उजाड र निर्जन बनेको थियो, डिहवार थानका वृद्ध पुजारी रामलक्षण यादवले अन्नपूर्णकर्मीसँग भने, यस वर्ष पालिकाबाट बजेट राखेर यहाँ मन्दिर बनाइँदै छ । थानसम्म आउने सडकलाई पनि व्यवस्थित गरिएको छ । घेराबेरा लगाएर यस स्थानलाई सुन्दर बनाउन थालिएको छ । यसको महिमालाई सर्वसाधारण माझ उजागर गरियो भने यहाँ धार्मिक श्रद्धालुहरू आउने क्रम निकै बढ्छ होला । कृषि सडक निर्माण र कृषि विद्युतीकरणमा तीव्रता कृषि क्षेत्रलाई प्रवद्र्धन गर्न र किसानलाई सहुलियत प्रदान गर्ने उद्देश्यले पालिकाबाट हालसम्म २५ किलोमिटर कृषि सडक निर्माण गरिएको छ । त्यसैगरी कृषि विद्युतीकरणलाई पनि जोडतोडका साथ अघि बढाइएको छ । अहिले कृषि विद्युतीकरणका लागि हामीले ५ करोड रुपैयाँ पालिकाबाट खर्चिरहेका छौं जसमा हरेक टोल हरेक क्षेत्रमा किसानलाई विद्यत्को पैसा नतिरेर सेवा लिन पाउने सुविधा प्रदान हुनेछ । त्यसैगरी गाउँपालिकाको ९० प्रतिशत खेती योग्य जग्गामा सिँचाइको सुविधा प्रदान गर्न बोरिङ जडान गरिएका छन् । यस पालिकामा कृषि कर्ममा सबैभन्दा ठूलो समस्याको रूपमा समयमा वर्षा नहुनु र सिँचाइको सुविधा नहुनु नै थियो तर, पालिका स्तरबाट खेतखेतमा बोरिङ, सानो ट्युबेल र डिप ट्युबेलहरू जडान गराइएपछि अहिले किसानहरूलाई निकै राहत भएको छ, स्थानीय विश्वनाथ यादव भन्छन्, यसअघि त पालिकाबाट कुनै कामै भएको थिएन । पहिलेका मेयरले आफ्नो बुवाको नाउँमा यहाँ स्मारक बनाए । हुने कामहरूमा पनि अवरोधमात्रै गरेर रकम फ्रिज गराए तर, अहिले कामहरू निकै राम्रो भएको छ र जनताका लागि सरकार हो भन्ने अनुभूति हामीले यस पालिकामा गरिरहेका छौं । दलित समुदायलाई सशक्त बनाउँदै पालिका अशिक्षा र गरिबीले गर्दा समाजको सबैभन्दा पछाडि रहेको दलित समुदायलाई सशक्त बनाउने उद्देश्यले पालिकाले डोम समुदायका ११ जनालाई सफाइ कर्मचारीको जागिर नै दिएको छ । यी समुदायका व्यक्तिहरू विशेषगरी दैनिक ज्यालादारी गर्ने र पाएको पारिश्रमिक पनि कुलतमा उडाउने हुँदा त्यसबाट जोगाउन पालिकाले ति सबै सफाइ कर्मचारीको बैंक खाता खोलेर तिनको पारिश्रमिक बैंकमै हाल्ने व्यवस्था मिलाएको छ । हामीलाई त पहिले कुनै कामै थिएन । हामी सुँगुर चराउथ्यौं र गाउँमा जेनतेन गुजारा गथ्र्यौं तर, अहिले हामीले पालिकामै जागिर पाएका छौं । पहिले कहिल्यै बैंक नदेखेका हामी अहिले बैंकबाट पैसा झिकेर इँटाको घर बनाउन थालेका छौं, स्थानीय मनोज मल्लिक (डोम) ले खुसी हुँदै भने, हाम्रो समाजको लागि पालिकाले निकै राम्रो सोचिदिएको छ । हामीले अब काम पनि पाएका छौं र दाम पनि । ६ महिनासम्म पालिकामा निरन्तर काम गरेका डोम कर्मचारीको एकमुष्ट तलब बैंक खातामार्फत उपलब्ध गराएर उनीहरूको घर निर्माणमा पालिकाले सहयोग गरेको छ । हाल यी सबै डोम परिवारहरू माटोको घर हटाएर पक्की घर निर्माण गर्न थालेका छन् भने तिनका बालबालिका पनि विद्यालयमा गई पढ्न थालेका छन् । त्यसैगरी पालिकाले आफ्नै बजेटबाट सय जना मुसहर, चमार र डोम जातिको घर निर्माणको काम पनि अघि बढाएको छ । यी कार्यहरूमा २० प्रतिशत जन श्रमदान गरिने स्थानीय स्तरमा सम्झौता भएको छ । शतप्रतिशत बजेट खर्च कर्मचारी अभाव, जनप्रतिनिधिको गैरजिम्मेवार रवैयालगायत विभिन्न बहानामा विनियोजित बजेटसमेत खर्च गर्न नसकेका अधिकांश स्थानीय तहहरूको अगाडि उदाहरणीय बनेको छ मुखियापट्टी मुसहरनिया । गत आर्थिक वर्षमा विनियोजित बजेटको ९० प्रतिशत रकम खर्च गर्न सफल भएको यस पालिकाले चालु आर्थिक वर्षमा हालसम्म ८० प्रतिशत रकम खर्चिसकेको छ । हामीले सबै प्रक्रियाहरू पुर्याएर रीतपूर्वक बजेट खर्चेका छौं र चालु आर्थिक वर्षमा यति धेरै काम भइरहेका छन् कि पालिकाको शतप्रतिशत बजेट खर्च भई थप आर्थिक भार आउन सक्ने सम्भावना पनि म देख्छु, प्रमुख यादव बताउँछन् । हाम्रो पालिका, राम्रो पालिका हालसम्म नकारात्मक चर्चा पाएको मुखियापट्टी मुसहरनिया गाउँपालिकाको सकारात्मक छवि निर्माणमा दिनरात खटिएका ३० वर्षीय युवा गाउँपालिका प्रमुख जयनारायण यादवको एउटै नारा छ, हाम्रो पालिका राम्रो पालिका । उनी भन्छन्, यसअघि कसले के गर्यो गरेन भन्ने मलाई थाहा छैन । तर, जनताले एक युवा र किसानको छोरालाई परिवर्तनकै आस बोकेर जनप्रतिनिधि बनाएका होलान् जस्तो मलाई लाग्छ । त्यसैले जनताको विश्वासलाई जोगाउन यस पालिकाले जनमुखी कार्यहरूलाई प्राथमिकताका साथ अघि बढाएको छ र हामी नमुना बनेर देखाउने छौं । यसकारण नमुना गाउँपालिका १३ सामुदायिक विद्यालयमा भवन निर्माण सय जना शिक्षकको करारमा भर्ना १३ जना शिक्षा परिचालकको भर्ना विद्यालयमा निःशुल्क शैक्षिक सामग्री वितरण २४ घण्टे आकस्मिक स्वास्थ्य सेवा सञ्चालन सुविधासम्पन्न ५० शय्याको अस्पताल भवन निर्माण तीन वटा एम्बुलेन्स सञ्चालनमा औषधि पसल सञ्चालनमा २५ किलोमिटर कृषि सडकको निर्माण कृषि विद्युतीकरणको सुरुवात शीत भण्डारको निर्माण घुम्ती एम्बुलेन्स सेवा सञ्चालनमा २ वटा प्याथोलोजी ल्याब सञ्चालनमा सांस्कृतिक सम्पदाहरूको जीर्णोद्धार र संरक्षण बजेटको शतप्रतिशत खर्च"
"सामाजिक सञ्जालले गरे अटेर, सरकारले दियो अन्तिम सातदिने अल्टिमेटम","काठमाडौं : सामाजिक सञ्जाल फ्रेमवर्कले दर्ता हुन अटेर गरिरहेका छन्। सरकारले पटकपटक उनीहरूलाई दर्ताको लागि आग्रह गर्दै आएको छ। तर विभिन्न बहानामा पन्छिँदै आएका छन्। पटकपटक आग्रह गर्दा पनि दर्ताको लागि नआएपछि सरकारको सञ्चार तथा सूचना प्रविधिमन्त्री पृथ्वीसुब्बा गुरुङले ७ दिनभित्र दर्ता नभए मेटालगायतका सामाजिक सञ्जाललाई नेपालमा प्रतिबन्ध लगाउने चेतावनी दिएका छन्। मेटालगायत सामाजिक सञ्जाललाई नेपालमा दर्ता हुन आग्रहसहित पटकपटक सूचना जारी गरे पनि अटेर गरेको उनको भनाइ छ। तेस्रो पटकको सूचनाको मिति केही दिनअघि सकिएको छ। सरकारले अन्तिम पटक भन्दै सातदिने अल्टिमेटम दिएको छ। मन्त्री गुरुङले अबको ७ दिनभित्र दर्ता नभए नेपालमा प्रतिबन्ध लगाउने चेतावनी दिएका हुन्। मन्त्री गुरुङका अनुसार नेपालबाट पलपलमा पैसा गएकोले मेटाले नेपालमा दर्ता भई कर तिर्नुपर्ने हुन्छ। उनले विशेष जोड मेटालाई दिए पनि अन्य सामाजिक सञ्जाल पनि दर्ता हुन अटेर नै गरिरहेका छन्। मेटाले नेपालको कुल गार्हस्थ्य उत्पादन (जीडीपी) भन्दा आफ्नो आम्दानी धेरै भएको घमण्ड गरेको सञ्चारमन्त्री गुरुङको आरोप छ। उनले मुलुकको स्वाधीनता पैसामा जोड्न नसकिने बताए। मेटा भन्नेबित्तिकै फेसबुक होला, म्यासेन्जर, ह्वाट्सएप, इन्ट्राग्राम होला, चलिरहेका छन्। यत्रो धेरै चलिरहेका छन्। हरेक घण्टामा यही समाजबाटै २४ हजार पैसा गइरहेको होला मेटाको कार्यालयमा, उनले भने, नेपालमा सबैभन्दा बढी प्रयोग हुने फेसबुक, हाम्रो पलपलमा पैसा त्यसरी गएको छ। हाम्रो पैसा त्यसरी लुट्ने ? यहाँ हामीसँग दर्ता हुनु पर्दैन, कर तिर्नु पर्दैन ? सामाजिक सञ्जालबाट गलत कुरा पनि फैलिइरहेको उनको भनाइ छ। उनले भने, गलत कुरा पनि आइरहेका छन्, फैलने गलत कुराहरू हामीले नियन्त्रण गर्नु पर्र्दैन ? पर्छ नि। पछिल्लो पटक मन्त्रालयले २०८१ चैत १२ गते सामाजिक सञ्जालको प्रयोगलाई व्यवस्थित गर्न भन्दै नेपालभित्र सञ्चालनमा रहेका सामाजिक सञ्जाल प्लेटफर्मलाई ३० दिनभित्र सूचीकरण हुन सार्वजनिक सूचना जारी गयो। यसको म्याद सकिएको छ। सामाजिक सञ्जालको प्रयोगलाई व्यवस्थित गर्ने निर्देशिका, २०८० को दफा ३ मा सामाजिक सञ्जाल सञ्चालन गरेका वा गर्न चाहने व्यक्ति, कम्पनी वा संस्थाले सञ्चार तथा सूचना प्रविधि मन्त्रालयमा सूचीकरणका लागि आफैं वा आफ्नो प्रतिनिधिमार्फत सोही निर्देशिकाको अनुसूची १ बमोजिमको ढाँचामा तोकिएका कागजात संलग्न गरी निवेदन दिनुपर्ने व्यवस्था छ। व्यक्ति, कम्पनी वा संस्थाले नेपालभित्र सम्पर्क विन्दु, आवासीय गुनासो सुन्ने अधिकारी र स्वनियमन परिपालनको निगरानी गर्ने अधिकारीको व्यवस्था गर्नुपर्ने प्रावधानसमेत निर्देशिकामा छ। फेसबुक, ह्वाट्सएप, बिच्याट, स्न्यापच्याट, टेलिग्राम, इन्स्ट्राग्राम, युट्युब, एक्सजस्ता सामाजिक सञ्जाल प्लेटफर्म दर्ता हुन आएका छैनन्। नेटफ्लिक्स, लिंकडिङ, थ्रेड्स, डिसकोर्ड, रेडडिटजस्ता प्लेटफर्म पनि दर्ता भएका छैनन्। सरकारले पटकपटक दर्ताका लागि उनीहरूलाई आह्वान गर्दै आएको छ। यी दर्ता नहुँदा अर्बौं राजस्व गुमेको छ। उता सामाजिक सञ्जाल ऐन आउने तयारी छ। सामाजिक सञ्जालसम्बन्धी विधेयक राष्ट्रिय सभामा विचाराधीन छ। नेपाल सरकारले पटकपटक दर्ताको लागि सूचना जारी गरे पनि दर्ताको लागि नआएको मन्त्री गुरुङले बताए। तीन पटक भयो। म आउनेबित्तिकै सूचना जारी गरेँ, त्यसपछि फेरि सूचना जारी गरेँ। तेस्रो पटक फेरि सूचना जारी गरेँ। अस्ति भर्खर म्याद सकियो। अब सात दिनभन्दा बढी दिन्नँ मैले, उनले भने, यसबीचमा हामीले उनीहरूलाई खोज्दै हिँड्यौं। देशभन्दा ठूलो रे उनीहरू। उनीहरूको घमण्ड के रैछ भने नेपालको जीडीपी कति हुन्छ र ? इत्ति। हाम्रो संस्थाभन्दा धेरै सानो हो नेपाल त भन्दो रैछ। मुलुकको स्वाधीनता पैसामा जोडिँदैन। उनका अनुसार नेपालमा हालसम्म टिकटक, भाइबर र बिटेकमात्रै दर्ता छन्। टिकटकलाई बन्द गरेपछि मात्रै दर्ताको लागि आएको हो। सरकारले नियमन गर्न, राजस्व संकलन गर्न र अपराधको पहिचान गर्नलगायतका कारणले सामाजिक सञ्जाल दर्ता गर्न चाहेको उनले बताए। सामाजिक सञ्जालमार्फत हालको कर संकलन ३४३५ करोड भए पनि नीति सुधार, प्रविधिको सुदृढीकरण, अन्तर्राष्ट्रिय सहकार्य र कानुनी स्पष्टतामार्फत यो एक अर्ब वा सोभन्दा माथि पुयाउन सकिने सम्भावना छ। दर्ता नहुँदा राजस्व गुम्नुको साथै नियमन नहुँदा गलत सूचना प्रवाह भइरहेका छन्।"
