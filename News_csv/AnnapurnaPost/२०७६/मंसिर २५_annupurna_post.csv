शीर्षक,विवरण
ताप्के नै तात्नुपर्यो,"भ्रष्टाचार न्यूनीकरण सन्दर्भमा विश्वव्यापी अनुभूति सूचकांक मा पाँच वर्षभित्र दश अंक बढाउने महत्त्वकांक्षी लक्ष्य सहित अख्तियार दुरुपयोग अनुसन्धान आयोगले रणनीति सार्वजनिक गरेको छ। उसको पाँचबर्से रणनीतिमा भ्रष्टाचारविरुद्ध अन्तर्राष्ट्रिय संस्था ट्रान्सपरेन्सी इन्टरनेसनलको सूचकांकमा नेपालको भ्रष्ट छविको दाग मा कमी ल्याउन खोज्नु सकारात्मक हो। नेपालको शासकीय क्रियाकलाप र बढ्दो अराजकताबीच अख्तियारको रणनीतिलाई महत्त्वकांक्षी भन्नुपर्ने स्थिति छ। किनभने सरकारी संयन्त्र र निजी क्षेत्रका क्रियाकलाप हेर्ने हो भने दुवैतिर ह्वात्तै सुधारिने संकेत देखिन्न। नेपालको भ्रष्टाचार सूचकांक तलमाथि पर्ने क्रम निरन्तर छ। नेपाल सन् २००४ बाट ट्रान्सपरेन्सी इन्टरनेसनलको सूचीमा सूचीकृत हुन थालेको हो। नेपालले सन् २०१७ र २०१८ मा ३१ अंक प्राप्त थियो। सन् २०१० मा २२ अंक थियो, त्यसपछि कहिले दुई अंक त कहिले एक अंकले तलमाथि पर्ने क्रम यथावत् छ। सन् २०१६ सम्म नेपालले सधैंभरि ३० भन्दा तल पाउने गथ्र्याे। एक सय पूर्णाङ्क सूचकांकमा ३० अंक भन्दा कम प्राप्त गर्ने देशहरूमा भ्रष्टाचार व्याप्त मुलुकको कोटीमा राखिन्छ। विश्वभर नै उसको सूचकांकलाई विश्वसनीय मानिन्छ। स्वच्छ प्रतिस्पर्धामा विश्वास गर्ने लगानीकर्ता र दातृ राष्ट्रले उसैको प्रतिवेदन आधार मान्दै लगानी गर्ने या नगर्ने निर्णय लिन्छन्। हरेक देशले उसको सूचीलाई चासोपूर्वक लिने गर्छन्। त्यसकारण पनि ट्रान्सपरेन्सी सूचकांकमा अंक बढाउने अख्तियारको अभियान सकारात्मक मानिनुपर्छ। यो पृष्ठभूमिमा अख्तियारले दश अंक को लक्ष्य हासिल गर्न सबैखाले अस्त्र प्रयोग गर्नुपर्नेछ। रणनीतिको सगर्व दृढ अंक निम्ति राजनीतिक वृत्तले पनि सघाउनुपर्छ। उसका निम्ति सबभन्दा ठूलो र पहिलो चुनौतीको विषय भनेको राजनीतिक भ्रष्टाचार न्यूनीकरण गर्नु हुनेछ। शासकीय हिसाबले अरू क्षेत्रमा सुधार भए पनि राजनीतिक र शासकीय वृत्तमा स्वच्छता नहुँदा नेपालले कम अंक पाउँदै आएको हो। सार्वजनिक पद दुरुपयोग, सरकारी कारबाही तथा नियन्त्रण नहुँदा अरू क्षेत्र अराजक हुन पुगेका हुन्। सार्वजनिक पदाधिकारी र राजनीतिक क्षेत्रलाई बढी भ्रष्टाचार भएको अनुभूति गर्दै २१ नम्बरमात्र पाएपछि औसत अंक खस्कन पुगेको हो। नत्र अरू क्षेत्रमा नेपालले ३५ अंकसम्म पाएको थियो। विगतका सर्वेक्षणले सबभन्दा बढी भ्रष्ट संस्थामा राजनीतिक दल, जनप्रतिनिधि, प्रहरी, न्यायिक क्षेत्र, राजस्व, व्यापारिक क्षेत्रलाई मानेको पृष्ठभूमि छ। अर्थात्, राजनीति र शासकीय वृत्तमा स्वच्छताको सन्देश नगएसम्म ट्रान्सपरेन्सीको सूचकांकमा उकालो लाग्ने सम्भावना न्यून छ। जसले अख्तियारको दश अंक बढाउने योजना पनि रणनीतिमै सीमित हो कि भन्ने आशंका जन्माउँछ। बिरालोको घाँटीमा घन्टी झुन्ड्याउनु सजिलो छैन। घन्टी लिएर नजिक पुग्दाका बखत महाभियोग को अस्त्र सोझिन सक्छ, विगतका दृश्य हेर्ने हो भने। सँगै कर्मचारीतन्त्रलाई सादगी व्यवहार मा झार्ने शब्दावली रणनीतिमा परेको छ, सुब्बाखरदारकै सम्पत्ति अकुत हुँदै गएको पृष्ठभूमि अख्तियारकै अभियोगले देखाउँदै आएको छ। कर्मचारीलाई तह लगाउन उसले कठोर अस्त्र चलाउनुपर्नेछ। अझ पछिल्ला कालखण्डमा शासकीय संयन्त्रमा सक्षम, स्वच्छ छवि र नैतिकवान शब्दकै खडेरी परेको स्थिति छ। प्रतिस्पर्धी र सक्षमभन्दा हरेक नियुक्ति, सरुवाबढुवामा आफन्त, चाकडीदार, दलीय कार्यकर्ता मात्र खोज्ने संस्कृति गहिरिएको छ। संघदेखि स्थानीय तहसम्मका क्रियाकलाप हेर्ने हो भने स्थिति भयावह हुँदै गएको देखाउँछ। कतैबाट आवाज नउठेको मात्र हो। नागरिकलाई करको बोझ बोकाउँदै अयोग्यहरूलाई पोसिएका दृश्य छताछुल्ल छन्। बिनायोजना भद्रगोलमा रहेर विकास कार्यक्रमका वहानामा राज्यको ढुकुटीमा तर मार्ने क्रम बाक्लिएको छ। यसमा राजनीतिक तहकै संरक्षण प्राप्त छ। अख्तियारमै पछिल्लो वर्ष एकतिहाइभन्दा बढी उजुरी स्थानीय तहका पदाधिकारी र कर्मचारीविरुद्ध परेका छन्। यसले भ्रष्टाचार तल्लो तहसम्म झाँगिँदै गएको देखाउँछ। अख्तियारको एक्लो प्रयासले पनि शुद्धीकरण हुने सम्भावना कम छ। रणनीति सार्वजनिक गरिरहँदा अख्तियारका प्रमुख आयुक्त नवीनकुमार घिमिरेले माथिल्लो राजनीतिक वृत्तलाई भ्रष्टाचारमा छुट नहुने अभिव्यक्ति दिएका छन्। सँगै अख्तियारले भ्रष्टाचारमा लिप्त राजनीतिकर्मीलाई संरक्षण नदिने दृढता पनि आएको छ। बोली र दृढतासँगै त्यहीअनुरूपको व्यवहार खोजिन्छ। पछिल्लो समयमा कर्मचारीका भ्रष्टाचार र घुसखोरीमा मात्र अख्तियार सक्रिय देखिए पनि खासमा संरक्षणकर्ता राजनीतिमाथि धावा बोलिएको पाइँदैन। अर्थात्, बहुचर्चामा आएका शब्दावली जसरी नै साना माछा मात्रै घानमा पारेको टीकाटिप्पणी व्यापक छ। यद्यपि कर्मचारी साना भए पनि अभियोग रकम ठूलै छन्। खासमा आमचासो चाहिँ अख्तियारले किन राजनीतिक वृत्तको घाँटी अठ्याउन सकेन भन्ने नै हो। आममानिसका आँखामा ठूला माछा मा राजनीतिक वृत्त मानिन्छ। अझ माथिल्लो निकाय शुद्ध नभएसम्म तल सफा भएको मानिँदैन। भ्रष्टाचारको खास संरक्षणकर्ता पनि माथिल्लो तह नै हो। अख्तियारले यो तथ्य नबुझेको छैन। त्यहीकारण रणनीतिमा उल्लेख गरेको छ, भ्रष्टाचारजन्य कार्यमा संलग्न व्यक्तिलाई राजनीतिक संरक्षण दिने जस्ता विकृति हटाउनसमेत राजनीतिक नेतृत्व प्रतिवद्ध र सक्षम हुनुपर्छ। सबभन्दा दुर्भाग्यपूर्ण स्थिति र कारक राजनीतिक संरक्षण हो। राजनीतिक वृत्तका पात्रहरू रातारात विना व्यवसाय अकुत सम्पत्तिका मालिक हुँदै गएका छन्। तिनकै छातासंरक्षणभित्र अनुचित व्यवसायी रहन्छन्। ठेक्का व्यवसाय भद्रगोल तुल्याउनेदेखि राज्यलाई बुझाउनुपर्ने करसमेत छलिरहेका छन्। केवल संरक्षणभित्र नपरेका ससाना व्यवसायी र पात्रहरूमाथि मात्रै कारबाही सीमित छ। अर्काे त, नीतिगत भ्रष्टाचार पनि झाँगिँदो छ। अख्तियारको छानबिनको दायराभित्र पार्न ठेक्कापट्टाका कामसमेत मन्त्रिपरिषद्ले गराउने रोग सल्किएको छ। आर्थिक कारोबार जोडिएका विषयसमेत मन्त्रिपरिषद्बाट पारित गराइनु भनेको स्वेच्छाचारी बाटो मा अघि बढिरहने सोचको उपज हो। अख्तियारले अघिल्लो वर्षको मंसिरमै नीतिगत निर्णय का परिभाषा बदलेर खरिदठेक्कालगायतका आर्थिक कारोबारका विषयलाई नीतिगत निर्णयभित्र नपार्न भनेको थियो। तर सरकारबाट कानुन संशोधन प्रक्रिया अघि बढाएको छैन। अर्कातिर कानुन निर्माता संसद् र संसदीय समितिमा स्वार्थी समूहले अनुकूल कानुन निर्माण गर्ने होड भित्र्याएका छन्। पहिला त केन्द्रीय संसद्ले मात्र कानुन बनाउँथ्यो। अब संघ, प्रदेश र स्थानीय सरकार गरी ७ सय ६१ ठाउँमा कानुन निर्माण भइरहँदा त्यहाँ कस्ता कानुन निर्माण भइरहेका छन् भन्ने मूल्यांकन भएको छैन। त्यसकारण कार्यकारिणीदेखि विधि निर्माणको थलोसम्म निगरानी बढाउनुपर्ने अवस्था छ। भ्रष्टाचार न्यूनीकरणमा मामलामा अख्तियार मात्र होइन कार्यकारिणी र संसद् नै तात्नुपर्छ। ताप्के तातेको अनुभूति नभएसम्म बिँड मात्र तातेर सूचकांक सूचीमा माथि उक्लन कठिन छ। अख्तियारले ताप्के तताउने रणनीति सँगसँगै अघि बढाउनुपर्छ।"
पार्कमा डम्पिङ साइट !,"भक्तपुर : धार्मिक स्थल नीलबाराही मन्दिर परिसरमा इको पार्क भन्दै डम्पिङ साइट बनाउन लागेपछि मध्यपुर थिमि नगरपालिका९ टिगनीका बासिन्दा विरोधमा उत्रिएका छन्। मध्यपुर थिमि नगरपालिकाले सुरुमा नीलबाराही मन्दिर परिसरमा इको पार्क बनाउने योजना अघि सारेको थियो। रोटरी क्लब अफ मध्यपुरमार्फत जापानको रोटरी क्लब अफ फुकुवका साउथ इस्टले उक्त पार्क बनाउन आर्थिक तथा प्राविधिक सहयोग गरेको छ। सुरुमा इको पार्क बन्ने भएपछि खुसी भएका स्थानीय अहिले डम्पिङ साइट बनाउन थालेपछि विरोधमा उत्रिएका हुन्। मध्यपुर थिमि नपाले जापानस्थित रोटरी क्लबको एक करोड आठ लाख र आफ्नो एक करोड लागतमा करिब पाँच टन क्षमताको डम्पिङ साइट बनाउन लागेको हो। उक्त साइट निर्माणसम्बन्धी मंगलबार भक्तपुर नपा३ बाराहीस्थानस्थित होटल हेरिटेजमा छलफल कार्यक्रमसमेत गरिएको थियो। नपाले निर्वाचित जनप्रतिनिधि, पूर्वजनप्रतिनिधि र नपाका प्रवुद्ध व्यक्तिहरूको उपस्थितिमा उक्त योजनाबारे छलफल चलिरहेकै बेला होटल बाहिर स्थानीयले विरोध प्रदर्शन गरे। उनीहरूले नीलबाराही क्षेत्रको वन तथा वातावरणलाई प्रभाव पार्ने गरी डम्पिङ साइट बनाउन नदिने चेतावनी दिए। मध्यपुर थिमि नपाले डम्पिङ साइट बनाउन लागेको क्षेत्र काठमाडौं उपत्यकावासीले खानेपानी प्रयोग गर्दै आएको मुहान क्षेत्रसमेत हो। उक्त योजना निर्माण गर्ने क्षेत्रबाट करिब २० मिटरको दूरीमा काठमाडौं उपत्यका खानेपानी लिमिटेडका इनार छन्। त्यस्तै एकसय मिटर दूरीमा खानेपानी प्रशोधन केन्द्र छ। नीलबाराही क्षेत्रमा फोहर व्यवस्थापन गर्दा त्यसले उपत्यकावासीले उपभोग गर्दै आएको खानेपानी नै दूषित हुनसक्ने स्थानीय सानुकाजी राजवाहकले जानकारी दिए। डम्पिङ साइट निर्माण गर्ने प्रसंग उठेदेखि स्थानीयले विरोध गर्दागर्दै पनि नपाले जबरजस्ती योजना लाद्न खोजिरहेको अर्का स्थानीय विष्णु खड्काले गुनासो गरे। उनले स्थानीयको सहमतिबिना नीलबाराही मन्दिर परिसरमा डम्पिङ साइट बनाउन नदिने जिकिर गरे। त्यस्तै नीलबाराही सामुदायिक वन उपभोक्ता समितिका अध्यक्ष नीलबबहादुर खड्काले समितिलाई जानकारी नै नदिई नपाले वन क्षेत्रमा डम्पिङ साइट बनाउन लागेको भन्दै आपत्ति जनाए। सरकारले घोषणा गरेको एकसय पर्यटकीय गन्तव्यमा नीलबाराही मन्दिर परिसरलाई पनि समेटेको छ। सिसडोलजस्तै हुँदैन : प्रमुख श्रेष्ठ नगर प्रमुख मदनसुन्दर श्रेष्ठले भने नीलबाराही मन्दिर क्षेत्रमा समस्याको रुपमा रहेको भूक्षय नियन्त्रण गर्दै इको पार्क बनाउन सुरुमा फोहरलाई व्यवस्थापन गरिने स्पष्ट पारे। फोहरलाई माटोले पुरेर उक्सेको ठाउँमा इको पार्क बनाउने हो, उनले भने, यहाँ नुवाकोटको सिसडोलमा जस्तो अव्यवस्थित रूपमा फोहर फालिँदैन। उनले स्थानीयको सहमतिमै डम्पिङ साइटपछि इको पार्क बनाइने बताए। स्थानीयको विरोध भएकै कारण अहिल्यै योजना स्थगित नगरिने उनले सुनाए। जापानस्थित रोटरी क्लवले उक्त योजना कार्यान्वयनको लागि छिटोभन्दा छिटो नगरपालिकासँग सम्झौता गर्न चाहिरहेको छ। उसले आउँदो फेब्रुअरीदेखि काम थाल्न सहज हुने बताउँदै आएको छ। सहयोगी संस्थाले सम्झौताको लागि दबाब दिएपछि नगरका बुद्धिजीवी, जनप्रतिनिधि तथा पूर्वजनप्रतिनिधिहरुको सहमति लिन मंगलबार नगर प्रमुख श्रेष्ठले छलफल कार्यक्रम राखेका थिए। योजना नलाद्न सुझाव कार्यक्रमका सहभागीले स्थानीयको सहमतिविना योजना अघि नबढाउन नगर प्रमुख श्रेष्ठलाई सुझाव दिए। स्थानीय समुदायको विरोधका बीच योजना अघि बढाइए कुनै हालतमा कार्यान्वयन नहुने उनीहरूको जोड थियो। छलफलमा सहभागी प्रदेश ३ सांसद राजेन्द्रमान श्रेष्ठले पनि जनताको सहमतिविना जबरजस्ती योजना लाद्न पाइने बताए। त्यस्तै दलका प्रतिनिधिहरु सत्तारुढ नेकपाका जिल्ला अध्यक्ष बचन देउजा, कांग्रेसका पूर्वजिल्ला सभापति गणेशमान चक्रधर, नेमकिपाका पूर्वजिल्ला अध्यक्ष रमेश थापा श्रेष्ठ, कांग्रेस मध्यपुर थिमि नगर सभापति सुरेन्द्र श्रेष्ठलगायतले नीलबाराही मन्दिर क्षेत्रको संरक्षणको लागि योजना उपयुक्त भए पनि स्थानीयको विरोधलाई सम्बोधन नगरी कार्यान्वयन नगर्न सचेत गरे।"
'चासोक तङ्नाम'को रौनक,"ताप्लेजुङ : लिम्बू समुदायको मौलिक चाड 'चासोक तङ्नाम' (उधौली पर्व) सुरु भएको छ। नयाँबाली पाकेपछि पहिले प्रकृतिलाई चढाउने (न्वागी खाने) अनि मात्रै मानिसले प्रयोग गर्ने लिम्बु जातिको परम्परा छ। जसलाई चासोक तङ्नाम भनिन्छ। चासोकसँगै लिम्बू जातिमा खुसियाली छाएको छ। बुधबार ताप्लेजुङमा चासोकको अवसरमा राखिएको कार्यक्रमको प्रदेशसभा सदस्य प्रतापप्रकाश हाङ्गामले उद्घाटन गरे। लिम्बूसहित विभिन्न जातजातिले साँस्कृतिक झाँकिसहित फुङलिङ बजार परिक्रमा गरेका छन्। सुनुवार, राई, शेर्पा, नेवार समुदायको समेत झाँकिमा सहभागिता थियो। कार्यक्रममा न्वागी पूजासहित लिम्बू समुदायका पम्लुङ, लितोङ, यालाङ, केलाङ, तुवा ताप्के, हाक्पारे, ख्याली जस्ता मौलिक खेल प्रदर्शन हुने आयोजक किराँत याक्थुम चुम्लुङका अध्यक्ष प्रेम सेलिङले बताए।"
वैदिक ९९ प्रतिशत हुँदैन,"बुटवल : प्रधानन्यायाधीश चोलेन्द्रशमशेर जबराले पदमप्रसाद वैदिक न्यायाधीश हुने सम्भावना न्यून रहेको बताएका छन्। आलोचनात्मक अवस्थामा न्यायाधीश नियुक्त हुन नसक्ने उनको भनाइ छ। उहाँ (पदमप्रसाद वैदिक) न्यायाधीश बन्ने सम्भावना ९९ प्रतिशतै छैन, उनले भने, बरु अब कसलाई न्यायाधीश बनाउने हो, बसेर छलफल गरौं। सर्वाेच्च अदालतको न्यायाधीश हुने आकांक्षासहित वैदिकले परिषद् सदस्यबाट राजीनामा दिएका थिए। परिषद् अध्यक्षसमेत रहेका प्रधानन्यायाधीश जबराले नै केही दिनअघि परिषद् बैठकमा वैदिकको नाम प्रस्ताव गरेका थिए। तर, उपप्रधान एवं कानुन, न्याय तथा संसदीय मामिलामन्त्री उपेन्द्र यादव र सर्वोच्चका वरिष्ठतम् न्यायाधीश दीपककुमार कार्कीले असहमति जनाएपछि सिफारिस रोकिएको थियो। वैदिकका विषयमा नेपाल बार एसोसिएसनले पनि विरोध जनाउँदै आएको छ। प्रधानन्यायाधीश जबराका अनुसार परिषद् बैठक बुधबार बस्दै छ। अन्तर्राष्ट्रिय मानवअधिकार दिवसका अवसरमा बारले बुटवलमा आयोजना गरेको राष्ट्रिय सम्मेलन तथा परिषद् बैठक उद्घाटनमा प्रधानन्यायाधीश जबराले न्यायालयलाई स्वतन्त्र बनाउन आफूले काम गरिरहेको बताए। उनले बारकै पदाधिकारीलाई परिषद् बैठकमा पर्यवेक्षकका रूपमा लैजान तयार रहेको बताए। तपाईंहरू बैठकमा जान चाहनुहुन्छ भने पनि पर्यवेक्षकका रूपमा राख्न तयार छु, उनले भने, तर, व्यक्तिको गल्तीमा सिंगो न्यायालयमाथि लान्छना नलगाउनुहोस्। आफू बारभन्दा पृथक् नहुने उनले बताए। उनले बार पदाधिकारीलाई न्यायालयविरुद्ध जथाभाबी बोल्नु निन्दनीय रहेको धारणा व्यक्त गरे। व्यक्ति किटान गरेर आरोप लगाउन उनले आग्रह गरे। आफूले कार्यभार सम्हालेको ११ महिनामा न्यायालयलाई स्वतन्त्र बनाउन कोसिस गरिरहेको उनले बताए। न्यायाधीशलाई फैसला र आदेशले साथ दिने हो, उनले भने, त्यो गलत भयो भने कसैले सहयोग गर्दैन। न्यायसम्पादनमा कसैसँग कानेखुसी र फोनमा कुरा नगर्न उनले न्यायाधीशलाई निर्देशन दिए। कानुन व्यवसायीले न्यायाधीश नियुक्तिको तयारीप्रति आलोचना गरेका थिए। बार उपाध्यक्ष ईश्वरीप्रसाद भट्टराईले न्यायाधीश नियुक्तिअघि सूची बनाएर छलफल हुनुपर्ने बताए। बारले नै नचिनेका व्यक्ति न्यायाधीश नबनून्, उनले भने। वरिष्ठ अधिवक्ता कृष्णप्रसाद भण्डारीले वकिलहरू पनि दलाल हुन नहुने बताए। न्यायालयलाई स्वतन्त्र बनाउन वकिलहरूको भूमिका रहने उनको भनाइ थियो। अर्का वरिष्ठ अधिवक्ता विश्वकान्त मैनालीले न्यायाधीश नियुक्तिमा बारले सुझाव र विकल्प दिनुपर्ने बताए। बारलाई राजनीतिमुक्त गर्नुपर्ने उनको राय थियो। सम्मेलनमा सहभागी कानुन व्यवसायीले न्यायालय राजनीतिक अखडा बनेको भन्दै आलोचना गरेका थिए। संविधान पुनरावलोकन समिति चाँडै : कानुनमन्त्री यादव उपप्रधान एवं कानुन, न्याय तथा संसदीय मामिलामन्त्री उपेन्द्र यादवले संविधान पुनरावलोकनका लागि समिति गठन गरिने बताएका छन्। कानुन व्यवसायीकै सहयोगमा संविधानका त्रुटि सच्याउने गरी समिति बनाइने उनले बताए। नेपालको न्यायालय नै संविधानअनुरूप छैन, उनले भने, संघीय संरचनामा मुलुक गयो तर न्याय परिषद्मा प्रदेशको सहभागिता छैन। यसलाई सच्याउनुपर्छ। यीलगायत कैयौं त्रुटि सच्याएर मात्रै संविधान कार्यान्वयनमा आउने उनको भनाइ थियो।"
कोहलपुर दुर्घटना : विद्यार्थी त्रासमै,"नेपालगन्ज : दुर्घटनापछि उत्पन्न असहज परिस्थितिका कारण बाँकेको कोहलपुरका विद्यालय तेस्रो दिन मात्र खुलेका छन्। विद्यार्थी भने आधा पनि पढ्न आएनन्।त्रिभुवन नमुना माविमा ४० प्रतिशत मात्र विद्यार्थी आएको विद्यालय व्यवस्थापन समिति अध्यक्ष लालबहादुर रानाले बताए। ट्रकले किच्दा यही विद्यालयकी छात्रा प्रकृति चन्द घाइते भएकी थिइन्। कोहलपुरमा मंगलबार निकालिएको सद्भाव र्याली। अन्नपूर्ण पढ्न आए पनि विद्यार्थी त्रासमै थिए, उनले भने, विद्यार्थी आए पनि पढाइ भने भएन। सरहरूले पढाउनेभन्दा पनि डर त्रासमा नरहन काउन्सिल गर्नुभयो। विद्यालय अपराह्न ४ बजेसम्म खुलै रह्यो । घटनापछि विद्यार्थीले जेब्रा क्रसिङबाट बाटो काट्न डराएको प्रतिक्रिया दिएका थिए। कोहलपुरमा मंगलबार बिहान सद्भाव र्याली निकालिएको थियो। प्रमुख जिल्ला अधिकारी कुमारबहादुर खड्कासहित विभिन्न दल, नागरिक समाजका प्रतिनिधि, उद्योगीव्यवसायी सहभागी थिए। त्यसपछि पनि केही विद्यालय बन्दै रहे। घटनाको दुई दिनसम्म कोहलपुर तनावग्रस्त बनेको थियो। तेस्रो दिन के होला भन्ने अन्योलका कारण अभिभावकले सन्तानलाई विद्यालय पठाएनन्। कोहलपुरका सामुदायिक मात्र होइन, संस्थागत विद्यालयमा पनि विद्यार्थी पढ्न आएनन्। गोरखा युनाइटेड पब्लिक स्कुलमा पनि अरू दिनभन्दा थोरै मात्र विद्यार्थी आएको प्रशासन प्रमुख कर्णबहादुर बस्नेतले बताए। ८० प्रतिशतजति विद्यार्थी पढ्न आएका थिए, उनले भने। कोहलपुर क्षेत्रका निजी विद्यालयले सोमबार भने विज्ञप्ति जारी गरी पठनपाठन नहुने जनाएका थिए। सामुदायिक विद्यालयले पनि बन्द गरेका थिए। प्रमुख जिल्ला अधिकारी खड्काले सद्भाव र्यालीपछि कोहलपुरको स्थिति सामान्य बनेको बताए। पसल खुलेका थिए भने सवारी साधन निर्वाध रूपमा चलेका थिए।"
मानव विकासमा नेपालको सुस्त सुधार,"काठमाडौं : नेपालले मानव विकास सूचकांकमा सुस्त सुधार गरेको छ। संयुक्त राष्ट्र संघीय विकास कार्यक्रम (यूएनडीपी) ले सार्वजनिक गरेको सन् २०१९ को प्रतिवेदनअनुसार नेपालको मानव विकास सूचकांक मूल्य ०५७९ छ। अघिल्लो वर्ष यस्तो सूचकांक मूल्य ०५७४ थियो। यसमा १ अंकले सबैभन्दा राम्रो अवस्था जनाउँछ। सन् २०१९ को प्रतिवेदनमा सन् २०१८सम्मको तथ्यांक प्रस्तुत गरिएको हुन्छ। अघिल्लो प्रतिवेदनमा सन् २०१७ सम्मको तथ्यांक प्रस्तुत भएको थियो। मानव विकास सूचकांक मूल्यका आधारमा कुल १ सय ८९ मुलुकमध्ये नेपाल १ सय ४७औं स्थानमा छ। यसअघि नेपाल १ सय ४९औं स्थानमा थियो। १ सय ४४औं स्थानबाट गत वर्ष ५ स्थान तलझरेको नेपाल यसपटक भने सामान्य सुधार गरेर १ सय ४७औं स्थानमा छ। यूएनडीपीले सन् १९९० देखि मानव विकाससम्बन्धी प्रतिवेदन सार्वजनिक गर्दै आएको छ। मानव विकास सूचकांक मापन गर्दा मुख्यतःऔसत आयु, शिक्षा, प्रतिव्यक्ति कुल राष्ट्रिय आय मुख्य सूचकका रूपमा मानिदै आएको छ। सन् १९९० मा पहिलोपटक मानव विकास सूचकांक मूल्य ०३८ थियो। सन् १९९० मा औसत आयु ५४ वर्ष, विद्यालय शिक्षा ८ कक्षाभन्दा तल (औसत) र प्रतिव्यक्ति आयकुल राष्ट्रिय आय १ हजार १ सय ९२ अमेरिकी डलर थियो। झण्डै दुई दशकको अवधिमा सन् २०१८ सम्म आइपुग्दा औसत आयु ७०५ वर्ष पुगेको छ। विद्यालय शिक्षा १२२ कक्षा, प्रतिव्यक्ति कुल राष्ट्रिय आय २ हजार ७ सय ४८ अमेरिकी डलर पुगेको छ। यद्यपि, नेपालको अवस्था दक्षिण एसियाको औसतभन्दा निकै कमजोर देखिन्छ। मानव विकासमा दक्षिण एसियामा श्रीलंका सबैभन्दा अघि र अफगानिस्तान सबैभन्दा कमजोर देखिएको छ। दक्षिण एसियाली औसतमा मानव विकास सूचकांक मूल्य ०६४२ छ। यस्तै, दक्षिण एसियाली औसत आयु करिब ७० वर्ष, विद्यालय शिक्षा ११८ कक्षा र प्रतिव्यक्ति कुल राष्ट्रिय आय ६ हजार ७ सय ९४ अमेरिकी डलर छ। मध्यमस्तरको मानव विकासका लागि सूचकांक मूल्य ०६३४, औसत आयु ६९५ वर्ष, विद्यालय शिक्षा ११७ र प्रतिव्यक्ति कुल राष्ट्रिय आय ६,२४० हुनुपर्ने प्रतिवेदनमा उल्लेख छ। आयका हिसाबले नेपाल मध्यमस्तरको जीवनस्तरभन्दा निकै तल देखिन्छ। मानवअधिकार दिवसको अवसर पारेर यूएनडीपीले विश्वव्यापी रूपमा मानव विकास प्रतिवेदन सार्वजनिक गरेको हो। नेपालमा त्रिभूवन विश्वविद्यालयसँगको सहकार्यमा भएको प्रतिवेदन सार्वजनिकीकरण कार्यक्रममा यूएनडीपीकी आवासीय प्रतिनिधि आयशानी मेडागंगोडा लबेले प्रविधिको विकास सिर्जित विभाजन, जलवायु परिवर्तनको असरलगायत चुनौतीले मानवीय सुरक्षा तथा असमानता अन्त्य गर्न चुनौती थपिएको बताइन्। उनले अहिलेकै तवरमा लैंगिक विभेद अन्त्य गर्न भएका प्रयासका आधारमा लैंगिक असमानता अन्त्य गर्न अर्को २०२ वर्ष लाग्ने बताइन्। मानव विकासको वर्तमान अवस्थाले सन् २०३० सम्म दिगो विकास लक्ष्यहासिल गर्न चुनौतीपूर्ण हुने बताइएको छ। प्रतिवेदन सार्वजनिक कार्यक्रममा अर्थमन्त्री डायुवराज खतिवडाले असमानता अन्त्य गर्ने पहलमा नेपालमा विद्यमान करप्रणालीप्रति आफू सन्तुष्ट नभएको बताए। आयको प्रभावकारी पुनर्वितरणका लागि प्रगतिशील कर प्रणाली लागू गर्नुपर्नेमा नेपालमा क्रमशःअप्रत्यक्ष करको भार बढ्दै गएको उनको भनाइ छ। अप्रत्यक्ष कर बढाउँदा सबै उपभोक्तामा करको भार बढ्ने भन्दै उनले प्रत्यक्ष करमार्फत बढी आर्जन गर्नेलाई बढी कर लगाउने सही अर्थमा प्रगतिशील करको पक्षपाती भएको उल्लेख गरे। दिगो विकास लक्ष्यहासिल गर्न तथा असमानता अन्त्य गर्न विकसित देशले प्रतिबद्धताअनुसार अल्पविकसित देशलाई सहयोग नगरेको उनको भनाइ छ।"
उपसभामुखलाई राजीनामा गराउँदै नेकपा : को बन्दैछ सभामुख ?,"काठमाडौं : नेकपाले संसद्को हिउँदे अधिवेशनअगावै उपसभामुख शिवमाया तुम्बाहाम्फेलाई राजीनामा गराउने भएको छ। पुस ४ मा सुरु हुने अधिवेशनको अध्यक्षता राजपाका नेता एवं जेष्ठ सदस्य महन्थ ठाकुरले गर्नेछन्। संसद् नियमावलीको व्यवस्थाअनुसार प्रतिनिधिसभा बैठकको प्रारम्भ र अन्त्य सभामुखले गर्छन्। उनी नहुँदा ज्येष्ठ सदस्यबाट गराइन्छ। यौन दुव्र्यवहार आरोपमा कृष्णबहादुर महराले राजीनामा दिएपछि सभामुख पद खाली छ। सभामुख र उपसभामुख फरक दल र लिंगको हुनुपर्ने संवैधानिक व्यवस्था छ। उपसभामुखबाट राजीनामा नगरी नेकपाका सांसदले सभामुखमा प्रतिस्पर्धा गर्न पाउँदैनन्। त्यही कारण तुम्बाहाम्फेको पद गुम्न लागेको हो। सभामुख आफ्नो पार्टीले लिएपछि उपसभामुख अन्य पार्टीलाई दिने तयारी नेकपाको छ। जेष्ठ सदस्यले अध्यक्षता गर्ने गरी उपसभामुखले राजीनामा दिनुहुनेछ, नेकपा संसदीय दल स्रोतले अन्नपूर्णसँग भन्यो, उहाँले राजीनामा दिनैपर्ने अवस्था छ। बैठक बस्नुअघि राजीनामा आउँछ। उपसभामुखले सभामुखलाई सम्बोधन गरी राजीनामा दिनुपर्ने संसद् नियमावलीमा व्यवस्था छ। सभामुखलाई सम्बोधन गरेर उहाँ (उपसभामुख) ले राजीनामा दिनुहुन्छ, स्रोतले भन्यो, जेष्ठ सदस्यले उपसभामुखको राजीनामासम्बन्धी जानकारी प्रतिनिधिसभालाई गराएपछि सभामुख निर्वाचनको प्रक्रिया सुरु हुन्छ। उपसभामुख तुम्बाहाम्फेले भने सभामुख निर्वाचनको प्रक्रिया प्रारम्भ भएपछि आफूले राजीनामा दिने बताइन्। प्रक्रिया कसरी अघि बढाउने भन्ने विषयमा मैले कार्यव्यवथा परामर्श समितिको बैठक बोलाउने तयारी गरेकी छु, उनले भनिन्, दलहरुको सुझावअनुसार अघि बढ्नेछु। संसद् अधिवेशनअगावै राजीनामा दिने वा पछि भन्नेमा सुझाव लिइरहेको उनले बताइन्। पहिलो बैठकको अध्यक्षता मैले गर्ने कि नगर्ने भन्ने टुंगो छैन, उनले भनिन्, केही दिनमा त्यसबारे टुंगो लाग्नेछ। मन्त्रिपरिषद्को सिफारिसमा राष्ट्रपति विद्यादेवी भण्डारीले पुस ४ गते ४ बजे बस्ने गरी संसद्का दुवै सदनको अधिवेशन आह्वान गरेकी छन्। नयाँ सभामुख को ? संसद् अधिवेशन आह्वानसँगै नयाँ सभामुखबारे सत्तासीन नेकपामा छलफल प्रारम्भ भएको छ। प्रधानमन्त्री एवं पार्टी अध्यक्ष केपी ओली र अर्का अध्यक्ष पुष्पकमल दाहालबीच छलफल भइसकेको स्रोतले बतायो। स्रोतका अनुसार ओलीको रोजाइमा पूर्वसभामुख एवं संसदीय दलका उपनेता सुवास नेम्वाङ छन्। नेम्वाङले आफू सभामुखको दौडमा नरहेको अभिव्यक्ति दिएपछि दुवै अध्यक्षले आफूहरुले निर्णय गर्ने र त्यसबारे केही पनि नबोल्न नेम्वाङलाई भनिसकेको स्रोतले जनायो। पूर्वमाओवादीका नेताहरू पनि सभामुखको दौडमा छन्। अग्नि सापकोटा, देव गुरुङ र पम्फा भुसालले पनि सभामुखमा रुचि राखेको नेकपा स्रोतले बतायो। उपसभामुख तुम्बाहाम्फेले पनि सभामुखमा दाबी छाडेकी छैनन्।"
