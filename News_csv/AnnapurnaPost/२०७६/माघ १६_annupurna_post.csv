शीर्षक,विवरण
सेतो दूधमा कालो खेल,"सरकारी स्वामित्वका कूल ३९ सार्वजनिक संस्थानमध्ये ११ वटा नोक्सानीमै सञ्चालित छन्। हाल ३७ संस्थान सञ्चालनमा छन् भने दुइटा बन्द। अघिल्लो वर्ष यी संस्थानको खूद मुनाफा साढे ४३ अर्ब रुपैयाँ थियो। तर गत वर्ष नाफामा गएका संस्थानहरूबाट ९ अर्ब ८९ करोड रुपैयाँ लाभांश प्राप्त भएको थियो। जबकि सरकारले सार्वजनिक संस्थानमा हालसम्म साढे दुई खर्ब रुपैयाँ सेयर लगानी र एक खर्ब ६४ अर्ब रुपैयाँ ऋण लगानी गरिसकेको आर्थिक सर्वेक्षणमा छ। त्यसैगरी विगतमा उदारवादी अर्थनीति भन्दै सञ्चालनमा रहेका र मुनाफासमेत आर्जन गरिरहेकासमेत गरी १७ वटा सार्वजनिक संस्थानलाई राज्यले बेचबिखन गर्यो। बेचबिखनबाट ६ अर्ब ५४ करोड रुपैयाँ उठ्नुपर्ने थियो। यी आँकडाले राज्यको उद्यमका रूपमा चिनिएका सार्वजनिक संस्थानको आर्थिक पाटो प्रस्ट हुन्छ लगानी गरेअनुरूप प्रतिफल छैन र सार्वजनिक संस्थान दिनप्रतिदिन धराशायी बन्दै गइरहेका छन्। नेपालका सार्वजनिक संस्थानसम्बद्ध राजनीतिक दृष्टिकोण, नियत र कर्म सुखद छैनन्। राजनीतिक दलका कार्यकर्ताको भर्तीकेन्द्र, नेता र मन्त्रीलाई संस्थानले बाध्यात्मक रूपमा रिझाउनुपर्ने आवश्यकता, अनावश्यक खरिदलगायतका कारण यी अधोगतिउन्मुख छन् र मुनाफामा रहेकाहरूको उत्पादकत्व दिगो हुन सकिरहेको छैन। यो सन्दर्भमा सरकारी स्वामित्वको दुग्ध विकास संस्थान (डीडीसी) बेलामौकामा अनियमितता प्रकरणमा मुछिरहने नयाँ संस्थान होइनन्। विभिन्न कालखण्डमा यो संस्थानमा घोटालासम्बन्धी उदेकलाग्दा प्रकरण उजागर हुने गर्छन्। निजी क्षेत्रबाट आमउपभोक्तामाथि हुने आर्थिक शोषणबाट मुक्त गर्न स्थापित संस्थानमा राजनीतिक र सत्तारूढ दलले आफ्ना कार्यकर्ता भर्ती गर्ने थलोका रूपमा विकास गर्दै आएका छन्। यसले गर्दा संस्थानहरू समयसुहाउँदो बजारमा दह्रो रूपमा उपस्थित हुनुको साटो दिनानुदिन धराशायी बन्दै गएका छन्। विगतमा डीडीसीका उच्च पदस्थ अधिकारीले आफ्नो पद जोगाउन र अनियमितता ढाकछोप गर्न नेतादेखि प्रशासकसम्मलाई सित्तैमा दुग्धजन्य उत्पादनले सेवा गर्दै आएको थियो। डीडीसीले वार्षिक करिब पाँच करोडको दूध, घिउ र मिठाई राजनीतिक दल, उच्चपदस्थ बहालवाला र पूर्वसरकारी कर्मचारीलाई सित्तैमा बाँड्दै आएको थियो। यो प्रकरण सेलाउन नपाउँदै डीडीसीका उच्च कर्मचारीले वर्षाैंसम्म निजी क्षेत्रका डेरीहरूसँग उधारोमा कारोबार गरी संस्थानलाई धराशायी बनाउन भरथेग प्रयास गरेका थिए। डीडीसीलाई डुबाउन उच्च कर्मचारीको मिलोमतोमा दूध प्याकेजिङ गर्ने प्लास्टिक खरिद प्रकरण होस् वा दूधबाट तर मारेर किसान र आमउपभोक्तालाई मूल्य र गुणस्तरमा गरिएको घोटालाजस्ता प्रकरण चर्चित छन्। डीडीसीको एकपछि अर्को घोटाला र अनियमिततासम्बन्धी प्रकरण शान्त नहुँदै अर्को घोटाला प्रकरण बाहिर आएको छ। पछिल्लोपटक डीडीसीअन्तर्गतको बालाजु आयोजनाबाट एक करोड ५८ लाख ५२ हजार पाँच सय मूल्यबराबरको अर्धतयारी घिउ, धुलो दूध र तयारी घिउ हिनामिना भएको तथ्य फेला परेको हो। डीडीसीको आन्तरिक लेखा परीक्षण विभाग (आलेप) ले भौतिक मौज्दात परीक्षण गर्दा बालाजु आयोजनाबाट ५६ लाख मूल्यको सात हजार किलो अर्धतयारी घिउ (फ्याट) गायब पारिएको छ। यस्तै सोही आयोजनाबाट ९४ लाख ८७ हजार पाँच सय मूल्यको १६ हजार पाँच सय किलो धुलो दूध तथा सात लाख ७५ हजार मूल्यको नौ सय किलो तयारी घिउ हिनामिना भएको छ। आलेप प्रतिवेदन डीडीसीको महाप्रबन्धकलाई बुझाएको झन्डै दुई महिना बितिसकेको छ। तर डीडीसीले घोटाला भएको समयमा जिम्मेवार रहेका सम्बन्धित कर्मचारीलाई कारबाही गर्नुको साटो बढुवा गरी उपमहाप्रबन्धकको गुलियोबाट पुरस्कृत गरेको छ। भ्रष्टाचार हुन नदिने सरकारको प्रतिबद्धतालाई चुनौती दिँंदै सरकारी संस्थानमै यसरी घोटाला हुनु र दोषीलाई कारबाहीको साटो पुरस्कृत गर्नु अपराधजन्य कार्य हो। यसको विस्तृत छानबिन संस्थानबाट सम्भव छैन। अख्तियार दुरुपयोग अनुसन्धान आयोगले यो प्रकरणको छानबिन गरी कारबाहीको दायरामा ल्याउन ढिलाइ भइसकेको छ।"
नेकपा केन्द्रीय समिति बैठक : एमसीसी पारित गर्ने प्रस्ताव,"काठमाडौं : सत्तारूढ नेकपाको केन्द्रीय समिति बैठकमा अध्यक्षद्वयले अमेरिकी मिलेनियम च्यालेन्ज कर्पोरेसन (एमसीसी) पारित गर्नुपर्ने प्रस्ताव गरेका छन्। पार्टी एकताको २१ महिनापछि बुधबार काठमाडौंमा सुरु भएको बैठकमा संयुक्त राजनीतिक प्रस्ताव पेस गर्दै अध्यक्षद्वय केपी ओली र पुष्पकमल दाहालले घुमाउरो भाषामा यस्तो प्रस्ताव गरेका हुन्। एमसीसीबारे राजनीतिक दस्तावेजमा केही उल्लेख नगरिए पनि राष्ट्रिय हितलाई सर्वाेपरि राखी संयुक्त राज्य अमेरिकालगायत संसारका सबै देशसँग पारस्परिक हितका आधारमा आर्थिक सहयोग र विकास कार्यमा साझेदारी गर्न तत्पर रहने उल्लेख गरेर ओलीदाहालले एमसीसी स्वीकार गर्ने संकेत गरेका हुन्। प्रधानमन्त्री ओली एमसीसी प्रतिनिधिसभाबाट अविलम्ब पारित गर्नुपर्ने पक्षमा छन्। पार्टीका केही नेताहरूले एमसीसी इन्डोप्यासिफिक रणनीतिकै अंग भएनभएको प्रश्न उठाइरहेका बेला अध्यक्षद्वयले एमसीसी र इन्डो प्यासिफिक अलग रहेको देखाउन दस्तावेजमै प्रयास गरेका छन्। नेपाल सरकार र पार्टी बाह्य सैन्य गठबन्धनको हिस्सा कहिल्यै नबनेको भन्दै ओलीदाहालले सैन्य रणनीतिका रूपमा कुनै पनि आर्थिक र राजनीतिक सहयोगको कुरा अगाडि आएमा स्वीकार नगर्ने प्रस्ट्याएका छन्। हाम्रो पार्टी र सरकारले आफू कुनै पनि बाह्य सैन्य गठबन्धन र सैन्य रणनीतिको हिस्सा कहिल्यै नभएको र हुन पनि नसक्ने स्पष्ट गरेको छ। सैन्य रणनीतिकै रूपमा अन्य कुनै पनि आर्थिक र राजनीतिक सहयोगको प्रस्ताव अगाडि आएमा नेपालले त्यस प्रकारका कुनै पनि सहयोग प्रस्ताव मञ्जुर गर्न सक्दैन, राजनीतिक प्रतिवेदनको पृष्ठ ८ मा छ, तर नेपालको राष्ट्रिय हितलाई सर्वाेपरि राखी संयुक्त राज्य अमेरिकालगायत संसारका सबै देशसँग पारस्परिक हितका आधारमा आर्थिक सहयोग र विकास कार्यमा साक्षेदारी गर्न नेपाल सधंै तत्पर छ। अमेरिकाको इन्डो प्यासिफिक रणनीति उसको हिन्द महासागर वरिपरिका क्षेत्रहरूमा आफ्नो प्रभाव विस्तार गर्ने, प्रभुत्व कायम गर्ने, पहिलो आर्थिक शक्तिका रूपमा उदाउँदै गरेको चीनलाई घेरा हाल्ने र कमजोर पार्ने सैन्य रणनीतिका रूपमा अगाडि आएको दस्तावेजमा उल्लेख छ। प्रधानमन्त्री ओलीले अमेरिकाको इन्डो प्यासिफिक स्ट्राटेजी र अमेरिकाले नेपालमा गर्न खोजेको सहयोग परियोजना एमसीसी फरक रहेको पार्टी बैठकको उद्घाटन मन्तव्य दिने क्रममा बताएका थिए। उनले भने, एमसीसीका विषयमा अनावश्यक विवाद भयो। यसभित्र नेपाललाई होच्याउने कुरा छैन। यो अन्य कुनै स्ट्राटेजीसँग साइनो छैन। इन्डो प्यासिफिकसँग जोडिएको भन्नु बेकारको कुरा हो, त्योसँग जोडिएको छैन। प्रधानमन्त्रीले परियोजनाभित्र कसको के हिडेन इन्ट्रेस्ट (भित्री स्वार्थ) छ भनी खोजी गर्नु उपयुक्त नभएको तर्क पनि गरे। प्रधानमन्त्रीले भने, हामी हाम्रो स्वार्थमा हिँड्ने हो, अरूका स्वार्थमा होइन। हाम्रो सार्वभौमसत्तामा यो सहमतिले कुनै असर गर्दैन। हामी कानुनविपरीत कुनै सम्झौता गर्दैनौं। ओलीले त्यस्तो कुनै अवस्था आए सूचना दिएर दुई पक्षले नै अस्वीकार गर्न सक्ने र यसको हिसाबकिताब पनि ६६ महिनामा हेर्न सकिने धारणा राखेका थिए। एमसीसीका विपक्षमा रहेका नेकपा नेताहरूले यो परियोजना इन्डो प्यासिफिक रणनीतिअन्तर्गतकै भएको, यसले स्वाधीनता र सार्वभमौसत्तामाथि प्रहार गर्ने, आर्थिक प्रणालीमा अधिकार नहुने जस्ता प्रश्न उठाउँदै आएका छन्। पार्टी नेताहरूलाई जवाफ दिने शैलीमा प्रस्तुत भएका प्रधानमन्त्रीले यस विषयमा अमेरिकाले समेत प्रस्ट पारिसकेकाले अब अनावश्यक भ्रम छरिरहनु आवश्यक नरहेको बताएका थिए। अमेरिकाले पनि पछिल्लो दिनमा यसमा स्पष्ट पारिसकेको छ। यसमा कुनै अनुचित सम्झौता छैन। यसले नोक्सान पार्ने, राष्ट्रिय स्वाधीनतामा आँच ल्याउने, विकास प्रयास, उत्तरदायित्व, अन्तर्राष्ट्रिय सम्बन्ध कही पनि प्रतिकूल पार्ने अवस्था छैन, प्रधानमन्त्रीले भने, यो सदनबाट पारित गर्नुपर्छ। प्रोसेस (प्रक्रिया) मा छ , पारित गर्ने कुरा हुन्छ। यसमा अब कुनै पनि अप्ठ्यारो मान्नु पर्दैन। उद्घाटन समारोहमा प्रधानमन्त्रीको मौखिक मन्तव्यपछि दुई अध्यक्षका तर्फबाट दाहालले राजनीतिक दस्तावेज पेस गरेका थिए। दस्तावेजमा राष्ट्रिय हितलाई सर्वाेपरि राखी आर्थिक पार्टी महाधिवेशन २०७७ चैतमा नेकपाले पार्टी महाधिवेशन १४ महिनापछि गर्न प्रस्ताव गरेको छ। २० महिनाअघि पार्टी एकता हुँदा दुई वर्षभित्र महाधिवेशन गरिसक्ने कार्ययोजना थियो। अब महाधिवशेन आगामी २०७७ चैत २५ देखि ३० गतेसम्म आयोजना गर्ने प्रस्ताव पार्टी केन्द्रीय समिति बैठकमा पेस गरिएको छ। राजनीतिक दस्तावेजमा २०७७ भदौदेखि मंसिरसम्म सबै स्थानीय र प्रदेश तहका पार्टी कमिटीको अधिवेशन सम्पन्न गर्ने र चैतमा पार्टीको राष्ट्रिय महाधिवेशन सम्पन्न गर्ने प्रस्ताव छ। नेकपामा अहिले दुई अध्यक्षात्मक मोडेलमा पार्टी सञ्चालन भइरहेको छ। राष्ट्रिय महाधिवेशनपछि नेकपाले पार्टीलाई एकल अध्यक्षको मोडेलमा लैजानेछ। तत्कालीन एमालेले अवलम्बन गरेको जनताको बहुदलीय जनवाद र माओवादीले अवलम्बन गरेको एक्काईसौं शताब्दीको जनवाद र माओवाद का विषयमा महाधिवशेनमै छलफल गर्ने भन्दै नकेपाले संक्रमणकालीन राजनीतिक कार्यदिशा अवलम्बन गर्दै आएको छ। पार्टीले अहिले जनताको जनवादलाई कार्यदिशा बनाएको छ। अध्यक्षद्वयले पेस गरेको प्रस्तावमाथि केन्द्रीय सदस्यहरूले सुझाव राखेपछि नेकपाले महाधिवेशनका सवालमा उपयुक्त निर्णय लिनेछ। विशेष अभियान सञ्चालन गर्ने नेकपाले सरकार र पार्टी कामलाई प्रभावकारी बनाउन ५ महिने पार्टी एकता सुदृढीकरण र समृद्धिका लागि राष्ट्रिय अभियान सञ्चालन गर्ने प्रस्ताव पार्टी बैठकमा गरेको छ। आगामी फागनु १ देखि असारसम्म लागू हुने गरी त्यस्तो अभियान सञ्चालन गरिने अध्यक्षद्वयको प्रतिवेदनमा प्रस्ताव गरिएको छ। समृद्ध नेपाल, सुखी नेपालीको आधारसुदृढ पार्टी, सुशासन र लोकप्रिय सरकार भन्ने मूल नाराका साथ अभियान चलाउने प्रस्ताव नेकपाको छ। पार्टी एकता र समृद्धिका पक्षमा राष्ट्रिय अभियानको समयावधि पाँच महिनाको हुनेछ। उक्त अभियान फागुन १ गते सुरु भई असार मसान्तसम्म हुनेछ। २०७७ साउनमा अभियानको समीक्षा गरिनेछ, राजनीतिक प्रतिवेदनमा उल्लेख छ। फागनु १ देखि १५ सम्म प्रदेश, जिल्ला र स्थानीय कमिटीहरूले अभियानको कार्ययोजना बनाउने, फागुन मसान्तसम्म पार्टी तथा जनवर्गीय संगठनहरूले केन्द्र, जिल्ला र पालिका तहमा कार्यकर्ता भेला आयोजना गरी अभियानसम्बन्धी अभिमुखीकरण कार्यक्रम सञ्चालन गर्ने, चैतवैशाखमा केन्द्रीय संगठन विभागको योजना र निर्देशनअनुरूप संगठित सदस्यता नवीकरण गर्ने र २०७७ जेठ मसान्तसम्म घरदैलोपदयात्रा, टोल भेला र टोलसभाको आयोजना गर्ने, असार अन्त्यसम्म पालिकास्तरमा याली र जनसभा आयोजना गर्ने कार्यतालिका नेकपाको छ। अभियानको नेतृत्व केन्द्रीय सचिवालय, प्रदेशमा प्रदेश किमिटी, जिल्लामा जिल्ला कमिटी र पालिकामा सोही स्तरका पार्टी कमिटीले लिनेछन्। पार्टी एकतायता नेकपाले अहिलेसम्म यस्तो अभियान लिएर जान सकेको थिएन। बैठकमा महासचिव विष्णु पौडेलले संगठनात्मक प्रस्ताव पेस गरेका थिए। दस्तावेजमाथिको छलफलका लागि नेकपाले पार्टीका ४३८ केन्द्रीय सदस्य, ५ जना पदेन सदस्य र ३ जना आमन्त्रित सदस्यलाई १५ समूहमा विभाजन गरेको छ। समूहमा नेताहरूले बिहीबारदेखि प्रतिवेदनमाथि छलफल गर्ने प्रवक्ता नारायणकाजी श्रेष्ठले बताए।"
बाह्य ऋण परिचालन : वातावरणीय जोखिम व्यवस्थापन अनिवार्य,"काठमाडौं : नेपाल राष्ट्र बैंकले झण्डै दुई वर्षअघि नेपाली बैंक तथा वित्तीय संस्थालाई बाह्य मुलुकका वित्तीय संस्थाबाट ऋणसापटी लिन सक्ने व्यवस्था गरे पनि अपेक्षित बाह्य ऋण भित्र्याउन सकिएको छैन। दुईवटा वाणिज्य बैंक एनएमबी बैंक र ग्लोबल बैंक बाहेकले यस्तो ऋण भित्र्याउन नसक्नु पहलको अभावका कारण नभएको बैंकर्सले बताएका छन्। बाह्य मुलुकका वित्तीय संस्थासँग ऋणका लागि पहल गर्दा पहिला उनीहरूले नेपालको जोखिमको स्तर सम्बन्धमा प्रश्न उठाउने गरेका छन्। दोस्रो, जलवायु परिवर्तनजन्य वातावरणीय र सामाजिक जोखिमका कारणले उनीहरू नेपाललाई ऋण दिन तयार भएनन्। हामीले सरकारी ऋणपत्र या अन्यकुनै सुरक्षण धितो राखेर ऋण ल्याउन सकिन्छ कि भन्नेतर्फ पनि सोचेका हौं, नेपाल बैंकर्स संघका अध्यक्ष भुवन दाहाल भन्छन्, राष्ट्र बैंकले यसलाई गम्भीरतापूर्वक लिएन। त्यसो त बाह्य ऋण भित्र्याउँदा ऋणको ब्याजमा लाग्ने कर छुट दिन पनि बैंकर्सले लबिङ गरे, तर अर्थ मन्त्रालयले बजेट बनाउँदा अन्तिम समयमा त्यो सुझाव समावेश गरेन। बाह्य ऋण लिन खुलागर्दा बैंक तथा वित्तीय संस्था उत्साही थिए। तर जब उनीहरूले आवश्यक अनुपालना (कम्प्लायन्स) बुझ्दै गए,त्यसपछि यो चर्चा लगभग सेलाउँदै पनि गयो। यो वर्ष बैंक तथा वित्तीय संस्थामा लगानीयोग्य पुँजी अभाव नभएकाले बाह्य सापटीको चर्चा सेलाएको छ। विगत वर्षहरूमा लगानीयोग्य पुँजीको चरम अभाव हुँदा बाह्य पुँजी भित्र्याउने विकल्पमाथि प्रयास भइरहेका थिए। त्यसो त अन्तर्राष्ट्रिय वित्तीय संस्थाको ऋण स्वीकृत गर्ने क्रममा नै उनीहरूले वातावरणीय र सामाजिक जोखिम व्यवस्थापन मापदण्ड पालनाका सम्बन्धमा जिज्ञासा राख्ने गरेका छन्। विश्वबैंक समूहको अन्तर्राष्ट्रिय निगम (आईएफसी) सँग ऋणको प्रस्ताव गरेका वित्तीय संस्थाले पनि यो अनभुव सुनाउने गरेका छन्। गत साता नेपालको भ्रमणमा आएको अन्तर्राष्ट्रिय मुद्रा कोष (आईएमएफ) को आर्टिकलफोर मिसनले पनि जलवायु परिवर्तनको मुद्दालाई सम्बोधन गर्न आवश्यक मापदण्ड लागू गर्न सुझाएको छ। बैंक तथा वित्तीय संस्थाले बाह्य सापटी परिचालन गर्न मुलुकको सार्वभौम साख मूल्यांकन (सोभरेन क्रेडिट रेटिङ) जत्तिकै वातावरणीय र सामाजिक जोखिम व्यवस्थापन मापदण्डको परिपालना पनि त्यत्तिकै अत्यावश्यक छ। सार्वभौम साख मूल्यांकनका लागि भने सरकारले प्रक्रिया अघि बढाइसकेको छ। कुनै पनि बाह्य मुलुकको वित्तीय संस्थाले नेपाली बैंक तथा वित्तीय संस्थालाई सापटी दिँदा यहाँको जोखिमको स्तरमा जलवायु परिवर्तनका कारण उत्पन्न हुन सक्ने जोखिम मूल्यांकन गरेर कर्जा परिचालन भएको छ कि छैन भनेर हेर्नु स्वाभाविक हो, नेपाल राष्ट्र बैंकका कार्यकारी निर्देशक डागुणाकर भट्ट भन्छन्। बैंक तथा वित्तीय संस्थाले जोखिम यकिन नगरी कर्जा प्रवाह गर्दा वातावरणीय जोखिमले कर्जा असुलीमा प्रभाव पर्न सक्छ भन्ने चासो हो। यद्यपि, बैंक तथा वित्तीय संस्थाले यो अभ्यास नै नगरेका भने होइनन्। राष्ट्र बैंकले गत वर्षको मौद्रिक नीतिमा उल्लेख भएअनुसार वातावरणीय र सामाजिक जोखिम व्यवस्थापन मार्गदर्शन तयार गरी यसको अनुशरणका लागि बैंक तथा वित्तीय संस्थालाई आग्रह गरेको छ। अहिलेसम्म निर्देशनका रूपमा आइनसकेकाले यो मार्गदर्शनलाई बैंक तथा वित्तीय संस्थाले स्वेच्छिक रूपमा लिएका छन्। केही बैंक तथा वित्तीय संस्थाले सशक्त रूपमा लागू गरेका पनि छन्। राष्ट्र बैंकले लागू गरेको प्राथमिकता प्राप्त क्षेत्र कर्जा कार्यक्रमले मूलतःयसलाई अनुशरण गरेको राष्ट्र बैंकका कार्यकारी निर्देशक भट्टको भनाइ छ। प्राथमिकता प्राप्त कर्जा कार्यक्रमसम्बन्धी निर्देशनमा किटान नै नगरिए पनि यसले वातावरणीय र सामाजिक जोखिम व्यवस्थापनको मापदण्डलाई समेटेको छ, उनले भने, जलविद्युत् आयोजनामा वित्तीय व्यवस्थापन अघि वातावरणीय प्रभाव मूल्यांकन तयार गर्नुपर्ने अनिवार्य छँदै छ। राष्ट्र बैंकको मार्गदर्शनले वातावरणीय र सामाजिक जोखिमव् यवस्थापनलाई अझै व्यवस्थित (नियमबद्ध) बनाउन खोजेको नेपाल बैंकर्स संघका अध्यक्ष दाहाल बताउँछन्। राष्ट्र बैंकले बैंक तथा वित्तीय संस्थाको एकत्रीकरण (कन्सोलिडेसन)बाट ठूल्ठूला बैंक तथा वित्तीय संस्था निर्माण हुँदै गएकाले यस्ता मार्गदर्शनलाई आगामी दिनमा निर्देशनकै रूपमा लागू गर्न सकिने बताएको छ। ठूला बैंक तथा वित्तीय संस्थाले जनशक्तिलगायत आवश्यक क्षमता विकास गर्न पनि सहज हुन्छ। निर्देशनको रूपमा जाँदा पालना नगर्नेलाई दण्डको व्यवस्था गर्नुपर्ने हुन्छ, अहिले मार्गदर्शनका रूपमा केही समय दिँदा बैंक तथा वित्तीय संस्थाले क्षमता विकास गर्ने समय पनि पाउने भएकाले आवश्यकताअनुसार निर्देशन जारी गर्न सकिन्छ,ट्ट भन्छन्।"
अलमलमा राजपा : अध्यक्षमण्डल दुई धारमा विभाजित,"काठमाडौं : सरकारमा सहभागी हुने नहुनेबारे राजपा अलमलमा परेको छ। अध्यक्षमण्डल सहभागी हुने र नहुने दुई पक्षमा विभाजित भएकाले राजपा रनभुल्लमा परेको हो। राजपा अध्यक्षमण्डलका सदस्य राजेन्द्र महतो, शरतसिंह भण्डारी, अनिलकुमार झा र राजकिशोर यादव सरकारमा सामेल हुने पक्षमा छन्। अध्यक्षमण्डल संयोजक महेन्द्र राय यादव र महन्थ ठाकुर भने सरकारमा सहभागी हुन नहुने र संघीय समाजवादीसँगको एकता प्रक्रिया अघि बढाउनुपर्ने पक्षमा छन्। पार्टीको नेतृत्वकर्ता नै सत्ता साझेदारीको विपक्षमा उभिएपछि तत्काल सरकार प्रवेशको सम्भावना नरहेको अध्यक्षमण्डलका सदस्य अनिलकुमार झाले बताए। संयोजक नै सरकारसँग नजिक हुन चाहनुभएको छैन, यसबारे उहाँले संसद्बाटै बोलिसक्नुभएको छ, उनले भने, उहाँ पार्टीको नेतृत्वकर्ता हो त्यसैले उहाँले जे बोल्नुभयो पार्टी त्यसरी नै अगाडि बढ्छ। गत साताको राष्ट्रियसभा निर्वाचनका लागि पुस २ गते सत्तारुढ नेकपा र राजपाबीच तालमेल भएको थियो। एक वर्षपछि जोडिएको यो सम्बन्ध तालमेलमा मात्र सीमित थिएन, दुवै दलले प्रदेशदेखि र केन्द्रसम्म साझेदारी गर्ने सहमतिसमेत बनेको थियो। सरकारमा साझेदारी गर्ने सहमतिबमोजिम नै माघ ७ गते नेकपाका सभामुख उम्मेदवार अग्नि सापकोटालाई राजपाका प्रमुख सचेतक लक्ष्मणलाल कर्णले समर्थन गरे। तर, माघ ५ मा अध्यक्षमण्डल संयोजकको जिम्मेवारी सम्हालेका यादव भने उक्त कदमविरुद्ध उभिए। संयोजक यादव नै सरकारसँग साझेदारी गर्नुहुन्न भन्ने लाइनमा उभिएपछि राजपा अलमलिएको छ। सरकारसँग साझेदारीप्रति संयोजक यादवको अनिच्छा मंगलबार बसेको संसद बैठकमा समेत देखियो। सभामुखलाई शुभकामना दिँदै उनले भने, राजपा माग र मुद्दाका लागि निर्माण भएको हो, सत्ताका लागि होइन। पार्टीका मुद्दा सम्बोधन भए राजपा सरकारलाई समर्थन गर्न तयार रहेकोसमेत उनले प्रष्ट पारे। अध्यक्षमण्डलका सदस्य राजेन्द्र महतोले नेकपासँग अनौपचारिक वार्ता गरिरहेको एक नेता बताउँछन्। महतोकै अग्रसरतामा राष्ट्रियसभामा नेकपाराजपा चुनावी गठबन्धन भएको थियो। अध्यक्षमण्डल दुई धारमा विभाजित भए पनि नेकपासँग अनौपचारिक छलफल भइरहेको राजपाका एक नेताले बताए। राष्ट्रियसभा निर्वाचनलगत्तै सरकार प्रवेशबारे छलफल हुने कुरा थियो तर अहिलेसम्म केही भएको छैन, ती नेताले भने, अध्यक्षमण्डल संयोजक नै यो विषयमा प्रवेश गर्न चाहनुहुन्न, अन्यले भने विभिन्न माध्यमबाट नेकपासँग वार्ता गरिरहेका छन्। नेकपाको सभामुख उम्मेदवारलाई राजपाले समर्थन गरेकाले उपसभामुख राजपालाई नै नेकपाले दिने चर्चा पनि छ। तर, नेकपासँग उपसभामुखबारे कुनै पनि छलफल नगर्ने अडानमा संयोजक यादव छन्। अध्यक्षमण्डलका एक सदस्यका अनुसार नेकपाले उपसभामुख प्रस्ताव गरे राजपा तयार रहेको तर यो विषयमा आफैं छलफल गर्न नजाने अडान यादवको छ। पुनः रेशमकै विषय रेशम चौधरीकै कारण करिब एक वर्षअघि सरकारराजपाबीच सम्बन्ध टुट्न पुग्यो। अहिले रेशमकै मुद्दाबाट सहकार्यको सम्भावना बढेको छ। २२ फागुन ०७५ मा राजपाले संविधान संशोधनमा सरकारको बेवास्ता र रेशमको जन्मकैदका कारण सरकारलाई दिएको समर्थन फिर्ता लियो। यही दिन कैलाली जिल्ला अदालतले टीकापुर घटनाका मुख्य आरोपी रेशमसहित ११ जनालाई जन्मकैद फैसला गरेको थियो। राजपाले नेकपाका सभामुख उम्मेदवार सापकोटालाई समर्थन गरेकै दिन वरिष्ठ उपाध्यक्षद्वय सर्वेन्द्रनाथ शुक्ल, बृजेशचन्द्र लाल, उपाध्यक्षद्वय गोविन्द चौधरी, रमेशप्रसाद यादव र महासचिव विजयकुमार सिंहले अध्यक्षमण्डलसमक्ष रेशमलगायतका मुद्दा सम्बोधन भएपछि मात्र सरकारमा प्रवेश गर्न चेतावनीपत्र बुझाएका थिए। संविधान संशोधन भई मधेसी, थारु, आदिवासी जनजाति, दलित, मुस्लिमलगायतका मुद्दा सम्बोधन, रेशम चौधरीलगायत आन्दोलनकारीमाथि चलाइएका राजनीतिक मुद्दा खारेज गरी रिहा नहुन्जेल सरकारमा सामेल हुनु सहिदको बलिदान र आन्दोलनको अपमान हुने हाम्रो ठहर छ। यसअघि नेकपाका अध्यक्ष पुष्पकमल दाहालले रेशमलाई छुटाउने अभिव्यक्ति दिइसकेका छन्। माघ १ गते टुँडिखेलमा माघी महोत्सवमा उनले केही साथी छुटेका छन्, रेशमजीलगायत साथी छुट्न बाँकी छ, छुटाइन्छ भन्ने अभिव्यक्ति दिएका थिए।"
