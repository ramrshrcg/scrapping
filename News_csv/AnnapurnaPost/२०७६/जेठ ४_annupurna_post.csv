शीर्षक,विवरण
नगरपालिकाको छाप र कर्मचारीको हस्ताक्षर किर्ते गरी नक्सापास,"इटहरी : घर निर्माणसम्बन्धि काम गर्ने एक समूहले सरकारी कार्यालय र कर्मचारीको सही तथा छाप किर्ते गरेको खुलासा भएको छ। इटहरी उपमहानगरपालिकाका कर्मचारीको सही र छाप किर्ते गरेर नक्सापास गरी निर्माण इजाजतसमेत लिएको खुलेको हो। यो समूहले गत माघ महिनामा सात लाख रुपैया लिएर इटहरी ५ स्थित मिरा खड्काको घर निर्माणको जिम्मा लिएको थियो। तर पछि ऋण उद्देश्यको लागि उपमहानगरपालिकामा फाइल खोजी गर्दा नभेटेपछि किर्ते गरेको खुलेको हो। काम जिम्मा लिने बिल्ड एंगल्स कन्स्ट्रक्सन नामक कम्पनिको सञ्चालक बताउने इटहरी १ का सञ्जय काफ्ले अर्कै कारोबारमा चेक बाउन्स मुद्धामा यतिखेर इलाका प्रहरी कार्यालय इटहरीको हिरासतमा छन्। ठेकेदार नै थुनिएपछि बैंकको ऋण प्रक्रियाको लागि फाइल खोजी गर्दा त फाइल नै नभएको पाइयो, पीडित खड्काले भनिन्, यो हाम्रो सही नै होइन भनेर इन्जिनियरदेखि सबैले भनेपछि उजुरी दिएको छु। नक्सा पास गर्ने क्रममा नक्कली फाइल र चलानी नम्बर राखी सहीछापसमेत नक्कली गरेर डकुमेन्ट बनाएको खुलेको छ। माघ १० गतेको मिति रहेको घर निर्माण इजाजतपत्र नै नक्कली भएको खुलेको हो। उपमहानगरपालिकाका इन्जिनियर विकास भट्टराईकाअनुसार आफूसहित प्रमुख इन्जिनियर अर्जुन दाहाललगायत चार जनाको हस्ताक्षर किर्ते गरेको पाइएको छ। किर्ते गरेको थाहा हुने बित्तिकै इटहरी उपमहानगरपालिकाको कार्यपालिका बैठकले छानविन समिति गठन गरेको छ। साथै उपमेयर लक्ष्मी गौतमको हस्ताक्षरमा एउटा विज्ञप्तिसमेत जारी गरिएको छ। विज्ञप्तिमा विचौलियाको पछि नलाग्न र आफ्नो कामको लागि कागजातसहित आफै वा प्रतिनिधि पठाउन भनिएको छ। अहिलेसम्म ८ लाख रुपैया काफ्लेले लगिसकेको खड्काले बताइन्। खड्काका भाई पर्ने सुन्दरहरैंचा ३ का दिपेश बानियाँसमेत सम्झौतामा साक्षी बसेका थिए। बाँनियाले नै खड्कालाई काफ्लेसँग भेटाइदिएका थिए।"
"सांसदसहितको टोली नरैनापुरमा ४ घण्टा बन्धक, ६५ राउन्ड हवाइ फायर","नेपालगन्ज : बाँकेको नरैनापुर गाउँपालिकामा शुक्रबार राति ६५ राउण्ड हवाइ फायर भएको छ। जिल्ला प्रहरी कार्यालय बाँकेका प्रवक्ता डीएसपी प्रकाश सापकोटाका अनुसार नरैनापुर४ को हाटबजारमा कपडा बेच्न आएका भारतीय नागरिक देवीदिन विश्वकर्मालाई प्रहरीले साँझ ५ बजे पाँच किलो चरेशसहित पक्राउ गरेको थियो। विकको रिहाइको माग गर्दै स्थानीयले इलाका प्रहरी कार्यालय भोजभगवानपुरमा तोडफोड गर्न थालेपछि स्थितिलाई नियन्त्रणमा लिन प्रहरीले राति ९ बजेसम्म ६५ राउण्ड हवाइ फायर गरेको डीएसपी सापकोटाले बताए। झडपका क्रममा सशस्त्र प्रहरीका दुई र नेपाल प्रहरीका एक जवान घाइते भएका थिए। आफ्नो निर्वाचन क्षेत्रको स्थलगत निरीक्षण गरेर नेपालगन्ज फर्कँदै गरेकी बाँकेको क्षेत्र नं १ क बाट निर्वाचित प्रदेश ५ की सांसद कृष्णा केसी नमूनासहित पत्रकारको टोलीलाई पनि ६ बजेतिर स्थानीयले ४ घण्टा घेराबन्दी गरेका थिए। सांसद केसी चढेको गाडीको हावा खोलिदिएका थिए। इलाका प्रहरी कार्यालय भोजभगवानपुरमा धर्नामा बसेका स्थानीय। नेपालगन्जबाट राति १० बजेतिर थप प्रहरी परिचालन गरी शनिबार सांसद र पत्रकार टोलीलाई बिहान २ बजे नेपालगन्ज ल्याइएको थियो। चरेशसहित पक्राउ गरिएका बिकलाई पनि नेपालगन्जमा ल्याएर कानुनी कारबाही सुरु गरिएको बाँके प्रहरीले जनाएको छ। सांसद केसीले शनिबार नेपालगन्जमा पत्रकार सम्मेलन गरी आफ्नै निर्वाचन क्षेत्रमा बन्धक बन्नु पर्दा जिल्लाको सुरक्षा अवस्था कमजोर भएको बताइन्। उनले भनिन्, सीमावर्ती क्षेत्रमा स्थानीयको सुरक्षा अवस्था निकै नाजुक छ। यसलाई सुधार गर्न जरुरी छ। यसैबीच नेकपा बाँकेले सांसदमाथि भएको दुर्व्यवहारको घटनाको भत्र्सना गरेको छ। पार्टी सचिव अशोक कोइरालाले घटनाबारे छानबिन गरी दोषीलाई कारबाही गर्न माग गरेको छन्। अहिले नरैनापुरको स्थिति सामान्य बनिसकेको जिल्ला प्रहरी कार्यालय बाँकेले जनाएको छ। प्रदेशसभा सदस्य कृष्णा केसी नमूनाले शनिबार नेपालगन्जमा आयोजना गरेको पत्रकार सम्मेलन। तस्बिर सौजन्य : गजेन्द्र गुरुङ"
"ठोरीका पौरखी महिला : काठ चिर्दै, किला ठोक्दै, अब उद्योग नै खोल्ने","वीरगन्ज : फर्निचर निर्माणको काम पुरुषले मात्रै गर्न सक्छन् भन्ने पुरानो मान्यता गलत पुष्टि गरिदिएका छन् पर्साको ठोरीका महिलाहरुले । ठोरी हनुमाननगरस्थित २ नम्बर वडा कार्यालयको परिसरमा पुग्दा यस्तो थाहा हुन्छ । उनीहरु फर्निचर बनाउने काममा दिनभर व्यस्त हुन्छन् । वडा कार्यालयको परिसरमा आराले काठ चिर्दै सुशीला सापकोटा भन्छिन्, फर्निचर बनाउने काम पुरुषको मात्र हो भन्छन् तर आँट गरियो भने हामीले पनि यो काम गर्न सकिने रहेछ । पर्साको ठोरीमा सञ्चालित फर्निचर मेकर तालिममा सुशीलासँगै २० जना गृहिणी महिला सहभागी छन् । सुशीला थप्छिन्, तालिम सकिएपछि घरमै सानोतिनो फर्निचर उद्योग चलाउने सोच बनाएको छु, श्रीमानले पनि सहयोग गर्छु भन्नु भएको छ । दिउसोको समय घरमै फुर्सदिला रहेका गृहिणी महिलाहरुलाई आत्मनिर्भर बनाउने उद्देश्यले सरकारको सहयोगमा साना व्यवसाय परामर्श तथा तालिम केन्द्र वीरगन्जले ठोरी गाउँपालिका२ हनुमाननगरमा फर्निचर मेकर सम्बन्धी तीन महिने निशुल्क तालिम सञ्चालन गरिरहेको हो । तालिममा उनीहरुले पिर्का, टेबल, डेस्क, बेन्च, कुर्सी, पलङ लगायत फर्निचर सामाग्री बनाउने सीप सिक्दै छन् । तालिमको पहिलो १५ दिनको अवधिमा विभिन्न फर्निचरका ड्राफ्टिङ तथा औजार चलाउने तरिका सिकिसकेको बताउँछन् सहभागी महिलाहरु । तालिममा सहभागी रसिला अधिकारी भन्छिन्, गुरुले काठ चिर्ने, टुक्रा पार्ने, रन्दा लगाउने, किला ठोक्ने तरिका सिकाइरहनु भएको छ । तीन महिना सम्पन्न भइसक्दा पिर्कादेखि बक्स पलङसम्म बनाउने सीप सिक्ने लक्ष्य छ । त्यसो त, तालिममा राम्ररी काम सिकिएको खण्डमा घरमै साना फर्निचर बनाएर गाउँ र बाहिर बेचेर आम्दानी गर्ने आशामा छिन् अधिकारी । गौतम नगरकी २५ वर्षीया गृहिणी मुना अधिकारी पनि यस्तो सीप सिकेर साना व्यवसाग गर्ने सोचमा रहेको बताउँछिन् । गृहिणी महिलाले पनि यस्तो काम गर्न सक्छन् भन्ने सन्देश आफूले दिनसक्ने अठोट् छ उनको छ । साना व्यवसाय परामर्श तथा तालिम केन्द्रका प्रशिक्षक मणिभुषण शर्माका अनुसार गृहिणी महिलालाई फर्निचर मेकरको निशुल्क तालिम दिइएको हो । जहाँ दिनभर फुर्सद हुने महिलाहरु उत्साही बनेर तालिममा सहभागी छन् । उनीहरुको उत्सुकताले तीन महिनाको अवधिमा बक्स पलङ समेत बनाउन सक्ने अपेक्षा गरिएको छ । साथै तालिम सकिएलगत्तै तालिममा सहभागी २० जना महिलाहरुलाई नै कुनै फर्निचर उद्योग वा फर्निचरको ठेक्कापट्टाको काम गर्ने कम्पनीमा लगेर एक वर्षसम्मका लागि रोजगारीको प्रवन्ध संस्थाले नै मिलाइदिने बताइएको छ ।"
"दुर्गमका शिशु : गोठमै जन्मिन्छन्, गोठमै मर्छन् !","बाजुरा : हिमाली गाँउपालिकास्थित धिमकी पुल्तिसरा सार्कीले पाँचवटा बच्चा गोठमै जन्माइन्। ती मध्ये दुई बच्चा गोठमै मरे। बच्चा जन्माएको एक महिनासम्म गोठमा बस्दा चिसोले बच्चाको ज्यान लिएको उनीले बताउँछिन्। त्यही गाँउकी रेला रोकायाले बच्चा जन्माइन्। तर, एक महिना नपुग्दै बच्चाको मृत्यु भयो। रेलाले पनि आफ्नो बच्चा चिसोकै कारणले बताइन्। गोठमै जन्माएर गोठमै बस्दा प्रयाप्त चाहिले तापक्रम नपुग्दा बच्चाको मृत्यु भएको उनको बुझाइ छ। बच्चा जन्मिएको बेला घरमा बस्न पाइँदैन। त्यही कारण आफु जस्तै गाँउमा अन्य महिलाले जन्माएका बाच्चाको पनि मृत्यु हुने गरेको रेला बताउँछिन्। एकातिर सुत्केरी अवस्थामा कडा काम गर्नु पर्ने अर्को गोठमा बस्नु पर्ने वाध्यता भएकाले आफुहरुले जन्माएका बच्चा असुरक्षित हुने गरेको हिमाली गाँउपालिकास्थित रुगीन बस्ने सरस्वती बुडथापाले बताइन्। हुम्लाको ताजाकोट गाँउपालिकाकी दुधारी धामीले पनि जम्मा ३ बच्चा जन्माइन्। तर, २ बच्चाको मृत्यु शिशु अवस्थामै भयो। गोठ वास नै मृत्युको कारण थियो। गोठमा बस्दा बच्चा सहित आफ्नो ज्यान पनि खतरामा रहेको उनले बताइन्। बाजुराको रुगिन स्वास्थ्य चौकीमा कार्यरत अनमी प्रेमकला मल्लले पनि दुर्गम गाँउका धेरै शिशुहरु गोठमै मर्ने गरेको बताइन्। सुत्केरी भएका महिलाहरुलाई घरमा राखे देउता रिसाउँछन् भन्ने मान्यताले दुर्गममा आमा र बच्चा सँधै खतरामा रहेको मल्लको निष्कर्ष छ। अर्कोतर्फ गोठमै बच्चा जन्माउने र गोठमै एक महिनासम्म बस्ने भएकाले बच्चा मर्ने गरेको जिल्ला स्वास्थ्य कार्यलय बाजुराले पनि जनाएको छ। गोठमा बस्दा निसास्निे र अन्य रोगको संक्रमण हुने भएकाले बच्चाको मृत्यु हुने गरेको जिल्ला अस्पतालमा कार्यरत सिनेर अहेब रामचन्द्र यादबले बताए। गाँउमा धेरै बच्चाको मृत्यु भएको तथ्याङ्क नआए पनि जिल्ला स्वास्थ्य कार्यलय रेकर्डमा २८ दिन भित्र गोठमै मृत्यु हुने शिशुको संख्या उल्यख्य छ। जिल्ला स्वास्थ्य कार्यलयको तथ्याङ्क शाखामा कार्यरत रुगम थापाका अनुसार आर्थिक वर्ष ०७००७१ मा २४ जना शिशुको गोठमै मृत्यु भएको छ। त्यस्तै ०७१०७२ मा ८३ जना, ०७२०७३ मा ६९ जना, ०७३।०७४ मा १७ जना र ०७४०७५ मा १८ जना शिशुको गोठमै मृत्यु भएको तथ्यांक जिल्ला सवास्थ्य कार्यालयमा छ।"
तातेको पन्यु चाट्ने धुनी जात्रा,"बैतडी : जिल्लाको मेलौली नगरपालिका ५ महारुद्रमा शनिबार बुद्ध पूर्णिमाका दिन धुनी जात्रा सम्पन्न भएको छ। वैशाख शुक्ल नवमीमा सुरु भएको धुनीजात्रा बौद्ध पूर्णिमासम्म मनाइन्छ। यो जात्रामा धामीहरूले आगोमा तताएर रातो बनाएको फलामको पन्युलाई चाट्ने गर्दछन्। यो नै जात्राको मुख्य आकर्षण रहेको स्थानीय संस्कृतिका जानकार गोपालराम पोखरेलले बताए। उनले भने देवीको शक्तिको रुपमा धामीहरूले तताएको पन्यु चाट्ने गर्दछन्। उनीहरूलाई केही पनि हुँदैन। तताएको पन्यु जिब्रोमा राखेर चाट्ने गर्दछन्। यो पहिलादेखिकै चलन हो। यो जात्रामा शितलादेवीको रुपमा भगवतीको पूजाआजा गरिने मेलौली नगरपालिका वडा नं ५ का वडा अध्यक्ष बलभद्र दयालले बताए। उनले भने धुनी जात्रामा सहभागी हुनका लागि नेपालका मात्रै नभएर सीमावर्ती भारतीय क्षेत्रका दर्शनार्थी समेत आउने गर्दछन्। देवीको शक्तिले परापूर्वकालमा शितला रोग निको भएकाले शितलादेवीको पूजाआजा गर्ने गरिएको छ। धुनीजात्रामा दलित, ब्राह्मण, क्षेत्री सबै समुदायका मानिस एकै ठाउँमा जमा भएर पूजाआजा गर्ने चलन रहेको आएको वडा अध्यक्ष दयालले बताए। उनले भने समाजमा रहेको छुवाछुत हटाउन पनि यो जात्रा निकै सहयोगी बनेको छ। हामी सबै जातजातीका मानिस एकै ठाउँमा बसेर पूजाआजा गर्ने गर्दछौं। जात्रामा सबै समान हिसाबले सहभागी बन्छौं। यो जात्रालाई सामाजिक सद्भावको जात्रा भन्दा पनि हुन्छ। धुनीजात्रामा हरेक दिन भगवतीको विशेष पूजाआजा हुने गर्दछ। दमाहा बजाउने र धामी काप्ने तरीका नै यो जात्राका आकर्षण मानिन्छन्। धुनीजात्राको दर्शन तथा अवलोकनका लागि सैयौंको भीड लाग्छ। आगोको धुनी वरीपरी धामीहरू काँपेका दृश्य देखिन्छन् भने आगोमा तताएको पन्यु चाट्ने धामी हेर्नेहरूको समेत भीड लाग्ने गरेको छ। धुनीजात्रामा शीतलादेवीको पूजाआजा गरेमा रोगव्याधी नष्ट हुने जनविश्वास रही आएको छ। हाम्रो पहिलादेखिको संस्कृति हो। करीब ६ दिन सम्म यो जात्रा लाग्ने गर्दछ। यो जात्रामा हजारौं दर्शनार्थीहरू आउने गर्दछन्। वडा अध्यक्ष दयालले भने,यसको प्रचारप्रसार गर्न सके धार्मिक पर्यटकहरूलाई भित्र्याउन सकिन्छ। दैवीशक्तिको शाश्वत उदाहरण पनि धुनी जात्रा हो। समान्य मानिसले तातो पन्यु जिब्रोमा राख्न सक्तैन। धामी काँपेर तातो पन्यु मजाले जिब्रोमा राख्ने गर्दछन्।"
"मोटरसाइकल दुर्घटना : एकको मृत्यु, एक घाइते",टीकापुर : कैलालीको जानकी गाउँपालिकामा मोटरसाइकल दुर्घटना हुँदा एक युवकको ज्यान गएको छ। गाउँपालिकाको बेलापुरमासे २ प ४२४६ नम्बरको मोटरसाइकल दुर्घटना हुँदा बेलापुरकै ३२ वर्षीय रामनारायण चौधरीको मुत्यु भएको हो। इलाका प्रहरी कार्यालय टीकापुरका अनुसार मोटरसाइकल चालक २३ वर्षीय कृष्ण बम गम्भीर घाइते छन्। घाइते बमलाई टीकापुर अस्पतालमा सामान्य उपचारपछि थप उपचारका लागि नेपालगञ्ज रेफर गरिएको छ। उनको टाउकोमा चोट लागेको छ।
आङछिरिङको परिवारले लुम्बीनमा पाँच करोड लगानी गर्ने,"भैरहवा : लुम्बिनी क्षेत्रको पर्यटन विकासका लागि पर्यटन व्यवसायी स्वर्गीय आङछिरिङ शेर्पाको परिवारले पाँच करोड लगानी गर्ने भएको छ। ध्यान र आवास गृह निर्माणका लागि स्वर्गीय व्यवसायी शेर्पाको नाममा उनको परिवारले आधुनिक गोन्पा (गुम्बा) निर्माण गर्न लागेकाे हो। १४ रोपनी क्षेत्रमा निर्माण गरिने गोन्पा भवनको प्रधानमन्त्री केपी शर्मा ओलीले शनिबार शिलान्यस गरेका छन्। शिलान्यसका क्रममा प्रधानमन्त्री ओलीले नेपालको हवाई, होटल र पर्यटन क्षेत्रमा शेर्पाको अतुलनीय योग्दान रहेको बताउँदै लुम्बिनीमा उनको परिवारले गरेको सहयोगको प्रशंसा गरे। गोन्पामा भिक्षुलाई ध्यान गर्न पाउने, आगन्तुक भिक्षु र दशनार्थीका लागि आवासको समेत व्यवस्था हुने निर्माण समितिका संयोजक लाक्पा सोनाम शेर्पाले जानकारी दिए। नेपाल भ्रमण वर्ष २०२० लाई सहयोग पुयाउन र विश्वभरका भिक्षुलाई ध्यान गर्न सहयोग पुग्ने गरी दुई वर्ष भित्रमा गोन्पाको निर्माण सम्पन्न हुने शेर्पाको भनाइ छ। शेर्पा परिवार लगानी गर्ने इच्छा देखाएपछि लुम्बिनी विकास कोषले भवन निर्माणका लागि जग्गा उपलब्ध गराएको कोषका सदस्य राजेश ज्ञवालीले जानकारी दिए। कोषको गुरुयोजना अन्र्तगत रहेर हालसम्म लुम्बिनी क्षेत्रभित्र २३ राष्ट्रको गोन्पा निर्माण भइसकेका छन्। ३० बढी भिक्षुको लागि गुम्बा निर्माण भएको सदस्य ज्ञवालीले बताए। तारा फाउण्डेशनसँगै रहेको जग्गामा गोन्पा भवनको निर्माण सुरु भएको छ। पर्यटन व्यवसायी आङछिरिङ शेर्पाको नाममा आठवटा चुचुरो भएको नेपालकै नमुना डिजाइनमा गोन्पा निर्माण हुने भएको छ। यति एयरल्यान्सका निर्देशक समेत रहेका शेर्पाको गत फागुन १५ गते ताप्लेजुङको पाथिभरा मन्दिरको दर्शन गरेर फर्किने क्रममा हेलिकप्टर दुर्घटनामा मृत्यु भएको थियो। गोन्पाको शिलान्यास कार्यक्रममा प्रधानमन्त्रीसँगै प्रदेश ५ का मुख्यमन्त्री शंकर पोखरेल, नेकपाका महासचिव विष्णु पौडेलगायतको उपस्थिति थियो।"
बुद्ध जयन्तीका दिन ललितपुरमा मासु बन्द,"ललितपुर : ललितपुरका मासु व्यवसायीहरुले २५६३ औं बुद्ध जयन्तीका दिन मासु विक्रिमा बन्देज लगाएका छन्। अहिंसा, दया, माया र करुणाका प्रतिक मानिने गौतम बुद्धको जन्मजयन्तीको दिन कुनै पनि पशुको हत्या नगर्ने निर्णय मासु व्यवसायीहरुले गरेका हुन्। राष्ट्रिय खड्गी समाज ललितपुरका अध्यक्ष अरोज कुमार खड्गीले सबैले मिलेर बुद्धजयन्तीका दिन कुनै पशुको बध नगर्ने निर्णय गरेका बताए। शुक्रबार एउटा कार्यक्रमको आयोजना गर्दै मासु व्यवसायीहरुले शनिवार काटमार नगर्ने बचन दिएका हुन्। पशु कल्याण संघ नेपालकी अध्यक्ष स्नेहा श्रेष्ठले खड्गी समाजको यो निर्णयले असाध्यै खुशी लागेको बताइन्। पशुले जन्मदेखि मुत्युसम्म सहज तरीकाले बाँच्न पाउनुपर्ने आवाज उठाउँदै आएकी छन्। मानिसले अवोध प्राणीहरुप्रति दयाभाव राख्नुपर्ने भनाई उनको छ।"
त्रिशूली थ्री बी हब स्टेशनको निर्माण सुचारु,"किस्पाङ (नुवाकोट) : नुवाकोटको उत्तरी भेगमा निर्माणाधिन त्रिशूली थ्री बी २२० केभी हब सबस्टेसनमा केही स्थानीयको अवरोध हटपछि निर्माण सुचारु भएको छ। सदरमुकाम विदुरदेखि २० किलोमिटर उत्तर किस्पाङ गाउँपालिकाको शन्तिबजारमा निर्माण भइरहेको आयोजनामा स्थानीयले विभिन्न माग राखी दुई दिनदेखि अवरोध गरेका थिए। किस्पाङ ५ पहिरेबेसीमा निर्माणाधीन सबस्टेसनको काम केही स्थानीयले नियतबस रोकेपछि केही दिनअघि नेपाल विद्युत प्राधिकरणका कार्यकारी निर्देशक कुलमान घिसिङले स्थलगत अनुगमन गरी जसरी पनि निर्माण सुचारु गर्न निर्देशन दिएका थिए। नियतबस अवरोध गरेको थाहा पाएपछि आक्रोशित घिसिङले नाजायज माग राखी अवरोध गरेमा स्थानीय प्रशासनमार्फत पक्राउ गर्ने चेतावनीसमेत दिएका थिए। सुरक्षाको व्यवस्था भएपछि निर्माणमा खटिएको ठेकेदार कम्पनीले काम सुरु गरेको हो। यो सबस्टेसन एक वर्ष भित्रमा बन्न सकेन भने रसुवामा निर्माणाधीन १११ मेगावाटको रसुवागढी, ४२५ मेगावाटको सान्जेन, १४८ मेगावाटको माथिल्लो सान्जेन जलविद्युत् आयोजनाको विद्युत् राष्ट्रिय प्रणालीमा जोड्न नसकी खेर फाल्नु पर्ने अवस्था छ, यसबापत प्राधिकरणले करौडौं रुपैयाँ पेनाल्टी तिर्नु पर्छ, उनले भनेका थिए, यस्तो महत्वको आयोजनाको काममा अवरोध गर्ने ? विभिन्न माग राखेर निर्माण अवरोध गर्न मुख्य भूमिका खेलेको आरोप लागेका रसुवाका उत्तरगया गापा४ का शिवप्रसाद भट्टराई, जानुका थापामगरलगायतका विरुद्धमा आयोजनाले जिल्ला प्रशासन तथा प्रहरी कार्यालय नुवाकोट र रसुवामा किटानी जाहेरी दिएको छ। आयोजनामा नेपाल सरकार तथा प्राधिकरणको लगानी तथा जर्मन विकास बैक, युरोपेली लगानी बैकको सहुलितपूर्ण ऋण रहने छ। आयोजनाको अनुमानित लागत एक करोड ६० लाख अमेरिकी डलर रहेको छ। आयोजनाको निर्माण यही २०१९ को डिसेम्वर अर्थात् अगामी पुस महिनाभित्रमा सक्ने लक्ष्य राखिएको छ। यससँगै त्रिशूली नदी जलविद्युतको हवका रुपमा विकसित हुँदै गएको छ।"
मेयर चढ्ने गाडीमा आगजनी गर्ने दुईजना पक्राउ,अछाम : अछामको मंगलसेन नगरपालिकास्थित गाडी आगजनीमा संलग्न दुईजनालाई प्रहरीले पक्राउ गरेको छ । पक्राउ पर्नेमा मंगलसेन नगरपालिका१ कुन्तीबण्डालीका १९ वर्षीय दिपेन्द्र जैगढी र १९ वर्षीय एकेन्द्रराज नाथलाई अनुसन्धानका क्रममा पक्राउ गरिएको जिल्ला प्रहरी कार्यालय अछामका प्रमुख प्रहरी नायब उपरीक्षक जनक शाहीले जानकारी दिए । शाहीका अनुसार अभियुक्तहरुले गाडीमा आफूहरुले आगजनी गरेको स्वीकार गरिसकेका छन् । घटनामा संलग्न अन्यको पनि खोजी भइरहेको प्रहरीले जनाएको छ । मंगलसेन नगरपालिका परिसरमै पार्किङ गरिएको सोही नगरपालिकाको बा २ झ ३६९४ नम्बरको गाडीमा बैशाख ३१ गते राति आगजनी भएको थियो । जुन नगरपालिकाका मेयर चढ्ने गाडी थियो । एक वर्षअघि १ करोड २० लाखमा खरिद गरिएको उक्त गाडी आगजनी भएपछि प्रहरीले अनुसन्धान तिब्र बनाएको थियो ।
महिलालाई रुखमा बाधेंर बलात्कार गर्न खज्ने पक्राउ,धनगढी : कैलाली प्रहरीले महिलालाई बलात्कार गर्न खोजेको आरोपमा एक जनालाई पक्राउ गरेको छ। महिलालाई जंगलमा लगेर रुखमा बाँधी बलात्कार गर्न खोज्ने कैलारी गाउँपालिका८ का २४ वर्षे मनिश चौधरीलाई प्रहरीले शुक्रबार राती पक्राउ गरेको हो। प्रहरीका अनुसार जिल्लाको कैलारी गाउँपालिका६ को मसुरिया र कनरी बिचमा रहेको भारताल जंगलमा बलात्कार गर्न खोजेको सूचना आएपछि प्रहरीले खोजी कार्य सुरु गरेको थियो। जिल्ला प्रहरी कार्यालय कैलालीका प्रहरी नायव उपरीक्षक दक्षकुमार बस्नेतका अनुसार पीडितलाई त्रास देखाएर जंगलमा लगी सम्पूर्ण कपडा खोल्न लगाएर बलात्कार गर्ने प्रयास गरिरहँदा पीडित महिना भाग्न सफल भएकी थिइन्। बलात्कार गर्न खोज्ने पक्राउ धनगढीमा पनि बलात्कार गर्न खोजेको आरोपमा अर्का एकजना पक्राउ परेका छन्। हसनपुरमा शुक्रबार राती युवतीको कोठामै प्रवेश गरी जबरजस्ती गर्न खोजेको आरोपमा डोटीका धनकुमार जोशीलाई वडा प्रहरी कार्यालयले धनगढी पक्राउ गरेको हो। वडा प्रहरी कार्यालयका प्रहरी नीरीक्षक वकिल बहादुर सिंहका अनुसार धनगढीस्थित हसनपुरका स्थानीय दिपक मल्लको घरमा डेरा गरी बस्दै आएका जोशीले राती साढे १ बजेको समयमा २० वर्षीया युवतीको कोठामै गएर बलात्कारको कोशिस गरेका थिए।
सुरु भयो साकेला : सबैको मुखमा सै ढोले सै,"धरान : किराती समुदायको महान पर्व उभौली (साकेला) शनिबारदेखि सुरु भएको छ। बुद्ध जयन्ती तथा उभौली पर्वको अवसरमा किराती बस्तीमा साकेला नृत्य सुरु भएको छ। किरात बाहुल बस्ती अब एक महिनासम्म ढोल र झ्याम्टाले गुञ्जयमान हुनेछ। उभौलीको अवसरमा किरात राई यायोक्खा सुनसरीले जिल्लाभर साकेला नाच सुरु गरेको छ। बुद्ध जयन्ती तथा वैशाखे पूर्णिमाको अवसर पारेर शनिबार किरात राई यायोक्खा सुनसरीले धरानको विजयपुरस्थित बुद्धिकर्ण रायको दरबारक्षेत्रमा पुजा आराधना गरी साकेला नाचको सुरुवात गरेको छ। एक महिनासम्म प्रदेश १ का पहाडी जिल्ला खोटाङ, उदयपुर, भोजपुर, संखुवासभा, सोलुखुम्बु, ओखलढुङ्गा, धनकुटा, तेह्रथुम, पाँचथर, इलाम, ताप्लेजुङ र तराईका सुनसरी, मोरङ र झापा जिल्लासमेत धुमधामका साथ साकेला नाच सुरु भएको छ। किरात राई यायोक्खाका केन्द्रीय सचिव अर्जुन जम्नेली राईका अनुसार साकेला नाच एक महिनासम्म चल्ने छ। साकेला नाचमा सबै किराती समुदायको उपस्थित अनिवार्य हुन्छ। उपस्थित सबै गोलाकार भएर पितृको संझना गर्दै साकेला नाच्ने परम्परा रहेको छ। किरात राई यायोक्खा केन्द्रीय समितिको निर्देशनमा मातहतका जिल्ला कार्य समिति तथा गाउँ इकाई समितीमार्फत् साकेला थानमा पूजा गरी राईहरुले साकेला नाच्न सुरु गरेको किरात राई यायोख्या सुनसरीका सचिव राजेन्द्र राईले बताए। किरात राईहरु यतिबेला भेटघाट, जीवनशैली, पौराणिक कथा र सामाजिक सम्बन्धका बारेमा सिलीमार्फत् एक महिना ढोलझाम्टाको तालमा किरात बाहुल्य भूभागमा साकेला नाचले गुन्जयमान हुने किरात राई आयोख्याका प्रचारप्रसार संयोजक उपेन्द्र चाम्लिङले बताए। वैशाख पूर्णिमा र मंसिरे पूर्णिमा गरी वर्षमा दुई पटक मनाइने यो पर्वलाई किराती समुदायले विशेष पर्वका रुपमा रुपमा मनाउदै आएका छन्। विभिन्न प्रकारका साकेला सिली गाउँदै हातमा चौरीको चम्मर, झयाम्टा र काँधमा ढोल बोकेर साकेला नाचिन्छ। पूर्वी पहाडी जिल्लामा लोकप्रिय रहेको साकेला पछिल्लो समय तराईका धरान, इटहरी, तरहरा, बेलवारी, विराटचोक, दमक, उर्लावारी, पथरी, विर्तामोड, काकडभिट्टामा पनि लोकप्रिय बन्दै गएको छ। किरात धर्म अनुसार बालीनाली लगाउँने समय सुरु भएको प्राकृतिक संकेत पाएपछि आफूले लगाएको बाली राम्ररी सप्रियोस, भलबाढी, पहिरो नआओस, प्राकृतिक बिपत्ति ननिम्तिओस भनि भूमीको पुजा गर्दै साकेला उभौली मनाईने गरिएको अध्यक्ष राइको भनाइ छ।"
पौडी खेल्न गएका दुई जनाको डुबेर मृत्यु,बुटवल : गर्मी छल्न खोलामा पौडी खेल्न गएका दुईजनाको डुबेर ज्यान गएको छ। शनिबार सैनामैना नगरपालिकाको इगुरिया खोलामा डुबेर आशिष न्यौपाने र काली रहमा डुबेर डोलबहादुर खप्तरी मगरको मृत्यु भएको हो। शनिबार दिउँसो ४ बजे सैनामैना ९ शंकरपुरस्थित इंगुरिया खोलामा पौडी खेल्ने क्रममा सैनामैना ६ शान्तिटोलका १६ वर्षीय न्यौपानेको ज्यान गएको हो। मामाघर आएका उनी गर्मी छल्न खोलामा पुगेका थिए। मृतक न्यौपाने सैनामैनाको रामापुर माविको कक्षा १० मा अध्ययनरत थिए। अर्का युवाको खप्तरीको सैनामैना ३ को काली रहमा पौडी खेल्ने क्रममा ज्यान गएको हो। इलाका प्रहरी कार्यालय रन्यौराका प्रहरी निरीक्षक केशव बस्नेतका अनुसार उनी सैनामैना नगरपालिका ८ का स्थानीय हुन्।
गाडीले ठक्कर दिँदा भैंसी चराइरहेका बाबुछोराको मृत्यु,मलंगवा : सर्लाहीमा स्कर्पियोले ठक्कर दिँदा बाबुछोराको मृत्यु भएको छ। शनिबार साँझ ६ बजे नवलपुरदेखि मलंगवा आउँदै गरेको बा १९ च २५८८ नम्बरको स्कर्पियोले ठक्कर दिँदा सडक किनारमा बसेर भैंसी चराइरहेका बाबुछोराको मृत्यु भएको हो। जिल्ला प्रहरी कार्यालय सर्लाहीका डिएसपी प्रतितसिंह राठौरका अनुसार सर्लाही हरिपुर नगरपालिका ४ हरैयाका ४० वर्षीय जैसी यादव र उनको छोरा १० वर्षीय लक्ष्मणको मृत्यु भएको हो। तिब्र गतिको स्कर्पियोले ठक्कर दिँदा उनीहरुको घटनास्थलमै मृत्यु भएको डिसपी राठौरले जानकारी दिए। प्रहरीले स्कर्पियो र चालक २० वर्षीय शिवनारायण साहलाई नियन्त्रणमा लिएको छ।
बुद्ध जयन्तीमै लुम्बिनीको पोखरीमा भातैभात !,"बुटवल : बुद्धजयन्तीको दिन लुम्बिनीमा राष्ट्रपति विद्यादेवी भण्डारी, प्रधानमन्त्री केपी शर्मा ओली लुम्बिनी भ्रमण वर्ष उद्घाटनसँगै अन्य धेरै कार्यक्रममा सहभागी भए। ओलीले भिक्षुलाई भोजन दानसमेत गर्न भ्याए। राष्ट्रपति र प्रधानमन्त्रीले भाषण गरिरहदा कार्यक्रम स्थल नजिकैको पोखरीमा झुठो भातको रास थुप्रिदै थियो। विगतका वर्षमा जस्तै १० हजार जनालाई निःशुल्क भोजन गराउने कार्यक्रम थियो। यसको खर्च गरेको थियो होटल कासाईले। तर फोहोर व्यवस्थापनको जिम्मा कसैले लिएनन्। पवित्रभूमि लुम्बिनीको सग्राहलय नजिकैकै पोखरीमा जुठो भात फालियो भने छेउछाउमा भाडाको थुप्रो लाग्यो। भोजन गराएर फोहोर व्यवस्थापन गर्न नसक्दा लुम्बिनी एकै छिनमा कुरुप बन्यो। विगत ८ वर्षदेखि निरन्तर बुद्ध जयन्तीका दिन ६ हजार जनालाई भोजन गराउदै आएको यो होटलले यसपटक ७ हजारलाई निशुल्क भोजन गराउने योजना बनाएको थियो। यद्यपि भोजनमा १० हजारले सहभागीता जनाएको लुम्बिनी कासाई होटलका महाप्रबन्धक बिनेश मानन्धरको भनाइ छ। होटल जापानी नागरीक नोबु कासाईको हो। कासाई लुम्बिनीको सद्भावना दूत पनि हुन्। पर्यटकले भात खाएका भाडा देखेर अचम्म मानिरहेका थिए। स्वदेशी पर्यटक नाक छोप्दै हिँडेको प्रष्ट देखिन्थ्यो। लुम्बिनीमा विगतमा बुद्धजयन्तीमा समेत यस्तै प्रवृत्ति देखिएको थियो। स्थानीयलाई सचेतना दिन कामै नभएका कारण फोहोर व्यवस्थापन जटिल बन्दै गएको छ। विकास कोषका कर्मचारीले बुद्धजयन्तीमा कमाउने मात्रै ध्यान दिँदा फितलो व्यवस्थापन हुने गरेको धेरैको आरोप छ।"
"जथाभावी उत्खननले उट्ठीबासको त्रास, जनप्रतिनिधिकै मिलेमतोः स्थानीय","सिरहा : सिरहाको धनगढीमाई नगरपालिका ८ महुलियाको ६० घरपरिवार रहेको बस्ती जथाभावी उत्खननका कारण त्रसित छ। बस्तीको वरपर जथाभावी ग्राभेल उत्खन्न भएपछि टोलवासीमा उट्ठीबासको त्रास बढेको हो। नगरपालिकाबाट अनुमति लिई ठेकेदारले गाउँ वरपर जथाभावी उत्खनन् गर्दैछन्। यसरी उत्खन्न भइरहदाँपनि निगरानी गर्ने सरोकारवाला निकाय मौन छन्। मनोमानी उत्खन्नमा जनप्रतिनिधि, नेता, प्रहरीप्रशासन सबैको मिलोमतो देखिएको स्थानीयको आरोप छ। गाउँवासीले उत्खन्न रोक्न खोज्दा ठेकेदारहरूले मान्छे लगाएर उनीहरूलाई धम्काउने गरेका छन्। गाउँवासी एक ठाउँमा रोकपछि ठेकेदारले अर्को ठाउँमा जर्वजस्ती उत्खन्न गर्दै आएका छन्। गाउँको चारैतिर खण्डहर बनाइसक्यो, आवतजावतमा समस्या हुँदैछ, स्थानीय विश्वनाथ यादवले भने, विगत ७८ वर्षमा गाउँका सैयौँ विघा जग्गामा ग्राभेल उत्खन्न भएको छ। जथाभावी उत्खनन्ले बनाएको खण्डहर देखाउँदै स्थानीय। फोटोः शम्भु यादवअन्नपूर्ण गाउँलाई टापु बनाइसकेपछि कसरी बसोबास गर्ने ? उनले प्रश्न गरे। वडा कार्यालय, प्रहरीप्रशासनलाई गुनासो सुनाउँदा पनि कुनै सुनुवाई नभएको उनले दुखेसो पोखे। चारैतिर उत्खन्न गरेर जमिनलाई कामै नलाग्ने बनाइदिएको अर्का स्थानीय अवधेश कुमार यादवको गुनासो छ। वरपर उत्खन्न गरी गहिरो बनाइदियो, आफ्नो जमिनमाथि पर्यो, उनले भने, त्यसमा न उब्जाउ हुन्छ न त बैँकले ऋणका लागि धितो राख्न मानेको छ। गाउँको सबै जग्गा जमिन बेचेर अन्तै बसोबास सर्ने स्थित सिर्जना हुँदै गएको उनको भनाई छ। उत्खन्नले खानेपानी र सिँचाईको समस्या बढाएको उनले सुनाए। आफ्नो डेढ कठ्ठा जग्गामा जर्वजस्ती ठेकेदारहरूले उत्खन्न गरेका छन् स्थानीय शर्मिला यादवले भनिन्, जति रोक्दा पनि ठेकेदारले सुनेनन्, पैसाबालाकै बोलवाला छ, गरिबको दुःख कहिले सरकारले हेर्न हो खोई ? थातथाले कसरी बच्ने भन्ने चिन्तामा लागेको उनले सुनाइन्। जथाभावी उत्खन्न रोक्न खोज्दा ठेकेदाररुले उल्टै धम्काउने गरेको उनीहरूले सुनाए। गाउँले मिलेर पटक पटक वडामा निवेदन दिएपनि उत्खन्न नरोकिएको उनीहरूले बताए। वडामा कामत कन्सट्रक्सन, सुरेश निर्माण सेवा, मणि कन्सट्रक्सन, तिरुपति कन्सट्रक्सन र पुकार बालुवा प्रशोधन केन्द्रले खानी सञ्चालन गर्ने अनुमति पाएका छन्। ती ठेकेदार संस्थाले नगरपालिकासँग १० फिट गहिरो नम्बरी जग्गामा ग्राभेल खन्ने सम्झौता गरेका छन्। तर, उत्खन्न गर्नेबेलामा त्यसको दोब्बर, तेब्बर खन्ने गरेका छन्। सार्वजानिक जग्गाबाट पनि ग्राभेल उत्खन्न गरेको छ। नगरपालिकाले विवरण दिएन : वडाध्यक्ष वडाको जोगियाटोल, लामाटोल, महुलिया, महुवाटोल, लगडीबालाटोल, महतोटोलका करिब ३०० घरपरिवार जथाभावी उत्खनन्बाट प्रभावित भएको वडाध्यक्ष पुष्पलाल तामाङले बताए। उनका अनुसार विजुलीको हाइटेन्सन पोल, आधारभूत विद्यालय इटाटार वरपर पनि उत्खन्न भएको छ। दिनमै दर्जनौँ टिपर गाउँमा जाँदा धुवाधुलोले हैरान भएको वडाध्यक्ष तामाङले सुनाए। आफ्नो वडामा कुन कुन ठाउँमा खानी सञ्चालन गर्न अनुमति दिएको बारेमा नगरपालिकासँग विवरण माग्दा पनि नपाएको उनले बताए। प्रहरीप्रशासनलाई पटक पटक जथाभावी खानी बन्द गराइदिन आग्रह गरेको उनको भनाई छ। अनुगमन गर्दैछौँ : मेयर जग्गाबाला र ठेकेदार मिलेर अनुमति भन्दा बढी उत्खन्न गर्ने गरेको धनगढीमाई नपाका मेयर हरिनारायण चौधरीको भनाई छ। कति ठाउँमा जग्गाबाला आफैंले बढी खनाएको छ, कति ठाउँमा ठेकेदारले जर्वजस्ती बढी खनेको छ, उनले भने, हामी त्यसबारेमा अनुगमन गर्दैछौँ। स्थानीय सरकार सञ्चालन ऐन अनुसार नगरपालिकाबाट खानी तथा खनिज पदार्थ सम्बन्धी व्यवस्था गर्न बनेको ऐन २०७४ बमोजिम खानीको अनुमति दिएको उनले जानकारी गराए।"
कंक्रिटमाण्डु,"काठमाडौं : काठमाडौं भन्नेबित्तिकै धेरैको मानसपटलमा घरैघर भएको सहरको चित्र आउँछ। खाली जमिन देख्न नपाइने। साँगुरा गल्ली। सवारी र मानिसको अत्यधिक चाप। पुराना बासिन्दालाई भने यहाँको खेतीयोग्य जमिनको स्मरण हुन्छ। पुतलीसडक बस्छिन् धर्मदेवी तन्डुकार। यो ठाउँसँग उनको ८७ वर्षदेखिको सम्बन्ध छ। करिब ५० वर्षको हुँदा पनि पुतलीसडक आसपासमा खेती गर्थिन् उनी। पहिले यो ठाउँमा सबै खेत मात्रै थियो, उनले भनिन्, यो सडकको छेउछाउमा धान र तरकारी खेती गरिन्थ्यो। त्यसबेला यहाँका सबै मानिससँग प्रशस्त जमिन रहेको उनलाई याद छ। प्रायः खेतीकिसानी गर्थे। अहिले ती टुक्रिएर घरैघर बनेको देख्दा आश्चर्य लाग्छ उनलाई। अहिले प्रज्ञा भवन भएको ठाउँमा आलुमकै रोपेको हिजोजस्तो लाग्छ, उनले भनिन्, यी घर भएको ठाउँमा केही थिएन। खेतको बाटो मात्र थियो यहाँ। अहिले पुतलीसडकमा हिँड्दा त्यो बेला खेतको डिलमा हिँडेको सम्झिन्छिन् उनी। यहाँका धेरै जमिन ज्यापूहरूले कमाउँथे, उनले भनिन्, तिनै धेरै उत्पादन हुने खेतमा अहिले घर ठडिए। ज्यापूहरू गरिब हुँदै गए। पहिले यहीं उत्पादन गरेर खान पुग्ने खेत थियो यहाँका नेवारसँग। अहिले घर भएको जमिन मात्र छ उनीहरूसँग। यहाँका सबै मानिसले आफ्नो जग्गा बेचे, उनले भनिन्, कृषियोग्य जमिन बेचेर अन्य काममा लागे। सस्तोमा खेत बेचे। व्यवसायीले घडेरी बनाएर महँगोमा बेचे। जमिनदारहरू गरिब भए। काठमाडौंमा घरैघर भए। सोह्रखुट्टे नयाँबजारका तीर्थनारायण महर्जन (५८) पनि सानैदेखि किसान हुन्। खेतीकिसानीबाटै घर व्यवहार चलाउँथे। २०४० सालतिर पनि सोह्रखुट्टेमा खेती मनग्य थियो, उनले भने, यहाँबाट परपरसम्म हेर्दा खाली जमिन देखिन्थ्यो। बारीमा आपूलाई चाहिने सबै कुरा उत्पादन गर्थे उनी। अहिले उनको बारी सकियो। पहिले खेतीबाट जीवन धान्ने उनी अहिले एक आना जमिनमा तरकारी लगाउँछन्। आफूले उत्पादन गरेको तरकारीले उनलाई पुग्दैन। बजारमा निर्भर छन्। जमिन सबै बेचियो, उनले भने, अहिले यही घर भएको अलिकति मात्र बाँकी छ। छोराछोरी पनि अन्य पेसामा छन्। अन्य पेसा जस्तो सहज नभएकाले कृषिप्रति रुचि कम भएको उनी बताउँछन्। मेहनतको मूल्य पनि कम भयो कृषिमा, उनले भने, कृषिमा भन्दा अन्य व्यवसायबाट बढी आम्दानी हुन थाल्यो। त्यसैले यो पेसा लोप हुँदै गयो। तीर्थनारायण जस्तै सोह्रखुट्टे म्ह्पीका बद्री महर्जन (६८) को २०३५०४० सालतिर निकै जमिन थियो। त्यसको उत्पादनले परिवार चल्थ्यो। यो ठाउँमा काउली, मूला, धान उत्पादन हुन्थ्यो, उनले भने, तरकारी बेच्न पनि पुग्थ्यो। उनले खेतीयोग्य जमिन बेचेरै सके। त्यहाँ अहिले सहर ठडिएको छ। काठमाडौंमा मात्र नभएर उपत्यकाका सबै ठाउँमा पहिले खेती गरिन्थ्यो। बढ्दो जनसंख्याका कारण अहिले कृषियोग्य जमिन देख्न पाइँदैन। उत्पादनका हिसाबले उपत्यकाको उर्वर ठाउँमध्ये भक्तपुरलाई पनि राम्रो मानिन्थ्यो। अहिले यहाँ पनि खुला जमिन देख्न मुस्किल हुन्छ। भक्तपुर, थिमीका कृष्ण श्रेष्ठ (६८) यहीं खेतीपाती गर्दै हुर्किएका हुन्। उनले कृषि पेसाबाटै छोरा डाक्टर बनाए। पहिलेपहिले उत्पादन गरेर बेच्न पनि पुग्थ्यो, उनले भने, यहाँ उत्पादन गरेको तरकारी काठमाडौं लगेर बेच्थें। तर अहिले उनले खेती गर्ने ठाउँमा ठूलाठूला घर छन्। उनले पनि काम गर्न सक्न छाडे। आपूले सकुन्जेल खेती गरें, उनले भने, अहिले छोराछारीले किनेर खुवाउँछन्। थिमीमा ५२ सालदेखि घर बढेको उनको अनुभव छ। अन्य पेसामा संलग्न भएपछि मानिसले जमिन बेच्न थालेको उनी बताउँछन्। छोपियो उर्वर भूमि काठमाडौं उपत्यका देशकै उर्वर ठाउँमध्ये मानिन्छ। तर पछिल्लो समय यहाँको उर्वर र उत्पादनको कुनै सम्बन्ध देखिँदैन। उत्पादन हुने भूभागमा कंक्रिटका अग्ला घर मात्र छन्। अहिले खेती भइरहेका जमिन पनि धमाधम प्लानिङ भइरहेको छ। काठमाडौं, टोखाका माहिला डंगोल (७०) किसान हुन्। ३४ वर्षअघिसम्म उनको खेत वरिपरि एकदुईवटा मात्र घर थिए। तर अहिले आफ्नो वरिपरि धेरै घर बढेको उनको अनुभव छ। जमिन हुने मान्छे त्यही बेचेर अन्य व्यवसायमा लागे, उनले भने, दलालले जमिन किनेर घर बनाउँदै बेच्दै छन्। जग्गाकोे मूल्यवृद्धिले पनि किसानले जग्गा बेचेको उनको तर्क छ। टोखाका सानु श्रेष्ठ (५४) खेतीयोग्य जमिन सकिँदै गएकामा चिन्तित छन्। धेरै जमिन हुनेले मूल्यवृद्धिसँगै बेच्न थालेका हुन्, उनले भने, पहिले खेती गर्ने ठाउँ अहिले घरले भरियो। अहिले यहाँका उत्पादनले स्थानीयलाई पनि पुग्न छाडेको उनी बताउँछन्। हामी उत्पादन गरेर बेच्न लान्थ्यौं पहिले, उनले भने, अहिले बजारबाट नल्याई खान पुग्दैन। ललितपुर, खोकनाका बद्री शाही (६५) सँग ७८ रोपनी जमिन छ। तीनचार वर्षअघिसम्म उनको जमिन आसपास खेतीयोग्य धेरै जमिन थियो। अहिले कम हुँदै गएको उनी बताउँछन्। यो तीनवटा घर भर्खर बनेका हुन्, उनले भने, बाहिरका मान्छे आएर प्लानिङ गरेर बनाएका। लागत मूल्यै उठ्दैन कृषिमा संलग्न किसान पेसाप्रति सन्तुष्ट देखिँदैनन्। कारण हो लागतअनुसार मूल्य नपाउनु। भक्तपुर, बोडेका कृष्णबहादुर बाडे (४८) तरकारी खेतीमा संलग्न छन्। उनी करिब ७ रोपनी भाडामा लिएर खेती गरिरहेका छन्। उत्पादन गरेको तरकारीले खान पुग्छ, उनले भने, तर कुनै बेला त लागत पनि उठ्दैन। तरकारी लिन बिचौलिया खेतमै आइपुग्ने उनी बताउँछन्। आफैंले बजारमा लान भ्याइँदैन, उनले भने, बिचौलियालाई दिन बाध्य छौं। बिचौलियामार्फत बेच्दा नाफा कम हुने उनी बताउँछन्। ऊर्वर उपत्यका जहाँका जमिनदार आनाका चिरामा सीमित भए। अव्यवस्थित कंक्रिटको जंगलमा बदलिए हरियाली फाँट। बस्न उकुसमुकुस, खान आयातमा निर्भर। हामीबाट सस्तोमा लगेर महँगोमा बेच्छन्, उनले भने, यसले गर्दा उत्पादक र उपभोक्ता दुवै ठगिएका छौं। कृष्णबहदुर जस्तै ठिमीका कान्छाभाइ बाडे (४५) पनि कृषि पेसामै निर्भर छन्। उनले अहिले भाडामा जमिन लिएर तरकारीखेती गरिरहेका छन्। रोपनीको दस हजार भाडा तिर्छु, उनले भने, कहिले त उत्पादन कम भएर भाडै तिर्न पुग्दैन। तरकारीखेतीबाट लागतको मूल्य उठाउन धेरै गाह्रो हुने उनको अनुभव छ। नाफाका लागि बजारमा निर्भर हुनुपर्छ, उनले भने, बजारमा भाउ आएन भने हाम्रो लागत उठ्दैन। कृषिप्रति विकर्षण पछिल्लो पुस्ताको कृषिप्रति फिटिक्कै आकर्षण देखिँदैन। कारण धेरै छन्। तीमध्ये केही हुन् धेरै फाइदा गर्न नसक्नु, सधैं एकैनासको उत्पादन नहुनु, मिहनेत बढी पर्नु, उत्पादित वस्तुले मात्र पछिल्लो पुस्ताको आवश्यकता परिपूर्ति गर्न नसक्नु। ठिमीकी लक्ष्मी श्रेष्ठको परिवार सानैदेखि कृषि पेसामा संलग्न थियो। अहिले उनीहरुको जमिन आनामा सीमित छ। कृषिले मात्र उनीहरूको परिवार चल्ने अवस्था रहेन। उनका पति पनि मिल चलाउन थाले। कृषि पेसाले मात्र त केही पनि हुन्न, उनले भनिन्, त्यसैले पतिले अर्को व्यवसाय थाल्नुभयो। ललितपुरका पूर्णलाल डंगोल (६८) ले बल रहुन्जेल खेती गरे। दुई वर्षदेखि थला परे। काम गर्न सक्दैनन्। मैले खेतीबाटै परिवार धानेको थिएँ, उनले भने, तर अहिले छोराले गर्दैनन्। काठमाडौं, टोखाका ७० वर्षीय शंखनारायण डंगोलले आफ्नो उमेर खेतीमै बिताए। उनको खेती गर्ने जमिन प्रशस्त छ। तर, त्यसलाई भाडामा दिएका छन्। छोराहरू आआफ्नो व्यवसाय गर्छन्, उनले भने, खेतीबाट भन्दा व्यवसायबाट राम्रो पैसा कमाउँछन्। अबको पुस्ताले खेती गर्छ भन्ने आशा छैन उनलाई। खेतीमा धेरै मिहेनत छ, उनले भने, आम्दानी पनि सोचेअनुरुप हुन्न। बढ्दो परनिर्भरता उपत्यकामा तरकारी आयात बढ्दो छ। कालीमाटी फलफूल तथा तरकारी विकास समितिका उपनिर्देशक विनय श्रेष्ठका अनुसार यहाँको उत्पादनले १० प्रतिशत पनि धान्न सक्दैन। पहिला उपत्यका पूर्ण निर्भर थियो। २०७४७५ मा उपत्यकामा खपत हुने तरकारीमध्ये ९० प्रतिशत आयत भएको छ। जसमध्ये ४५ प्रतिशत बाह्य जिल्लाबाट, श्रेष्ठले भने, बाँकी बाह्य मुलुकबाट ल्याइएको हो। उपत्यकामा धादिङ, रसुवा, काभ्रे र सर्लाहीबाट बढी तरकारी आयात हुन्छ। श्रेष्ठका अनुसार भारतसँग बढी निर्भर हुनुपरेको छ। उपत्पादन हुने भूमि कम हुँदै गएसँगै परनिर्भरता बढ्दो देखिन्छ। उपत्यकामा ०५६५७ मा भारतबाट १३ प्रतिशत मात्र तरकारी आयात भएको थियो। ०७४७५ मा आइपुग्दा ४५ प्रतिशत पुगेको छ।"
नखिपोटमा उभौलीको रौनक (फोटो फिचर),"काठमाडौं : पूर्वी पहाडी भेगका किराँत समुदायले विशेष पर्व उभौली शनिबार धुमधामका साथ मनाएका छन्। राजधानीमा ललितपुरको हात्तीवनमा बिहानै पूजापाठ गरेर उभौलीको औपचारिक सुरुवात हुन्छ। हात्तीवनमा किरातहरुको मन्दिर (माङ्खिम) रहेको छ। त्यहा राई, लिम्बु, याक्खा र सुनुवारले आआफ्नो संस्कार अनुसार पूजा गरेपछि विधिवत रुपमा उभौली सुरु हुन्छ। सुरुवातमा पूर्वी पहाडी जिल्लामा मात्र देखिने उभौलीको रौनक पछिल्ला दिनमा राजधानीमा पनि देखिन थालेको छ। राजधानीको ललितपुरस्थित नखिपोटमा विशेष नृत्यका साथ उभौली मनाइन्छ। परम्परागत भेषभुसामा सजिएर किराती समुदायका बालबालिका, किशोरकिशोरी, युवायुवती र वृद्धवृद्धाले उभौलीमा साकेला सिली प्रस्तुत गर्छन्। विविधताले भरिएको नेपाली समाजमा धार्मिक, सांस्कृतिक रीतिरिवाज र परम्परा छन्। त्यसमा उभौलीलाई एक महत्वपूर्ण पर्वको रुपमा लिइन्छ। उभौली पर्व नेपाली जनजीवनमा गहिरो छाप छोड्न सफल छ। विशिष्ट पहिचान बोकेको यो पर्वले आफ्नो धर्म, संस्कृति, रीतिरिवाज र परम्पराको संरक्षणमा विशेष महत्व दिँदै आएको छ। उभौलीको रौनकतालाई नखिपोटमा पुगेर विकास कार्कीले कैद गरेका छन् :"
"डडेलधुरा क्याम्पसमा तोडफोड, स्ववियु सभापति ऐरसहित नौ पक्राउ","डडेल्धुरा : डडेल्धुरा बहुमुखी क्याम्पसमा तोडफोड गरिएको छ। शुक्रबार स्ववियु सभापति जगत ऐरको नेतृत्वमा गएको एक समुहले तोडफोड गरेको क्याप्पसले जनाएको छ। तोडफोडमा संलग्न भएको भन्दै स्ववियु सभापति जगत ऐरसहित नौ जनालाई प्रहरीले पक्राउ गरेको छ। क्याम्पसले कर्मचारी भर्नाका लागि लिखित परीक्षा लिइरहेको बेला ऐरको नेतृत्वमा पुगेको टोलीले ढुंगामुढा गरेका थिए। उनीहरुले क्याम्पसका झ्यालका सिसा तोडफोड गर्नुका साथै क्याम्पस प्रशासनमा अभद्र व्यवहार प्रदर्शन गरेकाले प्रहरीले पक्राउ गरेको बताइएको छ। मुख्य कार्यालय सहायक र मुख्य लेखा सहायक पदको लागि भइरहेको परीक्षा बिथोल्ने उद्देश्यले क्याम्पसको झ्याल ढोका तोडफोड गरेकाले उनीहरुलाई नियन्त्रणमा लिइएको प्रमुख जिल्ला अधिकारी राजु पौडेलले बताए। पक्राउ परेका विद्यार्थी नेतालाई जिल्ला प्रहरी कार्यालयमा राखिएको जिल्ला प्रहरी कार्यालयका प्रमुख प्रहरी नायव उपरीक्षक डम्बरबहादुर केसीले जानकारी दिए। विद्यार्थीले ढुङ्गामुढा प्रहार गरी क्याम्पसका केही झ्यालका सिसा फुटेको प्रहरीले जनाएको छ। डडेल्धुरा बहुमुखी क्याम्पसले त्रिविको नियम विपरीत राजनीतिक भागबन्डाको आधारमा कर्मचारी भर्ना गर्न लागेको भन्दै स्ववियुले ८ दिन अगाडि ताला लगाएको थियो। नेकपा डडेल्धुरा, नेपाली कांग्रेस डडेल्धुरा र जिल्ला प्रशासनको मिलेमतोमा कर्मचारी भर्ना गर्न लागेको भन्दै स्ववियुले तालाबन्दी गरेको थियो। उता क्याम्पसले ताला तोडेर पूर्वनिर्धारित मितिमै कर्मचारी भर्नाको परीक्षा लिएको बताएको छ। तीनजनाको लागि खुलेको भर्नामा १२ जनाले आवेदन दिए पनि ७ जनाले मात्र परीक्षामा सहभागिता जनाएका क्याम्पसले जानकारी दिएको छ। क्याम्पसको कर्मचारी भर्ना विज्ञापनमा स्ववियु सभापति ऐरकी श्रीमतीले पनि आवेदन दिएकी थिइन्। सभापति ऐरलाई आफ्नी श्रीमतीलाई कर्मचारीको रुपमा भर्ना गर्न क्याम्पस प्रमुखलाई दवाव दिएको र नमानेपछि चरणबद्धरुपमा आन्दोलन गरेको आरोप लागेको छ। सभापतिसहित नौ जनालाई प्रहरीले पक्राउ गरेपछि रिहाइको माग गर्दै विद्यार्थीहले नारावाजीसहित जिल्ला प्रशासन कार्यालय डडेल्धुरा अगाडि प्रर्दशन गरेका थिए।"
फोक्सुण्डो खोलामा जुम्लाका युवाको शव भेटियो,डोल्पा : डोल्पाको शेफोक्सुण्डा खोलामा जुम्लाका एक युवाको शव फेला परेको छ। शेफोक्सुण्डो गाँउपालिका८ लामागडाको फोक्सुण्डो खोलामा युवाको शव भेटिएको हो। जुम्ला पातारासि गाउँपालिका६ का करिब २२ वर्षका गोपाल बिष्टको शव भेटिएको प्रहरीले जानकारी दिएको छ । खोला किनारमा ढुंगाले छोपेर राखेको अवस्थामा बिष्टको शव भेटिएको प्रहरीको भनाई छ। सामान पुर्याउन गएका खच्चड गोठालाले शव देखेर निकुञ्ज कार्यालयमा जानकारी दिएपछि प्रहरीलाई खबर गरिएको शेफोक्सुण्डो राष्ट्रिय निकुञ्जका सहायक संरक्षण अधिकृत गोपाल खनालले जानकारी दिए। निकुञ्जको क्षेत्रभित्र उनी किन कसरी गए भन्नेबारे आफनो कार्यालयको कुनैपनि ठाँउमा लिखित विवरण नभएको तर सुम्दुहा चेक पोष्टबाट छलेर आएको भन्ने खबर पाएको खनालले बताए । निकुञ्जको कार्यालय सुलिगार्ड र तोइजम पोष्टमा उनी छिरेको कुनै विवरण नभएका कारण यार्सागुम्बा चोरीकै लागि आएको र बिरामी परेर मृत्यु भएको हुन सक्ने धेरैको आशंका छ । मृतक बिष्ट र अन्य तीनजना पनि सँगै रहेको र उनीहरुले नै बिरामी अवस्थामा बोकेर दुनै ल्याउँदै गरेको स्थानीयले जानकारी दिएका छन्। शव पाएको खबर पाएपछि प्रहरी निरीक्षक शुभराज बमको नेतृत्वमा ९ जनाको टोलीले घटनास्थल पुगेको थियो। शव जिल्ला अस्पताल पुर्याएको छ । जुम्ला प्रहरी कार्यालयसँग समन्वय गरी आफन्तलाई जानकारी गराएको र बिष्टका आफन्त आउँदैगरेको प्रहरी नयाब उपरीक्षक अबदेश बिष्टले जानकारी दिए। उनी निकुञ्जमा किन प्रवेश गरे ? कसरी मृत्युभयो भन्नेबारे कुनै जानकारी नआएको उपरीक्षक बिष्टले बताए । आफन्त आइपुगेपछि सबैकुरा खुल्ने डीएसपी बिष्टले जानकारी दिए।
राजदेवी दर्शन गर्न आएका श्रद्धालुको मृत्यु,"सिरहा : राजदेवी दर्शनका लागि आएका एकजना श्रद्धालुको मृत्यु भएको छ। सिरहाको लहान नगरपालिका१५ ढोढनास्थित राजदेवी पञ्चावती मन्दिरमा मेला भर्न आएका श्रद्धालुको अत्याधिक गर्मीका कारण शनिबार मृत्यु भएको हो। मृत्यु हुनेमा सुखीपुर नगरपालिका२ चन्नरपट्टि गाउँका अन्दाजी ४०४५ वर्षीय बालगोपाल यादव रहेको इलाका प्रहरी कार्यालय लहानका डिएसपी राजेश थापाले जानकारी दिए। उनका अनुसार मृत्यक यादव भिडभाड र गर्मीका कारण बेहोस भएको थियो। तत्कालै मेला समितिले प्राथमिक उपचार गर्दैगर्दा उनको मृत्यु भएको हो। भाकल भर्न जनकपुर उपमहानगरपालिका ४ बाट मन्दिर आएका रमेश चौधरीका अनुसार गर्मीले दर्जनौं श्रद्धालुहरु बेहोस हुने गरेका छन्। मन्दिरमा लाखौँ भक्तजन मेला भर्न आएका छन्, उनले भने,प्रवेशद्वार साँघुरो हुँदा भिडभाड भएको छ । भिडभाड र गर्मीले गर्दा आवतजावतमा समस्या भएको उनले सुनाए ।"
हात्तीले किच्दा एक वृद्धाको मृत्यु,सिरहा : सिरहामा हात्तीले किच्दा एक बृद्धाको मृत्यु भएको छ। गोलबजार नगरपालिका १० धर्मपुर गौरीटोलमा हात्तीले किच्दा गयराति ७० वर्षीया बुद्धमाया मगरको मृत्यु भएको हो। छिमेकीको घरबाट टिभी हेरेर सुत्न आफ्नो घर फर्किरहेको बेला हात्तीले आक्रमण गरेको स्थानीयलाई उद्धृत गर्दै इलाका प्रहरी कार्यालय गोलबजारले जनाएको छ। जंगलबाट भागेर आएका हात्तीले सोही नगरपालिका १ मुक्सारमासमेत दुई जनाको घर भत्काएको प्रहरीले जानकारी दिए ।
अब नेपाल अशान्त हुनेछैन : प्रम ओली,"लुम्बिनी : प्रधानमन्त्री केपी शर्मा ओलीले विश्वलाई शान्तिको सन्देश दिने नेपालमा अब अशान्ति नहुने दाबी गरेका छन्। बुद्धजयन्तीको अवसरमा लुम्बिनीमा आयोजित विशेष समारोहमा बोल्दै ओलीले मुलुकमा शान्ति कायम गर्दै विश्वमा सन्देश फैलाउने काम नेपालले गर्ने बताए। शान्ति प्रक्रियालाई समेत छिट्टै टुंगोमा लगाइने उनले बताए। कथमकदापि शान्ति खलबलिहालेमा पनि आफैँ समाधान गर्ने क्षमता नेपालको रहेको सन्देश विश्वभर गएको उनले बताए। दुनियालाई शान्तिको मार्गमा आउन उत्प्रेरित गरिराखेको छ, त्यो मुलुकमा अशान्ति हुने छैन', ओलीले भने। प्रधानमन्त्री ओलीले बुद्ध जयन्ती अन्र्तराष्ट्रिय रुपमा स्थापित भएको भन्दै आफू भियतनाम र कम्बोडियामा जाँदा बैशाख दिवस आयोजना गरेको भेटेको बताए। ओलीले बुद्धको जन्मथलो कहाँ भन्ने कुरा लामो समयसम्म अन्योल रहे पनि अब त्यस्तो कुनै भ्रम नभएको बताए। सम्राट अशोकले राखिएदिएको स्तम्भले लुम्बिनी नै बुद्ध जन्मिएको प्रमाण दिएको भन्दै ओलीले अशोक सम्राटलाई धन्यवाद समेत दिए। स्वार्थको टकराव, हतियार निर्माणको होड चलिरहेको विश्वका विकसिमत मुलुकमा बुद्धका शिक्षाहरु पुर्याउन आवश्यक रहेको उनले बताए। ओलीले संयुक्त राष्ट्रसंघका दोस्रा महासचिव उ थान्तलाई धन्यवाद समेत दिए। लुम्बिनी विकासका लागि उथान्तले महत्वपूर्ण योगदान गर्नुभयो', उनले भने, विश्वका १२ राष्ट्रको संस्था मिलेर ४९ वर्षअघि बनेको संस्थालाई फेरि सक्रिय बनाउन लागेको छु। आफ्नो अघिल्लो कार्याकालयता लुम्बिनी विकास गुरुयोजनाको निर्माणले तीव्रता लिएको प्रधानमन्त्री ओलीले दावी गरे। मेरो सरकार बनेपछि लुम्बिनी विकासले गति लिएको छ, उनले भने। उनले लुम्बिनीलाई लुम्बिनी जस्तै बनाउन समेत आग्रह गरे। चिरबिर चरा कराउन, सितलता होस्। आज बिहान थाई बिहारमा जाँदा त्यस्तो पाएँ। तर बाहिर आए ठिग्रिंङ्ग सिसौका रुख देखिन्छ। अब सिसौ रुख रोप्न छाडौं, उनले भने। आफूले फलफुलका २५६३ विरुवा रोप्ने अभियान शुरु गरेको भन्दै अन्य बिरुवा नलगाउन आग्रह समेत उनले गरे। लुम्बिनी पवित्रस्थल भएपछि स्वस्छ, सफा हराभरासँगै ज्ञान आत्मसाथ गर्न लायक हुनुपर्ने उनले बताए। मार्न आएको अंगुलीमाल जस्तो व्यक्तिलाई बुद्ध मार्गमा ल्याउन सफल बुद्ध जस्तो चरित्र सबैमा आवश्यक रहेको उनले बताए। बृहत्तर लुम्बिनी विकासमा सरकारको ध्यान गएको उनले बताए। शुद्धोधनको दरबार, बुद्धले दरवार परित्याग गरेको द्वार सहित कनकमणि, क्रुकछन्द बुद्ध जन्मिएको स्थानसँगै रामग्रामलाई समेत लुम्बिनीका रुपमा विकास गर्नुपर्छ, उनले भने। प्रधानमन्त्री ओलीले प्रदेश ५ सरकारले गरेको लुम्बिनी भ्रमण वर्षको विषय भने उच्चारण समेत गरेनन्।"
सर्लाहीबाट खुँखार डाँका पक्राउ,"मलंगवा : खुनडाँका, संगठित अपराध र किर्ते मुद्धामा फरार लालबन्दी नगरपालिकाका संजीव पासवानलाई प्रहरीले पक्राउ गरेको छ। सर्लाही, महोत्तरी, सिन्धुली, सिरहा तथा भारतका विभिन्न स्थानमा खुनडाँका तथा संगठित अपराध गरी लुक्दै आएका ४५ वर्षे पासवानलाई प्रहरीले घरबाटै पक्राउ गरेको हो। मंसिर २० गते सर्लाहीको इश्वरपुर नगरपालिका१३ स्थित हरिपुर नगरपालिका७ का धनेश्वर महतोको पैसा लुटेर फरार रहेका पासवान प्रहरीको खोजीमा रहेको थियो। पैसा लुटेर फरार रहेका पासवानलाई ६ महिनादेखि प्रहरीले खोज्दै आएको थियो। गोप्य सूचनाको आधारमा प्रहरीले पासवानलाई घरबाटै पक्राउ गरेको जिल्ला प्रहरी कार्यालय सर्लाहीका प्रहरी नायव उपरीक्षक प्रतित सिंह राठौरले जानकारी दिएका छन्। डेढ वर्ष अगाडी कविलासी नगरपालिका२ का सुनिल साहको हत्या गरी सुन र चाँदीको गरगहना लुट्ने घटनामा पनि उनको संलग्नता रहेको प्रहरीले जनाएको छ। पासवान विरुद्ध महोत्तरीमा दुईवटा डाँका र एउटा सरकारी कागज किर्ते गरेको मुद्धा दर्तामा रहेको प्रहरी नायव उपरीक्षक राठौरले बताए। सिन्धुली र सिरहामा एकएक डाँका मुद्धा उनको विरुद्ध दर्तामा रहेको छ। २०५८ सालमा रुपन्देहीको भैरहवामा डाँका गरेको आरोपमा पक्राउ परी साढे तीन वर्ष जेल सजाय समेत भोगेका पासवानले भारतको विभिन्न शहरमा एक दर्जन भन्दा बढी डाँका गरेको प्रहरीले जनाएको छ। पासवान २० वर्षको उमेरदेखि नै पेशेवर डाँकाको रुपमा अपराध गर्दै आएका थिए। सुरुमा भारतको विभिन्न स्थानमा डकैती गर्दै आएका पासवान पछिल्लो समयमा आएर नेपालका विभिन्न स्थानमा अपराध गर्दै आएको प्रहरीले जनाएको छ।"
"सिद्धार्थ राजमार्गमा शंकास्पद बस्तु फेला, सेनाले डिस्पोज गर्दै",लुम्बिनी : लुम्बिनीमा बुद्धजयन्ती मनाइरहेका बेला बुटवल भैरहवा सडक खण्डकमा शंकास्पद बस्तु भेटिएको छ । सिद्धार्थराजमार्गको कोटिहवामा विस्फोटक पदार्थजस्तै देखिने वस्तु फेला परेको हो । सो बस्तु डिस्पोजलका लागि सेनाको टोली घटनास्थलमा पुगेको प्रहरीले जनाएको छ । बमजस्तो बस्तु भेटिएपछि सवारीसाधन आवतजावत रोकिएका छन् । बुद्धजयन्तीकै अघिल्लो दिन शुक्रबार राति रुपन्देहीका कञ्चन गाउँपालिकाको कञ्चन खोलामा कुकर बम विस्फोट भएको थियो । प्रधानमन्त्री बुद्धजयन्तीको लागि हिजो नै लुम्बिनी गएका थिए । राष्ट्रपतिको आज लुम्बिनी प्रस्तान कार्यक्रम छ । अहिले लुम्बिनीको सुरक्षा व्यवस्था काडा पारिएको छ ।
बैतडीमा बृद्धकाे शव भेटियाे,बैतडी : बैतडीको पाटन नगरपालिका१० स्थित हतासमा एक जना वृद्ध मृत फेला परेका छन्। ७६ बर्षीय परमानन्द भट्टको शव शनिबार बिहान भेटिएको इलाका प्रहरी कार्यालय पाटन बैतडीका प्रमुख प्रहरी निरीक्षक गिन्द्रबहादुर बोगटीले बताए। घरभन्दा करिब ५ सय मिटर पर उनको शव फेला परेको उनले बताए। यही जेठ २ गते पाटनकै खोड्पे बजार जान्छु भनेर घरबाट हिडेका भट्ट मृत अवस्थामा फेला परेका हुन्। भट्ट मृत अवस्थामा फेला परेपछि स्थानीयले प्रहरीलाई खबर गर्दा प्रहरीले मुचुल्का बनाई शव पोष्र्टमार्टमको लागि डडेल्धुरा अस्पतालमा पठाईएको प्रहरी निरीक्षक बोगटीले बताए। शव नजिकै विषादीको सिसी पनि भेटिएकोले बिष सेवन गरेर मृत्यु भएको अनुमान गरिएको प्र्रहरीले जनाएको छ। घट्नाबारे थप अनुसंन्धान भइरहेको प्रहरीले बताएको छ।
सिन्धुलीमा देखापरे बम्जन,"सिन्धुली : अनुयायीलाई बेपत्ता पारेको आरोप लागेका तपस्वी रामबहादुर बम्जन शुक्रबार कमलामाई८ पैरेस्थित आश्रममा देखापरेका छन्। प्रहरीले खोजी गर्न थालेपछि उनी ६ महिनादेखि सार्वजनिक भएका थिएनन्। अनुयायीले बम्जन पुसदेखि पैरे आश्रममा रहेको बताउँदै आएका थिए। प्रहरीले भने खोजी गर्दा नभेटिएको जनाउँदै आएको थियो। तर, शुक्रबार बोधी श्रवण धर्म संघ सिन्धुलीले आयोजना गरेको १४ औं विश्व शान्तिमैत्री पूजामा अनुयायीसँगै उनी सार्वजनिक भए। २३ राष्ट्रबाट ४ सय महात्मा गुरुसहित शुक्रबार ६ हजारभन्दा बढीलाई बम्जनले दर्शन दिएको संघका केन्द्रीय सदस्य छत्र घिसिङले बताए। १४ औं विश्व शान्तिमैत्री पूजाका अवसरमा बिहीबारदेखि आश्रममा आयोजित अनुष्ठानमा गुरुले सबैलाई दर्शन दिइरहनुभएको छ, उनले भने, यो पूजामा शुक्रबार दिउँसोसम्ममा विभिन्न देशका नागरिकसहित ६ हजारभन्दा बढीले दर्शन गरेका छन्। गुरुको दर्शन शनिबार साँझसम्म गर्न पाइन्छ। प्रहरी र अनुयायीको घेराभित्र रहेका बम्जनले आफूविरुद्ध लागेका आरोपलगायत कुनै पनि विषयमा प्रतिक्रिया दिएनन्। अनुयायीले भने सबै आरोप खारेज भएको दाबी गरे। संघका पूर्वअध्यक्ष कमानसिंह तामाङले सबै आरोप मिथ्या भएको जिकिर गरे। गुरु (बम्जन)माथि निराधार आरोप लगाइएको हो। त्यसमा कुनै सत्यता छैन, उनले भने, गुरुको आफ्नो दिव्य वचन, अनुष्ठान र तपस्याले त्यस्ता सबै आरोपलाई खारेज गरेको छ। बम्जन आरोप लागेपछि बेपत्ता नभएको दाबी उनले गरे। विश्वमैत्री भाषा र लिपिको तयारीमा जुटेकाले बाहिर देखानपरेको तर्क उनले गरे। उनका अनुसार विश्वमैत्री भाषा, लिपि र वाचन कार्य सुरु भएको छ। बम्जन विभिन्न आश्रममा बस्दा पाँच जना अनुयायी र आनी बेपत्ता पारेको, आनीलाई यौन दुव्र्यवहार गरेकोजस्ता आरोपमा बम्जनविरुद्ध प्रहरीमा किटानी जाहेरी परेको थियो। बाँडेगाउँको आश्रममा नुवाकोटका सञ्चलाल वाइबाको हत्या गरी बेपत्ता बनाएको भन्दै उनका छोरा महेन्द्रले सिन्धुपाल्चोक र मकवानपुर प्रहरीमा किटानी दिएका थिए। बेपत्ता भनिएका सुरेश आले मगरको खोजीका लागि बारामा, सञ्चलाल र फूलमाया रुम्बा (पासाङ) को खोजी गर्न मकवानपुर, सिन्धुपाल्चोकमा र चुन्माले चिनिने चिनीमाया तामाङको खोजीका लागि नुवाकोट प्रहरीमा निवेदन दिइएको थियो। चारै जना २०६९ देखि २०७२ को बीचमा बेपत्ता भएको बताइएको छ। पैरे आश्रममा दैनिक हजारभन्दा बढी अनुयायी आउने गरेका छन्। उनीहरूले बिहीबार र शुक्रबार तीन घण्टा लाइनमा बसेर बम्जनको दर्शन गरे।"
मालपोतमा रवाफ : भ्रष्टाचारका तीन मुद्दा दायर,"काठमाडौं : मदनप्रसाद गुप्ता नायबसुब्बा हुन्। मालपोत कार्यालय सिमरामा लामो समय उनको दबदबा चल्यो। उनले प्रमुख मालपोत अधिकृतलाई टिक्नै दिएनन्। हैसियत सुब्बाको रहे पनि सचिवदेखि मन्त्रीसम्म प्रभावमा पारी उनले पटकपटक कार्यालय प्रमुख बनेर रजाइँ गरे। देशभरकै आकर्षक मालपोत कार्यालय हो सिमरा। त्यहाँ कार्यालय प्रमुख हुन उपसचिव चाहिन्छ। तर, अधिकृतसम्म प्रमुख भएर गए पनि उनले बस्न दिएनन्। अन्य कर्मचारी पनि उनलाई नरिझाएसम्म त्यहाँ टिक्न सक्दैनथे। पैसाको रवाफका कारण उनले स्थानीय नेता, जग्गा दलाल, बिचौलिया र कर्मचारी सबैलाई काबुमा राखे। सबैलाई प्रलोभनमा पारेर करोडौं राजस्व हिनामिना र भ्रष्टाचार शृंखला चलाएको अख्तियारले जनाएको छ। महालेखा परीक्षक कार्यालयले तीन वर्षयताका प्रतिवेदनमा गुप्ताले गरेको भ्रष्टाचारको फेहरिस्त सार्वजनिक गरेको छ। उनले महालेखा परीक्षकलाई पनि प्रलोभनमा पारेको देखिन्छ। उनीविरुद्ध बुधबार विशेष अदालतमा दुइटा भ्रष्टाचार मुद्दा चलाइएको थियो। साढे ४ करोड भ्रष्टाचार भएको मुद्दा शुक्रबार दायर गरिएको छ। पछिल्लो पटक गुप्तासहित लेखापाल युगलकिशोर ठाकुर र नायबसुब्बा शत्रुधन राउतविरुद्ध विशेष अदालतमा मुद्दा चलाइएको हो। २०७५७६ को फागुन १२ सम्म संकलित ४ करोड ५८ लाख ७१ हजार राजस्व खातामा दाखिला नगरेको अभियोगपत्रमा उल्लेख छ। नगदी रसिदका कार्यालय प्रतिमा उल्लेखित रकम जोड जम्मा गरी हेर्दा हिसाबकिताब देखिएको छैन। अख्तियारले उनीहरूविरुद्ध ८ देखि १० वर्ष कैद र बिगोबमोजिमको सजाय र राजस्व चुहावटमा त्यसको दोब्बर जरिवाना माग गरेको छ। यसअघि बुधबार गुप्ताविरुद्ध दुई मुद्दा अख्तियारले दायर गरेको थियो। गुप्ता र तत्कालीन भूमिसुधार तथा मालपोत कार्यालय कलैया, बाराका प्रमुख मालपोत अधिकृत राजराजेश्वर त्रिवेदीसहित ६ जनाको मिलेमतोमा राजस्व हिनामिना गरेको अभियोग लगाइएको छ। २ करोड ५० लाख बिगो माग दाबी गरिएको छ। अख्तियारले रकम हिनामिनामा रजिस्ट्रेसन फाँट नम्बर ३ का फाँटवाला गुप्ताको प्रमुख भूमिका रहेको किटान गरेको छ। उनले २०७४ कात्तिक २० देखि २०७५ साउन २८ सम्ममा सक्कली नगदी रसिद प्रयोग गरी ३ करोड ३८ लाख र नक्कली रसिदबाट १ करोड ३५ लाख संकलन गरेको देखिएको छ। त्यसमध्ये २ करोड ५० लाख ८६ हजार हिनामिना गरेको देखिएको आरोपपत्रमा उल्लेख छ। आफूले बुझेको राजस्व रसिद, पारित गरेका सक्कल लिखत र सोसँग सम्बन्धित अन्य कागज प्रमाण, लिखत दर्ता किताब, राजस्व रसिदको कार्यालय प्रतिसमेतका महŒवपूर्ण कागजात कार्यालयमा नबुझाएको नदेखिएको छ। उक्त कार्यालयमा एउटा फाँटसँग सम्बन्धित कुनै पनि सक्कल कागजात, बैंक भौचरसमेत नरहेको अवस्थामा अन्तरिक तथा अन्तिम लेखापरीक्षणसमेत भएको देखिएको छ। संकलन भएको राजस्व कानुनबमोजिम सम्भव भएसम्म सोही दिन नभए भोलिपल्ट सम्बन्धित राजस्व खातामा जम्मा गरी त्यसको भौचरसमेत नत्थी गरी तोकिएको ढाँचामा आर्थिक विवरण तयार गरी कार्यालय प्रमुखले प्रमाणित गरेर अभिलेख सुरक्षित राख्नुपर्ने व्यवस्था छ। तर, तोकिएको समयभित्र सम्बन्धित राजस्व खातामा दाखिला नगरी खाई मास्ने कार्य गर्दा पनि मौन स्वीकृति जनाएको आरोपमा प्रमुख मालपोत अधिकृत त्रिवेदीलाई प्रतिवादी बनाइएको छ। प्रमुख त्रिवेदी, फाँटवाला गुप्ता र लेखापाल युगलकिशोर ठाकुरविरुद्ध भ्रष्टाचार निवारण ऐनबमोजिम कारबाही माग गरिएको छ। १० वर्षसम्म कैद र चुहावट भएको राजस्वको दोब्बर जरिवाना हुनुपर्ने माग अख्तियारले गरेको छ। मुछिए लेखापरीक्षक मालपोत कार्यालय कलैयाको आन्तरिक र अन्तिम लेखापरीक्षण गर्नेविरुद्ध पनि मुद्दा दायर गरिएको छ। कोष तथा लेखानियन्त्रक कार्यालय बाराका लेखापालद्वय प्रवीण गौतम र कमल खतिवडा अनि महालेखा परीक्षक कार्यालय काठमाडौंका निर्देशक अजयकुमार सापकोटा मुद्दामा मुछिएका हुन्। करोडौं राजस्व हिनामिना भएको, नक्कली राजस्व रसिदको प्रयोग गरिएको तथा कार्यालयका सक्कल कागजात लुकाएको तथ्यलाई अन्देखा गरी बदनियतपूर्वक लेखापरीक्षण प्रतिवेदन तयार गरेको आरोप अख्तियारले लगाएको छ। तीनै जना लेखापरीक्षकविरुद्ध तीन महिनादेखि एक वर्षसम्म कैद र १० हजारदेखि ५० हजार रुपैयाँसम्म जरिवाना माग गरिएको छ। पाँचविरुद्ध अर्को अभियोग अख्तियारले भूमिसुधार तथा मालपोत कार्यालय कलैया, बाराका फाँटवाला गुप्तासहित पाँच जनाविरुद्ध अर्को मुद्दा दायर गरेको छ। निजी ड्राइभर सुनीलकुमार पटेल, मालपोत कार्यालय, कलैयाका लेखापाल युगलकिशोर ठाकुर, मालपोत कार्यालय सिमराका नायबसुब्बा शत्रुधन राउत र भूमिसुधार तथा मालपोत कार्यालय पर्साका कार्यालय सहयोगी नीरजकुमार गुप्ताविरुद्ध मुद्दा चलाइएको हो। तीन हजार घुससहित मालपोतका दुई नायब सुब्बा पक्राउ सरकारी अनुदान हिनामिना, सुब्बाविरुद्ध ५ लाखको भ्रष्टाचार मुद्दा मालपोतका सुब्बा ढकबहादुरविरुद्ध भ्रष्टाचार मुद्दा अख्तियारको स्टिङ अप्रेशन : ८७ हजार घूससहित अधिकृत र सुब्बा पक्राउ बाफरे सुब्बा साब ! वरिष्ठ पशुचिकित्सक र प्राविधिकविरुद्ध भ्रष्टाचार मुद्दा आक्रामक अख्तियार : भ्रष्टाचारको आरोपमा कोको परे ? घुसको दररेट, वर्षमा ३० करोड भ्रष्टाचार आरोपपछि आत्महत्या भ्रष्टाचारका उच्च जोखिमयुक्त क्षेत्र करअधिकृतसहित दुई कर्मचारीविरुद्ध भ्रष्टाचार मुद्दा प्रहरीका सुब्बा १० हजार घुससहित पक्राउ भैरहवा मालपोतका कर्मचारी २० हजार घुससहित पक्राउ घुससहित विचौलिया पक्राउ भ्रष्टाचारमैत्री कानुन कम्प्युटर अपरेटर घुससहित पक्राउ फरेस्टर घुससहित पक्राउ २० हजार घुससहित नापी सर्वेक्षक पक्राउ ७८ लाख घुस प्रकरणका अभियुक्त पाठक अदालतमा हाजिर डिभिजनल वन अधिकृतसहित २० विरुद्ध भ्रष्टाचार मुद्दा अख्तियारले पटेलको घरबाट कागजात बरामद गरेको थियो। गुप्ताले महत्त्वपूर्ण कागजात सरुवा जाँदा कानुनबमोजिम बरबुझारथ नगरी नष्ट गर्ने मनसाय राखी लुकाउने कार्य गरेको अभियोग लगाइएको छ। ठाकुर, राउत र नीरजले गुप्तालाई सहयोग गरेका थिए। उनीहरूलाई ६ महिनादेखि एक वर्षसम्म कैद र १० हजारदेखि ५० हजार रुपैयाँसम्म जरिवाना माग गरिएको छ। ड्राइभर पटेललाई मतियारमा सजाय माग गरिएको छ।"
भारतीय अध्यागमनमा सास्ती,"काठमाडौं : भारत हुँदै तेस्रो मुलुक जाने नेपाली भारतका विमानस्थलमा समस्या झेल्न बाध्य छन्। भारतीय अध्यागमन पार गर्न नो अब्जेक्सन सर्टिफिकेट (एनओसी) देखाउनुपर्दा नेपाली यात्रुलाई असहज भएको हो। पछिल्लो समय दुवै छिमेकी (भारत र चीन) भएर विदेश जानेको संख्या बढ्दो छ। हवाई टिकट केही सस्तो हुने भएकाले तेस्रो मुलुक जाने नेपाली छिमेकी भारत वा चीन हुँदै जाने गरेका छन्। चीनमा बाहिर निस्कन भिसा चाहिन्छ। त्यहाँ विमानस्थल ट्रान्जिट मात्र उपयोग हुन्छ। भारतमा विमानस्थलबाट बाहिर निस्कन भिसा आवश्यक पर्दैन। गत वर्षदेखि तेस्रो मुलुक जाने नेपालीले भारतको अध्यागमन पार गर्न दिल्ली दूतावास या कलकत्ता महावाणिज्य दूतावासबाट जारी सिफारिसपत्र बोक्नुपर्ने भएको छ, जसलाई नो अब्जेक्सन सर्टिफिकेट (एनओसी) भनिन्छ। सडकमार्गबाट भारत पुगी अन्यत्र उडान भर्ने र विमानस्थलबाट बाहिरिई फेरि प्रवेश गर्नुपर्दा नेपालीले अध्यागमनमा समस्या झेल्नुपरेको हो। यस्तै समस्यामा परेका छन् अधिवक्ता बाबुराम अर्याल। उनी तीन महिनाअघि भारत, श्रीलंका र माल्दिभ्स यात्रामा थिए। उनी भन्छन्, म त्यो पीडा सम्झँदा अहिले पनि अत्तालिन्छु। अनावश्यक खर्च र त्यो पीडा मेरो मासपटलबाट सायदै मेटिएला। अनि दूतवासले गरेको व्यवहार पनि त्यत्तिकै पीडादायी। उनी एक कार्यक्रमका सहभागी भएर त्यहाँबाट श्रीलंका र माल्दिभ्स परिवारसहित छुट्टी मनाउन हिँडेका थिए। पुनेको विमानस्थलमा उनलाई थाहा भयो त्यहाँबाट अन्यत्र जान एनओसी चाहिने रहेछ। त्यसपछि उनी टिकट सारेर पुनेबाट दिल्ली फर्किए। एनओसीका कारण भोगेको समस्या अरूले कहिल्यै भोग्न नपरोस, उनले भने, कूटनीतिक सेवामा रहेकाहरु बुज्झकी होलान् भन्ने लागेको थियो। त्यो सबै भ्रम रहेछ। नेपाल सरकारकै अनुरोधमा भारतसरकारले लागू गरेको नीति हो। अर्यालले भने, लहैलहैमा लागू गरिएको निर्णयले सर्वसाधारण नेपाली झन्झटमा परेका छन्। यसले मानव तस्करी रोकिने कुनै आधार पनि देखिन्न। अर्का नेपाली अनिल अधिकारीले भारत भएर अमेरिका उड्ने क्रममा १४ घन्टाको ट्रान्जिट रोजे। अनि बाहिर निस्कन खोज्दा भारतीय अध्यागमनका अधिकारीले एनओसी मागेपछि उनी १४ घन्टासम्म त्यहीं बस्न बाध्य भए। एनओसी आवश्यक नभएको भए केही समय उनी बाहिर घुमेर किनमेल गरेर अमेरिका जान सक्थे। त्यसकै लागि मैले १४ घन्टा ट्रान्जिट भएको उडान रोजेको थिएँ, उनले भने, अलिक सस्तो पनि थियो। अनि केही किनमले पनि हुने। एनओसीको लफडा रहेछ निस्कने कुरै भएन। भारतीय अध्यागमनमा नो अब्जेक्सन सर्टिफिकेट (एनओसी) देखाउनुपर्दा नेपाली यात्रुलाई असहज भएको हो। भारतको हवाईमार्ग वा अन्य मार्ग भएर तेस्रो देश जान चाहने नेपाली नागरिकले अनिवार्य रूपमा नेपाली दूतावासको एनओसी सिफारिसपत्र लिनैपर्छ। त्यसका लागि दूतावास पुग्नैपर्छ। यस्तो नियमका कारण अप्ठ्यारो परेको गुनासो आएपछि बाह्रखम्बास्थित नेपाली दूतावासले एनओसीबारे सूचना जारी गर्यो। भारतीय अध्यागमन पार गरेर तेस्रो मुलुक जानुपर्ने नेपालीका लागि यो प्रक्रिया आवश्यक पर्ने भनिए पनि कहिलेकाहीं ट्रान्जिटमा पनि एनओसी मागिन्छ। भारतमा अध्ययन गरेर बसेका वा व्यवसाय गरेर बसेका नेपाली राहदानी बाहकलाई पनि एनओसी चाहिन्छ। उनीहरुले नेपाल र भारतको सम्बन्ध तथा व्यवहारलाई पनि ध्यान दिन बारम्बार दूतावासलाई आग्रह गर्दै आएका छन्। भारतबाट अन्यत्र जाने नेपालीले एनओसी लिनैपर्छ। नेपालकै आग्रहमा यस्तो व्यवस्था गरिएको भारतीय अधिकारी बताउँछन्। नेपाल सरकारको अनुरोधमा भारतले सबै अध्यागमनमा एनओसीबारे सर्कुलर जारी गरेरको हो। यस्तो आग्रहपछि अध्यागमनले सोधपुछ गर्नु स्वाभाविक पनि हो, दूतावासका एक अधिकारीले अन्नपूर्णसँग भने, यसले हाम्रो हवाई व्यापार र नेपालमा रहेको जनस्तरको भावनात्मक सम्बन्धमा समेत नकारात्मक असर पुग्न सक्छ। भारतीय विमानस्थलमा ट्रान्जिटमा रहँदा एनओसी आवश्यक नपर्ने दिल्लीस्थित नेपाली दूतावासका प्रवक्ता हरि ओडारीले टेलिफोनमा बताए। एनओसी दिँदा त्यो मानिस साँच्चै घुम्नै जान लागेको हो वा काम गर्न जान लागेको हो कसरी थाहा पाउने भन्नेमा दूतावास मौन छ। दूतावासले कुन आधारमा त्यस्ता नागरिक पहिचान गरेर एनओसी दिने भन्ने मापदण्ड पनि छैन। नागरिकलाई सुरक्षित बनाउने ढंगले यस्तो प्रावधान ल्याइएको प्रवक्ता ओडारीले बताए। खुला सीमा रहेका कारण पनि यस्तो विवि अपनाइएको भनाइ उनको छ। परराष्ट्र मन्त्रालयका प्रवक्ता भरत पौड्यालले एओसीबारे पछिल्लो समयमा के भएको रहेछ महाशाखासँग बुझ्ने बताए। उनले भने, भारतीय भूभाग भएर नेपाली चेलीहरू तेस्रो मुलुकमा बेचिने कार्य रोक्नुपर्ने आवाज उठेपछि केही मुलुकका लागि यो विधि अपनाइएको हो। भारतीय दूतावास प्रवक्ता अभिषेक दुवेले भने, नेपाल सरकारकै अनुरोधमा यस्तो व्यवस्था लागू गरिएको हो।"
अनशनरत अस्थायी शिक्षकलाई प्रहरीले रत्नपार्कबाट हटायो,"काठमाडौं : रत्नपार्कस्थित शान्ति वाटिकामा आमरण अनशनरत सामुदायिक विद्यालयका शिक्षकलाई प्रहरीले हटाएको छ। प्रक्रिया पुर्याएर स्थायी गर्नुपर्ने लगायतका विभिन्न माग राख्दै अनशनरत पर्साकी नितु सिन्हा र जुम्लाकी राधा रावत प्रहरीले शनिबार हटाएको हो। अनशनरत स्थानबाट उठाएर उनीहरुलाई वीर अस्पतालमा उपचारको लागि भर्ना गरिएको महानगरिय प्रहरी वृत्त दरवारमार्गका प्रहरी नायव उपरिक्षक (डिएसपि) विनोद घिमीरेले बताए। उनीहरु वैशाख २० गतेदेखि अनशन बसेका थिए। अस्थायी शिक्षकहरु एघार दिनदेखि आमरण अनशनमा अस्थायी शिक्षकलाई आन्तरिक प्रतिस्पर्धा गराउन शिक्षक सेवा आयोगले गत वर्ष नै परीक्षा सञ्चालन गरेर नतिजा समेत सार्वजनिक गरिसकेको छ। विगतको आन्तरिक प्रतिस्पर्धा सम्बन्धी परीक्षामा सहभागी हुन नपाएकाका लागि फेरि परीक्षा सञ्चालन गर्नुपर्ने माग उनीहरुले सरकारसँग राखेका छन्। अनशनमा बसेको लामो समय वितिसक्दा पनि माग पुरा गर्ने सम्बन्धमा कसैले पनि चासो दिएको छैन। उनीहरुको मागलाई कसरी सम्बोधन गर्ने भन्ने सम्बन्धमा शिक्षा मन्त्रालयका अधिकारी र नेपाल शिक्षक महासंघबीच अनौपचारिक छलफल भएको छ। तर, ठोस निर्णय भएको छैन। आमरण अनशनमा बसेका कारण उनीहरुको स्वास्थ्यमा समस्या देखिएको छ। तर, विगतमा विना प्रतिस्पर्धा शिक्षण पेशामा प्रवेश गरेकालाई आन्तरिक वा स्वत स्थायी गरिने प्रवृत्ति गलत भएको भन्दै शिक्षा सम्वद्ध व्यक्ति तथा समूहले भने अनशन प्रवृत्तिको आलोचना गरेका छन्। शिक्षा मन्त्रालयका सचिव खगराज बरालले उनीहरुको माग पुरा गर्ने सम्बन्धमा आन्तरिक छलफल भइरहेको बताए।"
१२० किलो गाँजा सहित दुई जना पक्राउ,हेटौंडा : मकवानपुर प्रहरीले १२० किलो गाँजा सहित दुई जनालाई पक्राउ गरेको छ। पूर्वपश्चिम राजमार्ग अन्तर्गत हेटौंडा ११ नवलपुरबाट ना ३ ख ३७१५ हरियो सेतो नम्बरको मालबहाक ट्रक चेकजाँचको क्रममा प्रहरीले शनिबार विहान गाँजा बरामद गरेको हो। गाँजा सहित पक्राउ पर्नेमा ट्रक चालक तथा साहु मकवानपुरको राक्सिराङ गाउँपालिका ३ का २८ वर्षीय सुकुलाल थिङ र उक्त गाडीमा सवार ३१ वर्षीय नमराज दर्जी रहेको मकवानपुर प्रहरी प्रमुख एसपी मुकेश सिंहले बताए। चितवनबाट हेटौंडातर्फ आउँदै गरेको उक्त ट्रक प्रदेश३ प्रहरी कार्यालयबाट प्राप्त सूचनाको आधारमा जिल्ला प्रहरी कार्यालय मकवानपुरका प्रहरी निरीक्षक पवन कुरमा झाको कमान्डमा खटिएको टोलीले चेकजाँच गरेको थियो।
लुम्बिनीमा बुद्ध जयन्तीको रमझम (फोटो फिचर),"भैरहवा : शान्तिका अग्रदुत गौतमबुद्धको जन्मस्थल लुम्बिनीमा धुमधामकासाथ २५६३ औँ बुद्ध जयन्ती मनाइँदैछ । बुद्ध जयन्तीका अवसरमा विभिन्न मुलुकका बौद्ध धर्मालम्बीहरू लुम्बिनी आइपुगेका छन् । लुम्बिनीलाई दुलही झैं सिंगारिएको छ । बुद्ध जयन्ती समारोहमा सहभागी हुन राष्ट्रपति विद्यादेवी भण्डारी कार्यक्रमस्थ पुगेकी छिन् । लुम्बिनी परिषरमा झाकीसहितको र्याली निकालिएको छ । शुक्रबार नै लुम्बिनी आइपुगेका प्रधानमन्त्री केपी ओलीले बुद्ध जयन्तीका अवसरमा निकालिएको र्यालीमा सहभागी भई थाइ बिहारमा भिक्षुहरूलाई चिवर दान गरेका छन । उनले लुम्बिनी परिषरमा २ हजार ६ सय ४३ वटा बिरुवा रोप्ने कार्यक्रमको पनि शुभारम्भ गरे । यसै अवसरमा प्रदेश सरकारले घोषणा गरेको लुम्बिनी भ्रमण वर्ष २०७६ को राष्ट्रपति भण्डारी र प्रधानमन्त्री ओलीले उदघाटन गरेका छन् । प्रदेश ५ सरकारले २०७६लाई लुम्बिनी भ्रमण वर्ष घोषणा गर्दै २० लाख पर्यटक भित्र्याउने लक्ष्य राखेको छ । लुम्बिनी र प्रदेशका विभिन्न धार्मिक, ऐतिहासिक, साँस्कृतिक तथा पुरातात्विक महत्वका क्षेत्रहरूको पहिचान, संरक्षण र प्रवर्द्धन गर्ने उद्देश्यले प्रदेश सरकारले २०७६ लाई लुम्बिनी भ्रमण वर्षको रुपमा मनाउन थालेको हो । बुद्धको महापरिनिर्वाणपछि बुद्ध जयन्ती मनाउन थालेको २५६३ बर्ष पूरा भएको र बुद्धको जन्म त्यसभन्दा ८० बर्ष पहिले भएकाले बुद्धको जन्मको सम्झनास्वरुप २ हजार ६ सय ४३ वटा बिरुवा रोप्ने कार्यक्रम राखिएको लुम्बिनी विकास कोषका सदस्य सचिव सरोज भट्टराईले बताए । लुम्बिनी पुग्नै सकस बुद्ध जयन्तीमा लुम्बिनी जान चाहने पर्यटकलाई निकै सकस भएको छ । धुलाम्मे सडकका कारण लुम्बिनी पुगेका पाहुना तथा पर्यटकहरूले निकै सास्ती खेप्नु पर्यो । भैरहवालुम्बिनीतौलिहावा सडकखण्ड निर्माणधीन अवस्था छ । जसका कारण पुरै सडक धुलाम्मे छ । सुरक्षा व्यवस्था कडा बुद्ध जयन्ती समारोहका लागि लुम्बिनीको सुरक्षा व्यवस्था कडा पारिएको छ । चार वटै सुरक्षा निकाय नेपाली सेना, नेपाल प्रहरी सशस्त्र प्रहरी अुसन्धान विभाग परिचालन भएका छन् । लुम्बिनीको कुनाकुनामा सुरक्षाकर्मीहरू खटाइएका छन् ।"
गाउँपालिका अध्यक्षको घर अगाडी बम विस्फोट,राजविराज : सप्तरीको बलान बिहुल गाउँपालिका अध्यक्ष दयानन्द गोइतको घरनजिकै गएराति बम विस्फोट भएको छ । कुकर बम विष्फोट भएको छ । बलान विहुल गाउँपालिका२ चनही टोलमा रहेको गोइतको घर अगाडि राति सवा १२ मा प्रेसर कुकुर बम विष्फोट भएको अध्यक्ष गोइतले जानकारी दिए । गाइतकाअनुसार राति सुत्न गएपछि घर अगाडी रहेको प्रतिक्षालयमा बम विष्फोट भएको हो। विष्फोटले प्रतिक्षालयमा रहेको प्लाष्टिकका कुर्सी र काठका टेबुलमा क्षति भएको छ ।
