शीर्षक,विवरण
ऊर्जा व्यापारमा सकारात्मक संकेत,"नेपाल र बंगलादेशले भारतलाई समेत सहभागी गराई क्षेत्रीय विद्युत् ऊर्जा व्यापारको सघन योजना अघि बढाएका छन्। बंगलादेशलाई अबको एक दशकमा थप ४० हजार मेगावाट विद्युत्को आवश्यकता छ। अझ उसले आफूलाई उन्नत राष्ट्रका रूपमा लैजान बनाएका योजना कार्यान्वयनका लागि सन् २०४० सम्म ६० हजार मेगावाट बिजुलीको आवश्यकता रहेको जानकारी नेपाल सरकारलाई गराइसकेको छ। नेपालमा लगानी र जलविद्युत् उत्पादन सम्भावना दुवै छ। तर बंगलादेशसम्म प्रसारण लाइन कसरी बनाउने भन्ने सबैभन्दा महत्वपूर्ण र भूराजनीतिक विषय हो। नेपाल र बंगलादेशमा भौगोलिक सीमा जोडिएको छैन, बीचमा भारतीय भूभाग पर्छ। बंगलादेशले नेपालबाट बिजुली लैजाने प्रमुख दुई उपाय मात्र छन्। पहिलो भारतीय भूमिमा समर्पित प्रसारण लाइन बनाउने र अर्को भारतीय विद्युत् प्रणाली (संरचना) मार्फत लिने। यी दुवै विकल्प कार्यान्वयनयोग्य छन् आर्थिक तथा प्राविधिक रूपमा। केवल भारतको सहमतिको आवश्यकता पर्छ। भारतीय सहमतिमै क्षेत्रीय ऊर्जा व्यापारको भविष्य निर्भर छ। विगत केही वर्षयता नेपाल र बंगलादेशसित भारतको विद्युत् व्यापार सम्बन्ध केही सुमधुर हुँदै गइरहेको संकेत मिलेको छ। यसको पुष्टि पनि भएको छ तीन महिनाअघि भारतको ब्याङलोरमा सम्पन्न नेपालभारत ऊर्जासचिवस्तरीय संयुक्त सञ्चालन समिति (जेएसटी) को बैठकमा भएका केही महत्वपूर्ण सहमति। उक्त बैठकमा बंगलादेशसम्म नेपालले बिजुलीको कारोबार गर्ननिम्ति भारतीय भूभाग वा संरचना उपयोगसम्बन्धी छलफलमा भारत सकारात्मक थियो। उसले तीन महिनाभित्र नेपाल र बंगलादेशसित छलफल गर्ने सहमति जनाएको छ। त्रिपक्षीय छलफल र सहमतिले निकास निकाल्नेमा नेपालका अधिकारी विश्वस्त छन्। ऊर्जा मन्त्रालयले परराष्ट्रमार्फत उक्त त्रिपक्षीय बैठकका निम्ति पहलसमेत सुरु गरेको छ। विगतमा भारतीय भूभाग वा संरचना प्रयोग सम्बन्धमा छलफल हुँदा बंगलादेश त्यति आशावादी देखिएको थिएन। अहिले बंगलादेश सरकार उत्साहित भएको छ। फलस्वरूप उसले दुईवटा प्रमुख विकल्पसहित नेपाली अधिकारीसित छलफल अघि बढाएको छ। संयुक्त प्राविधिक समिति (जेटीटी) बैठकमा सहसचिवस्तरमा सहमति पनि भएको छ। उक्त सहमतिलाई सचिवस्तरीय उपल्लो निकायले अनुमोदन गर्न बाँकी छ र निकट भविष्यमा अनुमोदन हुने कार्यक्रम छ। यसरी बंगलादेश र नेपालबीच अधिकारप्राप्त निकायबाट औपचारिक रूपमा सहमति भइसकेपछि भारतसित अन्तिम सहमति गर्न बाँकी छ। नेपाल र बंगलादेशले अघि सारेको विकल्पमा पहिलो अल्पकालीन र अर्को दीर्घकालीन छन्। अल्पकालमा भारतीय संरचना उपयोग गरी बंगलादेशले बिजुली लिने रहेको छ। जसरी माथिल्लो कर्णालीको पाँच सय मेगावाट बिजुली लम्की (नेपाल)बरेली (भारत) प्रसारण लाइनबाट लिने प्रक्रियाले औपचारिकता यसै साता पाएको छ, त्यसैगरी नेपालबाट उत्पादित बिजुली भारतीय प्रणाली हुँदै बंगलादेश पुर्याउन सकिन्छ। यसो गर्दा धेरै समय लाग्दैन। अबको बर्खायाममा नेपालमा केही बिजुली जगेडा हुँदैछ। त्यस्तो जगेडा बिजुली तत्काल यही विकल्पमार्पत खपत गराउन सकिन्छ। अर्काे, समर्पित (डेडिकेटेड) प्रसारण लाइन। यसअन्तर्गत झापाको अनारमनीदेखि बंगलादेशको पञ्चगढ (ठाकुर गाउँ) सम्म २८ किलोमिटर प्रसारण लाइन बनाउने। यो विषयमा प्राविधिक अध्ययनले सम्भव पनि देखाइसकेको छ। नेपालसित भारतको विद्युत् व्यापार सम्झौता भइसकेको छ। नेपालको जगेडा बिजुली भारतले इनर्जी बैंकिङ पद्धतिअन्तर्गत लिन सैद्धान्तिक सहमति जनाइसकेको छ। यो पृष्ठभूमिमा क्षेत्रीय ऊर्जा बजारमा भारतको भूमिका महत्वपूर्ण छ र उसका कदम एकपछि अर्को गर्दै सकारात्मक देखिएका पनि छन्। भारतको सकारात्मक संकेतकै कारण नेपाल र बंगलादेश ऊर्जा व्यापार कार्यान्वयन हुनेमा विश्वस्त देखिएका छन्। भारतसित ऊर्जा व्यापारको कुरो मिल्नेबित्तिकै नेपालको आर्थिक विकासमा ठूलो सघाउ पुग्ने देखिन्छ। नेपालको जलविद्युत्मा प्रत्यक्ष वैदेशिक लगानी भित्रिनका निम्ति ऊर्जा बजार सुनिश्चित भएको हुनुपर्छ। यसैका लागि नेपालको ऊर्जा मन्त्रालयले रातदिन मेहनत गर्दै आइरहेको पनि छ। सैद्धान्तिक रूपमा ऊर्जा व्यापारमा समस्या छैन। अब उपल्लो राजनीतिक तहमा सहमति गरी त्यसलाई कार्यान्वयनतर्फ लैजान नेपाल सरकारले पनि पहल गरिहनुपर्छ। एकपटक सहमति हुनेबित्तिकै कार्यान्वयन भइहाल्छ भन्ने छैन, तर नहुञ्जेल त्यसको नियमित अनुगमन (फलोअप) गर्न छाड्नु हुँदैन।"
छाउगोठ जान बाध्य पार्नेलाई जेल,"अछाम : साँफेबगर नगरपालिका ४ मष्टामाडौं भण्डारी गाउँकी नन्दा बुढा मंसिर ३ गते छाउपडी गोठमा आगो बालेर बसिरहेकी थिइन्। गोठ साँघुरो भएकाले पनी यताउति फर्किन मिल्दैनथ्यो। सुत्ने बेला तातो होला भनेर उनले आगो बालेकी थिइन्। गोठमा आगो तापेर बसिरहेकी उनको एक्कासि कुर्ताको पछाडि भागमा आगो लाग्यो। उनी कराउँदै बाहिर निस्किइन्। घरबाट उनकी छोरीले पानी खोजेर ल्याएर शरीरमा खन्याउँदासम्म ढाडको भाग जलिसकेको थियो। उनको परिवारले राति बयलापाटा अस्पताल पुर्याएपछि उनको ज्यान जोगियो। रहर होइन बाध्यता हो, घरमा सासु धामी हुनुहुन्छ। घरमा बस्न त उहाँले दिनुहुन्न, उनले भनिन्, त्यो दिन मरिसकेकी थिएँ। छोरीले धन्न पानी खन्याइ र बाँचे। यति भइसक्दा पनि छाउपडी गोठमै बस्नुपर्ने बाध्यता छ। सोही गाउँकी मीना भण्डारी छाउ भएका बेला गोठमा आगो बालेर सुतिन्। राति गोठमा धुँवा भरिएपछि उनलाई सास फेर्न गाह्रो भयो। उनी हतार हतार उठेर बाहिर निस्किइन् र बाँचिन्। उनले भनिन्, एक घण्टा त बेहोश नै भएछु। आगो तापेपछि सुत्न लाग्दा निभाएको तर क्रमशः धुँवा भरिएको उनको भनाइ छ। थाहा पाउना साथ हातखुट्टा टेकेर गोठबाहिर निस्केर ज्यान जोगाएको उनले सुनाइन्। अहिले उनलाई त्यही कारण श्वासप्रश्वाससम्बन्धी समस्या भएको छ। देवीदेउता र समाजको डरले फेरि गाउँमा छाउपडी गोठ बन्न थालेको उनले बताइन्। मष्टामाडौंलाई २०७० सालमा छाउपडी गोठमुक्त घोषणा गरिएको थियो। त्यतिबेला भत्काइएका छाउगोठ फेरि बनाइएका छन्। छाउगोठ मुक्त भएका वडाका अधिकांश महिला फेरि छाउगोठमै बस्न थालेका छन्। साँफेबगर नगरपालिकाका ७ वटा वडा छाउगोठ मुक्त वडा घोषणा भइसकेका छन्। अछामका १० स्थानीय तहभन्दा साँफेबगर नगरपालिका सुगम र मुख्य व्यापारिक केन्द्रका रूपमा मानिन्छन्। नगरपालिकाको कार्यालयसँगै जोडिएको वडा नम्बर ३ सिद्धेश्वर डिक्रेनीमा गएको मंसिर १६ गते पार्वती बुढा रावतको छाउगोठमै मृत्यु भयो। त्यसपछि सिद्धेश्वरमा छाउगोठ भत्काउने अभियानमा महिला लागिपरेका छन्। साँफेबगर नगरपालिकाले अब छाउपडी कुप्रथा मान्नेलाई नगरबाट प्रदान गरिने सामाजिक सुरक्षा भत्तादेखि शिक्षकको तलबसम्म रोक्ने भएको छ। मेयर कुलबहादुर कुँवरले भने, शिक्षक, कर्मचारी, जनप्रतिनिधि कोही पनि छाउगोठमा बसेको पाएमा सम्पूर्ण सेवा सुविधा रोकिने छ। छाउगोठमा जाने र जान बाध्य पार्नेलाई अब जेल हालिने छ। कानुन नमान्ने हक कसैलाई पनि नहुने कुँवरको भनाइ छ। छाउगोठमा बसे नबसेको अनुगमन रातमा गरिने छ। कडा कदम नचाल्दासम्म कुप्रथाको अन्त्य नहुने उनले बताए। हाल जिल्लाका साविकका ३१ गाविस छाउगोठ मुक्त घोषणा भएको सूची छ। छाउपडी कुप्रथालाई न्यूनीकरण गर्न अछाममा अभ्यास नभएको होइन। तर जे जति लगानी भए पनि वर्षेनी छाउगोठमा महिला तथा किशोरीले ज्यान गुमाउने क्रम नरोकिएपछि उपलब्धि शून्य जस्तै छ। एक दशकयता जिल्लामा १४ महिला तथा किशोरीले छाउगोठमा ज्यान गुमाइसकेका छन्।"
"२ दर्जन विधेयक अलमलमा, ४ नयाँ दर्ता","काठमाडौं : राज्य व्यवस्था समितिमा झन्डै डेढ वर्ष नागरिकता संशोधन विधेयकमाथि छलफल भयो। समिति, उपसमिति हुँदै समितिमा निर्णय गर्ने बेला राजनीतिक सहमति जुटेन र विधेयक थन्कियो। मिडिया काउन्सिल विधेयकप्रति पत्रकार महासंघलगायत प्रेससम्बद्ध संघसंस्थाले विरोध जनाए। सत्तारुढ नेकपा र पत्रकार महासंघबीच विधेयक परिमार्जनमा सहमति भयो। तर विधेयक अझै समितिमा विचाराधीन छ। विधेयक अधिवेशनका रुपमा चिनिने संघीय संसद्को हिउँदे अधिवेशन शुक्रबार सुरु भएको छ। यो अधिवेशनको मुख्य कार्यभार विधेयक पारित गर्ने हो। अघिल्लै अधिवेशनमा दर्ता भएका दुई दर्जनभन्दा बढी पुराना र नयाँ ४ विधेयक पारित गर्नुपर्ने मुख्य कार्यभार अधिवेशनको छ। दर्ता गर्दै विवादमा परेका राष्ट्रिय मानवअधिकार आयोग संशोधन विधेयक, राष्ट्रिय सुरक्षा परिषद्को काम, कर्तव्य र अधिकारसम्बन्धी विधेयक संसद्मा पेससमेत हुन सकेका छैनन्। सरोकारवालाले प्रस्तावित विधेयकप्रति आपत्ति जनाएपछि यी विधेयक सांसदलाई अध्ययनका लागि मात्र वितरण गरिएका छन्। चालु अधिवेशनको मुख्य कार्यभार विधेयक पारित गर्ने हो, संसद् सचिवालयका प्रवक्ता रोजनाथ पाण्डेले भने, नयाँ पुराना विधेयक पारित गर्ने योजना बनाएका छौं। नागरिकता संशोधन, मिडिया काउन्सिल, निजामती सेवाको गठन, लोकसेवा आयोग र बिमासम्बन्धी विधेयक प्रतिनिधिसभाका विषयगत समितिमा विचाराधीन छन्। ०७५ साउन २३ मा संसद्मा दर्ता भएको नागरिकता विधेयकमाथि राज्य व्यवस्था समितिमा झन्डै डेढ वर्ष छलफल भयो। वैवाहिक अंगीकृत नागरिकताको प्रावधानमा दलहरूबीच सहमति नजुटेपछि समितिले उक्त विधेयकमाथिकै छलफल अन्त्य गर्यो। समितिमा लामो समयदेखि निजामती सेवाको गठन र लोकसेवा आयोगसम्बन्धी विधेयकमाथि छलफल भए पनि अझै टुंगो लाग्न सकेको छैन। प्रतिनिधिसभातर्फ कारागारसम्बन्धी कानुन संशोधन र पशु स्वास्थ्य सेवासम्बन्धी २ विधेयक नयाँ दर्ता भएका छन्। सरकारले हालै मात्र राष्ट्रियसभामा विशेष सेवा र नीति अनुसन्धान प्रतिष्ठान विधेयक दर्ता गरेको छ। राष्ट्रिय अनुसन्धान विभागलाई बलियो र प्रभावकारी बनाउन भन्दै व्यक्तिगत र संघसंस्थाका टेलिफोन, मोबाइल फोन ट्यापिङ गर्ने विधेयकको प्रस्तावप्रति विपक्षी कांग्रेसले विरोध जनाइसकेको छ। राष्ट्रियसभाका समितिमा मिडिया काउन्सिल, संघ, प्रदेश र स्थानीय तहबीच अन्तरसम्बन्ध व्यवस्थित गर्ने, इन्जिनियरिङ परिषद् र काठमाडौं उपत्यका सार्वजनिक यातायात व्यवस्थापन विधेयक विचाराधीन छन्। प्रतिनिधिसभातर्फ १० वटा विधेयक सांसदलाई वितरण गरिएका छन् भने समितिमा १० वटा विचाराधीन छन्। राष्ट्रियसभातर्फ २ वटा वितरण भएका छन् भने ४ वटा विधेयक समितिमा विचाराधीन छन्। प्रतिनिधिसभाको मानवअधिकार समितिका सभापति कृष्णभक्त पोखरेल विवादित विधेयकमाथि मसिनो गरि विषयगत समितिमा छलफल भइरहे पनि पारित गरेर टुंगोमा पुर्याइने बताउँछन्।"
निजगढ अन्तर्राष्ट्रिय विमानस्थल : जंगल फँडानीमा सर्वोच्चको रोक,"काठमाडौं : निजगढ अन्तर्राष्ट्रिय विमानस्थल निर्माणका लागि वन फँडानी नगर्न सरकारलाई सर्वाेच्च अदालतले आदेश दिएको छ। प्रधानन्यायाधीश चोलेन्द्रशमशेर राणा र कुमार रेग्मीको संयुक्त इजलासले आइतबार अन्तरिम आदेश दिएपछि विमानस्थल निर्माण कार्य रोकिएको छ। सर्वोच्चले यो विवादमा एक महिनाभित्र अन्तिम निर्णय दिनुपर्ने अवस्था देखिएको भन्दै पेसीसमेत तय गरेको छ। विमानस्थल निर्माण रोक्न यसअघि एकल इजलासबाट भएको अन्तरिम आदेशलाई प्रधानन्यायाधीशसहितको संयुक्त इजलासबाट निरन्तरता दिने आदेश भएको हो। अन्तर्राष्ट्रिय विमानस्थलका नाममा ठूलो परिमाणमा जंगल नष्ट गर्न थालिएका कारण भविष्यमा गम्भीर रूपमा वातावरणीय असन्तुलनको सामना गर्नुपर्ने अवस्थाको विद्यमानता दर्शाउँदै सर्वोच्चमा रिट परेको थियो। वरिष्ठ अधिवक्ता कृष्णप्रसाद भण्डारी, प्रकाशमणि शर्मा, पूर्वसचिव द्वारिकानाथ ढुंगेल, राष्ट्रिय योजना आयोगका पूर्वसदस्य प्रभु बुढाथोकी, सामाजिक अभियन्ता रञ्जुहजुर पाँडे र भरत बस्नेतले रिट दायर गरेका हुन्। विमानस्थल निर्माणका लागि ८ हजार हेक्टर जमिनमा ७ हजार हेक्टर घना जंगल मात्रै पर्दछ। विमानस्थल क्षेत्रमा पर्ने रूख कटानी र पहुँचमार्ग निर्माणका लागि नेपाल नागरिक उड्डयन प्राधिकरणले नेपाली सेनासँग दुई वर्षअघि सम्झौता गरेको थियो। वातावरणीय प्रभाव मूल्यांकन (ईआईए) प्रतिवेदनअनुसार करिब २५ लाख रूख काट्नुपर्ने हुन्छ। यस घना जंगलमा सखुवालगायत अधिकांश रूख २ सयदेखि ६ सय वर्षभन्दा पुराना छन्। विमानस्थल निर्माण गर्न लागिएको स्थान पर्सा राष्ट्रिय निकुञ्जसँग जोडिएको छ। अध्ययनअनुसार २ सयको संख्यामा रहेका एसियाली जंगली हात्तीमध्ये ५०६० वटा यसै बाटो भएर धनुषासम्मको २ सय किमि क्षेत्रको जंगलमा आवतजावत गर्छन्। जुन नेपालमा मात्रै पाइने रैथाने प्रजातिका हुन्। यी हात्ती आवतजावत गर्ने र बस्ने क्षेत्रफलमध्येको ५० प्रतिशत हिस्सा निजगढबाट धनुषासम्मको जंगलको भागमा पर्छ। यो जंगलमा २३ प्रजातिका स्तनधारी, ४९० प्रजातिका पक्षी, १५ प्रकारका उभयचर तथा घस्रने प्रजाति, आठ प्रजातिका माछा, ३१ प्रजातिका पुतली र २२ वटा संकटापन्न बिरुवा पाइन्छन्। यसैगरी ३३६ प्रकारका वनस्पति पर्सा निकुञ्ज तथा वरिपरिको वनमा पाइन्छ। हात्ती, बाघ र गैंडालगायत सात प्रजातिका संरक्षित स्तनधारी, एक प्रजातिका संरक्षित पक्षी र दुई प्रजातिका संरक्षित सरिसृप (यादव र रूपाखेती )समेत पाइने भएका कारण पर्यटनमा पनि ठूलो भूमिका छ। अध्ययनअनुसार यो जंगलबाट ९ लाख ९५ हजार १६२ टन अक्सिजन प्रतिदिन उत्पादन हुन्छ। जसका कारण ५ करोड ६५ लाख ४३ हजार ३ सय ११ जनालाई दैनिक उपलब्ध हुन सक्छ। यस्तै यो जंगलमा प्रतिहेक्टर १ सय ७७ टन कार्बन छ। आयोजना कार्यान्वयन गर्दा ३८ हजार २ सय ९४ हेक्टर क्षेत्रफलमा सट्टाभर्ना वृक्षरोपण गर्नुपर्ने अनुमान छ। तर, कानुनतः सट्टाभर्ना वृक्षरोपण हालको जंगलसँगै जोडिएको र समान प्रकृतिको जग्गामा गर्नुपर्ने हुन्छ। तर, बारा जिल्ला वरिपरि त्यस्तो क्षेत्र पाउन कठिन छ। वन तथा वातावरण मन्त्रालयबाट ८० वर्ग कलोमिटर क्षेत्रफलमा निर्माण हुने विमानस्थलका लागि २०७४ सालमा ईआईए स्वीकृत गरेको थियो। विदेशी लगानीकर्तासँग विमानस्थल निर्माण गर्न प्रस्ताव आह्वानको तयारीमा लगानी बोर्ड छ। प्राधिकरणले स्थानीयलाई ५५ प्रतिशत जग्गाको मुआब्जा वितरण गरिसकेको जनाएको छ।"
बिरामी गणतन्त्र,"अहिले आएर २०७२ सालमा बनेको संविधानले भने आलंकारिक राष्ट्रपति र अधिकारसम्पन्न प्रधानमन्त्रीमध्ये कुनै पनि मानसिक वा शारीरिक रूपमा अशक्त हुने सम्भावना देखेन ! केही दिनअघि यसै दैनिकमा सर्वोच्च अदालतका पूर्वन्यायाधीश बलराम केसीका नामबाट प्रधानमन्त्रीको स्वास्थ्य र संविधान को परिधिमा रहेर एक सामयिक विवेचना प्रकाशन भएको थियो। २५ मङ्सिरमा छापिएको त्यस लेखमा मुलुकको कार्यकारी अधिकार लिएका व्यक्तिले आफू होस गुम हुने एनेस्थेसियाको सुई लगाएर गरिनुपर्ने शल्यक्रिया मा जानुअघि योग्यता पुगेका अन्य व्यक्तिलाई जिम्मेदारी सुम्पेर निजलाई राष्ट्रपतिसमक्ष शपथ लिन लगाउनुपर्नेमा त्यसो नगरिँदा संवैधानिक संकट परेको भए के हुन्थ्यो भन्ने सही प्रश्न उठाइएको थियो। मुलुक बाहिरबाट हुने आक्रमणअतिक्रमणमा परेर सेना परिचालन गर्नुपरेका बखत त्यो काम गराउने अधिकारप्राप्त व्यक्ति को हुने भनेर लेखकले जायज जिरह गरेका छन्। भन्छन् कार्यकारी अधिकार सदा सचेत रहनुपर्छ, अचेत रहन दिनु हुँदैन। हाल बहाल रहेको संविधान केकस्ता पृष्ठभूमिमा लेखियो, प्रक्रिया छोट्ट्याउने धुनचक्करमा संकलित जनमतको समेत कसरी उपेक्षा गरियो र विवाद अनि सन्देहका बीच ३ असोज २०७२ मा त्यो घोषणा कुन ढंगबाट गरियो त्यो जगजाहेर विषय हो। मुलुकको मूल कानुन मानिनुपर्ने त्यो लिखत आरम्भमै अन्तर्विरोधहरूको पुलिन्दा हुन पुगेको थियो, र अवस्था अहिलेसम्म पनि त्यही छ। अर्को शब्दमा, यसबारेको जनस्तरका अवधारणा पनि जहाँको तहीं छ। बाध्यताले स्वीकार गर्नु एक कुरो हो, स्वेच्छाले सकार्नु भिन्नै मामिला। संविधानको प्रस्तावनामा परेका जनआन्दोलन, सशस्त्र संघर्ष, त्याग र बलिदानजस्ता लबजलाई ध्यानमा राख्दा बुझिन्छ, महान् उपलब्धि का रूपमा घोषणा गरिएको संविधानले मुलुकको कार्यकारी अधिकार राष्ट्राध्यक्षको साटो प्रधानमन्त्रीमा रहने व्यवस्था गरेको हो। तर संविधानले प्रधानमन्त्री पदमा पुगेको व्यक्ति बिरामी पर्न सक्छ भन्ने अनुमानचाहिँ गरेन, अथवा गर्न आवश्यक ठानेन। त्यसैगरी, आलंकारिक पदमा पुग्ने राष्ट्रपति पनि रोगव्याधि लागेर उपचार गराउनुपर्ने अवस्थामा पर्न सक्ने कुराको परिकल्पना संविधानका मसौदाकारहरूले गरेनन्। कदाचित गरेका हुँदा हुन् त अस्वस्थताका बखत राज्यव्यवस्थाको सञ्चालन कुन विधि र प्रक्रियाले कसबाट हुने हो, त्यसको चाँजो मिलाइएको हुने थियो। कानुनका ज्ञाता र पटकपटक सभामुखको दायित्व निर्वाह गर्न अग्रसर सुवास नेम्बाङजस्ता व्यक्तित्वसमेत यस पक्षमा मौन रहनु आश्चर्यको कुरो हो। रिक्तताको स्थिति संविधानमा कार्यकारिणी अधिकार मन्त्रिपरिषद्मा रहने जसको अध्यक्षता प्रधानमन्त्रीले गर्ने भनेर लेखिएको छ। धारा ७५ र ७६ पढ्दा स्पष्ट हुन्छ। तर यस्तो शक्तिशाली पदमा पुगेको व्यक्ति अस्वस्थ भएमा निजको जिम्मेवारी कसलाई कुन विधिद्वारा सुम्पिने त्यसको उल्लेख जिकिर कतै छैन। हो, प्रधानमन्त्रीको पद रिक्त हुने अवस्थाको चर्चा भने गरिएको छ, जसमा राजीनामा, महाभियोग, प्रतिनिधिसभाको सदस्यता कायम नरहेको स्थिति र निजको मृत्यु भएमा भनिएको छ। धारा ७७ प्रमाण छ। तर यसरी मृत्युको अपरिहार्य अवस्थाबारे सोच्न सक्ने मसौदाकार र तिनको कामको अनुमोदन गर्ने संविधानसभाका सदस्यहरूले प्रधानमन्त्रीको सम्भाव्य अस्वस्थताबारे चाहिँ केही उल्लेख नगर्नु आश्चर्य हो। कि होइन ? त्यसैगरी, राष्ट्रपति पदमा आसीन हुने व्यक्तिबारेमा पनि बिरामी भएका बखत के गर्ने हो, त्यसको स्पष्ट प्रावधान छैन, खाली मृत्यु भएमा पद रिक्त हुने भन्ने व्यवस्था मात्र छ। अलिक अघिको बन्दोबस्त हेरौं। नेपालको अन्तरिम संविधान, २०६३ मा पनि शक्तिशाली कार्यकारिणी निकाय मन्त्रिपरिषद्को नेतृत्व प्रधानमन्त्रीले गर्ने कुरा लेखिएको छ, तर निज अस्वस्थ हुँदा के वैकल्पिक व्यवस्था गरिने त्यसको उल्लेख छैन। ६३ सालको सुरुमा राजा ज्ञानेन्द्रसामु शपथ लिएका प्रधानमन्त्री सोही वर्ष माघमा अन्तरिम संविधान जारी गर्दा राष्ट्राध्यक्षको भूमिकासमेत निर्वाह गर्ने असाधारण अधिकारप्राप्त प्रधानमन्त्री भइसकेका थिए। र, नेपाल गणतन्त्र घोषित नहुँदै प्रधानमन्त्रीले नै विदेशी राजदूतहरूको ओहोदाको प्रमाणपत्र स्वीकार गर्न थालिइसकेका थिए। तर राज्यव्यवस्थामा सर्वेसर्वा भए पनि त्यो प्रधानमन्त्री भएका व्यक्ति बिरामी हुन सक्छ भन्ने सोच त्यसबखतका ठूलाबडा कसैले गरेनन्। किनभने सबैजसोको ध्यान सम्भवतः सत्ता र शक्तिमा केन्द्रित हुन गएको थियो। मानसिक र शारीरिक अस्वस्थता अभिलेखमा भेटिने विषय हो २०४६ सालको जनआन्दोलनको सन्दर्भ। अन्तरिम प्रधानमन्त्री कृष्णप्रसाद भट्टराईको कार्यकालमा न्यायाधीश (पछि प्रधानन्यायाधीश) विश्वनाथ उपाध्यायले अध्यक्षता गरेको आयोगले मसौदा गरी मन्त्रिपरिषद्बाट अनुमोदन भई नेपाल अधिराज्यको संविधान २०४७ सोही वर्ष कात्तिक २३ गते राजा वीरेन्द्रबाट जारी भएको थियो। तत्कालको राजनीतिक सहमतिअनुसार, बेलाइती ढाँचाको संवैधानिक राजतन्त्र अटाउने गरी घोषणा गरिएको त्यस लोकतान्त्रिक संविधानमा राष्ट्राध्यक्ष अस्वस्थ हुँदा के विधि अपनाएर मुलुक सञ्चालनलाई निरन्तरता दिने त्यसको किटान प्रावधान राखिएको थियो। तदनुसार, गद्दीनसीन राजाको स्वर्गारोहण भएमा वा राजाले नै राजगद्दी परित्याग गरेमा उत्तराधिकारी कसरी तोक्ने त्यसको समेत व्यवस्था मिलाएको देखिन्छ। त्यति मात्र होइन, श्री ५ मानसिक वा शारीरिक अशक्तावस्थाले गर्दा कार्यभार बहन गर्न असमर्थ रहेको अवस्थामा कसरी राज्यसहायकको व्यवस्था मिलाउने त्यसको विधिविधान पनि तोकिएको थियो। राष्ट्रपति पदमा आसीन हुने व्यक्तिबारेमा पनि बिरामी भएका बखत के गर्ने हो, त्यसको स्पष्ट प्रावधान छैन, खाली मृत्यु भएमा पद रिक्त हुने भन्ने व्यवस्था मात्र छ। ४७ सालको संविधान हेरे सबै कुरा खुलस्त हुन्छ। नयाँ संविधान आएपछि राजाको कार्यकारी कुनै अधिकार बाँकी नरहने कुरा स्पष्ट भइसकेको थियो, तैपनि राष्ट्राध्यक्षको हैसियतमा रहेका राजाको निधन हुँदा वा राजा बिरामी हुँदा केकसो गर्ने त्यसको कानुनी आधार तयार राखिएको पाइन्छ। विडम्बना हो, त्यस संविधानलाई संशोधन गरेर समायानुकूल तुल्याउने प्रयास एकपटक पनि नगरी २०६३ मा त्यसै किनारा लगाइयो। त्यत्रो अभ्यासपछि मुलुकले पाएको संविधान एकाएक बेवारिसे हुन पुग्यो। २०४७ सालअघिको संविधानको नाम हो, नेपालको संविधान २०१९। त्यसलाई तीनपटक संशोधन गरेर समयसापेक्ष बनाइएको देखिन्छ। त्यो पञ्चायती संविधानले राजालाई असीमित अधिकार दिएको थियो। तदनुकूल कार्यकारिणी, व्यवस्थापिका र न्यायपालिका सबैतिर मूल शक्तिको स्रोत भनेर राजालाई राखिएको थियो। राजाको शक्तिमा कुनै अंकुश थिएन, तसर्थ निरंकुश थिए भन्नु अत्युक्ति पनि होइन। यसरी मुलुकको सम्पूर्ण कार्यकारी अधिकार आफूमा राखेका राजाले समेत संविधानमा आफू बिरामी हुन सक्ने र कुनै समयमा गएर परलोक पनि होइन, प्राकृतिक नियमलाई स्वीकार गरेका थिए। त्यस पञ्चायती संविधानको धारा २३ मा राजा मानसिक वा शारीरिक रूपमा बिरामी पर्नसक्ने र त्यस बेला संकट टार्न केके गरिनुपर्ने त्यसको निरूपण गरेको देखिन्छ। भगवान् विष्णुकै जीवित अवतार मानिने राजाले पनि एकसमयमा देहत्याग नगरीकन सुख छैन भन्ने शाश्वत सत्यलाई राजा महेन्द्रले चुनौती दिने प्रश्नै थिएन। नभन्दै २०२८ साल माघमा उनी बिते। प्राथमिकताका प्रश्न अहिले आएर २०७२ सालमा बनेको संविधानले भने आलंकारिक राष्ट्रपति र अधिकारसम्पन्न प्रधानमन्त्रीमध्ये कुनै पनि मानसिक वा शारीरिक रूपमा अशक्त हुने सम्भावना देखेन ! परन्तु यतिञ्जेल देखेन भनेर अब पनि मुलुकको कार्यकारी अधिकारलाई, पूर्वन्यायाधीश केसीले भनेझैं, खेलौनाको रूपमा लिनु भएन। त्यसै पनि संविधानमा यस किसिमको अव्यवस्था रहिरहन दिनु हुँदैन। त्यसमाथि अहिले प्रधानमन्त्री ओली गम्भीर बिरामीकै अवस्थामा हुनुहुन्छ, र उहाँको शरीरमा नयाँ मिर्गौला प्रत्यारोपण गर्ने तयारी चलिरहेको स्थिति छ। मुलुक संक्रमणबाट उम्केको छैन भनेर त नेतागणले नै भनिरहेका छन्। भ्रष्टाचार, महँगी, असुरक्षा र स्वच्छ हावा एवं शुद्ध पानीको अभावसमेतले सिर्जना गरेको स्थिति यसै विस्फोटक चरणमा धकेलिँदो छ। यस्तोमा संविधानमा समेटिएको यो टड्कारो लापरबाही थपिँदा मुलुकमा अर्को अराजकता निम्तिन सक्छ। सत्ताधारी, विपक्षी सबैले पहिलो प्राथमिकता राष्ट्रिय स्वाधीनता र स्वाभिमानको संरक्षणलाई दिनुपर्ने हो। सावधानी यहींनेर आवश्यक छ। यस्तोमा कम्युनिस्ट वा गैरकम्युनिस्ट भन्ने कित्ताकाट प्रवृत्तिलाई हाबी हुन दिनु कदापि हुँदैन।"
एमसीसी अनुमोदन यसकारण,"काठमाडौं : अमेरिकी सहयोगसम्बन्धी प्रस्ताव मिलेनियम च्यालेन्ज कर्पोरेसन (एमसीसी) कार्यान्वयन गर्न सरकारसित भएको सम्झौता चाँडै संसद्बाट अनुमोदन गर्न एमसीए नेपालले आग्रह गरेको छ। सहायता परिचालनका लागि सरकारले निर्माण गरेको संस्था मिलेनियम च्यालेन्ज एकाउन्ट (एमसीए) नेपालले सम्झौता अनुमोदन नहुँदा परियोजना कार्यान्वयनमा लैजान नसकिएको जनाएको छ। एमसीसीअन्तर्गत अमेरिकाले नेपालको विद्युत् प्रसारण लाइन र सडक स्तरोन्नतिका लागि घोषणा गरेको ५० करोड अमेरिकी डलर (५७ अर्ब रुपैयाँ) अनुदान परिचालन गरिने सम्झौता छ। यो कार्यान्वयन हुन सरकार र एमसीसीबीच भएको सम्झौता संसद्बाट पारित हुनुपर्ने सर्त छ। सरकार र एमसीसीबीच अनुदान सम्झौता (एमसीसी कम्प्याक्ट) मा २६ महिनाअघि हस्ताक्षर भएको हो। तत्कालीन अर्थमन्त्री ज्ञानेन्द्रबहादुर कार्की र एमसीसीका तत्कालीन कार्यवाहक सीईओ जोनाथन नाशले हस्ताक्षर गरेका थिए। सम्झौतापछि सरकारले उक्त सम्झौतापत्र अनुमोदनका लागि संसद्मा दर्ता गरिसकेको छ। मन्त्रिपरिषद्को स्वीकृतिपछि अर्थमन्त्री डा युवराज खतिवडाले असार ३१ मा संसद्मा यो प्रस्ताव दर्ता गराएका थिए। एमसीसीका परियोजना कार्यान्वयनका लागि बोलपत्र दस्तावेज तयार भइसकेका छन्, एमसीए नेपालका कार्यकारी निर्देशक खड्गबहादुर विष्टले भने, संसद्बाट अनुमोदन हुनेबित्तिकै टेन्डर प्रक्रिया सुरु हुन्छ। टेन्डर प्रक्रिया सम्पन्न गरेर सन् २०२० को जुनदेखि परियोजना कार्यान्वयन सुरु गर्ने एमसीएको तयारी छ। एमसीसी सहयोगका परियोजना पाँच वर्षभित्र सम्पन्न गरिसक्नुपर्छ। अर्थसचिवले अध्यक्षता गर्ने एमसीए नेपालले भने परियोजना अघि बढाउन ६ पूर्वसर्तमध्ये चारवटा पूरा भएको र संसद्बाट अनुमोदन गर्नेसहित दुई बाँकी रहेको जनाएको छ। कार्यकारी निर्देशक विष्टका अनुसार एमसीसीसँगको सम्झौताबमोजिम नै एमसीसीअन्तर्गतका परियोजनालाई राष्ट्रिय गौरवका परियोजना घोषणा गर्ने, विद्युत् नियमन आयोग गठन, सरकार र एमसीसीबीच कार्यक्रम कार्यान्वयन सम्झौता, बुटवलगोरखपुर प्रसारण लाइन निर्माणका लागि नेपालभारत सहमति सम्पन्न भइसकेका छन्। अब अनुदान सम्झौता संसद्बाट अनुमोदन, जग्गा प्राप्ति र राइट अफ वे खाली गर्ने काम बाँकी छन्, विष्टले भने, जग्गा अधिग्रहण र राइट अफ वे खाली गर्ने काम टेन्डर प्रक्रिया चल्दै गर्दा सम्पन्न गर्न सकिन्छ। सम्झौता संसद्बाट अनुमोदन हुनेबित्तिकै परियोजना निर्माणले गति लिन्छ। तर, एमसीसीसँगको उक्त सम्झौता अनुमोदन गर्ने या नगर्ने भन्ने विषयमा प्रमुख सत्तारुढ दल नेपाल कम्युनिस्ट पार्टी (नेकपा)मा तीव्र मतान्तर भइरहेको छ। कतिपयले यसलाई अमेरिका सरकारले अघि सारेको हिन्दप्रशान्त (इन्डो प्यासेफिक) नीतिको अंग भएको तर्क अघि सारेका छन्। अमेरिकाले नै हिन्दप्रशान्त नीति सैनिक सहकार्यको नीति नभएको स्पष्ट पारिसकेको छ। अर्कोतर्फ, हिन्दप्रशान्त नीति र एमसीसीको कुनै सम्बन्ध नरहेको सरकारका जिम्मेवार मन्त्रीले बताउँदै आएका छन्। एमसीए नेपालले संसद्को हिउँदे अधिवेशन सुरु मात्र भएकाले छिट्टै यो सम्झौता अनुमोदन हुने अपेक्षा रहेको बताएको छ। कतिपयले प्रश्न उठाउने गरेका छन् संसद्बाट अनुमोदनको आवश्यकता किन परेको हो ? कानुनविद् राजीव दाहालका अनुसार राष्ट्रिय कानुनसँग बाझिएको खण्डमा वा राष्ट्रिय कानुनमा परिवर्तन आएको खण्डमा यसले परियोजना कार्यान्वयनमा कुनै अड्चन सिर्जना नहोस् भनेर आश्वस्त हुन यो व्यवस्था गरिएको हो। कुनै पनि अन्तर्राष्ट्रिय सम्झौता उक्त देशको कानुनभन्दा माथि हुन्छ भन्ने भियाना सन्धिले स्थापित गरेको मान्यता हो, उनले भने, नेपालले पनि भियाना सन्धिलाई अंगीकार गरेकाले कानुनको मान्यता दिन संसद्बाट अनुमोदन हुनुपर्छ। नेपाल मात्र होइन एमसीसीको सहयोग परिचालन भएका अन्य देशमा पनि संसद्बाटै अनुमोदन भएका छन्। २७ देशमा एमसीसीको अनुदान सहयोग छ। १७ देशमा नेपालमा जस्तै सहयोग कार्यान्वयन सुरु हुने चरणमा छ। १० देशमा परियोजना कार्यान्वयनमा गइसकेको छ। एमसीसीको सहयताको पहिलो चरण थ्रेसहोल्डमा नेपाल २०११ मा छनोट भएको हो। थ्रेसहोल्डमा छनोटपछि नेपाल २० विभिन्न सूचकमा उत्तीर्ण हुँदै कम्प्याक्ट फन्डिङको चरणमा आइपुगेको हो। यसमा छनोट भएका परियोजना राष्ट्रिय प्राथमिकताका आधारमा छनोट भएका हुन्। एमसीसीले सबै देशमा त्यहाँको आर्थिक वृद्धिका बाधा पहिचान गरी मुख्य प्राथमिकताका क्षेत्रमा सहयोग दिँदै आएको छ। एमसीसीको ५० करोड डलर अनुदान र सरकारको समकारक कोषको १३ करोड डलर गरी ६३ करोड डलरमा ३१२ किमि उच्च क्षमता (४०० केभी) को प्रसारण लाइन, ३ सबस्टेसन र नेपालभारत सीमापार प्रसारण लाइन अनि ९९ किमि सडक स्तरोन्नति हुन लागेको छ। काठमाडौें लप्सीफेदीबाट नुवाकोटको रातमाटे, दमौली हुँदै नवलपरासी र सुनवलसम्म ३१२ किमि प्रसारण लाइन निर्माण हुने कार्यकारी निर्देशक विष्टले बताए। रातमाटे, दमौली र बुटवलमा तीन सबस्टेसन निर्माण गरिनेछ। सबस्टेसनमध्ये रातमाटेमा एमसीए नेपालले जग्गा अधिग्रहण प्रक्रिया अघि बढाएको छ। बाँकी दुई सबस्टेसनको भने विद्युत् प्राधिकरणले आवश्यक जग्गा अधिग्रहण गर्नेछ। त्यस्तै, दोस्रो सीमापार प्रसारण लाइन तयार हुनेछ। सडकतर्फ भालुवाङ (दाङ)लमही (दाङ) २७ किमि, चन्द्रौटा (कपिलवस्तु)भालुवाङ ३५ किमि र लमहीबाट शिवखोला (दाङ) ३७ किमि सडक स्तरोन्नति हुनेछ। यी परियोजनाको प्रतिफलदर (इकोनोमिक रेट अफ रिटर्न) १२ प्रतिशत छ। विष्टले आयोजना क्षेत्रमा पर्ने ३० वटै गाउँपालिका तथा नगरपालिकाका स्थानीय सरोकारवालासँग छलफल गरी परियोजनाका सम्बन्धमा जानकारी गराइएको र उनीहरु उत्साहित रहेको बताए।"
फोन ट्र्यापिङ किन ?,"केपी ओली नेतृत्वको सरकारले करिब २१ महिनाको अवधि पार गरिसकेको छ। यो सरकारको पहिलो प्राथमिकता सुशासन, शान्तिसुरक्षा र विकास हो। तर सरकार सबै क्षेत्रमा असफल हुँदै गभएको छ। जताततै भ्रष्टाचार छ। सुशासन कतै देखिँदैन। सर्वसाधारणले शान्तिसुरक्षाको प्रत्यभूति गर्न पाएका छैनन्। भय र सन्त्रासपूर्ण वातावरण छ। सरकारको अर्को महत्वपूर्ण कार्य विधेयक र कानुन निर्माण हो। संसद्मा थुप्रै विधेयक पेस भएका छन्, ती संविधानको प्रावधानविपरीत जनताका अधिकार खोस्ने र नियन्त्रण गर्ने खालका छन्। लोकतान्त्रिक संविधानलाई टेकेर गठन भएको सरकारका क्रियाकलाप र आवरणचाहिँ किन असंवैधानिक र अलोकतान्त्रिक बन्दैछन् र जनताका स्वतन्त्रता, अधिकार खोस्ने कानुन किन बनाइँदै छ ? यसको ज्वलन्त उदाहरण सरकारले हालै संघीय संसद्को राष्ट्रियसभामा दर्ता गराएको नेपालविशेष सेवाको गठन र सञ्चालनसम्बन्धी कानुनलाई संशोधन र एकीकृत गर्न बनेको विधेयक हो। यो विधेयक नेपालको संविधानका मौलिक हकले प्रदान गरेका नागरिक स्वतन्त्रताका हक कुण्ठित गर्ने, सूचना चुहावट हुने, गोपनीयता भंग हुने, स्वतन्त्रतालाई समाप्त गर्ने प्रावधान राखी बनाउने थालिएको छ, जुन नेपाली जनतालाई अमान्य हुनेछ। नेपाली जनताले लामो समयदेखि बलिदान, त्याग र तपस्या गरेका कारण आज सबैले वैयक्तिक स्वतन्त्रता, मानवअधिकार आदि उपयोग गर्न पाएका छौं। यसैले नेपाली कांग्रेसको संसदीय दलले जनताको सार्वभौमसत्ता, व्यक्तिगत स्वतन्त्रता र समानता खोस्ने यो विधेयक संसद्बाट फिर्ता लिइनुपर्छ भन्दै आफ्नो धारणा सार्वजनिक गरिसकेको छ। यो विधेयक हेर्दा सरकारले राष्ट्रिय अनुसन्धान विभाग (गुप्तचार) लाई थप अधिकार दिएर बलियो र शक्तिशाली बनाउँदै जनताको स्वतन्त्रताको अधिकार खोस्न थालेको देखिन्छ। यो विधेयकको दफा १० मा भनिएको छ, यस ऐनबमोजिम सूचना संकलन तथा प्रतिगुप्तचरी क्रियाकलापका सिलसिलामा विभागले संदिग्ध वा निगरानीमा रहेका व्यक्ति रसंघसंस्थाबाट सार्वजनिक सञ्चार वा अन्य माध्यमबाट भएका कुराकानी, श्रव्यदृश्य वा विद्युतीय संकेत वा विवरणलाई निगरानी, अनुगमन, इन्टरसेप्सन र अभिलेख गर्न सक्नेछ। सरकारले विशेष सेवा गठन र सञ्चालनसम्बन्धी कानुनलाई सशोधन गर्न बनेको विधेयक फिर्ता लिनुपर्छ। जनताको फोन ट्र््यापिङ गर्ने अधिकार वर्तमान सरकारलाई छैन। यो अधिकारअनुसार सरकारले टेलिफोन मात्र नभई इमेललगायतमा निगरानी गर्न पाउँछ। इन्टेलिजेन्स तथा प्रतिगुप्तचरीसम्बन्धी नीति निर्माण समन्वय मार्गदर्शक गर्नका लागि प्रधानमन्त्रीको अध्यक्षतामा एक केन्द्रीय निर्देशन समिति रहने व्यवस्था गरिएको छ। सोही विधेयकको प्रतिगुप्तचरीसम्बन्धी व्याख्याअन्तर्गत भनिएको छ। विभागले राष्ट्रिय हित तथा सुरक्षाका विषयमा प्रतिगुप्तचरीसम्बन्धी कामकारबाही गर्दा आवश्यकताअनुसार रक्षात्मक, प्रतिरक्षात्मक र प्रतिकारत्मक कार्य सञ्चालन गर्न सक्नेछ। यसका लागि विभागअन्तर्गत विशिष्टीकृत कार्यालय स्थापना गरिनेछ। यस विधेयकले सर्वसाधारणको टेलिफोनबाट भएका सूचना लिन सक्नेदेखि सरकारी अधिकारी मिडियासग गरेका कुराकानी वा मिडियाका कुराकानी पनि रेकर्ड गरेर सोभै हेर्न सकिने व्यवस्था गर्न खोजेको छ। त्यसैले यो विधेयकले जनताका गोपनीयताका हकमाथि सोभै आक्रमण गरेको छ। प्रचलित कानुनी व्यवस्थाअनुसार अदालतको अनुमतिविना कसैको पनि कल डिटेल हेर्न पाइँदैन। अदालतले अनुमति दिएमा फोन रेकर्ड गर्ने ऐन विद्यमान छँदै छ तर सरकार यस्तो हस्तक्षेपकारी, जनताका मौलिक हक र स्वतन्त्रताको ठाडो उल्लंघन हुने गरी यो विधेयक किन ल्याउँदैछ ? यस विधेयकमा इन्टरसेप्सनको व्याख्या गर्दै भनिएको छ संस्था सञ्चालनलाई अनुगमन वा निगरानी आवश्यकताअनुसार विषयवस्तु प्राप्त गर्ने कार्य सम्झिनुपर्छ। मुख्य अनुसन्धान निर्देशन गर्ने अनुमति लिएपछि अनुसन्धान अधिकृतले कम्प्युटर, टेलिफोन, मोबाइल, इन्टरनेट वा दूरसञ्चारका माध्यमबाट सूचना माग्न सक्ने व्यवस्था गरिएको छ। नेपालमा हालसम्म यस्तो प्रतिजासुसी संयन्त्र बन्न सकेको छैन। पञ्चायतकालको उत्तरार्धमा विदेशीहरूको गतिविधि निगरानी गर्न एक शाखा बनाइए पनि त्यो एक वर्षपछि नै अनावश्यक भन्दै खारेज गरिएको थियो। यस्तै २०६५ सालमा सुरक्षा निकाय आधुनिकीकरण उच्चस्तरीय कार्यदलले पनि यस्तो संयन्त्र स्थापना गर्न जोड दिएको थियो। त्यो पनि कार्यान्वयनमा आउन सकेन। यस्तै छिमेकी देश भारतमा पनि यो अधिकार विवादित बन्दै आएको छ। भारतमा अपराध अनुसन्धान तथा कानुनी कार्यान्वयन गर्ने सीबीआई, आईईबी, दिल्ली पुलिस, डीआरईलागायतलाई यस्तो अधिकार दिइएको छ, तर अनुसन्धान अधिकारीहरूले यो सुविधा दुरुपयोग भयो भन्दै विरोध गरेका छन्। बेलायतमा पनि इन्टरसेप्सनको दुरुपयोग रोक्न विपक्षी दलका सांसदसमेत रहेको संसदीय समितिले अनुगमन गर्ने व्यवस्था गरिएको छ। अमेरिकामा न्यायालयको अनुमतिमा मात्र फोन ट्र्यापिङ गर्ने प्रावधान छ। त्यसैले जनताले फोनमा गरेका संवादलाई ट्र्यापिङ गरेर हरेक नागरिकलाई तर्साउने, धम्क्याउने, आपराधिक दृष्टिकोणले आशंका हेर्ने गरी ल्याइएको यो विधेयक जनताले धेरै संघर्षका पछाडि प्राप्त गरेको लोकतान्त्रिक मूल्यमान्यताविपरीतका साथै जनताको स्वतन्त्र रूपले बाँच्न पाउने, कुराकानी गर्न पाउने, हिँडडुल गर्न पाउने, बोल्न पाउने अधिकारको पनि अवमूल्यांकन गरेको छ। त्यसैले सरकारले विशेष सेवा गठन र सञ्चालनसम्बन्धी कानुनलाई सशोधन गर्न बनेको विधेयक फिर्ता लिनुपर्छ। जनताको फोन ट्र््यापिङ गर्ने अधिकार वर्तमान सरकारलाई छैन। संग्रौला नेपाली कांग्रेसकी केन्द्रीय सदस्य हुन्।"
सांसदको अनुगमन आतंक,"काठमाडौं : निर्माणाधीन गौतमबुद्ध अन्तर्राष्ट्रिय विमानस्थल अनुगमनका लागि पछिल्लो एक महिनामा सांसदका दुई टोली भैरहवा पुगे। एउटा थियो राष्ट्रियसभाको प्रत्यायोजित व्यवस्थापन तथा सरकारी आश्वासन समितिको टोली। निर्माणाधीन आयोजनाको अनुगमन गर्न पुगेको यो समितिका सदस्यसँग विमानस्थलबारे सामान्य जानकारीसमेत थिएन। अनुगमनका लागि आउनु भएका माननीयज्यूहरूलाई ट्याक्सीवे भनेकै थाहा रहेनछ, आयोजनाका एक कर्मचारीले भने, हामीले त्यो ट्याक्सीवे हो भन्दा उहाँहरूले ट्याक्सी पार्किङ गर्ने ठाउँ हो भन्ने प्रश्न गर्नुहुन्थ्यो, उहाँहरूले के अनुगमन गर्नुभयो होला ? गौतमबुद्ध विमानस्थल एउटा उदाहरण मात्र हो। फरक फरक संसदीय समितिले देशका अधिकांश राष्ट्रिय आयोजनाको दोहोर्याएर अनुगमन गर्छन्। अनुगमनपछि उनीहरू समान खालका स्थलगत प्रतिवेदन दिन्छन्। त्यसैले फरकफरक सांसदले गर्ने यस्ता अनुगमनबाट खासै उपलब्धि हुँदैन। सांसदहरूले गर्ने यस्ता अनुगमनबाट आयोजनाका काममा अवरोध मात्र हुने गौतमबुद्ध विमानस्थलका आयोजना प्रमुख प्रवेश अधिकारीले बताए। हामीले उहाँहरूलाई आफ्ना समस्या बताएपछि सामाधानको पहल हुने अपेक्षा गरेका हुन्छौं तर अनुगमनपछि समाधानको पहल खासै हुँदैन, उनले भने, एउटा निश्चित समूह बनाएर उहाँहरू अनुगमनमा आउनुपर्ने र त्यसको प्रभाव पर्नुपर्ने हो तर त्यस्तो हुँदैन। आयोजनाहरूमा हुने अनुगमन सम्बन्धित विज्ञ सांसद अथवा मन्त्रालय र विभागअन्तर्गत हुनुपर्ने अधिकारीले बताए। मन्त्रालय र विभागबाट अनुगमन भएपछि हामीले आफ्ना कुरा प्रष्ट राख्न सक्छौं र त्यताबाट पनि प्रतिक्रिया आइहाल्छ, उनले भने, सांसदको अनुगमनपछि के हुन्छ थाहै पाइँदैन। संसदीय समितिबाट अनुगमन भइरहने अर्को आयोजना हो निर्माणाधीन पोखरा अन्तर्राष्ट्रिय विमानस्थल। आयोजना प्रमुख विनश मुनकर्मीका अनुसार सांसदहरू अनुगमनमा आएर आफूहरूको हौसला बढाएको बताए। तर अनुमनबाट कार्यगत उपलब्धि भने केही भएको छैन। उहाँहरू आएर हौसला दिएर जानुहुन्छ तर अनुगमनको त्यस्तो उपलब्धि भने केही देखिएको छैन, उनले भने। प्रत्यायोजित व्यवस्थापन समितिका सभापति रामनारायण बिडारीले अनुगमनका नाममा फरक फरक संसदीय समितिले एउटै आयोजनाको अवलोकन गर्नु उपयुक्त नभएको बताए। सांसदहरूको अनुगमनबाट राष्ट्रिय गौरवका आयोजनाका पदाधिकारी हैरान छन्, उनले भने, एउटै प्रकृतिको अनुगमनमा फरकफरक समितिहरू आयोजनामा जाँदा काम प्रभावित हुने रहेछ। आइतबार बसेको समिति बैठकमा सभापति बिडारीले यो समस्याबारे विभिन्न समितिका सभापति र सभामुखसँग नै छलफल गर्नुपर्ने धारणा व्यक्त गरे। कुनै पनि एउटा समितिले अनुगमन गरिसकेको आयोजनामा अन्य कुनै समितिले अनुगमन गर्न जरुरी छैन। यो समस्याबारे सभामुखलाई समेत ध्यानाकर्षण गराउनुपर्छ, उनले भने। संसद्को एउटा समितिले एउटा आयोजनाको मात्र अनुगमन गर्नुपर्ने धारणा राष्ट्रियसभाका सदस्य राधेश्याम अधिकारीको पनि छ। अव्यवस्थित तवरबाट काम गर्दा खर्च मात्र बढेको उनले बताए। दोहोरो अनुगमन गर्न समितिको टोली जान आउन पैसा त खर्च भइरहेको छ नै, समय समेत खर्च भइरहेको छ, उनले भने, अनुगमनका लागि फरकफरक समिति एउटै आयोजनामा जाँदा उनीहरूले दिने प्रतिवेदनमा एउटै कुरा दोहोरिन्छ, यसको उपलब्धि के ?"
कालापानीको कुटनीतिक समाधान,"नेपालभारत सम्बन्धको गहिराइलाई विचार गरी अतिक्रमित भूमिका समस्याको समाधान प्रभावकारी कूटनीतिक तहबाट चाँडै गरिनु दुवै मुलुकको हितमा छ। नेपाल एकीकरणको लडाइँ, नेपालबेलायत युद्ध (१८१४१६) र बेलायतलाई सैनिक योगदान दिएबापत फिर्ता भएको नयाँ मुलुकजस्ता ऐतिहासिक घटनाहरूबाट कायम भएको भूभाग नै नेपाल हो। तत्पश्चात् नेपाल र स्वतन्त्र भारतबीच सीमा परिवर्तन हुने त्यस्तो कुनै उल्लेखनीय घटना भएको छैन। सुगौली सन्धिको धारा ५ अनुसार काली नदीभन्दा पश्चिमतर्फका भूभागमा मात्र नेपालले आफ्नो अधिपत्य छाडेको हो। यो सन्धिबाट कायम भएको काली नदीपूर्वका कुटी, नाभी, गुन्चीलगायतका गाउँ नेपालभित्र पर्छन्। पछिल्लोपटक २०१८ सालमा नेपालले ती गाउँमा राष्ट्रिय जनगणना गरेको र त्यहाँका जनताले भूमि कर तिरेको लगायतका प्रमाण जीवितै छन्। यी तथ्यप्रति भारतीय नेतृत्व वर्ग र बुद्धिजीवीसमेत अनभिज्ञ छैनन्। तसर्थ, लिम्पियाधुरा, कालापानी र लिपुलेक निर्विवाद रूपमा नेपाली भूभाग हुन्। नेपाल सरकारले पनि यसलाई प्रस्ट पारिसकेको छ। कालापानी, सुस्तालगायतका नेपालका अतिक्रमित भूभाग नेपालभारतबीच भएको सन् १९५० को सन्धिपश्चात् नेपालका राजनीतिक नेतृत्वमा देखिएका कमीकमजोरी, सीमा सुरक्षामा देखिएका कमीकमजोरी, कूटनीतिक क्षमतामा देखिएका कमीकमजोरी र राजनीतिक अस्थिरताका कारण समाधानमा गर्न नसकिएको जटिल समस्या हुन् भन्नुमा अत्युक्ति नहोला। स्वतन्त्र भारत ब्रिटिसइन्डियाको निरन्तरता भएकाले नेपालले ब्रिटिसइन्डियासँग गरेका सबै सन्धिसम्झौता भारतले हुबहु स्वीकार गर्नुपर्ने हुन्छ। यद्यपि, सन् १९५० को नेपालभारत मैत्री सन्धिको धारा ८ मा सन्धिमा भारतको तर्फबाट ब्रिटिस सरकारसँग भएका सबै सन्धि, सम्झौता र इन्गेजमेन्टहरू रद्द गरिएको छ भनी उल्लेख भएकाले नेपालको सीमा सुगौली सन्धिपूर्वको अवस्थामा फर्केको अर्थसमेत लाग्न सक्छ। यद्यपि, यो कानुनी विश्लेषणको विषय भएकाले यसबारे यस लेखमा छलफल गरिने छैन। नेपाल र स्वतन्त्र भारतबीच ऐतिहासिक र गहिरो सम्बन्ध भए पनि हालसम्म सीमा सन्धि सम्पन्न हुन सकेको छैन। भर्खरै स्वतन्त्र भएको भारत र भर्खरै तिब्बतलाई गाभेको साम्यवादी चीनले नेपालसँग कूटनीतिक सम्झौता हुनु करिब एक वर्षअगाडि नै नेपालको दक्षिणी छिमेकी भारतले २९ अप्रिल १९५४ मा नेपालको अर्को उत्तरी छिमेकी चीनसँग लिपुलेक भञ्ज्याङ हुँदै व्यापारी र धर्मावलम्बीहरूले ओहोरदोहोर गर्न पाउने गरी सम्झौता गरेको देखिन्छ। पुनः १५ मे २०१५ मा भारत र चीनले द्विपक्षीय वक्तव्यमा दुई देशबीच कालीवारिको नेपाली भूभाग लिपुलेकबाट व्यापार विस्तार गर्ने विषयमा हस्ताक्षर गरे। नेपालले सैनिक मद्दत गरेबापत ब्रिटिसभारतले नयाँ मुलुक फिर्ता गरेर सहयोग गरेजस्तै स्वतन्त्र भारतलाई सैनिक मद्दत गरेबापत ब्रिटिसभारतसँग भएका सीमासम्बन्धी सन्धिसम्झौताबाट कायम भएको नेपालको कालापानी क्षेत्र फिर्ता गरी नेपालको भौगोलिक अखण्डता कायम राख्न भारतले सहयोग गर्नुपर्छ। भारतले नेपालको कालापानी क्षेत्र विशेष परिस्थितिमा रणनीतिक प्रयोजनका लागि प्रयोग गरेको र तत्कालीन नेपाल सरकारले भारतसँगको विशेष सम्बन्धको कारणले त्यतिबेला आँखा चिम्लिदिएको अवस्थालाई ध्यान नदिई नेपालको अर्को छिमेकी चीनसँग सन्धिसम्झौता गरी उक्त भूभाग द्विपक्षीय उपयोगका लागि सहमति गर्नु अनुपयुक्त छ। चीन र भारतजस्ता विशाल र उदाउँदा विश्व शक्तिराष्ट्रहरूले साना छिमेकी मुलुकहरूको भौगोलिक अखण्डता र सुरक्षा चासोलाई सम्मान गर्दा उनीहरूको उचाइ घट्ने होइन, अझ बढ्नेछ। अप्रिल १९५४ ताका नेपाल राजनीतिक संक्रमणबाट गुज्रिरहेको थियो। नेपालमा भारतको राजनीतिक प्रभाव शिखरमा थियो। भारतकै सहयोग लिई त्यतिबेला दक्षिण एसियाकै शक्तिशालीमध्येको नेपाली सेनालाई पुनर्गठन र कटौती गरी १७ हजारको संख्यामा झारेको हुँदा सेना पनि कमजोर अवस्थामा थियो। त्यस्तै, मे २०१५ ताका पनि एकातिर विनाशकारी भूकम्पले आम नेपाली जनता र नेपाल सरकारसमेत पीडादायी र विकाराल अवस्थाबाट गुज्रिरहेको थियो भने अर्कातर्फ नयाँ संविधान बन्न नसकेर देश विभाजित र कमजोर अवस्थामा थियो। राजनीतिक संक्रमण, प्राकृतिक विपत्ति र राजनीतिक अस्थिरताले आक्रान्त रहेको अवस्थाको मौका छोपी छिमेकी मुलुकहरूले नेपाललाई सुइँको समेत नदिई नेपाली भूभाग लिपुलेकको आपसी उपयोगका लागि सम्झौता गरेको देखिन्छ। यस्ता सन्धिसम्झौताप्रति शीघ्र विरोध जनाउन चुक्नु नेपाली कूटनीतिको कमजोर पक्ष हो। सामरिक दृष्टिले कालापानी क्षेत्र भारतको नियन्त्रणमा रहनु चीनको सामरिक हितमा छैन। चीनलाई उक्त भूमिमाथि या त नेपालको स्वामित्वबारेमा सत्यतथ्य प्रमाणको अभावमा सम्झौता गरेको हुन सक्छ अथवा आर्थिक हितलाई दृष्टिगत गरी लिपुलेकलाई व्यापारिक प्रयोजनका लागि उपयोग गर्ने उद्देश्यले भारतसँग सम्झौता गरेको हुन सक्छ। त्यो नाकाबाट विशाल जनसंख्या भएको भारतसँग व्यापार गर्दा चीनलाई अत्यधिक आर्थिक फाइदा हुने कुरा त घामजत्तिकै छर्लंग छ। लिपुलेक सम्बन्धमा नेपालले चीनसँग छुट्टै कूटनीतिक वार्ता गरी वास्तविकता अवगत गराउनुपर्छ। यसले भारतचीनबीच लिपुलकसम्बन्धी हालसम्म भएका सम्झौतालाई निष्क्रिय बनाउन मद्दत पुग्ने देखिन्छ। कालापानीमा भारतीय फौज सन् १९५१ मा नेपालमा भएको राजनीतिक परिवर्तन र अप्रिल १९५४ बीचको अवधिमा आएर बसेको देखिन्छ। पञ्चायतकालमा सीमा अतिक्रमण र अरू संवेदनशील विषयहरू अहिलेजस्तो खुला र स्वतन्त्र बहसको विषय बन्न पाउँदैनथ्यो। सरकारभित्र पनि सम्बन्धित उच्च पदस्थ व्यक्ति, उच्च घराना र राजदरबारको सीमित घेराभित्र मात्र यस्ता विषयमाथिको छलफल सीमित रहने गर्दथ्यो। त्यही भएर कालापानीको विषय प्रजातन्त्र पुनस्र्थापनापश्चात् मात्र जनस्तरमा चर्चाको विषय बनेको देखिन्छ। लोकतन्त्रमा यस्ता संवेदलशील विषयमा खुला छलफल र विरोध प्रदर्शन हुन्छन्। यसले जनचेतना फैलाउन, राष्ट्रभक्तिको भावना जगाउन र राष्ट्रिय सहमतिको वातावरण सृजना गर्न बल पुर्याउँछ। तर यसले सीधै समस्या समाधानचाहिँ गर्दैन। समस्या समाधान गर्नका लागि सरकारले दह्रो इच्छाशक्ति राखी कूटनीतिक वार्ता गर्न अग्रसर हुनुपर्छ। ब्रिटिसभारतलाई ठूलो सैनिक मद्दत प्रदान गरेको फलस्वरूप नेपालले सन् १८६० मा नयाँ मुलुक अर्थात् हालको बाँके, बर्दिया, कैलाली र कञ्चनपुर जिल्ला फिर्ता पायो। भारत स्वतन्त्र हुँदा नेपाल, ब्रिटेन र भारतबीच गोर्खा रेजिमेन्टको बाँंडफाँटसम्बन्धी त्रिपक्षीय सम्झौता भयो। हाल सातवटा भारतीय गोर्खा रजिमेन्टमा ४० हजारभन्दा बढी नेपाली युवा कार्यरत छन्। भारत स्वतन्त्र भएपछि हालसम्म करिब दुई लाख युवाहरूले भारतको भौगोलिक अखण्डताको रक्षा गर्न योगदान दिइसकेका छन्। नेपालको पश्चिमी सिमानास्थित कालापानी क्षेत्र भारतीय गोर्खा रेजिमेन्टमा कार्यरत गोर्खालीहरूको मातृमूमि हो। गोर्खाली सैनिकहरूले सन् १९६२ को भारतचीन युद्ध, भारतपाकिस्तानबीचका सबै युद्धहरू, बंगलादेश, श्रीलंका, सियाचीनलगायत संयुक्त राष्ट्रसंघीय शान्ति मिसनअन्तर्गत लेबनान, सुडान र सियरालियोनमा योगदान दिइसकेका छन्। नेपालले सैनिक मद्दत गरेबापत ब्रिटिसभारतले नयाँ मुलुक फिर्ता गरेर सहयोग गरेजस्तै स्वतन्त्र भारतलाई सैनिक मद्दत गरेबापत ब्रिटिसभारतसँग भएका सीमासम्बन्धी सन्धिसम्झौताबाट कायम भएको नेपालको कालापानी क्षेत्र फिर्ता गरी नेपालको भौगोलिक अखण्डता कायम राख्न भारतले सहयोग गर्नुपर्छ। भारतीय प्रधानमन्त्रीहरूले छिमेकी मुलुकहरूसँग सम्बन्ध सुधार गर्न विभिन्न नीतिहरू अघि सारे। वर्तमान प्रधानमन्त्री नरेन्द्र मोदीले पनि छिमेकी पहिलो नीति अवलम्बन गरेका छन्। सन् २०१४ मा नेपाल भ्रमण गर्दा नेपालको संविधानसभालाई सम्बोधन गर्दै उनले भारतीय गोर्खा रेजिमेन्टमा कार्यरत गोर्खाली सैनिकहरूले भारतको राष्ट्रिय सुरक्षामा पुर्याएको योगदानको खुलेरै प्रशंसा गरे। नेपाल र स्वतन्त्र भारत सम्बन्धको पहिलो जग भनेकै गोर्खा रेजिमेन्ट हो। भारतले नेपालको राजनीतिक परिवर्तनमा गरेको सहयोग नेपालीहरूले बिर्सेका छैनन्। भारतको भौगोगिक अखण्डताको रक्षा गर्न नेपालले गरेको सैनिक सहयोग पनि उसले बिर्सन हुँदैन। आन्तरिक राजनीतिक परिवर्तनमा गरेको सहयोगभन्दा राष्ट्रिय सुरक्षाका विषयमा गरेको सहयोग विशिष्ट, गहन र दीर्घकालीन महत्वको हुन्छ। नेपाली युवाहरूले भारतको राष्ट्रिय सुरक्षामा ज्यानको आहुतिसमेत दिई पुर्याएको योगदानलाई भारतका प्रधानमन्त्री नरेन्द्र मोदीले जसरी बुझेका छन्, त्यति नै गहिराइमा गएर नेपालका राजनीतिक नेता र कूटनीतिज्ञहरूले पनि यसको शक्ति र तागत बुझेर भारतसँग कूटनीतिक वार्ता गर्दा यसको भरपूर उपयोग गर्न सक्नुपर्छ। भारतीय सेनामा कार्यरत नेपालीहरू नेपालका पनि तागत हुन्। नेपालका लागि भारतीय पूर्वराजदूत श्याम शरणको भर्खरै प्रकाशित एउटा लेखमा आफ्नो अनुभव बाँड्दै भनेका छन् नेपालीहरू कालापानीजस्ता मुद्दाहरू राजनीतिक उद्देश्यले उठाउनकै लागि उठाउँछन् तर त्यसपछि गम्भीर वार्तामा आउँंदैनन्। हुन पनि ब्रिटिस, भारत र नेपालबीच सीमांकनजस्तो जटिल र संवेदनशील विषय निराकरण भई सीमा स्तम्भहरूसमेत गाडिसकेको पृष्ठभूमिमा स्वतन्त्र भारत र नेपालबीच पुनः यो समस्या उत्पन्न हुनु, समस्या अझ गहिरिँदै जानु र समस्या समाधानका लागि गम्भीर कूटनीतिक वार्तासमेत हुन नसक्नु दुःखदायी छ। नेपालभारत सम्बन्धको गहिराइलाई विचार गरी यो समस्याको समाधान प्रभावकारी कूटनीतिक तहबाट चाँडो गरिनु दुवै मुलुकको हितमा छ। पूर्वउपरथि सिलवालले राष्ट्रिय सुरक्षा रणनीतिमा स्नातकोत्तर र विद्यावारिधि गर्नुभएको छ।"
