शीर्षक,विवरण
यस्तो न्याय के न्याय,"२०४४ माघदेखि बेकसुर सजाय भोगिरहेका गोर्खाका खुलबहादुर कुँवरलाई बल्ल सर्वोच्च अदालतले न्याय दिएको छ। प्रहरीका पूर्वहबल्दार कुँवरमाथि दुइटा रिभल्बर चोरेको अभियोग लगाइएको थियो। उनले इन्कार गर्दै आएका थिए। त्यसकै छानबिनका लागि भनेर उनलाई ८ महिना हिरासतमा राखियो। चरम यातना दिइयो। त्यही कारण २७ वर्षको उमेरमै उनको आँखाको ज्योति गुम्यो। कान सुन्न छाडे। प्रहरीले हत्कडीले हानेर दाँतै झारिदिए। नङमा पिन घोपिदिए। करेन्ट लगाएर कतिपटक बेहोस बनाए। प्राणै गएसरह हुने गरी निर्मम कुटपिट गरे। कोठामा थुनेर खुर्सानीको खार लगाइदिए। त्यति मात्र होइन, मृत्युदण्ड दिने भनेर जंगलमा खाल्डो खनी पुर्ने प्रयाससम्म गरे। झुठा बकाउन भएका तमाम हर्कतका बाबजुद उनले कहिल्यै बयान फेरेनन्। त्यही कारण उनीमाथि न्याय सम्भव भयो। उनलाई चार वर्ष जेलमा राखियो। पछि माफी त दिइयो तर सरकार पक्ष रहेर मुद्दाको अल्झन झुन्ड्याइरहियो। सरकारी जागिरमा अयोग्य ठहरिने गरी अर्थात् हातखुट्टा बाँधेर खोरबाट निकालियो। त्यसपछि उनले न्यायको यात्रा सुरु गरे। प्रहरी विशेष अदालत, अञ्चलाधीश कार्यालय, जिल्ला प्रशासन कसैले उनको कुरै सुनेनन्। जिल्ला अदालत गए, हारे। पुनरावेदनमा पनि हारे। आफू निर्दोष छु भन्नेमा ढुक्क रहेका उनले हार भने खाएनन्। सर्वोच्च पुगे। सर्वोच्चले पीडितले न्याय पाउने गरी फैसला गरिदिनू भनी पुनरावेदनमा पठाइदियो। पुनरावेदनले पुनः हराइदियो। अन्ततः सर्वोच्चमै रिट लिएर पुगे। त्यसको पाँच वर्षपछि भर्खरै फैसला आयो, उनी निर्दोष छन्। चोरीको अभियोग लागेर थुनामा राखेदेखि अवकाश हुने मितिसम्मको तलब भत्ता र निवृत्तिभरणसमेत दुई महिनाभित्र उपलब्ध गराउनू। यो घटनाले हाम्रो न्याय प्रणालीमाथि केही प्रश्न उब्जाएको छ। अदालतले दिने न्यायले पीडितको क्षतिको पूर्ण भरणपोषण गर्न सकेन भने त्यो अर्धन्याय मात्र हुन्छ। अर्ध न्यायलाई के न्याय भन्ने ? यसमा अदालतको दोष भनिएको होइन, कानुनी अभावलाई औंल्याउन खोजिएको हो। मुद्दाका नाममा दिइएका यातना, दुःख, कष्ट र क्षतिको परिपूर्ति न्याय प्रदानका क्रममा गराउने कानुन हाम्रो देशमा छैन। ढिलो न्याय दिनु भनेको न्याय नदिनुसरह हो। तर, न्याय नदिनुभन्दा ढिलै भए पनि दिनु उत्तम हो। कुँवरले पाएको अनुभूति गर्ने त्यत्ति नै हो। यस्ता घटनालाई सन्दर्भ बनाएर उचित कानुन निर्माण गर्न सके मात्र भविष्यमा थप व्यक्ति राज्यबाट निरन्तर पीडित नहुन सक्छन्। किनकि, यो राज्यपक्ष रहेको मुद्दा हो। राज्यले कुनै पनि नागरिकलाई गैरन्यायिक प्रताडना दिन सक्छ। लामो समय दिइरहन सक्छ। जहाँजहाँ पुग्छ, नछोड्न सक्छ। त्यसकै उदाहरण यो हो। त्यसलाई कडाइ र नियन्त्रण गर्ने निकाय अदालत हो। यस्ता घटनामा तलब, उपदान र निवृत्तिभरण दिलाउनु मात्र वास्तविक क्षतिपूर्ति होइन। यसले पीडितको सामाजिक प्रतिष्ठामा वर्षौं पुगेको आघातको परिपूर्ति कसरी हुन सक्छ ? उनलाई पुर्याइएको मानसिक एवं शारीरिक क्षति एकमुष्ठ दिइने तलबले पूर्ति गर्न सक्छ ? उनले तहतहका अदालतमा यत्तिका वर्ष मुद्दा लड्दा भएको खर्चको पड्ताल कसले गर्छ ? यस्ता मुद्दामा समग्र क्षतिपूर्तिको कानुन नभए पनि सर्वोच्चका केही व्याख्या र नजिर भने छन्। नेता सुवास नेम्बाङलाई शाहीकालमा थुनामा राखेको क्षतिपूर्ति माग्दै उनी अदालत गए। सर्वोच्चले ७० हजार रुपैयाँ राज्यलाई भराउन लगायो। यस्ता नजिर सर्वसाधारण खुलबहादुरका हकमा पनि कार्यान्वयन हुनुपर्छ। मुद्दाको फैसला गर्दै यस्ता पक्षमा पनि ख्याल गर्ने प्रणाली बसालिए मात्र पीडितले वास्तविक न्याय पाएको अनुभूति गर्नेछन्। पीडक पनि निरुत्साहित हुनेछन्। त्यसो त अदालतका पनि केही बाध्यता छन्। जनशक्ति अभावदेखि विविध कारणले फैसला प्रक्रिया लामो हुने गरेका छन्। मुद्दा धाउँदा धाउँदै कसैको उमेरै सकिएको छ। राज्यले अदालतलाई साधनस्रोत एवं पर्याप्त जनशक्तियुक्त बनाउनुपर्छ। अदालतले पनि छिटो न्याय सम्पादन गर्न भरमग्दुर उपाय अवलम्बन गर्नुपर्छ। त्यति भए मात्र छिटो न्याय मिल्छ र पीडितले अनाकहमा लामो समय पीडा खेप्नु पर्दैन। र, न्यायमा न्यायकै अनुभूति हुनेछ।"
दसैंमा ठगी रोक्न १४ ठाउँमा यात्रु हेल्प डेस्क,"काठमाडौं : दसैंमा यात्रु नठगिउन् भनेर सरकारले राजधानीका विभिन्न स्थानमा यात्रु सेवा कक्ष स्थापना गर्ने भएको छ। यातायात व्यवस्था विभागका महानिर्देशक गोगनबहादुर हमालले यात्रुलाई सेवा दिन असोज १० गतेदेखि १८ गतेसम्म सेवा कक्ष राख्ने बताएका हुन्। काठमाडौंका स्वयम्भू, नयाँ बसपार्क, माछापोखरी, कलंकी, नागढुंगा, बल्खु, कोटेश्वर, गौशाखा, चाबहिल, सुन्धारा, पुरानो बसपार्क, फर्पिङ, ललितपुरको सातदोबाटो र भक्तपुरको जगातीमा सेवा कक्ष राखिनेछ। केन्द्रमा यातायातका कर्मचारी, ट्राफिक प्रहरी, सामुदायिक प्रहरी र उपभोक्ता हितका सम्बन्धमा कार्य गर्ने संस्थाका प्रतिनिधि रहनेछन्। यसलाई सरकारले 'नागरिक सहायता हेल्प डेस्क' नाम दिएको छ। महानिर्देशक हमालका अनुसार बढी भाडा लिन नदिने, भीडभाड हुन नदिने, ठगी र दुर्व्यवहारका घटनामा सहायता गर्ने लगायतका काम कक्षले गर्नेछ।"
बूढीचौरमा फोहोरजन्य पदार्थ राख्न नमिल्ने,"काठमाडौं : गुल्मी जिल्लाको सदरमुकाम तम्घासको बूढीचौरमा फोहोरमैला व्यवस्थापन नगर्न सर्वोच्च अदालतले आदेश दिएको छ। रेसुंगा नगरपालिका ९ तथा साविकको तम्घास गाविस ६ बूढीचौरमा फोहोरमैला व्यवस्थापन गर्न नगरपालिकाले हेमबहादुर भलामीको जग्गा भाडामा लिई कार्य अगाडि बढाएको थियो। नगरपालिकाको उक्त निर्णयको विरोध गर्दै स्थानीयले गत जेठ १७ गतेयता नगरपालिकामा धर्ना दिँदै आएका थिए। कैयनपटकको वार्ता तथा छलफलबाट पनि कुनै निकास ननिस्किएपछि स्थानीयले संघर्ष समिति गठन गरेर आफ्नो विरोधलाई जारी राखेका थिए। त्यसै सन्दर्भमा संघर्ष समितिका दुई जना सदस्यले गत असार २३ गते उक्त ठाउँ फोहोरमैला व्यवस्थापनका लागि अनुपयुक्त रहेको र उक्त कार्य रोकी पाउँ भनि सर्वोच्च अदालतमा रिट निवेदन दर्ता गराएका थिए। सोही रिट निवेदनमाथि सुनुवाइ गर्दै सर्वोच्चले उक्त आदेश दिएको हो। रिट निवेदकले अन्तरिम आदेशको माग गरे पनि नगरपालिकाले फोहोरमैला संकलन केन्द्र नराखी कबाडी सामान (टुटे फुटेका वस्तु) मात्रै संकलन गर्ने भन्ने लिखित जवाफ अदालतमा पेश गरेपछि अन्तरिम आदेश दिन नपर्ने भनी आदेशमा उल्लेख गरिएको छ। फोहोरमैला व्यवस्थापन ऐन अन्तर्गत फोहरमैला भन्नाले घरेलु फोहरमैला, औद्योगिक फोहरमैला, रासायनिक फोहोरमैला, स्वास्थ्य संस्थाजन्य फोहरमैला वा हानिकारक फोहरमैला सम्झनुपर्छ र सो शब्दले तत्काल प्रयोग हुन नसक्ने अवस्थामा रहेका, फालिएका वा सडेगलेका, वातावरणमा ह्रास आउने गरी निष्काशन गरिएका ठोस, तरल, ग्यास, लेदो, धुँवा, धुलो, विद्युतीय तथा सूचना प्रविधिका लागि प्रयोग भएका सामग्रीहरु लगायतका पदार्थ वा त्यस्तै प्रकारका अन्य वस्तुहरु वा अनधिकृत रुपमा सार्वजनिक स्थलमा टाँसिएका पोस्टर, पम्पलेट र नेपाल सरकारले समय समयमा नेपाल राजपत्रमा सूचना प्रकाशन गरी फोहरमैला भनी तोकिदिएको अन्य वस्तु समेतलाई जनाउनेछ। अदालतको आदेशअनुसार फोहोरमैला व्यवस्थापनका लागि वातावरणीय मूल्यांकन नगरी कुनै पनि स्थानमा फोहोरमैला संकलन गर्न पाइँदैन। कानुन बमोजिम स्थापित निकायले आफूले गरेको सम्झौता र घोषणा बमोजिम कार्यमा सीमित रहन्छ भन्ने स्वभाविक अपेक्षा रहन्छ, भनी घुमाउरो हिसाबले लिखित जवाफमा उल्लेख गरे अनुसार कुनै पनि फोहोर (कुहिने र नकुहिने) उक्त ठाउँमा नलैजान भनिएको छ। तर, कबाडी संकलनका लागि वातावरणीय मूल्यांकनको विषय अन्तिम छलफलको विषय भएको भन्दै हाललाई अन्तरिम आदेश दिन नपर्ने उल्लेख गरिएको छ। अदालतको उक्त आदेशले स्थानीयको मागको संबोधन भएको संघर्ष समितिका एक सदस्य तथा रिट निवेदक खिमराज मरासिनीले बताए। उनले भने, नगरपालिकाले बस्तीको बीचमा फोहोर फाल्ने गरी सम्झौता गरेको थियो। अदालतले उनीहरुको उक्त कार्यलाई रोकिदिएको छ। यसमा हामी सबै खुसी छौं। कबाडी अन्तर्गत सामान्य मर्मत गरी पुनः प्रयोग गर्न सकिने सामान मात्र पर्ने भएकाले उहाँहरुले भनेको कबाडी संकलन तथा प्रसोधन केन्द्र पनि असम्भव रहेको उनले जानकारी दिए। उनका अनुसार नगरपालिकाले नकुहिने सबै फोहोरलाई कबाडी भनेको छ भने अदालतले फोहोर (कुहिने र नकुहिने) लाई पुरानै ठाउँ ओख्रेनीमा व्यवस्थापन गर्न आदेश दिइसकेको छ। अदालतको आदेश विपरीत नगरपालिकाले उक्त ठाउँमा कबाडीको नाममा नकुहिने फोहोर लैजाने चेष्ठा गरे अदालतको मानहानी हुने र त्यसमा नगरपालिकाविरुद्ध पुनः उजुरी दिने तयारी भइरहेको उनले जानकारी दिए।"
१६ किलो सुन तस्करी : ३५ करोड जरिवाना माग गर्दै मुद्दा दर्ता,"गोरखा : राजस्व अनुसन्धान विभागले १६ किलो सुनसहित पक्राउ परेका गोरखा केरौंजाका धनकमल गुरुङविरुद्ध ३५ करोड रुपैयाँ जरिवाना माग गर्दै मुद्दा दर्ता गरेको छ। सुन तस्करी सम्बन्धी अनुसन्धान सकेर विभागले मिसिल र अभियोगपत्र मंगलवार जिल्ला अदालत गोरखामा पठाएको श्रेस्तेदार विनोदप्रसाद अधिकारीले जानकारी दिए। राजस्व अनुसन्धान विभागबाट अनुसन्धानसम्बन्धी हालसम्म तयार भएको सम्पूर्ण मिसिल र अभियोग पत्र यहाँ पठाएको छ, श्रेस्तेदार अधिकारीले भने, प्रतिवादीविरुद्ध राजस्व चुहावट तथा विदेशी विनिमय अपचलन सम्बन्धी मुद्दा दर्ता गरी अनुसन्धान भइरहेको छ। चार हप्तादेखि बेपत्ता व्यापारी १६ किलो सुनसहित पक्राउ राजस्व अनुसन्धान विभागले राजस्व चुहावट (अनुसन्धान तथा नियन्त्रण) ऐन २०५२ तथा विदेशी विनिमय नियमित गर्ने ऐन २०१९ अनुसार मुद्दा दर्ता गराएको उनले बताए। गत साउन ९ गते १६ किलो सुन सहित पक्राऊ परेका धार्चे गाऊँपालिका १ हुलचुकका गुरुङविरुद्ध ३५ करोड ६६ लाख ७२ हजार रुपैया जरिवाना गर्न माग गरिएको उनले बताए। प्रतिवादी गुरुङलाई आर्थिक जरिवानासहित ६ वर्ष कैद सजायँ हुन पनि राजस्व अनुसन्धान विभागले माग गरेको छ। बरामद भएको सुनको मुल्य आठ करोड ९१ लाख ६८ हजार रुपैया कायम भएको छ प्रतिवादी धनकमल गुरुङले वयानमा लोप्साङ लामा भन्ने ब्यक्तिबाट आफूले सुन लिएको बयान दिएका छन्। जिल्ला प्रहरी कार्यालय गोरखाले सुन सहित मुख्य आरोपित धनकमल गुरुङलाई साउन १० गते राजस्व अनुसन्धान विभागको जिम्मा लगाएको थियो। विभागले एक महिना भन्दा बढी समय लगाएर अनुसन्धान पूरा गरी जिल्ला अदालत गोरखामा मुद्दा दर्ता गरेको हो। विभागले पठाएको अभियोगपत्र अनुसार प्रतिवादी धनकमल गुरुङसँग मंगलवारै बयान गरिएको जिल्ला अदालतका स्रेस्तेदार विनोदप्रसाद अधिकारीले बताए।"
पत्रकार रिहाइको माग गर्दै प्रधानमन्त्रीलाई संविधान उपहार,"बागलुङ : पोखराका पत्रकार ओम हमाललाई सर्वोच्च अदालतको आदेश विपरित पुनः पक्राउ गरिएको विरोधमा संविधान उपहार पठाइएको छ। नेपाल पत्रकार महासंघ बागलुङ शाखाले बुधबार प्रमुख जिल्ला अधिकारी लुकबहादुर क्षेत्रीमार्फत सांकेतिक विरोध स्वरुप नेपालको संविधान र ज्ञापनपत्र उपहार पठाएको हो। हमाललाई सर्वोच्च अदालतले रिहा गर्न आदेश दिए लगत्तै मंगलबार जिल्ला प्रहरी कार्यालय उदयपुरले पक्राउ पुर्जी देखाएर सर्वोच्च परिसरबाटै अमानवीय ढंगले प्रहरीले पुनः पक्राउ गरेको थियो। प्रहरीको गैर कानुनी पक्राउ आतंक बन्द गरी कानुनी राज्य, सर्वोच्च अदालतको आदेशको सम्मान गर्न तथा मानव अधिकारको रक्षार्थ सांकेतिक विरोध स्वरुप संविधान उपहार पठाइएको पत्रकार महासंघ बागलुङ शाखाका सचिव राम थापाले बताए। लामो समयदेखि भ्रष्टाचार, अन्याय, अत्याचार र बेथितिका विरुद्द निरन्तर कलम चलाउदै आएका पत्रकार हमालको निशर्त रिहाइको महासंघले माग गरेको छ। मूलधारको पत्रकारिता गरिरहेको व्यक्तिलाई विचार र आस्थाकै आधारमा पक्राउ गर्नु अभिव्यक्ति स्वतन्त्रता र मौलिक हक प्रयोगविरुद्धको ज्यादती भएकाले विरोध गर्नु परेको सचिव थापाले बताए।"
गाई मार्ने र कुकुर कुट्नेविरुद्ध प्रदर्शन (फोटो फिचर),तस्बिर : प्रणभ खत्री काठमाडौं : पशु अधिकारकर्मीले गाई मार्ने र कुकुर कुट्नेविरुद्ध प्रदर्शन गरेका छन्। पशु कल्याण संघ नेपालको अगुवाइमा बुधबार राजधानीको माइतीघर मण्डलामा प्रदर्शन भएको हो। भीरबाट खसालेर मारिए दर्जनौं गाई खेटाङको दिक्तेल रुपाकोट मझुवागढी नगरपालिकाले कुकुरलाई मारेको र नेपालगञ्जबाट दैलेख पठाइएका गाई सुर्खेतको कटुवा जंगलको भिरबाट खसालेको विरोधमा प्रदर्शन गरेको पशु कल्याण संघ नेपालकी अध्यक्ष स्नेहा श्रेष्ठले बताइन्।
बालुवाटार जग्गा प्रकरण : अख्तियारले ५८ जनालाई बयानमा बोलायो (सूची),"काठमाडौं : अख्तियार दुरुपयोग अुनसन्धान आयोगले बालुवाटारस्थित लालिता निवास प्रकरणमा गुठी संस्थानका २ जना पूर्वकर्मचारीसहित ५८ जनालाई बयानको लागि बोलाएको छ। संस्थानका तत्कालीन सहायक प्रशासक पुरुषोत्तम पौडेल, तत्कालीन उपप्रशासक प्रेमहरी ढकाल लगायत ५८ जनालाई ७ दिनभित्र अयोगको कार्यालयमा सम्पर्कमा आउने निर्देशन गरेको हो। अख्तियारा प्रवक्ता प्रदीपकुमार कोइरालाले नियमित प्रक्रियो क्रममा सम्पर्कमा नआएका उनीहरुलाई सार्वजनिक सुचनामार्फत् बोलाइएको बताए। यसअघि ९४ जनालाई सार्वजनिक सुचनामार्फत नै बयानको लागि बोलाइएको थियो। सूची :"
चरेश ओसारपसार गर्ने श्रीमान्श्रीमतीसहित ६ पक्राउ,बझाङ : झोलामा लुकाई छिपाई गाडीबाट धनगदीतर्फ लैजादै गरेको अवस्थामा प्रहरीले १२ केजी चरेशसहित ४ जनालाई पक्राउ गरेको छ । सुदूरपश्चिम यातायातको ना ८ ख १०७४ नम्बरको यात्रुबाहक बसमा लुकाएर ल्याउँदै गरेको अवस्थामा स्याँडी प्रहरी चौकीले १२ केजी चरेशसहित ५ जनालाई मंगलबार पक्राउ गरेको हो । चरेस ओसार गर्ने सुर्मा गाउँपालिका १ दौलीचौरका ५८ वर्षीया हरिवीर बोहरा र उनकी श्रीमती ४८ वर्षीया रनकला बोहरा सुर्मा गाउँपालिका १ कै ६० वर्षीय लछी बोहरा र गाडी मालिकसमेत रहेका केदारस्यु गाउँपालिका ५ का ४२ वर्षीय कासी ठगुन्नालाई प्रहरीले नियन्त्रणमा लिएको जिल्ला प्रहरी कार्यालयका सूचना अधिकारी तथा प्रहरी निरीक्षक ईश्वरीदत्त पाण्डेयले जानकारी दिए। उनका अनुसार प्रहरीले गाडी चेकजाँच गर्ने क्रममा ३ वटा झोलामा चरेश भेटाएको र थप अनुसन्धान भइरहेको छ । अहिले ५ जनालाई प्रहरी हिरासतमा राखिएको बताए। त्यस्तै एक केजी २ सय ग्राम चरेश लागुऔषध चरेससहित सुर्मा गाउँपालिका ४ घर भइ हाल कैलालीको धनगढी उपमहानगरपालिका वडा नम्बर १९ फुलबारी टाउन बस्ने २२ वर्षीया नरेशबहादुर बोहरालाई पनि प्रहरीले नियन्त्रणमा लिएको छ। मंगलबार बेलुका जयपृथ्वी नगरपालिका वडा नम्बर ७ को तमैल बजारबाट उनीहरुलाई नियन्त्रणमा लिएको जिल्ला प्रहरी कार्यालयले जनाएको छ । उनलाई प्रहरी चौकी मटेलाबाट प्रहरी सहायक निरीक्षक रामबहादुर बमको टोलीले नियन्त्रणमा लिएको हो। कर्णाली रिभर यातायातको ना ५ ख ६७३५ नम्बरको बस चेकजाँच गर्ने क्रममा उनीहरुमाथि शंका लागेपछि खोजतलास गर्दा झोलाबाट १ किलो दुई सय ग्रामसहित नगद ४१ हजार ५ सय फेला परेको प्रहरीले जनाएको छ।
बन्दाबन्दै भत्कियो पक्की घर,काठमाडौं : मूलपानीमा गएराति निर्माणधीन घर वर्षाका कारण भत्किएको छ। महानगरीय प्रहरी वृत बौद्धका अनुसार भत्किएको घरमा कुनै मानवीय क्षति भने भएको छैन। वर्षाको पानी मूलपानीस्थित ग्रिनहिल सिटी हाउजिङका निमाणाधिन घरभित्र पसेपछि भत्किएको वृतका असई पिताम्बर पराजुलीले जानकारी दिए। निर्माणधीन घरको क्षति विवरण संकलन भइरहेको प्रहरीले जानकारी दिएको छ।
"तीज मनाएर फर्किएका चेली दुर्घटनामा : ३ को मृत्यु, २३ घाइते","स्याङ्जा : तीज मनाएर माइतीबाट घर फर्किंदै गरेका महिलाहरू सवार जिप स्याङ्जाको गल्याङमा बुधबार दुर्घटना हुँदा एक बालकसहित ३ जनाको मृत्यु भएको छ। २३ जना घाइतेको पाल्पामा उपचार भइरहेको छ। पाल्पाको हुँगीबाट आउँदै गरेको लु१ज ३८४१ नम्बरको जीप गल्याङको दिमिक भन्ने स्थानमा दिउँसो १२ बजे दुर्घटना हुँदा जीपमा सवार १० महिने बालक प्रसून परियार, वर्ष ३४ का मन्जु भण्डारी र वर्ष ७२ का सीता नेपालीको मृत्यु भएको गल्याङ प्रहरी चौकी प्रमुख यामनाथ बगालेले जानकारी दिए। दुर्घटनास्थल स्याङ्जा सदरमुकामबाट झन्डै ४५ किलोमिटर दक्षिणपूर्वमा पर्छ। मंगलबार मात्र तिजको ब्रतको पूजाआजा सकिएपछि अधिकांश यात्रु महिला बुधबार घर फर्केका थिए। बगालेका अनुसार जीपमा सवार २६ जनामध्ये बालकको घटनास्थलमै मृत्यु भएको हो। भण्डारी र नेपालीको भने उपचारका लागि पाल्पा लैजाने क्रममा मृत्यु भएको हो। बालक वालिङ नगरपालिका १४ का हुन भने भण्डारी र नेपाली रम्घा गाउँपालिका पाल्पाका हुन्। पाल्पाबाट आएको जीपले गल्याङबाट आएको जीपलाई साइड दिने क्रममा सडकबाट करिब ४ सय मिटर तल खस्दा दुर्घटना भएको प्रहरीले जनाएको छ। जीप पाल्पाको रम्भा गाउँपालिकाको हुगींबाट स्याङ्जाको गल्याङतर्फ आइरहेको थियो। दुर्घटनास्थल सिद्धार्थ राजमार्ग नजिकै चापाकोट खण्डको बुटवल पावर कम्पनी नजिकको सडकबाट ४ सय मिटर तल खसेको हो। दिउँसो दुर्घटना भएका कारण उद्धार कार्य छिटो भएको प्रत्यक्षदर्शी पत्रकार केपी खनालले बताए। उद्धारमा पुग्दा जीपभित्र कोही पनि नरहेको र जीपको नजिक २ जना चिच्चाइरहेका थिए भने अन्य यात्रुहरु भीरमा अड्केर रुदै चिच्याउँदै गरेको अवस्थामा देखेको खनालले सुनाए। १४ सिटको अनुमति पाएको जीपमा झण्डै ३० जना यात्रु रहेको र उकालो बाटोमा विपरीततर्फबाट आएको अर्को सवारी साधनलाई साइड दिन खोज्दा दुर्घटना भएको हुन सक्ने प्रत्यक्षदर्शी खनाल बताउँछन्। प्रहरी इन्चार्ज बगालेका अनुसार स्याङ्जाका गल्याङ र वालिङका गरी ३८ वर्षे सीता ज्ञवाली, ३० का राजकुमार विक, ४१ का दीपा ज्ञवाली, १५ का ज्ञानकुमारी अर्याल, १९ का सलिना परियार, ७ का संकिता विक, ७ का शिरिस विक, ५ का विश्व, ११ का आयुष्मा गैरे, १४ का विपिन परियार, १३ का सरिता परियार, ४९ का माया कँडेल रहेका छन्। पाल्पाका १० वर्षे निसान सिंजापति, ९ का उज्जवल परियार, ७ का अंकिता परियार, २६ का कृष्ण सिंजापति, २२ का दुर्गाबहादुर सिंजापती, २३ का अप्सरा परियार, ३१ का सीता रेग्मी, १६ का सुमन विक, २० का सुदिप विक, १० का सविन रेग्मी र ९ महिनाका सुमन रेग्मी घाइते भएका हुन्। उनीहरूको पाल्पा मिशनमा र लुम्बिनी मेडिकल कलेज प्रभासमा उपचार भइरहेको छ।"
बजाहा बाँधले डुबायो नेपालको ३०० बिघा खेत,"गोपाल भण्डारी कपिलवस्तु : ""जमिनको मालिक हामी हौँ। हामीसँग लालपूर्जा छ। वर्षेनी जग्गाको कर बुझाएका छौं तर जग्गामा खेतीपाती गर्न पाउँदैनौं। मायादेवी गाउँपालिका ४ तुलसीडिहवा गाउँका सुकदेव यादवको गुनासो हो यो। सुकदेव जस्तै तुलसीडिहवा गाउँका सवै किसानको पीडा उस्तै छ। सीमावर्ती क्षेत्रमा भारतले बनाएको बजाहा बाँधका कारण यहाँको करिब ३०० बिघा क्षेत्रफल खेतीयोग्य जमिन डुबानमा परेको छ। यहाँको करिब १६० बिघा जमिनमा पानी जमेका कारण वर्ष भरी नै खेती हुँदैन', सुकदेवले भने, 'हामी जग्गाको मालिक हौं, कर बुझाउँछौं तर उपभोग गर्न पाएका छैनौँ।' खेतमा वर्ष भरी नै पानी जम्मा हुँदा खेती गर्न नमिल्ने उनी सुनाउँछन्। तुलसीडिहवा गाउँ वरपरको डुबान जमिन मध्ये १४० बिघा जमिनमा धान खेती त गरिएको छ तर बाँधका कारण धान खेतमा पानी जम्मा हुँदा धान फल्ने अवस्था नभएको कृषक निर्मला यादवले बताइन्। 'वर्षभर भारतीय बाँधको पानी जम्मा भएकाले वर्षौँदेखि ७ बिघा खेतमा कुनै बाली लगाउन पाएकी छैन', निर्मलाले भनिन्,'यो हरेक वर्षको समस्या हो। कसलाई भन्न जाने ? हाम्रो समस्या कसैले बुझेन।' सीमावर्ती क्षेत्रमा भारतले एकतर्फी बाँध निर्माण गरेका कारण यहाँका किसानले लामो समयदेखि यो समस्या भोगिरहेका छन्। भारतीय पक्षले अंग्रेज सरकारको पालामा निर्माण गरेको यो बाँधमा २८ ढोका छन्। बाँधका कारण मायादेवी गाउँपालिकाको तुलसीडिहवा, रजबापुर, तितिर्खा र पकडी र गौरा गाउँको धेरै खेतीयोग्य जमिन डुबेको कृषक मनोज यादवले बताए। बजाहा बाँधका कारण डुबानमा परेको मायादेवी गाउँपालिका ४ तुलसीडिहवा गाउँ आसपासको डुबान क्षेत्र। फोटोः गोपाल भण्डारीअन्नपूर्ण वर्षायाममा भारतीय पक्षले बाँधको ढोका बन्द गरी सीमावर्ती नेपाली भूमिमा पानी संकलन गर्छ। हिउँदका बेला बाँधको ढोका खोलेर हिउँदे खेती सिचाईंका लागि पानी लैजाने गरेको कृषक अरुण कुमार यादवले बताए। 'वर्षायाममा नेपाली भूभाग जलमग्न हुन्छ', अरुणले भने, 'तर हिउँदका बेला हाम्रो गहुँ खेत पानीको अभावमा सुक्छ।' हामी त सधैँ पीडित छौँ।' नेपाली क्षेत्रमा पर्ने जमुवार नदीको पानी र यस क्षेत्र वरपर जम्मा हुने पानीलाई नेपाली भूभागमा संकलन गर्न भारतले सो बाँध निर्माण गरेको हो। नेपालतर्फ सरकारले जमुवार नदीको पानी व्यवस्थापन गर्न सिचाईं योजना निर्माण गर्न सके यो समस्या हट्ने स्थानीय वातावरण संरक्षणकर्मी जयप्रकाश पाण्डेले बताए। 'हामीले यो समस्याका बारेमा राजनीतिक दल, स्थानीय निकाय तथा स्थानीय प्रशासनलाई अवगत गराउँदै आएका छौं तर कसैको ध्यान जान सकेको छैन', पाण्डेले भने। निर्वाचनका बेला भोट माग्न आएका नेता पनि आफ्ना समस्या बुझ्न नआएको कृषकहरूको गुनासो छ। 'नेता निर्वाचनको बेला मात्रै हामीलाई खोज्छन्', मनोय यादवले भने, 'हाम्रा समस्याका बारेमा एक कानले सुन्छन्, अर्को कानले उडाउँछन्।' भारतीय अधिकारीहरूसँग सम्पर्क गरी समस्या समाधानको प्रयास गरिरहेको प्रमुख जिल्ला अधिकारी गजेन्द्रबहादुर श्रेष्ठले बताए। समस्या वर्षेनी हुने गरेका कारण समाधानका लागि केन्द्रस्तरबाटै दीर्घकालीन योजना अघि बढाउन कूटनीतिक पहल थाल्नुपर्ने श्रेष्ठले बताए। बजाहा बाँध जस्तै कपिलवस्तुमा भारतले निर्माण गरेको महली सागर बाँध र मर्थी मझौली बाँधका कारण नेपाली कृषकको सयौं हेक्टर खेतीयोग्य जमिन वर्षेनी डुबानमा पर्ने गरेको छ।"
जिससको वेबसाइटमा अझै जिविस र गाविस,"नेपालगन्ज : जिल्ला समन्वय समिति बाँकेको वेबसाइट हेर्दा अझै देश संघीयतामा गएकै होइन कि जस्तो आभाष हुन्छ। कार्यालयको वेबसाइट डीडीसी बाँके डट जीओभी डट एनपी खोल्दा संघीयताले खारेज गरेका संरचना र पदहरु जिल्ला विकास समिति, सभापति, उपसभापति, स्थानीय विकास अधिकारी, विकास क्षेत्र, अञ्चल र गाविसका उल्लेख गरिएका छन्। जिल्ला समन्वय समितिको कार्यालय बाँके नेपाल आउँछ। वेबसाइटको परिचय खण्डमा मध्यपश्चिमाञ्चल विकास क्षेत्र र भेरी अञ्चल कायमै छ। भौगोलिक विवरणमा पनि विकास क्षेत्रको कुरा दोहोरिन्छ। परिचय खण्डकै राजनीतिक तथा प्रशासनिक विभाजन शीर्षकमा जिल्लामा चार संसदीय निर्वाचन क्षेत्र, १३ इलाका र ३३ गाविस रहेको गलत सूचना छ। जबकी जिल्लामा तीन वटा मात्र निर्वाचन क्षेत्र छन्। ८ स्थानीय तह छन्। त्यसबारे कुनै सूचना नै छैन। वेबसाइटमा अझै गाविसको प्रोफाइल छ। खोल्दा बैजापुर गाविस सचिव र त्यहाँका सचिवको मोबाइल नम्बर आउँछ। जुन संघीयताले गाविस इतिहास भइसक्यो। कार्यालयको सांगठनिक स्वरुपमा अझै जिल्ला विकास समिति छ। त्यहाँ सभापति र उपसभापतिको मर्यादाक्रम देख्न सकिन्छ। वेबसाइटको दाहिने कुनामा जिल्ला समन्वय अधिकारी हरि प्याकुरेल र सूचना अधिकारी शरदकुमार पौडेलको नाम छ। जबकी प्याकुरेल नेपालगन्ज उपमहानगरपालिकाको प्रमुख प्रशासकिय अधिकृत र पौडेल सूूचना अधिकारी छन्। जिससका अहिलेका समन्वय अधिकारी भने उपसचिव ओमबहादुर खड्का हुन्। उनको नाम कतै छैन। कार्यालयमा अहिले १३ जना कर्मचारीको दरबन्दी छ। सात जना मात्रै कार्र्यरत छन्। ६ जना रिक्त छ। तर वेबसाइटमा स्थानीय विकास अधिकारी हरि प्याकुरेलसहित २० जनाको नाम छ। ती कर्मचारी अधिकांशको सरुवा भइसकेको छ। कतिले जागिर नै छोडिसकेका छन्। जिल्ला समन्वय अधिकारी खड्काले सूचना प्रविधिको काम गर्ने कर्मचारी नभएकाले वेबसाइट अपडेट नगरेको स्वीकार गरे। जिल्लाको आर्थिक रुपमा सबैभन्दा ठूलो कारोबार गर्ने साविक जिल्ला विकास समिति अहिले वार्षिक सवा एक करोडको बजेटमा खुम्चिएको छ। अघिल्लो आर्थिक वर्षमा एक करोड दुई लाख ९६ हजार रूपैयाँ अनुदान पाएको जिससमा यो आवमा वर्ष एक करोड २५ लाख रूपैयाँ मात्र अनुदान आएको लेखापाल रामप्रसाद दाहालले जानकारी दिए। गरीबसँग विश्वेश्वर कार्यक्रमको तीन लाख र मुख्यमन्त्री ग्रामीण विकास कार्यक्रमको साढे एक लाख रूपैयाँ मात्र बजेट थप आएको थियो। ढुंगा गिट्टीको ठेक्काको २ प्रतिशत रकम पाउँछ। जुन पालिकाबाट आउन बाँकी नै छ। बजेट मात्र कम आएको होइन, जिससको काम अनुगमन र समन्वयमा सिमित भएको छ। समन्वय समितिका सदस्य चेतबहादुर घर्ती वर्षभरी तीन दर्जन जति अनुगमन गरेको बताउँछन्। उनी भन्छन्, धेरै जसो नदी र खोलाको अनुगमन गरियो। स्थानीय तहले योजनाको लगत स्टमेट उपलब्ध नगराउँदा र प्राविधिक कर्मचारीको अभावमा अनुगमन गर्न समस्या भएको थियो।"
डेंगुको डर : यसरी छरिँदैछ चोकचोकमा औषधि (फोटो),"काठमाडौं : राजधानीको सुन्धारानजिकै लगनटोलमा बुधबार प्रवीण ज्ञवाली हातमा मेसिन बोकेर चोकहरू धुवाँ स्प्रे गराइरहेका थिए। उनी चोक, बाटोका कुनाकाप्चा र पानी जम्न सक्ने सम्भावित ठाउँमा औषधि छरिरहेका थिए। देशका विभिन्न ठाउँमा देखिएको डेंगुको संक्रमण नियन्त्रण गर्न क्रूपी फाउन्डेसनले कोरियाली सहयोगमा औषधि छर्ने अभियान चलाएको हो। काठमाडौंका चोकचोकमा औषधि छर्ने यो संस्थाको तयारी छ। कोरियाबाटै ल्याइएको यो मेसिनमा औषधी तथा केमिकल घोलेर लामखुट्टे बस्न सक्ने ठाउँमा छरिरहेको उनले सुनाए। डेंगुको संक्रमण देखिएका विभिन्न ठाउँ उक्त मेसिनबाट स्प्रे गर्ने अभियान राजधानीसहित बाहिरका जिल्लामा पनि लगिने ज्ञवालीले बताए। हेर्नुस् फोटोहरूः"
लोमान्थाङमा यार्तुङ उत्सव : यसरी गरियो राजारानीको स्वागत,"जोमसोम : उपल्लो मुस्ताङको लोमान्थाङमा बुधबारदेखि यार्तुङ पर्व सुरु भएको छ। यार्तुङ अवलोकन गर्न स्वदेशी तथा विदेशी पर्यटक लोमान्थाङ आएका छन्। लोमान्थाङमा यार्तुङ लगातार ३ दिन सम्म मनाइन्छ। यार्तुङ हिमाली समुदायको महत्वपूर्ण पर्व हो। पर्वको पहिलो दिन बिहानै मुस्ताङी सांस्कृतिक राजा जिग्मे पलवर विष्ट तथा रानी धोर्जे याङ्जी विष्टबाट लोछेदिनका दुई दर्जन गाउँका मुखियाले आर्शिवाद ग्रहण गरे। यार्तुङमा सहभागी हुन सबै गाउँका मुखिया मंगलबार नै लोमान्थाङ आएका थिए। गाउँ मुखियाहरूले 'राजारानी' लाई खादा पहिर्याए। गणतन्त्र घोषणा भए पनि मुस्ताङबासीले सांस्कृतिक राजा मान्छन्। जिग्मे पलवर विष्ट बाबु जिग्मे दोर्जे पलवर विष्टको निधनपछि त्यो भूमिकामा छन्। पिताको निधन भएपछि उनको राज्याभिषेक भने भएको छैन। गाउँ मुखियाहरूलाई राजा रानीले रोगव्याधि नलागोस्, अनिष्ठ नहोस्, अन्नबाली राम्रो होस्, व्यापार व्यवसाय राम्रो होस् भनी आर्शिवाद दिए। राजा रानीले मुखियाहरूलाई आर्शिवाद दिएलगत्तै यार्तुङ पर्व शुभारम्भ हुन्छ। बर्खायाममा खेतीपातीको काम सकेर फुर्सदिलो भएपछि यार्तुङ मनाइन्छ। यार्तुङ अघि गाउँका सबै स्थानीयले अन्नबाली थन्क्याउँछन्। पर्वले हिउँदयामको सन्देश दिने गर्छ। यार्तुङसँगै दुई महिना बितेपछि लोछोदिन समुदायका अधिकांश स्थानीय जाडो छल्न बेसी झर्छन्। लोघेकर दामोदरकुण्ड गाउँपालिकाका अध्यक्ष लोप्साङ छोम्फेल विष्टले गाउँका स्थानीय बेसी झर्नुअघि तीन दिनसम्म उत्साहका साथ यार्तुङ मनाइने विष्टले जानकारी दिए। 'यार' को अर्थ 'बर्खा' र 'तुङ'को अर्थ 'हिउँद'को आगमन भन्ने बुझिन्छ। यार्तुङ पर्वको अवसरमा ३ दिनसम्म घोडा दौडाउने चलन छ। पहिलो दिन गाउँका ज्येष्ठ नागरिकले घोडा कुदाएर पर्व सुरु गर्छन्। मुस्ताङी राजा जिग्मे पलपर विष्ट, गण्डकी प्रदेशका सांसद ईन्द्रधारा विष्ट र लोघेकर दामोदरकुण्ड गाउँपालिकाका अध्यक्ष लोप्साङ छोम्फेल लगायत गाउँका युवाले घोडा कुदाएका छन्। पहिलो दिन लोछोदिन समुदायका पुरुष वर्गले मात्र घोडा कुदाउने चलन छ। दोश्रो दिनको यार्तुङमा महिला र तेश्रो दिन गुम्बाका लामाले घोडा कुदाउने कार्यक्रम छ। घोडा दौड गर्दा करिव १५१५ मिटरको फेरोमा पिठोले तयार पारिएको याक आकृति वस्तु, सेलरोटीलाई ऐना बनाएर बीचमा घ्यार राखिएको वस्तु र भेडाको दाहिने हात भित्रको कुरकुरे हड्डी (घ्यासा) राखिन्छ। राखिएका वस्तुलाई घोडा दौडाउनेले ढुङ्गाले हानेर फुटाउने चलन छ। घोडा दौडका सहभागी जसले राखिएका वस्तुलाई फुटाउन सक्छ, उसलाई मुस्ताङी राजा, गाउँ मुखिया र स्थानीयले सम्मान गर्छन्। घोडा दौड गर्दा राखिएको वस्तु फुटाउने व्यक्तिलाई गाउँको इज्जत र प्रतिष्ठा बचाइदिएको प्रतीकको रुपमा लिने गरेको अध्यक्ष विष्टले जानकारी दिए। राजाको साख र प्रतिष्ठा बचाइदिएको भन्दै राजाले गाउँलेलाई पैसा दिने चलन छ। यार्तुङ पर्वमा लोमान्थाङ गाउँका स्थानीय ४ समूहमा बाँडिएर आपसमा रमाइलो गर्छन्। गीत गाउने, नाच्ने र साँस्कृतिक स्याब्रो नाच देखाउने गर्छन्। स्थानीयले दसैं पर्व जस्तो गरी यार्तुङ फरक प्रकारले मनाउने अध्यक्ष विष्टले खुलाए। यार्तुङको पहिलो दिन गाउँका प्रत्येक घरधुरीले छ्याङ र खादा लिएर अग्रज व्यक्तिको घरमा पुगेर आर्शिवाद ग्रहण गरेका छन्। बिहानै देखि गाउँलेहरू स्थानीय भेषभुषामा सजिएर यार्तुङको सांस्कृतिक कर्म र परम्पराको सुरुआत गरे। यार्तुङ पर्वमा लोछोदिन समुदायका सबै गाउँलेहरू उपस्थिति भएका छन्। उपल्लो मुस्ताङमा मनाइने महत्वपूर्ण पर्वहरूमा राजाको सहभागीता हुने गर्छ। यार्तुङपछि मुस्ताङमा मनाइने अर्को चर्चित पर्व तिजी हो।"
जिप दुर्घटनामा चालकसहित दुई घाइते,ओखलढुंगा : ओखलढुंगाको सिद्धिचरण नगरपालिका११ स्थित जरिङ्गेमा बुधबार बिहान बोलेरो जिप दुर्घटना हुँदा चालकसहित दुईजना घाइते भएका छन् । घाइतेमध्ये चालकको अवस्था गम्भीर छ । उदयपुरको कटारीबाट बोइलर कुखुराको चल्ला लिएर ओखलढुंगाको निशंखेतर्फ आउँदै गरेको ज १ च ९९२ नम्बरको बोलेर जिप दुर्घटना हुँदा जिप चालक कटरी नगरपालिका ८ निवासी २१ वर्षीय सुमन कार्की गम्भीर घाइते भएको ओखलढुंगा प्रहरीले जनाएको छ। कार्कीको टाउको तथा हातखुट्टामा चोट लागेकाले उद्धार पछि सामुदायिक अस्पताल मिसन पठाइएको प्रहरी निरीक्षक राजिव श्रेष्ठले बताए । जिपमा चालक कर्कीसँगै सवार सहचालक कटारी नगरपालिका ४ का २० वर्षीय राम खनालको अवस्था भने सामान्य छ । घुम्तिमा आउँदै गरेको बसलाई साइड दिने क्रममा जिप सडकबाट करिब २ सय मिटर तल खसेको प्रहरी निरीक्षण श्रेष्ठको भनाई छ । प्रहरीले तीव्र गतिका कारण दुर्घटना भएको हुनसक्ने अनुमान गरेको छ ।
सीता एयरको जहाज दुर्घटनाबाट जोगियो,काठमाडौं : सीता एयरको जहाज दुर्घटनाबाट जोगिएको छ। लुक्लाबाट काठमाडौंका लागि उडेको ९एनएजेएच कलसाइनको जहाज बुधबार दिउँसाे दुर्घटनाबाट जोगिएको हो। लुक्लाबाट उडेको २ मिनेटमै जहाजको एउटा इन्जिनमा समस्या आएपछि क्याप्टेनले टावरलाई खबर गरेका थिए । सीता एयरका महाप्रबन्धक घनश्याम आचार्यका अनुसार १८ सिट क्षमताकाे जहाजमा पाइलट बाहेक यात्रु सवार थिएनन् । पाइलटको सावधानीले जहान काठमाडौंस्थित त्रिवि विमानस्थलमा सुकुशल अवतरण भएको हाे ।
"स्याङ्जामा जिप दुर्घटना एक बालिकाको मृत्यु, २३ घाइते (अपडेट)",स्याङ्जा : स्याङ्जाको गल्याङमा बुधबार जिप दुर्घटना हुँदा एक बालिकाको मृत्यु भएको छ भने अन्य २३ जना घाइते भएका छन्। पाल्पाको हुँगीबाट आउँदै गरेको लु १ ज ३८४१ नम्बरको जिप गल्याङको दिमिक भन्ने स्थानमा दुर्घटना हुँदा जीपमा सवार अन्दाजी ३ वर्षीय बालिकाको मृत्यु भएको हो भने अन्य २३ जना घाइते भएका छन। गल्याङ् प्रहरी चौकी प्रमुख यमनाथ बगालेका अनुसार जिपमा सवार २४ मध्ये बालिकाको घटना स्थलमै मृत्यु भएको हो। अन्य २३ जना घाइते छन् । थप उपचारका लागि २१ जनालाई पाल्पा स्थित प्रवास हस्पिटलमा रिफर गरिएको छ। अन्य दुईजनाको भने गल्याङ् सामुदायिक अस्पतालमा उपचार भइरहेको छ। घाइतेमध्ये २ जनाको अवस्था गम्भीर रहेको जनाइएको छ। पाल्पाबाट आएको जिपले गल्याङ्बाट आएको जिपलाई साइड दिने क्रममा सडकबाट करिब ४ सय मिटर तल खसेको प्रहरकिो भनाइ छ। जिपमा अधिकांश महिला सवार थिए। प्रहरीका अनुसार उनीहरु तीज मनाएर घर फर्किदै थिए।
"बारा, पर्साका हुरीपीडितले आज घर पाउँदै","बारा : गत चैत्र १७ गते बारा र पर्सामा आएको हुरीका कारण विस्थापितले बुधवार घर पाउने भएका छन्। नेपाली सेनाको जनता आवास कार्यदलले बारामा निर्माण गरेको ८०७ र पर्सामा निर्माण गरेको ६२ वटा घर हुरीपीडितलाई हस्तान्तरण गर्न लागिएको हो। रक्षा तथा उपप्रधानमन्त्री ईश्वर पोखरेलले घरको स्थलगत निरीक्षण गरी साचो हस्तान्तरण गर्ने कार्यक्रम नेपाली सेनाले तय गरेको छ। घर हस्तान्तरण गर्न मन्त्री पोखरेल बुधबार बिहान बारा आउने नेपाली सेनाले जानकारी दिएको छ। सेनाका अनुसार मन्त्री पोखरेलले हुरीपीडितका लागि बनेका घरको निरीक्षण गरी वीरगन्जमा आयोजना हुने कार्यक्रममा साचो हस्तान्तरण गर्नछन्। हुरीले बारा र पर्सामा ठूलो क्षति पुर्याएपछि चैत्र २१ गते मन्त्रिपरिषद् बैठकले हुरीपीडितका लागि सरकारले नै घर निर्माण गरिदिने र सोको जिम्मा नेपाली सेनालाई दिने निर्णय गरेको थियो। सो निर्णयपछि बारा र पर्सामा आएका नेपाली सेनाले बैशाख २१ गते शिलान्यास भएपछि घर निर्माणको काम थालेका थिए। घर निर्माणका लागि बारामा मात्रै झण्डै तीन हजार सेना खटिएका थिए। सेना १२ समूह बनाएर घर निर्माणमा जुटेका थिए। रक्षा तथा उपप्रधानमन्त्री पोखरेल, उपप्रधानमन्त्री उपेन्द्र यादवसहित केन्द्र सरकारका १० मन्त्री, प्रदेश २ का प्रमुख र मुख्यमन्त्रीसहित १२ जनाले बारा र पर्सामा एकसाथ घरको शिलान्यास गरेका थिए। सेनाले बारा र पर्सामा गरी ८८१ घर निर्माण थालेको थियो। केही घरमा विवाद देखिएपछिसेनाले सय ८६९ घरको काम सुरु गरेको थियो। हुरीका कारण २९ जनाको मृत्यु भएको थियो भने एक हजार भन्दा बढी घरमा क्षति पुर्याएको थियो। क्षति संकलनमा नाम छुटेकाको घर निर्माण हुन सकेको छैन्। नाम छुटेका कारण घर पाउनबाट बञ्चित पीडित अझै टेन्टमा बस्न बाध्य छन्। बारामा मात्रै ५५६ जनाको नाम छुटेको भन्दै विरोध प्रदर्शनसमेत भएको थियो। सामान्य क्षति भन्दापनि पूर्णरुपमा घरबिहीन बनेका पीडितको तथ्यांक संकलन गरी घर निर्माणको कामलाई दोस्रो चरणमा अघि बढाइने बताइएको छ। हुरी पीडितले घरको लागत प्रतिघर ४ लाख ८५ हजार रहेको छ। सरकारले प्रतिघर निर्माणका लागि पाँच लाख ४६ हजार दरले रकम उलपब्ध गराएको थियो। कटिन्जेन्सी र निर्माण सामाग्रीबाट सेनाले प्रतिघर ६१ हजार एक सय रकम बचत गर्न सफल भएको छ। सेनाको जनता आवास कार्यदलले निर्माण गरिदिएको घरमा दुई कोठा, एक भान्सा, एक शौचालय, बरण्डा रहेको छ। उक्त घर प्राकृतिक प्रकोप प्रतिरोधी रहेको सेनाको भनाइ छ।"
अस्पतालमै मिर्गौलाको कालो धन्दा,"काठमाडौं : निदान अस्पतालले एक व्यक्तिलाई तयार पारेर अर्कै व्यक्तिको मिर्गौला झिकेर प्रत्यारोपण गराएको तथ्य फेला परेको छ। ललितपुरको पुल्चोकस्थित अस्पतालका चिकित्सक पुकार श्रेष्ठको टोलीले गैरकानुनी ढंगले गत साउन अन्तिम साता रामेछाप दोरम्बाका शंकरलाल लामा (योञ्जन) को मिर्गौला प्रत्यारोपण गरेको फेला परेको हो। श्रेष्ठ मिर्गौला प्रत्यारोपणमा श्रेष्ठ कुशल र अनुभवी चिकित्सक मानिन्छन्। डाश्रेष्ठले हजारौं मिर्गौलाका बिरामीको उपचार गरिसकेका छन्। श्रेष्ठकै नेतृत्वमा गैरकानुनी ढंगले मिर्गौला निकालेर र प्रत्यारोपण गरिएको छ। गैरकानुनी तरिकाले मिर्गौला प्रत्यारोपण गर्न निदान अस्पताल स्वयं चर्को आर्थिक प्रलोभनमा परेको हुन सक्ने फरकफरक स्रोतहरूले बताएका छन्। योञ्जनलाई मिर्गौला दिन उनका भान्जा सञ्जीव घिसिङ तयार पारिए पनि मिर्गौला तस्कर र निदान अस्पतालका केही चिकित्सकको मिलेमतोमा परिवारभन्दा बाहिरका अर्कै व्यक्तिको मिर्गौला झिकिएको थियो। नातेदारभन्दा बाहिरका व्यक्तिको मिर्गौला प्रत्यारोपण गर्नु गैरकानुनी हो। गैरकानुनी ढंगले झिकिएको मिर्गौला डा श्रेष्ठको टोलीले योञ्जनको शरीरमा प्रत्यारोपण गरेको थियो। अस्पतालले घटना गुपचुप पार्न खोजिरहेको ती बिरामीको भनाइ छ। निदानमा भेटिएका मिर्गौलाका बिरामीले अस्पताल प्रशासनले सत्यतथ्य बाहिर नल्याए प्रशासन गुहार्ने तयारी गरेका छन्। अस्पतालका कर्मचारीले समेत यो घटना छानबिन गर्न माग गरेका छन्। दोरम्बा गाउँपालिकाले गत असार २० गते स्थानीय बासिन्दा शंकरलाल लामा (योञ्जन) को मिर्गौला प्रत्यारोपण गर्न उनका नातेदारको नाता प्रमाणित गरिदियो। नाता प्रमाणित गरिएको कागजमा लामाका भान्जा सञ्जीव घिसिङ मिर्गौला दिन तयार भए। तर निदान अस्पतालले घिसिङको मिर्गौला निकालेन। नाटकीय र चलाखीपूर्ण ढंगले निदान अस्पतालका चिकित्सकले कलंकी बस्दै आएका मिर्गौला तस्करी गर्ने केदार नाम गरेका व्यक्तिले खोजेर ल्याएका एक युवकको मिर्गौला निकाले। केदारले ती युवालाई आर्थिक प्रलोभनमा पारे। त्यसपछि ती युवाको मिर्गौला योञ्जनलाई प्रत्यारोपण गरियो। निदानका चिकित्सकले मिर्गौला झिकिएका व्यक्ति र गाउँपालिकाले दिएको नाता प्रमाणपत्रमा उल्लेखित भान्जा नाताका घिसिङको फोटोसमेत भिडाएन। मिर्गौला झिकिएका व्यक्ति र नाता प्रमाणित प्रमाणपत्रमा उल्लिखित व्यक्तिको फोटो नभिडाउनुले गैरकानुनी ढंगले मिर्गौला प्रत्यारोपण गरिएको पुष्टि हुन्छ।केदारले ५ लाख रुपैयाँ दिने सर्तमा ती युवालाई दाङबाट काठमाडौं ल्याएको स्रोतले बतायो। आर्थिक चलखेलमा निदान अस्पतालले गैरकानुनी ढंगले मिर्गौला प्रत्यारोपण गरेको त्यहीं कार्यरत कर्मचारी बताउँछन्। मिर्गौला तस्कर केदार र निदान अस्पतालका केही चिकित्सककर्मचारी नियमित सम्पर्कमा रहने स्रोतले बताएको छ। अस्पतालले अवैध तवरबाट मिर्गौला प्रत्यारोपण गरेको प्रमाण अन्नपूर्णसित सुरक्षित छ। नाता प्रमाणित लगायतका आवश्यक कागजपत्र बनाई लामाको टोली मिर्गौला प्रत्यारोपण गर्न निदान अस्पताल पुगेका थिए। निदान अस्पतालका प्रमुख कार्यकारी अधिकृत बिपिन प्रधानको टोलीले लामाको कागजपत्र हेरी मिर्गौला प्रयारोपण गर्ने स्वीकृति दिएको थियो। प्रत्यारोपण गर्नुअघि सबै कागजपत्र प्रधानको टोलीले प्रमाणीकरण गर्दै आएका छन्। निदान अस्पताल व्यवस्थापनले भने नियम संगत रूपले योञ्जनको मिर्गौला प्रत्यारोपण गरिएको दाबी गरेको छ। अस्पतालका पूर्वअध्यक्षसमेत रहेका बोर्ड डाइरेक्टर प्रमोद प्रधानले कानुनसम्मत मिर्गौला प्रत्यारोपण गरिएको बताए। निदान अस्पतालले त्यस्तो गलत कार्य गर्नै नसक्ने प्रधानले जिकिर गरे। योञ्जनलाई मिर्गौला प्रत्यारोपण गर्दा लाखैाँको आर्थिक चलखेल भएको स्रोतले बताएको छ। अस्पतालका कार्यकारी अधिकृत बिपिन प्रधानले यस विषयमा कुनै प्रतिक्रिया दिन चाहेनन्। प्रधानले अन्नपूर्णसँग भने, यसबारे मैले अहिले बोल्न मिल्दैन। उनले गैरकानुनी ढंगले कसैलाई मिर्गौला प्रत्यारोपण नगरिएको बताए। प्रधानले भने, हामी अनुसन्धान गर्छौं। तर निदान अस्पतालका केही कर्मचारी र डायलोसिस गर्ने बिरामीले योञ्जनका भान्जा घिसिङको स्वास्थ्य परीक्षण गर्न माग गरेका छन्। निदानमा डाइलोसिस गरिरहेका एक बिरामीले भने, गैरकानुनी ढंगले योञ्जनको मिर्गौला प्रत्यारोपण गरिएको हो, घिसिङको स्वास्थ्य जाँच गर्दा सबै तथ्य बाहिर आउँछ।"
सहकारीमा ३८ करोड अपचलन : सञ्चालकसहित ३५ जनाविरुद्ध मुद्दा,"नेपालगन्ज : ११ हजार चार सय ८ बचतकर्ता र सेयर सदस्यको ३८ करोड रुपैयाँ अपचलन गर्ने नेपालगन्जको सहकारी वित्तीय विकास संस्था लिमिटेड २० दिनदेखि बन्द भएको छ। जिल्ला प्रहरी कार्यालय बाँकले गत साउन ३० मा जिल्ला अदालतमा पूर्वप्रमुख प्रबन्धक अरुणकुमार पाठकलाई प्रमुख अभियुक्त बनाएर सहकारीका वर्तमान र निवर्तमान गरी दुई वटा सञ्चालक समिति, लेखा समिति र कर्मचारीसहित ३५ जनाविरुद्ध सहकारी रकम अपचलन (हिनामिना) मा मुद्दा दायर गरेपछि सहकारी बन्द भएको हो। प्रहरीले पूर्वप्रमुख प्रबन्धक पाठक, प्रमुख प्रबन्धक गोपाल भण्डारी, सहायक प्रमुख प्रबन्धक गंगाधर सुवेदीलाई अनुसन्धानका लागि थुनामा राखेको छ। पाठकले २१ करोड ९४ लाख र सुवेदीमाथि २ करोड ४५ लाख अपचनल गरेको सहकारीको अध्ययन समितिले देखाएको छ। प्रहरीले अभियुक्तहरु लेखा समिति सदस्यद्वय ओमप्रकाश वर्मा र इस्तिरमणि बज्राचार्यका साथै सहकारीका उपसहायक बलराम यादवलाई पनि पक्राउ गरेको छ। अभियुक्तहरु सञ्चालक समितिका दुई अध्यक्ष, पदाधिकारी, सदस्य र कर्मचारीलगायत २९ जनाविरुद्ध मुद्दा दायर भएसँगै मोबाइल स्वीच अफ गरेर फरार भएका छन्। प्रहरीले उनीहरुविरुद्ध पक्राउ पूर्जी जारी गरेको छ। बाँके प्रहरी प्रमुख एसपी वीरबहादुर ओलीले प्रदेश सरकारसँग सहकारी विभाग र विज्ञ नहुँदा सहकारी ऐन २०७४ को दफा १२२ को कसुर गरेको मानिने व्यवस्था अनुसार बैंकिङ कसुरमा कारबाही प्रक्रिया अघि बढाएको बताए। उनले भने, यो ऐन आउनुअघि भएको अपचलन वा ठगीलाई पनि तत्कालीन समयमा प्रचलित कानुन अनुसार कारबाहीका लागि हामीले जाहेरी दरखास्त मागेका छौं। जिल्ला प्रहरी कार्यालय बाँकेले सार्वजनिक सूचना जारी गरी निक्षेपकर्तासँग जाहेरी मागेको छ। १५ भदौमा सूचना प्रकाशित गरी जिप्रकाले सम्पूर्ण निक्षेपकर्तालाई आफ्नो एकिन निक्षेप रकम दाबी गर्नका लागि उक्त संस्थाले उपलब्ध गराएको पासबुक लगायतका आवश्यक प्रमाण कागजातसहित जाहेरी दरखास्त पेश गर्न अनुरोध गरेको हो। सहकारीको रकम हिनामिना भएको बारे प्रहरीलाई कसैले जाहेरी नदिए पनि बाँके जिल्ला सहकारी संघले यो सहकारीमा २६ जेठ २०७६ मा हिनामिनाको अध्ययन गरी २७ जेठमा जिप्रकालाई बुझाएको प्रतिवेदनलाई जाहेरीको आधार बनाइएको छ। संघका अध्यक्ष प्रेम सुवेदीले प्रतिवेदन दिएको स्वीकार गरे पनि जाहेरी भने नदिएको बताए। प्रहरीले तयार गरेको अभियोगपत्रमा कसले कति रकम हिनामिना गर्यो भन्ने उल्लेख नभए पनि एकमुष्ट रुपमा ३८ करोड १७ लाख ५० हजार पाँच सय ४४ रुपैयाँ अपचलन भएको उल्लेख छ। ५२ करोड रुपैयाँ अधिकतम् पूँजी रहेको सहकारीको कूल पूँजीको ७० प्रतिशतभन्दा बढी रकम अपचलन भएको छ। अपचलन भएको रकममध्ये सहकारीले पौने तीन करोड रुपैयाँभन्दा बढी फिर्ता गरेको जनाएको छ। सहकारीले विशेष साधारणसभाबाट एक वर्षसम्म बचत फिर्ता नगर्ने निर्णय गरेको थियो। फिर्ता गरिएको रकममा पनि विभेद गरिएको आरोप छ। सहकारीमा ३८ करोड रुपैयाँ हिनामिना भएको संघले प्रतिवेदन दिए पनि प्रहरीले अपचलन एकिनका लागि छानबिन गर्न आधा दर्जन निकायसँग विज्ञ माग गरेको छ। नेपाल राष्ट्र बैंक, लेखा परीक्षण एशोसियसन, नेपाल चार्टड एकाउन्टेन संस्था, बाँके जिल्ला सहकारी संघ, बचत तथा ऋण सहकारी संघ बाँके, सहकारी प्रदेश संघलाई पत्राचार गरी पाँच दिनभित्र विज्ञ पठाउन १६ भदौमा अनुरोध गरेको हो। बाँके जिल्ला सहकारी संघका अध्यक्ष प्रेम सुवेदीले प्रहरीले विज्ञ मागेको बताए। उनले भने, नयाँ अनुुसन्धान गर्ने भनेर पत्र आएको छ। प्रहरीको अनुरोध अनुसारको विज्ञ हामी चाँडै पठाउँछौं। यसैगरी सहकारीको रकम जोखिममा पर्ने भएपछि बचतकर्ता तथा शेयर सदस्यले न्यायका लागि संघर्ष समिति गठन गरेका छन्। विजयकुमार गुप्ताको संयोजकत्वमा गठन गरिएको संघर्ष समितिले मंगलबार नेपालगन्जमा विरोध प्रदर्शन गरेको थियो। समितिले बाँकेका प्रमुख जिल्ला अधिकारी कुमारबहादुर खड्कालाई ज्ञापन पत्र बुझाएको छ। सहकारीका सञ्चालक र कर्मचारी फरार भएको, कार्यालय बन्द हुँदा नियमित आवश्यकता पूर्ति नभएको जनाउँदै ज्ञापनपत्रमा निक्षेप तथा शेयर रकम सुरक्षित गरी फिर्ता गर्न माग गरिएको छ। सहकारीमा बदमासी गर्नेका दिन गए : मन्त्री आर्याल सहकारीमा २६ करोड अपचलन, पैसा बाँड्ने भाका तेस्रो पटक पनि सर्याे सहकारीमा २६ करोड अपचलन : बचतकर्ता रित्तो हात सहकारीमा अनियमितता छानविनमा उदासिन सहकारीमा २६ करोड अनियमितता : १०० जनालाई साढे ३३ लाख निक्षेप फिर्ता बाँकेका सहकारीमा अपचलन, बचतकर्ताको करोडौं जोखिममा सहकारीमा ३८ करोड अपचलन : सञ्चालकसहित ३५ जनाविरुद्ध मुद्दा"
रक्सी खाएको भन्दै आमाले गाली गरेपछि पोखरीमा हामफाल्दा मृत्यु,राजविराज : आमाले गाली गरेको भन्दै मादक पदार्थ खाएर आएका ३० वर्षीय अरुण मुखियाले पोखरीमा डुबेर आत्महत्या गरेका छन्। राजविराज नगरपालिका ६ का जुलमा मुखियाको छोरा अरुणले मंगलबार मध्य राति पोखरीमा डुबेर आत्महत्या गरेको सप्तरी प्रहरीले जनाएको छ। छिमेकीका अनुसार सधैं मादक पदार्थ खाएर आउने भन्दै आमाले गाली गरेपछि आवेशमा आएका उनी पोखरीमा डुबेर मर्छु भन्दै घरबाट निक्लिएका थिए। घरपरिवारका मानिसले मादक पदार्थको नशामा बोलेको भन्दै उनको कुरा तत्काल पत्याएनन् । अरुणले भने घर नजिकै रहेको तुरन्ती पोखरीमा हाम फाले। पोखरीमा हाम फालेर डुबेको कुरा मृतककी श्रीमती २८ वर्षीया पुनमदेवी मुखियाले फोनमार्फत जिल्ला प्रहरी कार्यालयमा जानकारी गराइन्। तत्काललै नजिकै रहेको जिल्ला प्रहरी कार्यालयबाट प्रहरी टोली र स्थानीयले पोखरीमा खोजे। तर फेला पार्न सकेनन्। बुधबार बिहानपख भने उनको शव पानीमा तैरिरहेको अवस्थामा भेटिएको प्रहरीले जनाएको छ। मादक पदार्थमा लठ्ठिएर घर आएका उनलाई आमाले गाली गरेपछि आवेशमा आएर पोखरीमा हाम फालेर डुबेको जानकारी दिँदै जिल्ला प्रहरी कार्यालय सप्तरीका डिएसपी मकेन्द्रकुमार मिश्रले बताए। ले शव पोष्टमार्टमका लागि राजविराजस्थित गजेन्द्रनारायण सिंह अस्पतालमा राखिएको बताए।
निमित्त उपकुलपतिले बदर गरिन् आफ्नै निर्देशन,"काठमाडौं : पाठ्यक्रम बाहिरबाट प्रश्न सोधेर सञ्चालन गरिएको स्नातकोत्तर तहअन्तर्गत भौतिक शास्त्रको एउटा विषयको परीक्षा दोहोर्याएर सञ्चालन गर्न नपर्नेगरी त्रिभुवन विश्वविद्यालयकी निमित्त उपकुलपति प्राध्यापक डासुधा त्रिपाठीले दिएको निर्देशन आफैंले बदर गरेकी छन्। गत जेठ १२ गते दिएको निर्देशन उनले भदौ ३ गते बदर गरेकी हुन्। भौतिकशास्त्र प्रथम सेमेस्टरको क्वान्टम मेकानिक्स (आइ) फिजिक्स (५०३) मा पाठ्यक्रम बाहिरबाट प्रश्न सोधिएको विषयमा अध्ययन गर्न गठन गरिएको छानबिन समितिले ५० पूर्णांकको परीक्षामा ३० नम्बर पाठ्यक्रम बाहिरबाट सोधिएको किटानी गरेको थियो। उक्त समितिले सो विषयको परीक्षा दोहोर्याएर सञ्चालन गर्न समेत सुझाव दिएको थियो। तर उक्त सुझाव विपरीत त्रिपाठीले शिक्षाध्यक्षको हैसियतमा विज्ञान तथा प्रविधि अध्ययन संस्थानका डीन कार्यालयलाई पत्र लेखेर पुनः परीक्षा सञ्चालन गर्न नपर्ने निर्देशन दिएकी थिइन्। परीक्षा ताहाचलस्थित महेन्द्ररत्न क्याम्पस केन्द्रमा गत पुस २९ गते सञ्चालन भएको थियो। पाठ्यक्रम बाहिरबाट प्रश्न सोधेपछि परीक्षार्थी हल्ला गर्दै हलबाट निस्केका थिए। तर १२ बजेबाट सुरु भएको परीक्षा होहल्लाले रोकिएपछि फेरि साढे एक बजे सुरु गरिएको थियो। त्यतिखेर केन्द्रबाट आएका सहायक डीन तेजबहादुर विसीलगायतले परीक्षार्थीलाई परीक्षामा बस्न अनुरोध गर्दै उत्तीर्ण गराउने जिम्मा आफूहरूको भएको आश्वासन दिएको पीडित विद्यार्थीको भनाइ छ। विद्यार्थीले उक्त दिनको परीक्षा रद्द गरी अर्को परीक्षा चलाउन डीन कार्यालयलाई निवेदन दिए। सँगै विद्यार्थीले छानबिनको माग गर्दै राष्ट्रिय सतर्कता केन्द्रमा उजुरी पनि दिएका थिए। सोही उजुरीका आधारमा केन्द्रबाट डीनको कार्यालयमा सत्यतथ्य जानकारी दिन अनुरोध गरी पठाएको पत्रको जवाफमा सहायक डीन विसीको हस्ताक्षरसहितको पत्रमा निर्धारित पाठ्यक्रम र पाठ्यपुस्तकबाटै प्रश्न सोधिएको उल्लेख छ। तर यो जवाफमा विद्यार्थी मानेनन्। गलत जवाफ दिने विसी तथा विषय समितिका अध्यक्ष विनिल अर्याललाई समेत कारवाहीको माग गर्दै केन्द्रमा अर्को उजुरी दिए। तर विद्यार्थीको मागलाई बेवास्ता गर्दै डीन कार्यालयले वैशाख ११ गते ती विद्यार्थीको परीक्षाफल समेत प्रकाशन गर्यो। परीक्षाफल प्रकाशन भएर पढाइ समेत सुरु भइसकेपछि त्रिपाठीले नयाँ निर्देशन डीन कार्यालयलाई दिएपछि समस्या थपिएको छ। त्रिपाठीले भदौ ३ गते विज्ञान तथा प्रविधि अध्ययन संस्थानका डीनलाई सम्बोधन गरी पठाएको पत्रमा भनिएको छ, तीन सदस्यीय विशेषज्ञसहितको छानबिन समिति र विषय समितिले दिएको प्रतिवेदनलाई एकै साथ राखि अध्ययन गरे पश्चात प्राप्त निष्कर्ष कार्यान्वयनका लागि निर्देशन दिइएकोमा उक्त निर्देशनलाई फिर्ता लिएको छु। प्राडासीताराम व्याहुतको संयोजकत्वमा गठित छानबिन समितिबाट प्राप्त प्रतिवेदनमा उल्लेखित राय सुझावलाई अध्ययन गरी आवश्यक निर्णय लिइ सो को जानकारी यस कार्यालयलाई गराउनु हुन निर्देशन दिएकी छु, पत्रमा उल्लेख छ। नतिजा प्रकाशनपछि आन्दोलित विद्यार्थीका कारण त्रिविले वैशाख १७ गते भौतिकशास्त्र विभागकै पूर्वप्रमुख प्राध्यापक डासीतारामप्रसाद व्याहुतको संयोजकत्वमा तीन सदस्यीय छानबिन समिति गठन गर्यो। समितिले वैशाख २३ गते शिक्षाध्यक्षलाई बुझाएको प्रतिवेदनमा प्रश्नपत्रमा सोधिएका प्रश्नमध्ये ३० अंक पाठ्यक्रम भन्दा बाहिरबाट आएको उल्लेख छ। त्यस वाहेक दश अंक बराबरको प्रश्न भने स्पष्ट नभएको पनि प्रतिवेदनमा उल्लेख छ। प्रतिवेदनलाई मान्ने हो भने १५ नम्बर भन्दा बढी प्रश्न पाठ्यक्रमबाट सोधिएको छैन। त्रिवि विद्यार्थी हकहित संरक्षण समितिका संयोजक आशिष पौडेलले भने, आफंैले छानबिन गरेको समितिले दोषी ठहर गर्दा पनि गल्ती गर्नेलाई त्रिविले कारबाही नगर्नु दुखद् हो। विश्वविद्यालयमा परीक्षा सञ्चालनमा कतिसम्म लापरवाही गरिन्छ भन्ने प्रमाण यो घटनाले देखाएको छ। यस विषयमा कुरा गर्न खोज्दा त्रिपाठीसँग सम्पर्क हुन सकेन। टेलिफोनबाट सम्पर्क गर्न खोज्दा उनले आफू मिटिङमा रहेको सन्देश पठाउँदै फोन काटिन्।"
गाउँमा सिंहदरबार : कर्णालीका दुःख जस्ताको तस्तै,"सुर्खेत : पञ्चायतकालदेखि नै कर्णालीवासीको गुनासो थियो, केन्द्रीकृत शासन प्रणालीले विकास भएन, कर्णालीलाई सधैँ पछाडि पारियो। देश संघीयतामा प्रवेश गरेपछि कर्णालीमा नारा लाग्यो, अब आफ्नो शासन आफैं गर्छौं, कर्णाली सुहाउँदो विकास गर्छौं। तर स्थानीय सरकार गठन भएपछि गाउँमा सिंहदरबार आउने अपेक्षा गरेका उनीहरूलाई स्थानीय तहले सुविधा दिन सकेनन्। दुर्गमका स्थानीय तहले स्थानीयलाई सहज सेवा दिन सकेका छैनन्। गाउँपालिकाका साइनबोर्ड मात्र गाउँमा टाँगेर स्थानीय तहले सदरमुकामबाटै कार्यालय सञ्चालन गरिरहेका छन्। कर्णालीका विकट हुम्ला, डोल्पा, मुगु र जाजरकोटमा अधिकांश स्थानीय तहको काम अझै पनि सदरमुकामबाटै भइरहेको छ। गाउँमा स्थानीय तहका साइनबोर्ड र कार्यालय सहयोगी मात्र छन्। सामान्य सिफारिसका लागि पनि यहाँका बासिन्दा जनप्रतिनिधि र कर्मचारी खोज्दै सदरमुकाम धाउन बाध्य छन्। मुगुका मुगमकार्मारोङ र सोरु गाउँपालिकाले सदरमुकाम गमगढीबाटै सेवा प्रवाह गरिरहेका छन्। गाउँमा यी गाउँपालिकाका साइनबोर्ड मात्र झुन्डिएका छन्। जनप्रतिनिधि र कर्मचारी गाउँसभाका बेला मात्र गाउँ जान्छन्। अरु बेला गाउँपालिकाको कार्यालय सुनसान हुन्छ। स्थानीय गाउँपालिकाको सेवा लिन दुईदेखि तीनदिनसम्म पैदल हिँडेर गमगढी पुग्न बाध्य छन्। गाउँमा इन्टरनेट छैन मुगमकार्मारोङ गाउँपालिकाका प्रमुख प्रशासकीय अधिकृत विकास रिजालले भने, गाउँमा बसेर काम गर्न मुस्किल छ, सदरमुकाम बस्दा जनतालाई समस्या भयो। अब गाउँमा पनि एक जना कर्मचारी पठाउँछौं, गमगढीबाट पनि सेवा प्रवाह गर्नेछौं। अधिकांश स्थानीय तहले सदरमुकाममा भाडाका घरमा सम्पर्क कार्यालय खोलेका छन्। ती कार्यालयमा साइनबोर्ड भने छैनन्। नागरिकले जनप्रतिनिधि र कर्मचारीसँग सम्पर्क गरेर सदरमुकामका सेवा लिँदै आएका छन्। हुम्लाका नाम्खा, अदानचुली र सर्केगाड गाउँपालिकाका कार्यालय पनि सुनसान छन्। कार्यालयका साइनबोर्ड मात्र झुन्डिएका छन्। बाँकी सबै काम सदरमुकाम सिमकोटबाटै भइरहेको छ। गाउँका कार्यालयमा केही कर्मचारी भए पनि स्थानीय जनप्रतिनिधि र कर्मचारी खोज्दै सिमकोट पुग्न बाध्य छन्। सर्केगाड गाउँपालिकाका अध्यक्ष कृष्ण रोकाया भन्छन्, गाउँमा बैंक छैन, पैसाका लागि सदरमुकाम नै आउनुपर्छ। पैसाबिना गाउँमा काम चल्दैन, बारम्बार सदरमुकाम आउजाउ गर्नुभन्दा सबै काम यतैबाट गरेका हौं। डोल्पामा पनि समस्या उस्तै छ। डोल्पाको छार्काताङसोङ गाउँपालिकामा ६ वटा वडा छन्। वडा नम्बर १, २ र ३ का कार्यालयको साइनबोर्ड गाउँपालिकाको केन्द्र झारगाउँमा छन्। वडा नम्बर ४, ५ र ६ को संयुक्त कार्यालय साङसोगङमा छ। तर त्यहाँ वडा कार्यालय लेखिएका साइनबोर्ड मात्र छन्। ती वडा र गाउँपालिकाको काम भने सदरमुकाम दुनैबाट हुन्छ। गाउँका सिंहदरबार भनिने वडा कार्यालय र गाउँपालिकाको कार्यालयमा कुनै पनि सेवासुविधा पाइँदैन। सामान्य सिफारिस लिनका लागि स्थानीय हप्तौं पैदल हिँडेर दुनैमा रहेको सम्पर्क कार्यालय धाउन बाध्य छन्। बेलाबखत गाउँ जान्छु, दुनैबाटै गाउँपालिकाको काम गर्दै आएका प्रमुख प्रशासकीय अधिकृत नारायणप्रसाद अधिकारीले भने, आर्थिक कारोबारका लागि सदरमुकाम नै आउनुपर्छ, वडाध्यक्षज्यूहरू आएपछि चेक काटिदिन्छु र उहाँहरू जानुहुन्छ। कर्मचारी मात्र होइन, वडाध्यक्षहरू पनि सदरमुकाममै सम्पर्क कार्यालय खोलेर बसेका छन्। वडाध्यक्ष धावा लामागुरुङ भन्छन्, हाम्रो काम जनतालाई सेवा दिने हो, कहिले उता त कहिले यतैबाट सेवा दिन्छौं। त्यस्तै शेफोक्सुन्डो, डोल्पोबुद्ध र काइके गाउँपालिकाको पनि सबै काम दुनैबाट नै हुन्छ। गाउँपालिकाको केन्द्रमा कर्मचारी जान नसक्ने भएकाले दुनैमा कार्यालय खोलेर काम गरिरहेको शेफोक्सुन्डो गाउँपालिकाका अध्यक्ष टासी तुन्डुप गुरुङले बताए। संघीयतापछि आँगनमै सेवा प्राप्त गर्ने अपेक्षा गरेका डोल्पालीले अझै सेवा लिन साता दिन लगाएर सदरमुकाम जानुपर्ने बाध्यता छ। जाजरकोटका कुशे, जुनीचाँदे र बारेकोट गाउँपालिकाले पनि सदरमुकाम खलंगामा सम्पर्क कार्यालय खोलेका छन्। यहाँका जनप्रतिनिधि र कर्मचारी पनि गाउँमा बस्दैनन्। यसले गर्दा सर्वसाधारण सेवा लिन सदरमुकाम धाउनु परेको हो।"
आजको मौसम : मेघ गर्जनसहित भारी वर्षाको सम्भावना,"काठमाडौं : बुधबार देशका केहि स्थानहरुमा मेघ गर्जनसहित मध्यम वर्षा भइरहेको छ। जल तथा मौसम विज्ञान विभागको मौसम पूर्वानुमान महाशाखाको बुधबार बिहान ६ बजे निकालेको बुलेटिनमा मनसुनको न्यून चापिय रेखा नेपालको पश्चिमी भुभागमा औसत स्थानभन्दा केहि माथि र अन्य ठाउँमा औसत स्थान आसपास अवस्थित भएको उल्लेख छ। बंगालको खाडीको उत्तर  पश्चिमि भागमा एउटा न्युन चापिय प्रणाली बनेको छ। मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। बुधबार दिउँसो देशभरी सामान्य बदली रहि धेरै स्थानहरुमा मेघ गर्जनचट्टयांगसहित मध्यम वर्षा हुनेछ। थोरै स्थानहरुमा भारी वर्षाको सम्भावनासमेत रहेको छ। राति देशभरी सामान्य बदली रही पश्चिम र मध्यका अधिकांश साथै पुर्वका केही स्थानहरुमा मेघ गर्जन र चट्टयाङ्गसहित मध्यम वर्षा हुने सम्भावना रहेको विभागले जनाएको छ। एक दुइ स्थानमा भारी वर्षाको सम्भावना रहेको छ।"
सुन तस्करीका अभियुक्तलाई साढे ३५ करोड जरिवाना र ६ वर्ष कैद माग,"गोरखा : १६ किलो सुनसहित पक्राउ परेका गोरखा केरौंजाका धनकमल गुरुङविरुद्ध राजस्व अनुसन्धान विभागले ३५ करोड रुपैयाँ जरिवाना माग दावी गर्दै जिल्ला अदालत गोरखामा मुद्दा दर्ता गरेको छ। सुन तस्करीसम्बन्धी अनुसन्धान सकेर विभागले मिसिल र अभियोगपत्र मंगलबार जिल्ला अदालत गोरखामा पठाएको श्रेस्तेदार विनोदप्रसाद अधिकारीले जानकारी दिए। 'राजस्व अनुसन्धान विभागबबाट अनुसन्धानसम्बन्धी हालसम्म तयार भएको सम्पूर्ण मिसिल र अभियोग पत्र यहाँ पठाएको छ,' श्रेस्तेदार अधिकारीले भने, 'प्रतिवादीविरुद्ध राजस्व चुहावट तथा विदेशी विनिमय अपचलनसम्बन्धी मुद्दा दर्ता गरी अनुसन्धान भइरहेको छ ।' राजस्व अनुसन्धान विभागले राजस्व चुहावट (अनुसन्धान तथा नियन्त्रण) ऐन २०५२ तथा विदेशी विनिमय नियमित गर्ने ऐन २०१९ अनुसार मुद्दा दर्ता गराएको उनले बताए । गत साउन ९ गते १६ किलो सुनसहित पक्राउ परेका धार्चे गाउँपालिका१ हुलचुकका गुरुङविरुद्ध ३५ करोड ६६ लाख ७२ हजार रुपैयाँ जरिवाना गर्न माग गरिएको उनले बताए। प्रतिवादी गुरुङलाई आर्थिक जरिवानासहित ६ वर्ष कैद सजाय हुन पनि राजस्व अनुसन्धान विभागले माग गरेको छ। बरामद भएको सुनको मुल्य आठ करोड ९१ लाख ६८ हजार रुपैयाँ कायम भएको छ । प्रतिवादी धनकमल गुरुङले बयानमा लोप्साङ लामा भन्ने व्यक्तिबाट आफूले सुन लिएको बयान दिएका छन्। जिल्ला प्रहरी कार्यालय गोरखाले सुनसहित मुख्य आरोपित धनकमल गुरुङलाई साउन १० गते राजस्व अनुसन्धान विभागको जिम्मा लगाएको थियो । विभागले एक महिनाभन्दा बढी समय लगाएर अनुसन्धान पूरा गरी जिल्ला अदालत गोरखामा मुद्दा दर्ता गरेको हो । विभागले पठाएको अभियोगपत्र अनुसार प्रतिवादी धनकमल गुरुङसँग मंगलवारै बयान गरिएको जिल्ला अदालतका स्रेस्तेदार विनोदप्रसाद अधिकारीले बताए ।"
फौजी किरा मार्ने औषधिले काम गरेन,"विराटनगर : प्रदेश १ का ५ जिल्लामा फैलिएको अमेरिकी फौजी किराको प्रकोप नियन्त्रणमा आउन सकेको छैन। ओखलढुंगाबाट देखिएको अमेरिकी फौजी किरा सुरुमा भोजपुर, उदयपुर र खोटाङका स्थानीय किसानले लगाएको मकैमा देखिएको थियो। अहिले किरा फैलिएर पाँचथर पुगेको छ। यसको नियन्त्रण गर्न स्थानीय निकाय र कृषि ज्ञान केन्द्रका सबै प्रयास असफलजस्तै बनेका छन्। केन्द्रले सिफारिस गरेको विषादी कृषकले पाएका छैनन्। विषादी नपुग्दा ओखलढुंगा, भोजपुर, उदयपुर र खोटाङका कृषकले लगाएको अधिकांश हिउँदेमकै किराले सखाप पारेको छ। स्थानीय तहको सहकार्यमा मकै किसानलाई केही विषादी वितरण गरिए पनि किराले मकैको डाँठसम्मै आक्रमण गरेकाले नियन्त्रण गर्न नसकेको बाली संरक्षण प्रयोगशाला विराटनगरका प्रमुख मुकेशकुमार यादवले बताए। यो किराले रातरात सयौँ हेक्टरको मकै नष्ट गर्छ, छिटो खाने हुँदा र मकैलाई फेरि जगाउने सम्भावना नहुँदा औषधिले काम नगरेको जस्तो देखिएको हो, पर्याप्त औषधि पनि छैन, उनले भने। फौजी किराको अन्य प्रजाति पहिले पनि देखिएका भए पनि नेपालमा पहिलो पटक अमेरिकी फौजी किराको प्रकोप देखिएको उनी बताउँछन्। अन्य प्रजातिभन्दा अमेरिकी फौजी किराले बाली छिटो सखाप पारेको उनको भनाइ छ। यो किराले मकैबाली मात्र नष्ट गर्छ। किराको प्रकोप फैलिँदा मकै किसान आतंकित बनेका छन्। ओखलढुंगा, भोजपुर, उदयपुर, खोटाङ र पाँचथरका कृषकको हिउँदेमकै भिœयाउने आशा मरेको छ। पाँचथर तुम्बेवा२ चुवाडेका कविचन्द्र तामाङले दिउँसोभन्दा राति यो किराले धेरै बाली नष्ट गरेको बताए। मकै रातारात नष्ट भएको छ, किरा नियन्त्रणमा आएको छैन, एक डोको पनि मकै भित्र्याउन नपाइने भयो, उनले भने। यसअघि यस्तो किराको प्रकोप नदेखिएको उनी बताउँछन्। यस्तो किरा देखिएको थिएन, आज बारीमा जाँदा मकै ठीकै देखिन्छ, भोलिपल्ट भाँचिएको र किराले खाएर ढलेको देखिन्छ, साना मकै त गुभोसम्मै खाएको छ, उनले बताए। यो किराको माउ समूहमा बस्ने र एकै रात सय किलोमिटरसम्म उडेर फुल पार्ने हुँदा एउटा जिल्लाबाट अर्को जिल्लामा एकै दिन यसले आक्रमण गर्ने गरेको कृषि प्राविधिक बताउँछन्। एउटा माउले एकै पटकमा २ सय फुल पार्ने र दुई दिनमै लार्भा निस्केर मकै नष्ट गर्ने भएकाले ठूलो क्षेत्रको बाली यसले नष्ट गर्छ। वयस्क किरा समूहमा बस्ने र सबैले फुल पार्दै रातमा सयौं किलोमिटर उड्ने भएकाले ओखलढुंगामा देखिएको किरा एक महिना नहुँदै ४ जिल्लामा फैलिएको बाली संरक्षण प्रयोगशाला विराटनगरका प्रमुख यादवले बताए। अलमलमा कृषक र प्राविधिक मकैबालीमा फौजी देखिएपछि स्थानीय तह र कृषि प्राविधिकलाई गुहारेका थिए किसानले। तर किरा नियन्त्रणमा आउनुको साटो मकै सखाप भएको छ। प्रदेश केन्द्रबाट पुगेको कृषि प्राविधिकको टोलीले अनुगमन गरी स्थानीय तह र कृषि ज्ञान केन्द्रबाट वितरित विषादीले काम नगरेको किसान बताउँछन्। पाँचथरको दक्षिणी भेगका स्थानीय तह तुम्बेवा र कुम्मायक गाउँपालिकामा किरा मार्ने औषधिले भिंगासमेत नमरेको किसान बताउँछन्। तुम्बेवा१ का किसान अर्जुन दाहालले गाउँपालिकाबाट ल्याएको २ बोतल दिएको औषधिले किरा नमरेको बताए। कृषि प्रविधिकहरू पनि कुन विषादीले यो किरा मार्छ भन्नेमा अलमलमा परेका छन्। किरा मार्न ३ विषादी सिफारिस, त्यही पनि अपर्याप्त प्रदेश १ का पहाडमा छरेको मकै सखाप हुँदासमेत किरा नियन्त्रण गर्न पर्याप्त विषादी छैन। कृषि तथा पशुपक्षी विकास मन्त्रालयअन्तर्गतको प्लान्ट क्वारेन्टाइन तथा विषादी व्यवस्थापन केन्द्र काठमाडौंले किरा नियन्त्रणका लागि ३ विषादी सिफारिस गरे पनि प्रभावित क्षेत्रमा नपुगेको हो। पानीमा घोलेर छर्ने एमामेक्टीन बेन्जोएट, स्पिनोसाड र क्लोरान्ट्रानिलिप्रोल नामका विषादी सिफारिस गरे पनि किरा प्रभावित क्षेत्रमा पुर्याउन केही समय लाग्ने संरक्षण प्रयोगशाला विराटनगरका प्रमुख यादवले बताए। यो विषादी फौजी किराको लार्भा मार्ने हो, केन्द्रले सिफारिस गरेबमोजिम हामीले केन्द्रलाई नाम दिएका छौं, तर विषादी पर्याप्त छैन, उनले भने। यसले मकै खाने लार्भा मात्रै मार्ने भएकाले वयस्क फौजी किरा मार्न फेरेमीन ट्याबको प्रयोग गर्न सकिने कृषि प्राविधिक बताउँछन्।"
१० प्रतिशत फोहोर मात्रै ल्यान्डफिल पुर्याइने,"काठमाडौं : काठमाडौं महानगरपालिकाले उपत्यकाको दीर्घकालीन फोहोर व्यवस्थापनका लागि नयाँ योजना हाउसहोल्ड फोहोर संकलन प्रणाली लागू गरेको छ। यो प्रणालीअन्तर्गत अब फोहोर उत्पादकले कुहिने र नकुहिने फोहोर छुट्याउनु पर्नेछ। यसरी छुट्याएको कुहिने फोहोर लिन साताको चार दिन र नकुहिने फोहोर लिन साताको चार दिन महानगरको गाडी टोलटोलमा आउँछ। फोहोर संकलन गर्दा सुन्दर, सफा र स्वच्छ सहर हुने महानगरले जनाएको छ। घरबाट उत्सर्जन भएको फोहोरलाई नियन्त्रण गर्न महानगरले तत्कालका लागि १२, १८ र २१ वडा यसरी फोहोर संकलन गर्न थालिएको छ। ती वडामा मंगलबार, बिहीबार र शनिबार नकुहिने फोहोर र आइतबार, सोमबार, बुधबार र शुक्रबार कुहिने फोहोर संकलन सुरु भएको छ। यी वडाबाट अब महानगरले मिसिएको फोहोर संकलन गर्ने छैन। एक महिनासम्म फोहोर छुट्याएर ल्याउन आग्रह गर्छाैं, काठमाडौं महानगरपालिकाका वातावरण व्यवस्थापन विभागका प्रमुख हरिकुमार श्रेष्ठले भने, त्यसपछि पनि फोहोर मिसाएर ल्याएमा, सडक तथा खाली ठाउँमा फाले कारबाही गर्नेछौं। हाल तीन वटा वडामा लागू गरिए पनि विस्तारै महानगरभर कार्यान्वयनमा लैजाने उनको भनाइ छ। महानगरले सुरु गरेको यो प्रणाली फोहोर व्यवस्थापनका लागि विकल्प छैन। सचेत भएर यसको कार्यान्वयन गर्नुपर्छ, श्रेष्ठले भने, नगरबासीसँगै मिलेर कार्यान्वयन गर्छौं। कुहिने र नकुहिने फोहोर छुट्याएर राखिदिनुभए पुग्छ। महानगरले कुहिने फोहोर घरको कम्पोस्ट विनमा राख्ने र नकुहिने फोहोरलाई कवाडीको रूपमा बिक्रीवितरण गर्ने प्रणाली विकास गरिएको श्रेष्ठले जानकारी दिए। बाँकी काम नलाग्ने फोहोर ल्याण्डफिल साइटमा विसर्जन गरी क्यापिङ गरिने श्रेष्ठको भनाइ छ। कुहिने फोहोरबाट कम्पोस्ट प्लानबाट मल उत्पादन गर्ने, उत्पादित मल किसानसँग समन्वय गरेर सहुलियत मूल्यमा किसानलाई उपलब्ध गराउने नीति महानगरको रहेको श्रेष्ठले बताए। कुहिने र नकुहिने फोहोर संकलनबारे टोलटोलमा जानकारी दिन माइकिङ, प्रचा वितरण, भेला कार्यक्रम गरिएको काठमाडौं महानगर१८ का वडाअध्यक्ष न्हुच्छे काजी महर्जनले जानकारी दिए। कुहिने सबै फोहोर घरमै व्यवस्थापन गर्न अभियानसमेत चलाएको उनले बताए। कम्पोस्ट मल बनाउने तरिका, कौशी खेती, प्लास्टिकका विभिन्न सामग्री बनाउने तालिमसमेत प्रदान गर्दै आएको महर्जनले बताए। सबै नगरबासीले यस अभियानमा साथ दिनुपर्छ, उनले भने। घरबाहेक होटल, रेस्टुरेन्टलगायतमा कुहिने र नकुहिने फोहोर व्यवस्थापन गर्न आग्रह गर्दै जाने उनको भनाइ छ। होटल, रेस्टुरेन्ट, गार्मेन्ट, उद्योग, कलकारखाना, हस्पिटल, बसोवास गर्ने घरबाट निस्कने फोहोरलाई स्रोतमै नियन्त्रण हुनेछ। ६० प्रतिशत कुहिने फोहोरलाई प्रांगारिक मलको रूपमा उत्पादन गर्ने गरी संकलन गरिनेछ, श्रेष्ठले भने, नकुहिने ४० प्रतिशत फोहोरमा ३० प्रतिशत कवाडीका रूपमा बिक्री हुनेछ। बाँकी १० प्रतिशत कामै नलाग्ने फोहोर ल्यान्डफिल साइटमा विसर्जन हुनेछ। यसबाट फोहोरको परिमाणमा कमी आउने, सडकमा कम गाडी गुड्ने, ऊर्जा प्रयोगमा कमी आउने तथा मानव संसाधनको उपयोग अत्यधिक गर्न सकिने उनको भनाइ छ। समयको बचत र वातावरण प्रदूषितमा नियन्त्रण र कमी आउने अपेक्षा महानगरले गरेको छ। कबाडीको रूपमा बिक्री हुने फोहोर लिन खालिसिसिडटकम घरमै जाने व्यवस्था महानगरले मिलाउनेछ। उपत्यकामा दैनिक उत्सर्जन हुने करिब एक हजार मेट्रिक टन फोहोरको अन्तिम व्यवस्थापनका लागि नुवाकोटको ककनी गाउँपालिका२ स्थित सिसडोलमा गरिँदै आएको छ। हाल सिसडोल फोहोरले भरिसकेको छ। दीर्घकालीन रूपमा सिसडोलबाट २ किमि टाढा बन्चरेडाँडामा फोहोरमैलाको अन्तिम विर्सजन गर्ने गरी निमार्ण भइरहेको भनिए पनि सिसडोलमै फोहोरमैला व्यवस्थापन गरिँदै आएको छ। काठमाडौं, ललितपुर महानगरपालिका र कीर्तिपुर नगरपालिकाको मात्रै फोहोर व्यवस्थापन सिसडोलमा गरिँदै आएको थियो। काठमाडौं महानगरबाट ५ सय १६, कीर्तिपुर नगरपालिकाबाट ६, कागेश्वरी मनहराबाट २०, चन्द्रागिरिबाट ३०, गोकर्णेश्वरबाट ६०, टोखाबाट ३५, तारर्केश्वरबाट ३५, बूढानीलकण्ठबाट ३५, दक्षिणकालीबाट १५, नागार्जुनबाट ३५, शंखरापुरबाट ८, ललितपुर महानगरबाट १ सय ३०, गोदावरीबाट २५, महालक्ष्मीबाट ३०, मध्यपुर थिमीबाट ३०, चाँगुनारायणबाट १५ र सूर्यविनायकबाट २५ मेट्रिकटन फोहोर संकलन हुँदै आएको छ। यो सबै फोहोर सिसडोलमा विर्सजन गरिँदै आएको छ। संकलन हुने फोहोर (मेट्रिकटनमा) काठमाडौं महानगर५१६ कीर्तिपुर नगरपालिका६ कागेश्वरी मनहरा२० चन्द्रागिरि३० गोकर्णेश्वर६० टोखा३५ तारर्केश्वर३५ बूढानीलकण्ठ३५ दक्षिणकाली१५ नागार्जुनबाट३५ शंखरापुर८ ललितपुर महानगर१३० गोदावरी२५ महालक्ष्मी३० मध्यपुर थिमी३० चाँगुनारायण१५ सूर्यविनायक२५"
"वेपत्ता परिवारको माग, कि लास देऊ, कि सास","जनकपुरधाम : धनुषाको जनकपुरधाम उपमहानगरपालिका९ रामानन्द चोककी अञ्जु दत्तका पति मनोज दत्तलाई २०६० साल असोज २५ गते घरमै खाना खाइरहेका बेला सादा पोशाकामा आएका नेपाली सेनाको दस्ताले सोधपुछका लागि भन्दै आफ्नो साथमा लिए। सामान्य सोधपुछका लागि भन्दै लगिएका दत्त १६ वर्ष हुँदा पनि घर फर्किएका छैनन्। १६ वर्षदेसख अञ्जुले आफ्ना पतिको खोजी रोकेकी छैनन्। उनले भनिन्, हामीले त धेरै दुःख पाइसकेका छौं, उहाँका खाजीमाल काठमाडौंसम्म पुगेँ, केही खबर पत्ता लाग्छकी भनेर। उहाँकै जानकारीका लागि विभिन्न संघ संस्थाले जहाँ बोलाए त्यही जाने गरेकी छु। तर सबैले आश्वासन मात्रै दिन्छन्, उहाँको अवस्था के कस्तो छ अहिलेसम्म अत्तोपत्तो छैन। जिउँदो भए घर फर्काउन उनले माग गरिन्। उनले थपिन्, यदी मृत्यु भइसकेको भए पनि लाश देखाइदिपनुयो। कमसेकम प्रचलन अनुसार काजकिरिया गरे मनशान्ति त हुनथियो। उनीजस्तै बेपत्ता पारिएका यहाँका अधिकांश परिवारको व्यथा उस्तै छ। सशस्त्र द्वन्दकामा प्रदेश २ का सप्तरीबाट २८, सिरहाका ३७, धनुषाका ११ (५ जनाको भव भेटिएको), महोत्तरीका ११, सर्लाहीका १७, रौतहटका २०, बाराका १२ र पर्साका १७ गरी १४८ जना बेपत्ता पारिएका छन्। शान्ति सम्झौता भएको लामो समय बितिसक्दा पनि आफ्नै आँखा अगाडिबाट लगिएका पतिको अवस्था सार्वजनिक नहुनुले पीडा भोग्नुपरेको मिथिला नगरपालिका लालगढीकी सिर्जना शाहीले बताइन्। उनले भनिनर, उहाँको हत्या भयो वा जिउँदै हुनुहुन्छ केही खबर छैन। अहिले न म विधवा बनेर हिड्नसक्ने अजस्था छ न सधुवा नै। मारेकै भए पनि कम्तिमा चिहान देखाइदेउ भनेर माग गरेका हौं। अस्थिपञ्चर देखेरै भए पनि चित्त बुझाउँथ्यौं। राज्य पक्ष र तत्कालीन विद्रोही पक्षबाट बेपत्ता पारिएका अधिकांशको मृत्यु वा जिवित कुनै जानकारी छैन। धनुसाका द्वन्द्व पीडितले मंगलबार प्रमुख जिल्ला अपधकारीमार्फत प्रधानमन्त्रीलाई बेपत्ता भएका सदस्यको खबर सार्वजनिक गर्न माग गर्दै ज्ञापनपत्र बुझाएका छन्। पीडित उमादत्तले भने, जसले आफ्नो संघर्षका लागि हजारौं बेपत्ता पारे उनीहरु अहिले सत्तामा छन्। तर पीडित परिवारलाई राहतका नाममा रकम दिनेबाहेक न्याय दिन सकेनन्। समाजमा द्वन्द्वपीडितले अनेक समस्या, लाञ्छना भोग्नुपरेको छ। दोहोरो भिडन्तका नाममा आफ्ना छोराको हत्या भएको उमादत्तले गुनासो गरे। मेरो वंश नै नास भयो, घरमा भएकी नातीनीले मेरो बाबा खोइ भन्दै सोध्छे, त्यसको अगाडि मैले के जवाफ फर्काउनु उनले पीडा पाखे। बलपूर्वक बेपत्ता पारिएका परिवारले आफ्ना सदस्यको अवस्र्था सार्वजनिक गर्न सरकारले पहल नगरेको गुनासो गरेका छन्। मानवअधिकार र विभिन्न संघ संस्थाले पनि आफ्नो कमाइका लागि पीडितको मद्दा अगाडि सारे पनि न्याय दिलाउन नसकेको उनीहरुको आरोप छ।"
