शीर्षक,विवरण
विकासमा बेइमानी,"नेपालमा मन्त्रिपरिषद्ले मन्त्रीहरूलाई थप सुविधावापत दसैं भत्ता दिने निर्णय गर्दै गर्दा युरोपेली राष्ट्र इटलीको तल्लो सदनमा सांसद् र सिनेटरहरूको संख्या घटाउने कानुनका पक्षमा मतदान हुँदै थियो। १० अर्बमा १ अर्ब युरो बचत हुने भन्दै त्यहाँको संसद्ले खर्च कटौतीका पक्षमा मतदान गरे। तर हामीकहाँ भने मितव्ययिताको धज्जी उडाउँदै मन्त्रिपरिषद्ले लाजमर्दो निर्णय गरेको थियो। राज्यकोषमा व्ययभार थप्दा पनि आलोचित हुने डरले उक्त निर्णय भने औपचारिक रूपमा सार्वजनिक भएन। यस्तै मितव्ययितासहित सार्वजनिक खर्च प्रणाली सुधारका लागि खर्च प्रणाली पुनरावलोकन आयोगले दिएको प्रतिवेदनसमेत वर्ष दिनदेखि गायब छ। अर्थात् प्रतिवेदन सार्वजनिक गरेपछि कार्यान्वयन गर्नुपर्ने दायित्व पर्ने हुँदा सरकारले गुपचुप पार्यो। प्रतिवेदनमा सरकारी संयन्त्र चुस्त पार्नेदेखि भद्रगोलका नियुक्तिमा बन्देज लगाउने सुझाव छन्, जुन सरकारका निम्ति पाच्य छैन। त्यहीकारण सुधारका लागि न सरकारको चासो छ न संसद्ले त्यसलाई कार्यान्वयन गराउन दबाब दिएको छ। सत्तारुढ वर्चस्वको संसद् सरकारलाई बेखुसी पार्न चाहँदैन। सार्वजनिक खर्च प्रणालीमा अत्यावश्यक सुधार नहुँदा गरिब नाागरिक संकलित कर विकासका नाममा नेताले राजनीतिको रोटी सेक्ने अभ्यासमा निरन्तर प्रयोग भइरहेका छन्। संघमा मात्र होइन, अब प्रदेश र स्थानीय तहसम्म त्यो रोग सरेको छ। आर्थिक वर्षको अन्तिममा विकास बजेट अपारदर्शी ढंगले टुक्रे आयोजनामा जथाभावी खर्च गर्ने प्रवृत्ति कायमै छ। रकम अनेकतिर छरिन पुगेपछि हामीकहाँ ठूला पूर्वाधार निर्माण हुन सकेका छैनन्। सुरु भएका आयोजना पनि वर्षौंसम्म समय लम्ब्याएर त्यसको लागत बढाउँदै कमाउधन्दामा सरकारी संयन्त्रदेखि, सांसद्, नेता, अदालतदेखि अन्य संवैधानिक अंगका प्रभावशालीहरू सक्रिय छन्। मुलुकसँग भएका स्रोतको समुचित परिचालनमार्फत उच्चतम लाभ लिन अत्यावश्यक पूर्वाधार विकास प्राथमिकतामा हुनुपर्छ। पूर्वाधारले व्यवसायका लागि अवसर सिर्जना गर्छ। अर्थतन्त्रमा निजी लगानी आकर्षित गर्छ। रोजगार सिर्जना हुन्छ। उत्पादन बढ्छ। तब मात्र मुलुक समृद्धितर्फ अघि बढ्छ। सरकारको कथनी र करनीमा ठूलो अन्तर छ। जनताको करको दोहन गरेर राजनीति गर्ने क्रमलाई संरक्षण गर्दै गए हाम्रो मुलुक समृद्ध हुने होइन, टाट उल्टिनेछ। सार्वजनिक खर्च प्रणालीमा सुधारका लागि ठूलै हस्तक्षेप जरुरी छ। दुईतिहाइ बहुमतसहितको सरकार निर्माण हुँदा यसले राजनीतिक वृत्तमा अलोकप्रिय निर्णय लिएर भए पनि मुलुकलाई बजेट अनुशासन र मितव्ययिताको बाटोमा हिँडाउँछ, विकासका कामलाई तीव्रता दिन्छ र लगानी र रोजगार बढाउँछ भन्ने अपेक्षा गरिएको थियो। जनताको आशा पनि जनजीविका सहज होस् भन्ने नै हो। तर सरकार भने उल्टो बाटो हिँडेको छ। समृद्धिको यात्रा तय गर्ने हो भने हाम्रो बजेट प्रणालीमा जकडिएर रहेका केही समस्या सम्बोधन गर्नैपर्ने हुन्छ। नत्र त जनतालाई विकास, समृद्धि र सुशासन दिने वचनबद्धता गफमा सीमित हुन्छ। नेता, मन्त्री, सांसद्, कर्मचारी सबैको संख्या बढाउने, सरकारका संरचना थप्ने, सुविधा थपेर जनताले तिरेको करको दुरुपयोग गरिएको छ। वास्तवमा सबै ठाउँमा छरितो संरचना बनाएर अनावश्यक खर्च कटौती गर्नु बुद्धिमानी हुन्थ्यो। जनतालाई लाभ हुने, जनजीविका सहज हुने, उद्यम र व्यवसाय विस्तार हुने र वास्तविक अर्थमा आयको पुनर्वितरण हुने विकास खर्चमा भने सरकारको ध्यान जान सकेको देखिँदैन। चालु आर्थिक वर्षको पहिलो चार महिनामा विनियोजितमध्ये ६ प्रतिशत मात्र विकास बजेट खर्च भएको छ। यसको नकारात्मक प्रभावस्वरूप निर्माण सामग्रीको उत्पादन र व्यापारमा मन्दी आएको छ। बैंकमा निक्षेप वृद्धि सुस्त भएर कर्जा विस्तारमा समस्या भइरहेको छ। निजी क्षेत्रले व्यवसाय विस्तारका लागि ऋण पाएको छैन। हरेक वर्ष बहानाबाजी गर्दै आर्थिक वर्षको अन्त्यमा राज्यको ढुकुटीमा लुट मच्चाउने विकास खर्चले सबैलाई गाँजेको छ। आयोजनाको पूर्वतयारी नगरी बजेट विनियोजन गर्ने अन्तिममा त्यो बजेट अन्यत्रै सारेर कनिका छर्ने प्रवृत्तिमा सबै रमाएका छन्। ठेकेदार र नेताको गठजोडले भ्रष्टाचार असीमित ढंगले बढिरहेको छ। खर्चमा मितव्ययिता र बजेटमा विश्वसनीयता नहुने यही प्रवृत्तिलाई निरन्तरता दिँदै गए यसले अन्ततः विस्फोटको रूप लिनेछ। त्यो क्षति अकल्पनीय हुन सक्छ।"
टुँडिखेल बचाउन मेयरलाई चिठ्ठी,"काठमाडौं : काठमाडौं महानगरका मेयर विद्यासुन्दर शाक्यको व्यस्तता निकै बढेको छ। उनलाई भेट्न त्यति सजिलो छैन। जनप्रतिनिधिले दिउँसो २ बजेपछिको समय सर्वसाधारणका लागि दिनुपर्ने नियम छ। तर गुनासो पोख्न महानगर पुग्ने स्थानीयले उनलाई विरलै कार्यालयमा भेट्छन्। अकुपाई टुँडिखेल अभियानका अभियन्ता सोमबार मेयर शाक्यलाई भेट्न सुन्धारा स्थित महानगरपालिकाको कार्यालयमै पुगे। उनीहरूले शाक्यसँग भेटेर टुँडिखेल अतिक्रमणप्रति ध्यानाकर्षण गराउन खोजेका थिए। अघिल्लो दिन नै निवेदन दिएर मेयरलाई भेट्ने समय जानकारी गराइएको थियो। तर शाक्य त्यस दिन कार्यालयमा उपस्थित नै भएनन्। प्रशासनका कर्मचारीले उनी बिहानैदेखि कार्यालय नआएको बताए। दिनभरि मेयरका के कस्ता कार्यक्रम छन् भन्ने टिपोटसमेत कार्यालयमा थिएन। आधा घण्टा पर्खेपछि अभियन्ताहरूले महानगरका प्रशासन प्रमुख नमराज ढकालसँग भेटेर टुँडिखेल संरक्षण तथा प्रवद्र्धनका लागि उत्तरदायी हुन आग्रह गर्दै पत्र बुझाएका छन्। कुनै समय एसियाकै ठूलो परेड मैदान रहेको टुँडिखेल राजनीतिक परिवर्तनसँगै सरकार र सेनाको अतिक्रमणले खुम्चिँदै गएको छ। सार्वजनिक जग्गा टुँडिखेल काठमाडौंको फोक्सो भनिए पनि अस्थायी बसपार्कदेखि पार्किङ र व्यापारिक स्टलले कुरुप बनेको छ। वीर अस्पताल र दरबार हाइस्कुलको निर्माणाधीन सामाग्री टुँडिखेलमै थुप्रिएका छन्। बसपार्क बनाएर ढलान गरिएको छ। कामदारका लागि अस्थाई वासस्थल बन्दा ऐतिहासिक, राजनीतिक र धार्मिक महत्वको टुँडिखेलले वास्तविक स्वरूप र आकार गुमाएको छ। तत्कालका लागि टुँडिखेलका अस्थायी संरचना हटाउन माग गर्दै अभियन्ताले ध्यानाकर्षणपत्र बुझाएको सम्पदा संरक्षण अभियन्ता आलोकसिद्धी तुलाधर बताउँछन्। सार्वजनिक सम्पत्ति मास्ने काम जारी राखे सन्ततिले टुँडिखेल देख्न पाउने छैनन्, अभियन्ता तुलाधरले भने, त्यसैले यसको संरक्षणमा महानगरले ध्यान दिओस् भन्ने चाहेका छौं। संविधानको धारा ४८ (घ) ले सार्वजनिक सम्पत्तिको सुरक्षा र संरक्षण गर्ने कर्तव्य तोकेको भन्दै उनले टुँडिखेललाई अतिक्रमणबाट स्वतन्त्र बनाउन नागरिक स्तरबाट आवाज उठेको बताए। महानगरका प्रशासन प्रमुख ढकालले टुँडिखेलमा रहेको अस्थायी बसपार्क समयमै हटाउन नसकेको स्विकारेका छन्। ६ महिनासम्म मात्र खुल्ला मञ्चमा बसपार्क राख्ने भनिएको थियो तर अहिलेसम्म हटाउन सकिएको छैन। भ्युटावर बनाउने समय लम्बिँदा बसपार्क पहिलेकै स्थानमा सार्न नसकेको हो, उनले भने। भ्युटावर निर्माण समयमै नसकिएपछि चालु आर्थिक वर्षबाट फेरि ५ वर्षको म्याद थपिएको छ। काठमाडौं महानगरकी अनुगमन समिति प्रमुख तथा उपमेयर हरिप्रभा खड्गीले टुँडिखेल बचाउने जिम्मा जनप्रतिनिधिकै भएको बताएकी छन्। भूकम्प जस्तो प्राकृतिक प्रकोपबाट बच्न र आ श्रय लिने थलो टुँडिखेल बचाउनै पर्ने उपमेयर खड्गीको भनाइ थियो। स्थानीय सरकार सञ्चालन ऐन, २०७४ को दफा ११ मा सार्वजनिक जग्गामा अनधिकृत निर्माण तथा सार्वजनिक सम्पत्ति अतिक्रमण रोकथाम तथा नियन्त्रण गर्ने कानुनी दायित्व स्थानीय सरकारलाई दिइएको छ। महानगर आफ्नो दायित्व पूरा गर्नबाट पन्छिँदै आएकोमा नागरिक स्तरबाट अकुपाइ टुँडिखेल अभियानको थालनी भएको हो। अभियानको उद्देश्य टुँडिखेलमा भइरहेको अतिक्रमण रोक्ने र यसलाई खुल्ला पार्कमा विकास गर्नु रहेको अभियन्ताहरू बताउँछन्। संयोजक विजय श्रेष्ठ तत्कालका लागि टुँडिखेलमा रहेका अस्थायी संरचना हटाउन नागरिक स्तरबाट दबाबमूलक गतिविधि जारी राख्ने बताउँछन्। भन्छन्, यो अभियानले सरकारलाई नैतिक दबाब मात्र दिँदैन उत्तरदायित्व बोध गराउनेमा विश्वस्त छु। अभियन्ताले काठमाडौंमा रहेको एक मात्र विशाल मैदान टुँडिखेल बचाउन अकुपाई टुँडिखेलको अवधारणा ल्याएका हुन्। नागरिक स्तरबाट कात्तिक २३ गते टुँडिखेल मानव साङ्लोले घेरिएको थियो भने दोस्रो साता टुँडिखेलमा खरीको बोट रोपिएको थियो। गएको शनिबार टुँडिखेलमा साहित्यिक जमघट गर्दै त्यसको महत्व उजागर गरियो। तीन महिनासम्म प्रत्येक शनिबार टुँडिखेलसँग जोडिएर सचेतनामूलक अभियान सञ्चालन गरिने अभियन्ताहरूले बताएका छन्।"
प्रधानमन्त्री ओली भेन्टिलेटरमा : एपेन्डिसाइटिस फुटेकाले संक्रमणको जोखिम,"काठमाडौं : एपेन्डिसाइटिसको शल्यक्रियापछि प्रधानमन्त्री केपी ओलीलाई उनको स्वास्थ्य संवेदनशीलतालाई बुझेर इलेक्टिभ भेन्टिलेटर (कृत्रिम स्वासप्रस्वास) मा राखिएको छ। उपचारमा ढिलाई हुँदा शल्यक्रिया अघि नै प्रधनमन्त्रीको पेटमा एपेन्डिसाइटिस फुुटेको पाइएको छ। शल्यक्रियाको क्रममा एपेन्डिसाइटिस फुटेको पाइएको चिकित्सकले बताएका छन्। पेटमा अप्ठेरो महसुस भएको जनाउँदै प्रधानमन्त्री ओली मंगलबार बिहान ९ बजे महाराजगञ्जस्थित मनमोहन कार्डियोथोरासिक भास्कुलर एण्ड सेन्टरमा पुगेका थिए। अहिले प्रधानमन्त्री ओलीलाई सघन उपचार कक्ष (आईसीयू)मा राखिएको छ। उनको स्वास्थ्य संवेदनशीलतालाई बुझेर भेन्टिलेटरमा राखिएको चिकित्सकको भनाइ छ। समयमै प्रधानमन्त्री अस्पताल आइपुग्नु भएकाले शल्यक्रिया सफल भयो, ति चिकित्सकले भने। प्रधानमन्त्री ओलीको उपचारमा व्यवस्थापकीय पक्ष मिलाउन अस्पतालका निर्देशक डा उत्तमकृष्ण श्रेष्ठ खटिएका छन्। त्यस्तै उपचारका लागि डा अरुण सायमीको नेतृत्वमा ६ चिकित्सक संलग्न छन्। मंगलबार साँझ प्रधानमन्त्रीको स्वास्थ्य अवस्था बुझ्न प्रचण्ड अस्पतालमा पुगेका थिए। चिकित्सकले प्रधानमन्त्रीको एपेन्डिसाइटिसको अपरेसन सफल भएको र स्वास्थ्यमा राम्रो सुधार हुँदै गएको जानकारी गराएको प्रचण्डको निजी सचिवालयले जानकारी दिएको छ। मिर्गौला समस्याले नियमित डायलासिस प्रधानमन्त्री ओलीको कात्तिक १३ गते पहिलो पटक डायलायसिस गरिएको हो। दुवै मिर्गौला फेल हुँदा सातामा दुई वा तीन पटक डायलासिस गर्नुपर्ने हुन्छ। तर, प्रधानमन्त्री ओलीको मिर्गौलाको कार्यक्षमतामा पूर्ण ह्रास नआइसकेका कारण असहज महसुस भए मात्र डायलासिस गरिँदै आएको छ। गत कात्तिक १३ र १४ गते उनको चौबिस घण्टामा दुईपटक डायलासिस भएको थियो। मिर्गौलाको कार्यक्षमतामा सुधार देखिएपछि सचिवालय र मन्त्रिपरिषद्का काम कारबाही एवं बैठकमा उनी सक्रिय छन्। २५ दिनको अवधिमा आइतबार चौथो पटक डायलासिस गरिएको हो। ०६४ सालमा ओलीको भारतको अपोलो अस्पतालमा मिर्गौला प्रत्यारोपण गरिएको थियो। प्रत्यारोपणपछि उनले इम्युनोसप्रेसिभ औषधि सेवन गर्दै आएका छन्। गत १८ साउन र ५ भदौमा सिंगापुरस्थित नेसनल युनिभर्सिटी अस्पतालमा उपचार गरिएको थियो। प्लाज्माफेरेसिस पद्धतिबाट शरीरमा बढेको एन्टिबडी नष्ट गरिएको थियो। १२ वर्षअघि मिर्गौला फेल भएपछि प्रत्यारोपण गरिएका प्रधानमन्त्री ओलीको अन्य स्वास्थ्य अवस्था राम्रो रहेको उनका सहयोगी चिकित्सकको भनाइ छ। नियमित डायलासिस गर्ने वा मिर्गौला प्रत्यारोपण गर्ने भन्ने विषयमा चिकित्सक निर्णयमा पुग्न सकेका छैनन्। चिकित्सकले यो विषयमा छलफल भने गरिरहेको स्रोतको दाबी छ। एपेन्सिसाइटिसको शल्यक्रियाले तत्कालका लागि प्रधानमन्त्रीको मिर्गौला पत्यारोपण भन्दा डायलासिस नै उचित उपचार विधि हुने एक चिकित्सकको भनाइ छ। अहिले प्रधानमन्त्री ओलीलाई असहज महसुस भए मात्र डायलाइसिस गरिँदै आएको छ। मिर्गौला पूर्णरूपमा फेल भएपछि सातामा दुई वा तीन पटक डायलासिस गर्नुपर्ने हुन्छ। प्रधानमन्त्रीको मिर्गौलाले काम गरिरहे पनि सुधारोन्मुख अवस्थाबारे सूक्ष्म ढंगले निगरानी भइरहेको चिकित्सकले बताएका छन्। प्रत्यारोपण गरिएको मिर्गौलाले पिसाबबाट फोहोर निष्कासन गर्न नसकेपछि मेसिनको सहयोग लिएर गरिने फोहोर निष्कासन गर्ने पद्धति नै डायलासिस हो। मेसिनको सहायताले रगतमा भएको फोहोर तत्व र आवश्यकभन्दा बढी रहेको नुनपानी फालेर रक्तचापलाई नियन्त्रणमा राख्न डायलासिस हुन्छ।"
उधारो सर्तमा न्यायाधीश सिफारिस,"काठमाडौं : न्याय परिषद ऐन, २०७३ ले उच्च अदालतको मुख्य न्यायाधीश वा न्यायाधीशको पद रिक्त हुन आएमा न्याय परिषद्ले त्यस्तो पद रिक्त भएको मितिले ३ महिनाभित्र नियुक्तिको लागि सिफारिस गर्नेछ, भनेर स्पष्ट पारेको छ। ऐनको दफा ४ को उपदफा ३ मा यो व्यवस्था छ। तर परिषद्ले पछिल्लो समय न्यायाधीश पद रिक्त नहुँदै भटाभट नियुक्तिका लागि सिफारिसको निर्णय गरेको छ। गत मंसिर ४ गते बसेको परिषद् बैठकले पद खाली हुनुअघि नै न्यायाधीशमा सिफारिसको निर्णय गरेपछि प्रश्न उब्जेको हो। परिषद् बैठकले उच्च अदालत पोखराका न्यायाधीश जगतप्रसाद श्रेष्ठको अवकासपछि उक्त ठाउँमा अधिवक्ता किरणकुमारी गुप्ता, उच्च अदालत पाटनका न्यायाधीश नरेन्द्रकुमार शिवाकोटीको अवकासपछि उक्त ठाउँमा अधिवक्ता रेखा थापा र उच्च अदालत तुलसीपुर, बुटवल इजलासका न्यायाधीश दयानाथ खरेलको अवकासपछि उक्त स्थानमा अधिवक्ता देशबहादुर सार्कीलाई सिफारिस गर्ने निर्णय गरेको थियो। न्यायाधीश श्रेष्ठले मंसिर २१, शिवाकोटीले मंसिर १६ र खरेलले मंसिर १५ गते अवकास पाउँदै छन्। त्यही ठाउँमा पछि नियुक्त गर्ने सर्तमा परिषद्ले सिफारिस गरेको हो। ऐनअनुसार उच्च अदालतको न्यायाधीश पद रिक्त नहुँदै सिफारिस गर्न नमिल्ने तर्क कानुनविद्को छ। भविष्यमा कुनै पनि बेला न्यायाधीश पद रिक्त हुन्छ भनेर अहिले नै सिफारिस गर्न नमिल्ने उनीहरूको भनाइ छ। तर सर्वोच्च अदालतका न्यायाधीशको हकमा भने रिक्त हुनु अगावै सिफारिस गर्न सकिने सुविधा परिषद् ऐनले दिएको छ। सर्वोच्चका लागि पद यकिन गरी न्यायाधीश रिक्त हुनुभन्दा कम्तीमा एक महिना अगाडि नियुक्तिका लागि सिफारिस गर्न सकिने व्यवस्था ऐनमा छ। उमेरको हदबाट अवकाश भएको अवस्थाबाहेक अन्य कारणबाट सर्वोच्च अदालतको न्यायाधीशको पद खाली भए रिक्त भएको मितिले एक महिनाभित्र नियुक्तिका लागि सिफारिस गर्ने उल्लेख छ। उच्चको सिफारिसका लागि ऐनमा भिन्नै दफा नै राखेर रिक्त भएपछि मात्र सिफारिस गर्न सकिने स्पष्ट प्रावधान छ। यसपल्ट मात्र नभै यसअघि पनि न्यायाधीश नियुक्तिमा पनि पद रिक्त नहुँदै सिफारिश गरेको विषयमा विवाद उत्पन्न भएको थियो। परिषद्को ०७५ साल चैत १९ को निर्णयमा पनि उच्चमा न्यायाधीश रिक्त हुनु अगावै यसरी नै सिफारिस गरिएको थियो। परिषद्को उक्त निर्णयबारे सर्वोच्च अदालत बार एसोसिएसनका अध्यक्ष वरिष्ठ अधिवक्ता खगेन्द्रप्रसाद अधिकारीले ऐनअनुसार नगर्दा न्यायिक परिपाटी बिग्रने बताए। न्यायाधीश सिफारिस ऐन, संविधान र कानुनको सिस्टमअनुसार हुनुपर्छ। पद रिक्त नहुँदै सिफारिसको निर्णय गर्दा जाने व्यक्ति पनि पेन्डुलम बन्ने अवस्था आउँछ, उनले भने, कानुन व्यवसायीबाट न्यायाधीशमा सिफारिस हुनेको बीचको हैसियत के त ? वकील भन्ने कि न्यायाधीश ? यसरी झुण्याएर राख्नु राम्रो होइन। सर्वोच्च अदालतका पूर्वरजिस्ट्रार श्रीप्रसाद पण्डितले पनि उच्चको हकमा परिषद्ले गरेको यस्तो निर्णयले गलत अभ्यास सुरु हुने बताए। यो गर्नै नमिल्ने कुरा हो। कानुनमन्त्री फेरिँदैछ, पछि गर्न सकिँदैन भन्ने नाममा यस्तो भए जस्तो लाग्छ, कानुनविद् पण्डितले भने, यो बिल्कुल गलत हो। नेपाल बारले पनि बोल्नुपर्ने हो। बोलबोल मछली मुखभरि पानी हुन्छ भनेर हो कि यस्तो विषयमा पनि प्रतिक्रिया सुनिएन ! अध्यक्ष अधिकारीले उच्चका न्यायाधीश सिफारिस गर्दा रोस्टरमा सूचना निकालेर निर्णय गर्ने परिपाटी वैज्ञानिक रहेको पनि बताए। परिषद्ले बारसँग छलफल र सल्लाह नलिएकोप्रति उनले गुनासोसमेत राखे। अर्का वरिष्ठ अधिवक्ता मुकुन्द पौडेलले पनि यो परिपाटीले न्यायालयमा गलत अभ्यास सुरु हुने बताए। संविधान र ऐनको स्पिरिटअनुसार परिषद्ले निर्णय दिनुपर्छ, नेपाल बारका पूर्वउपाध्यक्षसमेत रहेका उनले भने, यसलाई उधारो नियुक्ति भन्ने कि पेस्की नियुक्ति ? न्यायमा राम्रो सन्देश दिँदैन। आगामी दिनमा करेक्सन हुनुपर्छ। उच्चका न्यायाधीशको अग्रिम सिफारिसका विषयमा नेपाल बार एसोसिएसनमा पनि छलफल भएको छ।"
"निमित्तका भरमा ६ विश्वविद्यालय, उपकुलपतिका आकांक्षीको आवेदन अलपत्र","काठमाडौं : ६ विश्वविद्यालयमा उपकुलपति रिक्त रहेको ४ महिना बित्दा पनि नियुक्ती गर्न सरकारले चासो दिएको छैन। उपकुलपति बन्न इच्छुकबाट लिइएको आवेदनसमेत शिक्षा, विज्ञान तथा प्रविधि मन्त्रालयमा थन्किएका छन्। आवेदनको अध्ययन नहुँदा नयाँ उपकुलपति नियुक्ति रोकिएको छ। उपकुलपति नहुँदा ६ वटै विश्वविद्यालय र सेवा आयोग निमित्तको भरमा चलिरहेका छन्। निमित्तको भरमा सञ्चालित सबै विश्वविद्यालयको आर्थिक, शैक्षिक तथा प्रशासनिक गतिविधि सुस्त बनेको छ। पूर्वाञ्चल, कृषि तथा वन, नेपाल संस्कृत, पोखरा, मध्यपश्चिम र सुदूरपश्चिम विश्वविद्यालयमा उपकुलपति रिक्त छ। यी विश्वविद्यालयका तत्कालीन उपकुलपति चारबर्से कार्यकाल सकेर भदौ पहिलो साता घर फर्केका थिए। नेपाल संस्कृत र पूर्वाञ्चल विश्वविद्यालयमा सेवा आयोगको अध्यक्ष र सदस्य पनि रिक्त छ। विश्वविद्यालयका लागि अध्यक्ष र सदस्य छनोट गरेर नियुक्तिका लागि सिफारिस सेवा आयोगले गर्छ। सबै ठाउँमा पदाधिकारी बन्न इच्छुकबाट शिक्षा, विज्ञान तथा प्रविधिमन्त्री गिरिराजमणि पोखरेल अध्यक्ष रहेको सर्च कमिटीले कात्तिक पहिलो साता आवेदन मागेको थियो। मन्त्रालयका अनुसार सबै पदमा गरेर २ सय ५० जनाले आवेदन दिएका छन्। तर उनीहरूको आवेदनमाथि अहिलेसम्म छलफलसमेत भएको छैन। मन्त्रालयका उच्च शिक्षा महाशाखाका सहसचिव रामशरण सापकोटाले सबै आवेदकको व्यक्तिगत विवरण अध्ययनका लागि मन्त्रीलाई बुझाइएको बताए। तर मन्त्री पोखरेल एक साताभन्दा लामो विदेश भ्रमणमा गएकाले आवेदनमाथि छलफल हुन पाएको छैन। मन्त्री पोखरेल शनिबार मात्र स्वदेश फर्केका छन्। मन्त्रीका स्वकीय सचिव पुरन केसीले भने, मन्त्री र सचिव दुवै विदेश भ्रमणमा हुनुहुन्थ्यो। त्यसैले उपकुलपति नियुक्तिसम्बन्धमा काम हुन सकेन। अब छिट्टै प्रक्रिया अघि बढ्छ। शिक्षामन्त्री विश्वविद्यालयका सहकुलपति हुन्छन्। आवेदकलाई सर्च कमिटीले आन्तरिक रोस्टर तयार गरेर नियुक्तिका लागि विश्वविद्यालयका कुलपतिसमेत रहेका प्रधानमन्त्रीसमक्ष सिफारिस गर्छ। उपकुलपतिका लागि आवेदन दिनेमा विश्वविद्यालयका प्राध्यापकदेखि निजी शिक्षालय सञ्चालकसमेत रहेको शिक्षा मन्त्रालय स्रोतले जनाएको छ। त्रिभुवन विश्वविद्यालयमा भने दुई साताअघि प्राडा धर्मकान्त बास्कोटा नियुक्त भइसकेका छन्। त्रिविमा भदौ पहिलो साता नै उपकुलपति रिक्त भएपछि शिक्षाध्यक्ष सुधा त्रिपाठीलाई उपकुलपतिको जिम्मेवारी दिइएको थियो।"
खुला संसद् संघीयताको आधार,"सरकार र विधायिकाका कामकारबाही खुला हुनुका साथै खुला तथ्यांक र सहज पहुँच संघ, प्रदेश र स्थानीय तहका सबै सरकार र संसद्मा हुन आवश्यक छ गत महिनाको अन्तिम हप्तामा फ्रिडम फोरमले आयोजना गरेको खुला संसद् अन्तरसंवाद कार्यक्रममा भाग लिने अवसर मिल्यो। खासगरी प्रदेश ३ का सभामुख र प्रदेश सांसदको सक्रिय सहभागिता रहेको त्यस कार्यक्रममा संघीयतामा प्रदेशलाई लोकतन्त्रको प्रयोगशाला मानिने र प्रादेशिक आवश्यकताको यथेष्ट मन्थन गर्ने उत्साह ती प्रदेश सांसदमा देखियो। बाह्य वातावरणले वाधा नपुर्याएमा र संघ एवं स्थानीय तहले सहजीकरण गरेमा प्रदेशले मौलिकता प्रदर्शन गर्न सक्छ कि भन्ने झीनो आशा मुखरित भएको थियो। यद्यपि राष्ट्रिय राजनीतिक दलको राजनीतिक संस्कार संघीयताको मर्मअनुरूप कति परवर्तित भई कति राजनीतिक दलहरूले सच्चा संघीयताका हिमायती भएको व्यवहारमा देखाउन सक्लान् भन्ने यक्षप्रश्नको उत्तर त्यस कार्यक्रममा पाउन सकिएन। खुला सरकार लोकतन्त्रको सुदृढीकरणको आत्मा हो भने खुला संसद् शासन प्रणालीको नैतिक बल हो। अझ खुला स्थानीय सरकार त सरकारको अनुहार जनताले हेर्ने ऐना हो। लोकतान्त्रिक शासन पद्धतिमा जनताको अधिकार निर्वाचित जनप्रतिनिधिहरूले लिएर शासन गर्छन्। त्यस्ता शासकले जनताका लागि गरेका निर्णयहरू जनताले थाहा पाउनुपर्छ। निर्वाचित जनप्रतिनिधिहरूको प्रभावकारिता, पारदर्शिता, समावेशी सहभागिता, सुझबुझ, जनताको आवाजमा सुनवाइ, सरोकारवालालाई न्याय, जवाफदेही सुनिश्चित गर्नेगराउने संरचनात्मक व्यवस्था आवश्यक हुन्छ। सुशासन र सेवा प्रवाहलाई प्रभावकारी बनाउन खुला सरकार र खुला संसद् संघीयताका तीनै तहमा हुन अपरिहार्य छ। खुला सरकार साझेदारीको अभ्यास लोकतान्त्रिक व्यवस्थालाई आम नागरिकको अधिकतम हित, लाभ तथा सन्तुष्टिको मापन गराउने मान्यताबाट विश्वव्यापी रूपमा चिनिँदै आएको छ। यसको नेपाल सदस्य भइनसकेको भए पनि सहभागिता जनाई आएको छ। यो साझेदारीमा नागरिक संस्थाहरू र निजी क्षेत्रसँगै बसेर शासन पद्धतिमा सुधार, सेवाको प्रभावकारितामा एकअर्काको भूमिकाका आधारमा सरकारसँग सहकार्य गरी कार्ययोजना बनाउँछन्। कार्यसम्पादनका उपलब्धिको पारदर्शी मूल्यांकन गर्छन्। खुला सरकार साझेदारीको सिद्धान्तअन्तर्गत सहभागिता, सहकार्य र सहसिर्जना, विविधताको सम्बोधन र समावेशीकरण, खुला तथ्यांकन, सार्वजनिक महत्वका सूचना प्रवाह र प्रयोग पहुँच र सहजता पारदर्शिता तथा जवाफदेहीको अवलम्बन गर्नुपर्ने विषय समाहित गरिएका छन्। यी विषय लोकतन्त्रको सुदृढीकरण र लोककल्याणका लागि उपयोगी छन्। सरकार र संसद् दुवै खुला भएमा निर्णय प्रक्रिया र कार्यान्वयन पक्ष सक्षम हुन्छ। विधायिकी निकाय संसद्को पारदर्शिता र जवाफदेहिता लोकतान्त्रिक प्रतिनिधिमूलक व्यवस्थामा सर्वाधिक महत्वका आयाम हुन्। गुणस्तरीय कानुन निर्माण र संसदीय समितिको नियमन सक्षमताले समग्र शासकीय प्रणालीलाई मार्गदर्शन गर्छन्। खुला संसद्का पारदर्शिता, उत्तरदायित्व, नागरिक सहभागिता र सदाचारलाई चार खम्बा मानिन्छ। यसमुताविक संघीय संसद् प्रादेशिक संसदहरू र स्थानीय सभाहरूले यी विषयलाई अवलम्बन गर्न सकेमा मात्र संघीय शासन प्रणालीको मर्मलाई आत्मसात गरेको ठहरिनेछ। समन्वयात्मक शासकीय तथा विधायिकी शैली अवलम्बन गर्नगराउन खुला सरकार तथा खुला संसद् महत्वपूर्ण औजार ठानी सबै तहले काम गरेगराएमा हाम्रो संघीय शासन प्रणालीले जनतालाई दिन खोजेको दिगो शान्ति, सुशासन, विकास र समृद्धि दिनमा टेवा पुग्नेछ। अन्तरव्यवस्थापिका परिषद्ले संसदीय खुलापनका प्रमुख आधार पहिचान गरेको छ। ती हुन् अभिव्यक्ति स्वतन्त्रताको रक्षा र सम्मान, पत्रकार र सञ्चारमाध्यमका लागि सहज पहुँच, सूचनाको हकको कानुनी दायित्वको पालना तथा खुला तथ्यांकहरूको उपलब्धता, सार्वजनिक प्रसारण सेवासहित बहुल आमसञ्चारमाध्यमहरूको पहुँचको कानुनी सुनिश्चितता सूचना, प्रविधिका माध्यम जस्तै वेबसाइट, एप्स, सोसल मिडिया आदिका अधिकतम सदुपयोग, जनतासँग सांसद र कानुन पारित प्रक्रियामा जनतासँग परामर्श। नेपालको संविधानले स्वतन्त्रताको हक, सञ्चारको हक, सूचनाको हक र संवैधानिक उपचारको हकजस्ता मौलिक हकहरूको व्यवस्था गरेको छ। यी हकहरूको प्रचलनमा पनि खुला संसद् अवधारणा सहयोगी हुन्छ। यसैगरी नेपालको संविधानबमोजिम प्रधानमन्त्री र मन्त्रीहरू सामूहिक रूपमा संघीय संसद्प्रति उत्तरदायी हुने र मन्त्री आफ्नो मन्त्रालयको कामका लागि व्यक्तिगत रूपमा प्रधानमन्त्री र संघीय संसद्प्रति उत्तरदायी हुनेछन् भने प्रदेशका मुख्यमन्त्री र मन्त्री सामूहिक रूपमा प्रदेश सभाप्रति उत्तरदायी हुनेछन् र मन्त्रीहरू आफ्नो मन्त्रालयको कामका लागि व्यक्तिगत रूपमा मुख्यमन्त्री र प्रदेश सभाप्रति उत्तरदायि हुनेछन्। संविधानले निर्दिष्ट गरेका उत्तरदायित्व निर्वाह गर्नगराउन पनि खुला सरकार र खुला संसद् उपयोगी हुन्छ। खुला सरकार भएका संसद्ले सूचना तथ्यांक एवं जानकारी प्राप्त गर्छ भने संसद् खुला समावेशी र सहभागितामूलक भएमा सरकार र स्वयं संसद्लाई पनि सुझाव तथा पृष्ठपोषण प्राप्त हुन जान्छ। यसर्थ संसद् सफल हुन आपू र सरकार खुला हुनुपर्नेमा सबै तहका संसद्सभाहरू निरन्तर प्रयत्नशील हुन अपरिहार्य छ। संघीय संसद्, प्रदेश संसद्हरू र स्थानीय सभाहरू तथा तिनका समिति, उपसमितिहरू खुला, पारदर्शी, सहज पहुँचयुक्त सक्षम र जवाफदेही भएका मात्र संघीय लोकतान्त्रिक प्रणालीको मजबुत आधार कानुन निर्माण प्रक्रिया व्यावसायिक भई गुणस्तरीय कानुन बन्नुका साथै जवाफदेही एवं नियन्त्रण र सन्तुलन कायम भई राज्य प्रणाली असल शासनमुखी हुनेमा दुईमत छैन। हाम्रो राज्यसंयन्त्रमा सूचनाको पहुँच सहज छैन भन्ने सञ्चारकर्मीको आरोप एकातिर छ भने दिइएका सूचना तथा जानकारीका प्रस्तुतिमा सूचना दिनेहरू सन्तुष्ट हुन नसकेको स्थिति अर्कातिर छ। संविधानले दिएको वाक् तथा प्रकाशन स्वतन्त्रता र सूचनाको हकलाई वरकरार राख्नु पालिका सभा, प्रदेश संसद् र संघीय संसद्को दायित्व र कर्तव्य हो। सहभागितामूलक निर्णय पद्धति, सरोकारवालाका आवाजको सम्बोधन र मुलुकको अधिकतम हितार्थ कानुन बनाउने मुख्य काम विधायिकाको हो। कानुन बनाउँदाको जवाफदेही लिनुपर्नेमा यथेष्ट ध्यान नपुगेको विज्ञहरू बताउँछन्। अर्थात् कतिपय कानुन हतारमा पारित हुने र फुर्सदमा पछुताउने अवस्थामा पुगेको पाइन्छ। संघीयतामा तीन तहका कानुन बनाइने भएकाले खुला संसद्विधायिकाको विशेष महत्व छ। संविधानले भनेको अन्तरसरकारी सम्बन्धमा संघ र प्रदेशले निर्माण गर्ने कानुनको भूमिका गहन छ। हाम्रा कानुनहरू पानीमाथिबाट तल बगेजस्तै छन्। एउटासँग अर्को बाझिन हुँदैन। फरकफरक कानुनहरू शासनरूपी नदीमा अन्तरघुलित भएर वा पृथकल्प देखाएर बग्दै सिञ्चित गर्दै प्रतिफल दिने कानुन बन्नुबनाउनुपर्ने बाध्यता छ। त्यसैले हाम्रा तहगत विधायिकामा सहभागिता, पारदर्शिता, जवाफदेहिता, खुला, छलफल, खुला तथ्यांक तथा सूचना पद्धति अवलम्बन गर्नु संघीयताको मूल मर्म हो। यसका लागि सकारात्मक सोच प्रविधिको प्रयोग क्षमता विकास, सूचना तथ्यांकको पर्याप्तता र सहज पहुँचजस्ता पक्षमा विशेष योजना र तयारीका साथै व्यावहारिक अभ्यास बढाउँदै जानुपर्छ। खुला सरकार र खुला संसद् भएमा लोकतन्त्रप्रति जनविश्वास बढ्छ। खुला संसद्को अर्थ यथेष्ट प्रतिनिधित्व, उत्तम कानुन निर्माण, नतिजामुखी सरकार र सन्तुष्ट नागरिक भएकाले यसबाट आउने प्रतिफल मुलुकको हितमै हुनेमा कसैेले शंका गर्नु पर्दैन। अर्कोतर्फ संघीयता भनेको सीमित सरकार हो। शक्तिको अधिक केन्द्रीकरण होइन, विकेन्द्रीकरण संघीयताको मूल मान्यता हो। एउटा सरकारले अर्को सरकारलाई नियन्त्रण गर्ने होइन कि सबलीकरण गरी निर्धारित कार्यहरू तत्तत् तहबाटै सम्पन्न गराउनुका साथै साझा अधिकारमा सहकार्य गर्ने दायित्व सबै तहका सरकारको हुन्छ। कानुन बहुलता, संस्थागत जटिलता, अधिकारको स्पष्टताका मुद्दा सरकारका तहगत कार्यशैलीमा सम्बोधन गर्दै समन्वयात्मक शासकीय तथा विधायिकी शैली अवलम्बन गर्नगराउन खुला सरकार तथा खुला संसद् महत्वपूर्ण औजार ठानी सबै तहले काम गरेगराएमा हाम्रो संघीय शासन प्रणालीले जनतालाई दिन खोजेको दिगो शान्ति, सुशासन, विकास र समृद्धि दिनमा टेवा पुग्नेछ। छलफल तथा अन्तरक्रियामा प्रदेशका सांसदहरूबाट समयमा विधेयक प्राप्त नगर्ने, भवन तथा भौतिक पूर्वाधारको कमी, कर्मचारी अभाव र भएका कर्मचारीको ज्ञान, सीप र जाँगरका साथै प्रविधि प्रयोगमा समस्या रहेको प्रतिक्रिया व्यक्त भएको थियो। सञ्चारकर्मीहरूले सूचनामा पहुँच नहुने, नियमितता नहुने, अपूरा सूचना पाइनेजस्ता अप्ठ्यारा बताएका थिए। यसैगरी सांसदहरूले प्रदेशका सूचना केन्द्रमा नआउने, राम्रा कामको कम उल्लेख हुने र कतिपय अवस्थामा अपरिपक्क सूचना प्राप्तिमा दबाब हुने गरेको अनुभव बताएका थिए। तर पनि खुला प्रदेश संसद् अवधारणालाई व्यवहारमा लागू गर्ने प्रतिबद्धता प्रदेशका सांसदहरूको देखियो। वर्तमान समयमा सूचना पनि एउटा शक्ति हो। सूचनामा नागरिकको पनि चासो बढ्दै गएको छ। सूचना प्रविधिको प्रयोग पनि दिनानुदिन बढ्दै गएको छ। शासन सञ्चालन पारदर्शी र जवाफदेही बन्नुपर्ने संवैधानिक व्यवस्थापनका साथै नागरिकको चाहना र सरोकार पनि बढिरहेको छ। तसर्थ, सरकार र विधायिकाका कामकारबाही खुला हुनुका साथै खुला तथ्यांक र सहज पहुँच संघ, प्रदेश र स्थानीय तहका सबै सरकार र संसद्मा हुन आवश्यक छ। खुलापन सहज पहुँच, सहभागिता, सरोकारवालाको आवाजको सुनवाइ र जनसरोकारका विषयमा सावधानीका साथ राज्यव्यवस्था तथा विधायन प्रक्रिया सुचारु हुन सकोस्। संविधानको अभीष्ट पूरा गर्नमा सबै निकाय जिम्मेवार, जवाफदेही र कर्तव्यपरायण हुन खुला संसद् र सरकारले मद्दत पुर्याउन सकून्। एउटा निकायले अर्को निकायलाई सरकारको एउटा तहले अर्को तहलाई सहअस्तित्व र सहकार्यको सहयोगीका रूपमा मनन गरी कार्य गर्नेगराउने शासकीय संस्कार मजबुत हुन पुगोस्।"
सरकार छाड्ने टुंगो छैन,"प्रधानमन्त्री केपी ओलीले बुधबार मन्त्रिपरिषद्् पुनर्गठन गर्दा सत्ताको घटक समाजवादी पार्टीका अध्यक्ष उपेन्द्र यादव उपप्रधानमनत्री एवम् स्वास्थ्य तथा जनसंख्या मन्त्रीको हैसियतमा नयाँदिल्लीमा आयोजित एक अन्तर्राष्ट्रिय सम्मेलनमा सरकारको प्रतिनिधित्व गरिरहेका थिए। यता प्रधानमन्त्री ओलीले आफ्ना मन्त्रीहरूलाई कहीं कतै मन्त्रीको हैसियतमा सहभागी नहुन निर्देशन दिइरहेका थिए। यादव भने स्वास्थ्यबाट उपप्रधान एवम् कानुन न्याय तथा संसदीय मामिलामन्त्री भएको थाहा पाएपछि आधा कार्यक्रममा सरिक नै भएनन्। उनले सोमबार पद सम्हालेपछि अन्नपूर्ण पोस्ट्का चन्द्रशेखर अधिकारीले गरेको संक्षिप्त वार्ता अन्तराष्ट्रिय विमानस्थल छोड्दा एक परिचय र फर्कदा अर्को परिचय। जिम्मेवारी हेरफेर बारेमा यहाँलाई पूर्व जानकारी थिएन ? मन्त्रीमण्डल हेरफेर हुने चर्चा थियो। तर आफ्नै बारेमा भने म बेखवर थिएँ। थाहा पाएको भए म जान्नथें। म सम्मेलनको दोस्रो दिन कार्यक्रममा सहभागी नै भइनँ। सम्मेलन उदघाटनको दिन म स्वास्थ्य मन्त्रीको हैसियतमा थिए। तर, भोलिपल्ट कार्यक्रममा पुग्नुअगावै मेरो जिम्मेवारी (कानुन, न्याय तथा संसदीय मामिला मन्त्री) हेरफेरको औपचारिक जानकारी आएपछि म कार्यक्रममा नगएको हुँ। यहाँ त फरक दल (समाजवादी पार्टी)बाट सत्तारुढ घटकलाई सघाउन जानुभएको थियो। तपाईंलाई जिम्मेवारी परिवर्तनबारे किन सोधिएन त ? त्यो त प्रधानमन्त्री तथा नेकपाका अध्यक्षले ख्याल गर्ने कुरा हो। यो राजनीतिक संस्कार निकै असुहाउँदो देखिएको छ। जानकारी नै नदिइकन जिम्मेवारी हेरेफेर गरेकोमामा दुःखी पक्कै छु। तर मधेशी जनताको माग पूरा गर्न, नेपाललाई समृद्ध बनाउनको लागि म त्यहाँ रहनेछु। जतिन्जेल रहन्छु मुलुकको हितका लागि दत्तचित्त भएर काम गर्नेछु। तर यो प्रकारको संस्कार देखेर छक्क पर्दै आएको छु। विदेशीहरु पनि छक्क परेका छन। मलाई यो वा त्यो पद भन्ने होइन। विदेशी भूमिमा एक दिन एउटा हैसियतमा र अर्को दिन अर्को हैसियतमा उपस्थित हुनुपर्दा निकै असहज अनुभव गरे। यस्तो थियो त यहाँले यो पद अस्वीकार गर्न पनि त सक्नु हुन्थ्यो नि ? म यो वा त्यो पद भनेर खासै चासो राख्ने मानिस होइन। जिम्मेवारी पुरा गर्न नचुक्ने ब्यक्ति हुँ। मलाई मन्त्रिमण्डलमा नै नराखेको भए पनि हुने थियो। यसमा म रहनुपर्छ भन्ने पक्षमा थिइन। मन्त्रालय ठूलो कुरा होइन। मुख्य कुरा हाम्रो राजनीतिक संस्कारको हो। यो प्रकारको शैलीबाट हामी कसरी समृद्ध नेपाल सुखी नेपालीको नारामा अघि बढ्न सक्छौ भन्ने नै हो। मुलुकको आर्थिक विकास, सम्बन्ध विस्तार र समुन्नतिका लागि अग्रसर हुनुपर्ने बेला छ। यसमा अडेर काम गर्नेछु। यहाँ विदेशमा रहेकै समयमा यस्तो परिवर्तनले त्यहाँ सहभागी हुन असहज भयो तर मन्त्रालय हेरफेरले खासै फरक पर्दैन भन्ने हो ? मन्त्रालय वा जिम्मेवारी हेरफेरले खासै फरक पार्दैन। यो प्रधानमन्त्री स्वयंले गर्ने विषय हो। सरकारले निर्णय गरेर यो व्यक्ति यो सम्मेलनमा सहभागी हुन आवश्यक छ भनेर पठाउने तर त्यहाँ कार्यक्रम सकिनु अघि नै अर्को जिम्मेवारी दिने कार्यले हामी कुन संस्कारमा पुग्यौं भन्ने मात्र हो। के यस्तै सन्देश विश्वलाई दिन खोजेका हो त ? यो विषयमा गम्भिर हुन पर्दैन हामी भन्ने हो ? यो प्रकारको संस्कारले हाम्रो छवि बाहिर राम्रो जाँदैन। कानुन मन्त्रालयको जिम्मेवारी सम्हाल्न आइपुग्दा कस्तो अनुभव गर्नु भएको छ ? तराईका जनतासँग सरोकार राख्ने मुद्दाहरुलाई अघि बढाइरहेको अवस्थामा त्यही विधिसँग सरोकार राख्ने ठाउँमा आइपुगेको छु। यसलाई हेरेर म अघि बढ्ने छु। विधिको शासनलाई एउटा तहमा लैजाने गरी काम गर्नेछु। यहाँ रहेर मैले मधेसको मात्र होइन समग्र मुलुकको विषयलाई ध्यान दिएर काम गर्ने हो। तर मधेसको मामिलामा भएका सहमतिलाई अघि बढाउन भने पक्कै चुक्दिनँ। त्यसोभए संविधान संशोधनको कुरालाई कार्यावन्यन तहमा लैजान यहाँलाई थप सहज हुने भयो ? संविधान संशोधनको विषय त राजनीतिक हो। तर प्रक्रिया उठाउने स्थानमा आइपुगेको छु। थप घचघच्याउन सहज हुने नै छ। राजनीतिक निर्णय भएर अगाडि बढ्ने विषय हुनाले यसमा हामी छलफल गर्नेछौं। संविधान संशोधन गर्ने भन्ने विषयमा त दुई वर्षअघि नै सहमति भएर हस्ताक्षरसमेत भइसकेको छ। यसलाई अब कार्यान्वयनमा लैजाने मात्र हो। त्यसको प्रक्रियामा म अग्रसर हुने नै छु। यसले समग्र मुलुकको समृद्धि, राष्ट्र हित, रक्षा, विकासलगायतका सहकार्यलाई पनि हेर्न जरुरी छ। यहाँको कुराले त पहिलेको भन्दा यो स्थान पो उपयुक्त भएको झै देखियो नि ? जिम्मेवारी यो वा त्यो भन्ने मेरो कुरा होइन। त्यो प्रधानमन्त्रीको निर्णयमा भरपर्छ। तर कसरी अघि बढ्छ भन्ने विषय त आगामी दिनमा मैले गर्ने काम र प्रधानमन्त्रीले देखाउने सक्रियताले स्पष्ट पार्नेछ। सहमतिहरु कार्यावान्यन गर्दै दिगो विकासमा अघि बढ्ने समय आएको छ। यहाँको दलभित्र त सरकार नै छाड्नुपर्ने विषय पनि उठेको छ नि ? यस विषयमा दलभित्र छलफल भइरहेको छ। तर, दलले निर्णय गरिनसकेको हुनाले म अहिले अर्को जिम्मेवारी पनि सम्हाल्न आएको छु। हुनत यहाँ जस्तो पनि चर्चा चलाइन्छ। सरकार छोडिहाल्ने निर्णय पार्टीले गरिहालेको छैन। यसमा छलफल र बहस हुन्छ पार्टिले निर्णय गरेको दिनमा सरकारमा बस्न मिल्दैन। दलभित्र बहस छलफल भइरहेको छ। पार्टीको अध्यक्ष नै यहाँ स्वयं भएकाले यो विषयमा त यहाँको पनि त निर्णय होला नि ? पार्टीमा अध्यक्ष हुँदैका सबै निर्णय अध्यक्षबाट मात्र पनि त हुँदैन। फेरि हाम्रो पार्टीमा अर्का अध्यक्ष पनि हुनुहुन्छ। अनि अन्य साथीहरु पनि हुनुहुन्छ। एकल निर्णय गर्ने कुरा आउँदैन। छलफलमा नै रहेको विषय छिट्टै टुंगो लाग्छ होला। हामी सरकारबाट बाहिर बसेर वा भित्र नै रहेर मुलुकको लागि कति काम गर्न सकिन्छ भनेर पनि छलफल गरिरहेका छौं। यसमा विभिन्न धारणा आइरहेका छन्। अर्का अध्यक्ष डा बाबुराम भट्टराईले त सरकारमा बस्न नहुने सुझाव हेरफेर भएकै दिन दिनु भएको होइन र ? होला। त्यो उहाँको निजी विचार हो। लोकतन्त्रमा आफ्नो धारणा राख्न पाइन्छ। उहाँको सुझावको सम्मान पनि गर्नुपर्छ तर निर्णय त पार्टीभित्र गर्ने हो। त्यहाँ पनि छलफल भइरहेको छ। हामी सहमतिबाट नै टुंगोमा पुग्छौं। यहाँ दिल्लीबाट भर्खर फर्कनु भएको छ। अनि पूर्व परराष्ट्र मन्त्री समेत। भारतले नेपालको कालापानी क्षेत्रमा अतिक्रमण गरेको विषय बहसमा छ। यहाँ स्वयं र यहाँको दलले त्यो विषयलाई कसरी लिएको छ ? यो विषयमा नेपालले कूटनीतिक चातुर्यता देखाउनपर्ने अवस्था छ। नेपालले सुगौली सन्धिदेखिकै सबै सन्धि सम्झौताहरु राखेर भारतसँग सम्बन्ध समेत नबिग्रने गरी छलफल गर्नुपर्छ। सुगौली सन्धि भारतले पनि स्वीकार गरेको विषय हो। यसमा हामी चुक्न हुँदैन। कूटनीतिक वार्ताबाट नै समस्या समाधान गर्न आवश्यक छ। यस्ता विषयमा हामीले हल्ला गरेर भन्दा पनि दुईपक्षीय कूटनीतिक वार्तामा बढी चनाखो भएर अघि बढ्न आवश्यक छ।"
"खेलाडी आइसके, रंगशाला बन्दै","काठमाडौं : १३औं दक्षिण एसियाली खेलकुद (साग) को औपचारिक उद्घाटन हुन ६ दिन बाँकी छ। प्रतियोगितामा भाग लिन विदेशी खेलाडी आउन थालिसकेका छन्। तर, साग आयोजक राष्ट्र नेपालका खेल पदाधिकारीलाई भौतिक संरचना निर्माणकै चटारो छ। प्रतियोगिता उद्घाटन मंसिर १५ गते त्रिपुरेश्वरस्थित दशरथ रंगशालामा हुँदैछ। बंगलादेश, माल्दिभ्स र श्रीलंकाका भलिबल खेलाडी आइसकेका छन्। नेपालको हावापानीसँग घुलमिल हुन अन्य खेलका खेलाडी पनि आउन थालेका छन्। पाहुनाको सत्कारका लागि सोमबारदेखि त्रिभुवन अन्तर्राष्ट्रिय विमानस्थलमा आगन्तुक डेक्स राखिएको छ। १३औं सागको मुख्य स्थल दशरथ रंगशाला निर्माण कार्य अझै जारी छ। नेपाली खेलकुदको मुख्य निकाय राष्ट्रिय खेलकुद परिषद् (राखेप) का पदाधिकारी पाहुनाको सत्कार गर्ने समयमा संरचना निर्माणमै हस्याङफस्याङ गरिरहेका छन्। चिनियाँ प्राविधिकको सहयोगमा अहिले दशरथ रंगशालाको भीआईपी प्यारापिटमा धमाधम छानो हाल्ने काम भइरहेको छ। अघिल्लो दिन धुलाम्मे र खाल्टाखुल्टी देखिने रंगशाला परिसरका सडक पेटी रातारात पिचसहित रङरोगनले चिटिक्क बन्न थालेका छन्। रंगशालाको साधारण प्यारापिट निर्माणले भने पूर्णता पाएको छ। साधारण प्यारापिटमा छानो राख्ने, कुर्सी बिछ्याउने, सिन्थेटिक ट्र्याक, फुटबल मैदान, स्कोर बोर्ड, चेन्जिङ रुमलगायत संरचना तयार भइसकेका छन्। कभर्ड हलमा भलिबल खेलका लागि म्याट बिछ्याउने र रङरोगन गर्ने काम भइरहेको छ। भलिबल आगामी बुधबार नै सुरु हुँदै छ। सागका लागि मुख्य चासोका रूपमा रहेको सातदोबाटोस्थित अन्तर्राष्ट्रिय खेलकुद परिसरमा निर्माणाधीन हिटिङ सिस्टमसहितको पौडीपोखरी हो। पौडीपोखरीमा टायल बिछ्याउने काम भइरहेको छ। राखेपका सदस्यसचिव रमेशकुमार सिलवाल सबै काम तीव्र रुपमा भइरहेकाले संरचना निर्माणकै कारण खेल नरोकिने दाबी गर्छन्। १३औं सागको भव्य आयोजना गरेर देखाउनु नेपालको कर्तव्य हो। हतारमा काम गर्नु हाम्रो बाध्यता हो। खेलअघि सबै संरचना तयार भइसक्छ। हिटिङ सिस्टमको पौडीपोखरी निर्माण पनि सम्पन्न गरेर छाड्नेछौं, सिलवाल भन्छन्। सिलवालले मंसिर १२ गते सबै विषयको तयारी पूरा गरी पत्रकार सम्मेलनमार्फत जानकारी दिने बताए। दशरथ रंगशालामा मंसिर १३ गते बृहत् रिहर्सल गर्ने तयारी छ। नेपालले तेस्रोपटक साग आयोजना गर्न लागेको हो। यसअघि सन् १९८४ मा पहिलो र सन् १९९० मा आठौं साग नेपालले आयोजना गरेको थियो।"
आपसमै सशंकित समाजवादीराजपा,"काठमाडौं : गत साताको मन्त्रिपरिषद् पुनर्गठनपश्चात समाजवादी र राजपा आपसमा संशकित भएका छन्। मधेसीको अधिकारका लागि सँगै आन्दोलन गरेका यी दुई दल प्रदेश २ मा संयुक्त सरकार चलाइरहेका छन्। गएको प्रदेशसभा र प्रतिनिधिसभा चुनावमा दुवैले तालमेल गरेर उम्मेदवारी दिएका थिए। पछिल्लो समय पार्टी एकीकरणकै प्रयास भइरहेको बताउँदै आएका यी दुई दल मन्त्रिपरिषद् पुनर्गठनपश्चात एक अर्का प्रति सशंकित अभिव्यक्ति सार्वजनिक रुपमै दिएका छन। समाजवादी पार्टीका अध्यक्ष उपेन्द्र यादवको मन्त्रालय प्रधानमन्त्री केपी ओलीले अपमानजनक ढंगले हेरफेर गरेपछि सरकारबारे भएको छलफलमा दुवै पार्टीले आपसमै संशकित अभिव्यक्ति दिएका हुन्। समाजवादीले आफू बाहिरिए राजपा सरकारमा सामेल हुने र त्यसपछि प्रदेश २ मा समेत नेकपा र राजपा मिलेर नयाँ समीकरणसहित सरकार बनाउने आशंका व्यक्त गरेको छ। राजपा नेताहरूले सरकार नछाड्नका लागि उपेन्द्र यादवले यस्तो हल्ला फैलाएको जवाफ दिएका छन्। सरकार छाड्ने कि नछाड्ने बहस चर्किएपछि गत शनिबार बसेको पदाधिकारी बैठकमै उपप्रधानमन्त्री यादवले आफूलाई सरकार छाड्न कुनै समस्या नभएको तर त्यसपछि राजपा सरकारमा सामेल हुने र प्रदेश २ को सत्ता समीकरणसमेत फेरिने ब्रिफिङ गरेका थिए। यादवको ब्रिफिङपछि बैठकले तत्काल पार्टी सरकारबाट नबाहिरिने निर्णय गयो। राजपाले सरकारमा सामेल हुन खुट्टा उचालेको आरोप समाजवादीका नेताले सार्वजनिक रुपमै लगाएका छन्। राजपा महासचिव केशव झाले समाजवादीको आरोप पूर्णतः निराधार भएको दाबी गरे। प्रधानमन्त्रीले २ वर्षदेखि राजपालाई संघीय सरकारमा सामेल हुन भनिरहनु भएको छ, उनले भने, राजपाले प्रधानमन्त्री र नेकपालाई प्रष्ट भनिसकेको छ कि मधेस आन्दोलनको मुद्दा सम्बोधन नहुन्जेल पार्टी सरकारमा जाँदैन। उनले पछिल्लो समय समाजवादीले सरकार नछाड्न राजपामाथि औंला उठाएको भन्दै राजपा प्रदेश २ मा समेत सत्ता समीकरण हेरफेर गर्ने पक्षमा नरहेको दाबी गरे। समाजवादीका नेता डा शिवजी यादवले बाहिर जे भने पनि राजपा पछिल्लो समयमा संघीय सरकारमा जान खुट्टा उचालेको दाबी गरे। त्यस्तो ठोस सूचना आएकाले हामी पछिल्लो समय अलि चनाखो भएका हौं, उनले भने, उहाँहरू त्यस्तै परे प्रदेश २ मा समेत नेकपासँग सत्ता समीकरण बनाउन तयार रहेको देखियो। समाजवादीले यस्तो आरोप लगाइरहँदा सोमबार सप्तरीमा राजपाका संयोजक राजेन्द्र महतोले पार्टी एकीकरणका क्रममा आफूहरूले सरकारबाट बाहिरिन सर्त तेस्र्याएपछि समाजवादी आरोप प्रत्यारोपमा उत्रेको दाबी गरे। उनले नेकपा र कांग्रेसको विकल्पमा बलियो राजनीतिक शक्ति निर्माण गर्न दुई पार्टीको एकीकरण आवश्यक भए पनि सरकार नछाडुन्जेल समाजवादीसँग एकीकरण नहने प्रष्ट्याए। उनले राजपा सरकारमा सामेल हुने हल्ला पनि गलत रहेको बताए। प्रदेशसभा र प्रतिनिधिसभा चुनावपछि राजपाले सत्ताबाहिर बसेर संघीय सरकारलाई समर्थन दिएको थियो भने समाजवादी सहभागी नै भएको थियो। तर गत फागुनमा कैलालीबाट निर्वाचित सांसद रेशम चौधरीलाई टीकापुर घटनामा जन्मकैद सजाय भएपछि राजपाले सरकारलाई दिएको समर्थन फिर्ता लिएको थियो। समाजवादीले पनि उक्त निर्णयको विरोध गरेको थियो।"
अटेरी मेडिकल कलेज,"काठमाडौं : मापदण्डविपरीत शुल्क उठाइरहेका मेडिकल कलेजमाथि कारवाही गर्न सरकार असफल भएको छ। विद्यार्थीबाट गैरकानुनी रूपमा उठाएको शुल्क फिर्ता गर्न पटकपटक अल्टिमेटम दिए पनि मेडिकल कलेजले टेरेका छैनन्। सरकार भने अल्टिमेटमको मिति थप्दै कारवाही गर्नबाट पन्छिन खोजेको छ। मन्त्रिपरिषद्ले अतिरिक्त शीर्षकमा लिएको शुल्क फिर्ता गर्न वा अन्य शुल्कमा समायोजन गर्न असोज २८ गते कलेज सञ्चालकलाई निर्देशन दिएको थियो। तर समयसीमाभित्र कलेज सञ्चालकले शुल्क फिर्ता गरेनन्। शुल्क फिर्ताको माग गर्दै आन्दोलनमा उत्रिएका विद्यार्थीमाथि कलेज सञ्चालकले आक्रमण गर्ने, धम्क्याउने तथा तर्साउने जस्ता गतिविधि गरे। आन्दोलनकै कारण वीरगन्जको नेसनल मेडिकल कलेज, पोखराको गण्डकी मेडिकल कलेज, चितवन मेडिकल कलेजमा लामो समयदेखि पढाइ अवरुद्ध छ। पहिलो अल्टिमेटमअनुसार शुल्क फिर्ता नगरेपछि शिक्षामन्त्रीको अनुरोधमा गृह मन्त्रालयमा बसेको बैठकले दुई साताअघि कलेज सञ्चालकलाई दोस्रो पटक शुल्क फिर्ता गर्न अल्टिमेटम दिएको थियो। सोही निर्देशनमा १५ दिन समय राखेर कलेजभित्र व्यवस्थापन र विद्यार्थीबीच देखिएका समस्या समाधान गर्न भनिएको थियो। राष्ट्रिय सतर्कता केन्द्रको अध्ययनअनुसार पछिल्लो चार वर्षमा मुलुकभरका १२ मेडिकल कलेजले विद्यार्थीबाट सरकारी मापदण्डबाहेक दुई अर्ब ८५ करोड १३ लाख १६ हजार रुपैयाँ उठाएका छन्। यो विद्यार्थीबाट लिन पाउने नियमित शुल्कबाहेकको रकम हो। यी कलेजले नियमितबाहेक २४ वटा थप शीर्षकमा अतिरिक्त शुल्क उठाइरहेका छन्। भर्ना, दर्ता, सम्बन्धन, संस्थागत, सामुदायिक शुल्क, प्रयोगशाला, कर, मेडिकल शुल्क, विद्यार्थी कार्यक्रम, अतिरिक्त क्रियाकलाप, शिक्षक शुल्क तथा विविध शीर्षकमा शुल्क उठाइएको छ। बढी शुल्क उठाउनेमा वीरगन्जको नेसनल मेडिकल, भैरहवाको युनिभर्सल कलेज अफ मेडिकल साइन्सेज, पोखराको गण्डकी मेडिकल कलेज एन्ड टिचिङ हस्पिटल, ललितपुरको किस्ट मेडिकल कलेज, नेपालगन्जको नेपालगन्ज मेडिकल कलेज छन्। त्यस्तै रूपन्देहीको देवदह मेडिकल कलेज, पाल्पाको लुम्बिनी मेडिकल कलेज, पोखराको मणिपाल कलेज अफ मेडिकल साइन्सेज, विराटनगरको विराट मेडिकल कलेज, विराटनगरकै नोबेल मेडिकल कलेज एन्ड टिचिङ हस्पिटल, सिनामंगलको काठमाडौं मेडिकल कलेज, चितवनको कलेज अफ मेडिकल साइन्सेजले अतिरिक्त शुल्क लिएको सतर्कताको प्रतिवेदनमा छ। कलेजले एकै वर्षमा प्रतिविद्यार्थी दुई लाखदेखि २५ लाख रुपैयाँसम्म अतिरिक्त शुल्क लिएका छन्। दोस्रो पटकको अल्टिमेटम नटेरेपछि शिक्षामन्त्री गिरिराजमणि पोखरेल सोमबार दिनभर परामर्श र बैठक व्यस्त रहे। मन्त्री पोखरेलले रकम फिर्ता गर्न नमाने कस्तो कानुनी कारवाही गर्न सकिन्छ भन्ने विषयमा महान्यायाधिवक्ता अग्नि खरेलसँग परामर्श गरेका थिए। उनले त्रिविका उपकुलपति धर्मकान्त बाँस्कोटा, चिकित्सा शिक्षा आयोगका उपाध्यक्ष श्रीकृष्ण गिरी, नेपाल मेडिकल काउन्सिलका अध्यक्ष भगवान कोइराला, काठमाडौं विश्वविद्यालय स्कुल अफ मेडिसिनका डिनलगायतसँग छलफल गरे। उनले मेडिकल कलेज सञ्चालकसँग पनि सोमबार छलफल गरेका थिए। मन्त्री पोखरेलले सोमबार साँँझ गृहमन्त्री रामबहादुर थापासँग छुट्टै परामर्श गरेका छन्। गृहमन्त्रीसँगको छलफलमा मंगलबारसम्ममा शुल्क फिर्ताको प्रतिबद्धता नगरे कलेज सञ्चालकलाई पक्राउ गर्ने निर्णय भएको शिक्षामन्त्रीका स्वकीय सचिव पुरन केसीले जानकारी दिए। फिर्ता कसरी ? कति रकम कसरी फिर्ता गर्ने भन्ने अन्योल छ। बढी शुल्क लिएको प्रमाणसहित जिल्ला प्रशासन कार्यालयमा उजुरी दिएपछि मात्र कारवाही प्रक्रिया अघि बढाउनुपर्ने हुन्छ। अहिलेसम्म गण्डकी मेडिकल कलेजविरुद्ध मात्र उजुरी परेको त्रिवि उपकुलपति प्राध्यापक बाँस्कोटाले बताए। गण्डकीविरुद्ध १७ वटा उजुरी परेका छन्। बाँस्कोटाले भने, भरपर्दो दाबीसहित उजुरी दिनैपर्छ। बिनाउजुरी कारवाही गर्न कानुनले पनि दिँदैन।गत शैक्षिक सत्रसम्म एमबीबीएस अध्ययनका लागि मेडिकल कलेजले उपत्काभित्र ३८ लाख ५० हजार र उपत्यकाबाहिर ४२ लाख ४५ हजार रुपैयाँ लिन पाउने निर्णय भएको थियो। चितवनस्थित चितवन मेडिकल कलेजका प्रबन्धनिर्देशक डाहरिशचन्द्र न्यौपानेले शैक्षिक सत्र २०७५७६ अतिरिक्त शुल्क समायोजन गर्न आफूहरू तयार रहेको बताएका छन्। यसअघिको शुल्क मेडिकल कलेज सञ्चालकले सम्बन्धित विश्वविद्यालयको स्वीकृतिमै लिएको उनले दाबी गरे।"
चेकमा किर्ते हस्ताक्षर : २० लाख चोर्ने ६ पक्राउ,"काठमाडौं : चेकमा किर्ते हस्ताक्षर गरी २० लाख चोरी गर्ने गिरोहलाई प्रहरीले पक्राउ गरेको छ । राजधानीका बैंकबाट खातावालहरुको रकम चोरी गर्ने नयाँ गिरोहलाई प्रहरीले नियन्त्रणमा लिएको हो । खातावालको हस्ताक्षर नक्कल गरी रकम चोरी गर्ने अन्जन बराल, मणि घिमिरे, सुवास बजगाइँ, कुमार तामाङ सहित ६ जनालाई प्रहरीले पक्राउ गरेको हो । काठमाडौँका गोपालमान राजवाहकले जनता बैंकमा रहेको खाताबाट अचानक २० लाख रुपैयाँ हराएपछि प्रहरीकहाँ उजुरी गर्दा उक्त गिरोहबारे खुलासा भएको हो । अचानक रकम गायब भएपछि राजवाहकले दुईदिन अघि मात्रै प्रहरीकहाँ उजुरी दिएका थिए ।सोही आधारमा प्रहरीले अनुसन्धान गरी ६ जना अभियुक्तलाई पक्राउ गरेको हो । हस्ताक्षर नक्कल गर्ने गिरोह यस घटनासँगै प्रहरीले राजधानीमा सक्रिय उक्त गिरोहले नयाँ धन्धा चलाएको जनाएको छ । महानगरीय प्रहरी परिसर टेकुका प्रवक्ता डिएसपी होबिन्द्र कोगटीका अनुसार उनीहरु १९ देखि २० वर्ष उमेर समूहका मात्रै छन् । प्रहरीका अनुसार उनीहरु राजधानीका बैंकमा पुगी खातावालको चेक पत्ता लगाएर हस्ताक्षर नक्कल गर्दै रकम झिक्ने धन्धा नै चलाउँदै थिए । 'चेक हरायो, खोज्नुपर्यो भन्दै बैंकमा जाने रहेछन्, चेकको ढड्डा खोज्दा सजिलो लाग्ने हस्ताक्षरको फोटो खिचेर लैजाने । उक्त हस्ताक्षर नक्कल गरी चेकबाटै रकम झिक्ने रहेछन्,' डिएसपी बोगटीले भने ।पीडित गोपालनकै खाताबाट पनि तीन पटक गरी २० लाख रकम झिकेको खुलासा भएको छ । बैंकका कर्मचारीमाथि आशंका उक्त घटनामा प्रहरीले बैंकका कर्मचारीमाथि पनि आशंका गरेको छ । सोही आधारमा प्रहरीले मंगलबार राष्ट्र बैंकका उच्च कर्मचारी सहित जनता बैंकका कर्मचारीलाई पनि टेकुमा बोलाएको थियो । कर्मचारीको परामर्शका आधारमा यसबारे प्रहरीले थप अनुसन्धान गर्ने जनाएको छ ।अभियुक्तहरुलाई बुधबार मात्रै टेकुमा पत्रकार सम्मेलन गरी सार्वजनिक गर्दैछ ।"
मदिरा पिउने र बिक्री गर्ने सावधान ! जरिवानामा परिएला,"बेनी : म्याग्दीको मालिका गाउँपालिकाले मदिरा बिक्रीवितरण तथा सेवन गर्नेलाई जरिवाना तिराउन थालेको छ । सामाजिक विकृति, घरेलु हिंसा र अपराध न्युनीकरणका लागि मदिरा सेवन र बिक्री वितरणमा कडाई गरेको हो । मदिरा नियन्त्रणका लागि कानुननै बनाएको गाउँपालिकाका अध्यक्ष श्रीप्रसाद रोकाले बताए । पालिकाले बनाएको सामाजिक हिंसा र विकृतिविरुद्धको ऐनअन्तर्गत १० वटा विषयलाई जोड गरेको छ । बिहान ५ देखि साँझ ५ बजेसम्म मदिरा सेवन गर्नेलाई दुई हजार र बेच्नेलाई पाँच हजार रुपैयाँ जरिवाना तिराउने नियम बनाएको छ । साँझ ५ देखि बिहान ५ बजेको बीचमा मदिरा सेवन गरेर होहल्ला गर्नेलाई दुई हजार पाँच सय रुपैयाँ जरिवाना तोकिएको उपाध्यक्ष खरमाया बिटालुले बताइन् । 'सामाजिक विकृति, हिंसा र अपराधको मुख्य कारण मदिरा हो,' उनले भनिन्, 'प्रमुख सामाजिक समस्या समाधानका लागि अभियान चलाएका छौं।' पालिका स्तरमा अध्यक्षको संयोजकत्वमा २१ सदस्यीय र वडाका अध्यक्षको संयोजकत्वमा वडास्तरमा समिति गठन गरिएको छ । जनप्रतिनिधि, राजनीतिकर्मी, शिक्षक, आमा समूह र युवा क्लबका प्रतिनिधि अभियानको सदस्य भएका छन् । 'पालिकाले तोकेको समयभन्दा अन्य समयमा मदिरा सेवन, बिक्री र होहल्ला गरेको सूचना अभियानका सदस्यमार्फत प्रहरीलाई पुर्याउने संयन्त्र बनाएका छौं, 'अध्यक्ष रोकाले भने, 'प्रहरीले नियन्त्रणमा लिएर परामर्श गर्छन्। पालिकालाई जरिवाना तिरेपछि कायलनामा गराएर छोडिन्छ।' गाउँपालिकाको केन्द्र समेत रहेको ६ दरवाङ बजारमा एकजनालाई दुई हजार रुपैयाँ जरिवाना समेत गरिएको वडा अध्यक्ष सन्तोष सुवेदीले बताए। सो वडामा मदिरा नियन्त्रणका लागि अध्यक्ष सुवेदीको संयोजकत्वमा २९ सदस्यीय समिति गठन भएको छ। मालिका गाउँपालिकामा ७ वटा वडा छन् । वडा न ७ बिममा केही वर्षअघिदेखिनै मदिराको प्रयोगलाई नियन्त्रण गरिँदै आएको छ । मदिरा आयात, उत्पादन र सेवनमा रोक लगाइएको छ । मगर समुदायको धार्मिक संस्कारमा रक्सीको विकल्पमा फलफूल चढाउने चलन बनाइएको छ । वडास्तरका अगुवालाई भेला गरेर अभियानको बारेमा जानकारी गराइएको छ । उनीहरुले मदिरालाई कडाईका साथै जुवातास खेल्ने खेलाउने कार्य बन्द गराउने, १८ वर्ष मुनिका बालबालिकालाई सूर्तिजन्य पदार्थ नबेच्ने, बालविवाह न्युनीकरण गर्नेलगायत दश बुँदे प्रतिवद्धता र घोषणापत्र जारी गरेका छन् । कुटपिट, घरेलु हिंसा, बहुविवाह, बलात्कार, सवारी दुर्घटना, विवाद, झैंझगडाको मुख्य कारण मदिरा देखिएको छ । गत भदौमा मदिरा सेवन गरेका युवाको समूहले कुटपिट गर्दा मालिका २ खवाङका एक व्यक्तिको मृत्यु भएको थियो ।"
सीमान्तकृत समुदायमा नागरिकताकै समस्या,"सिरहा : लहान नगरपालिका १ मटिअर्वाका रामसिस सदाय जेठी छोरी राधा १० वर्षकी भइन् । कान्छी पुनम ७ वर्षकी ।तर, दुवैमध्ये कसैको पनि जन्मदर्ता छैन् । कारण, रामसिसकै नागरिकता छैन् । बुवाको नागरिकता नभएपछि छोरीको जन्मदर्ता बनेन् । उनीहरु विद्यालयमा पढ्न पनि जान सकेनन् । रामसिसको भाइ रामदेवको सदायको पनि समस्या उस्तै छ । रामसिस र रामदेवको आमा श्यामवतिको नागरिकता छ । तर, बुवा सुदीलालको छैन् । बिरामीका कारण सुदीलालले नागरिकता बनाएनन् । उनीहरु सम्बन्धित कार्यालयमा नागरिकता लिन जाँदा बुवाको नागरिकता खोजिन्छ। त्यही नभएपछि फर्किन्छन् । अरु उपाय केही नलागेको रामदेवले सुनाए। त्यस्तै, लहान नगरपालिका २ की लुरकी सदाय ६७ वर्ष टेक्न आटिन् । उनले अहिलेसम्म नागरिकता पाएकी छैनन्। उनले भनिन्,' नागरिकता पाएको भए समाजिक सुरक्षा भत्ता पाउँथे।' उनको पति सोमना सदाय नागरिकता नबनाउँदै बिते । लुरकी अहिले छोरी केशमी सदायको घरमा बस्छिन् । छोरीको जन्मदर्ता छैन। 'नागरिकताको फारम भरेर कार्यालय जाँदा पतिको नागरिकता खोज्छ,' उनले भनिन्,' आफूसँग चाहिने प्रमाण छैन् ।' उनीहरुजस्तै लहान नगरपालिका वडा नम्बर १,२,५,१०,१३,१४,१५ र २४ गरी ८ वटा वडाको सर्वेक्षणमा ५० प्रतिशत सीमान्तृकत समुदायले नागरिकता पाएका छैनन्।उक्त वडाको २४ वटा गाउँवस्तीमा नागरिक सहकार्य मञ्चले गरेको सर्वेक्षणमा १ हजार ३३४ घरपरिवारको १६ वर्षमाथिका ४२६९ जनामध्ये २१६० जनाले नागरिकता नपाएको तथ्यांक छ । जसमा मुसहर समुदायको संख्या बढी छ 'नागरिकता नहुँदा समस्यै समस्या भोग्नु परेको छ,' लहान १ की पारोदेवी सदायले भनिन, 'जग्गाजमिन जोड्न सकेको छैन् । सरकारी सुविधाबाट बञ्चित छौँ । छोराछोरी पढाउन सकेको छैनौं।' उनको माइतमा बुवाआमा सानै उमेर बिते। बुवाआमा नागरिकता नहुँदा उनको नागरिकता बनेको छैन् । पारोको नागरिकता नभएकै कारण उनका छोरी पूजा र तुलसी पढ्न सकेनन् । जन्मदर्ता छैन् । ज्याला मजदुरी गरी गुजारा चलाउने उनीहरुलाई कार्यालय पटक पटक धाउनुपर्दा झन्झटिलो भएको सुनाउँछन् । 'मजदुरी गरी कमाएको पैसा आउजाउमै सकिन्छ । नागरिकता बन्दैन्। रामदेवले भने, 'कार्यालयमा अनेक प्रमाण खोज्छन्। हामीले प्रमाण जुटाउनै सक्दैनौँ ।' मुसहर समुदायमा बसाइ सराइ, बिहेपछि ससुरालीमै बस्ने चलन र पुरुष नागरिकता बनाएर बिदेसिने तर, महिलालाई नागरिकता नबनाइदिने कारणले यो समस्या बढ्दै गएको उनले सुनाए। नागरिकता नपाएका सन्तानलाई पनि विद्यालयले भर्ना लिने गरेको मेयर मुनि साहले बताइन्।'विद्यालयमा जन्मदर्ता नभएका दलित समुदायका बालबालिकालाई पनि पढाउने गरेका छौँ,' उनले भने, 'नागरिकता समस्याका कारण धेरै बालबालिकाले जन्मदर्ता बनाउन सकेका छैन् । त्यही भएर ती समुदायको हकमा हामीले विद्यालयमा नामांकन गराउन जन्मदर्ता अनिवार्य गरेका छैनौँ ।' दलित समुदायलाई नागरिकता बनाउन सहज गर्न वडा अध्यक्षलाई निर्देशन दिएको मेयर साहले बताए । तीन पुस्ते प्रमाण, वडा कार्यालयको सिफारिसमा नागरिकता दिने गरिएको जिल्ला प्रशासन कार्यालय सिरहाले जनाएको छ।"
वार्ताबाट सीमा समस्या समाधान गर,काठमाडौं : नेपाल नीति अध्ययन केन्द्रले भारतलाई वार्ताको माध्यले सीमा विवादको समाधान निकाल्न सुझाव दिएको छ । पूर्वप्रधानसेनापती प्यारजंथापाको नेतृत्वमा रहेको अध्ययन केन्द्रले यथार्थतामा आधारित वार्ताको माध्यमबाट समाधान निकाल्न सुझाव दिएको हो । देशको एक इन्च भूमि लमाथि हुँदा जुनसुकै राष्ट्रमा उब्जिने संवेदनशीलतालाई मनन गरेर नेपाल र भारतबीच युगौयुगदेखि रहँदै आएको सुमधुर सम्बन्धलाई कायम राख्न दुवै देशका जनता र सरकारलाई संयमित हुन समेत आग्रह गरेको छ । केन्द्रका अध्यक्ष थापा र महासचिव डा राजु चित्रकारले जारी गरेको विज्ञप्तीमा नेपालको लिम्पियाधुरादेखि कालापानी र लिपुलेकसम्मको भूभाग आफ्नो देशमा समेटेर प्रकाशित गरेको नक्सा र यसले नेपाली पुयाएको चोटले दुई देशबीच रहेको घनिष्ठ सम्बन्धमा पुयाउन सक्ने नकारात्मक असरप्रति भारतको ध्यानाकर्षण गराइएको छ। विज्ञप्तिमा कुनै देशबाट बाधा व्यवधान दिन नहुने कुरामा दुवै देशका सरकार विशेष रुपमा चनाखो हुनुपर्ने सुझाव दिएको छ ।
ओलीको स्वास्थ्य लाभको शुभकामना दिन पूर्वराजाका प्रतिनिधि अस्पतालमा,काठमाडौं : पूर्वराजा ज्ञानेन्द्र शाहले प्रधानमन्त्री केपी ओलीको स्वास्थ्य लाभको कामना गरेका छन्। मंगलबार पूर्वराजा ज्ञानेन्द्रले आफ्ना प्रतिनिधिलाई अस्पतालमै पठाएर स्वास्थ्य लाभको शुभकामना दिएका हुन्। पूर्वराजा ज्ञानेन्द्रले उनका निजी सचिव पशुपतिभक्त मर्हजनमार्फत प्रधानमन्त्री ओलीको शीघ्र स्वास्थ्य लाभको कामना गरेको उनका सहयोगी फणिराज पाठकले अन्नपूर्णलाई जानकारी दिए। पूर्वराजा ज्ञानेन्द्रको स्वास्थ्य लाभको सन्देश लिएर सचिव मर्हजन अस्पताल पुगेका हुन्। उनले प्रधानमन्त्रीको स्वास्थ्य अवस्था बुझ्दै ज्ञानेन्द्रले स्वास्थ्य लाभको कामना गरेको सन्देश सुनाएका थिए। प्रधानमन्त्री ओली स्वास्थ्यमा समस्या आएपछि मंगलबार बिहान महाराजगञ्जस्थित मनमोहन कार्डियोथोरासिक भास्कुलर तथा ट्रान्सप्लान्ट सेन्टरमा भर्ना भएका हुन्। उनको मंगलबार दिउँसो १२ बजे एपेन्डिसाइटिसको शल्यक्रिया सफलतापूर्वक सम्पन्न भएको छ। अहिले आईसीयूमा रहेका ओलीको स्वास्थ्य स्थिर रहेको सेन्टरले विज्ञप्तिमार्फत् जनाएको छ। प्रधानमन्त्री ओलीको शल्यक्रियाबारे अस्पतालको विज्ञप्ति प्रधानमन्त्री ओली अब केही दिन अस्पतालमै प्रधानमन्त्रीको स्वास्थ्यबारे अस्पतालको दोस्रो विज्ञप्ति : अवस्था स्थिर प्रधानमन्त्रीको स्वास्थ्य सुधारोन्मुख
मालपोत सुब्बाको अकुत कमाइ १५ करोड,"काठमाडौं : गैरकानूनी सम्पत्ति आर्जन गरेको कसुरमा मालपोत कार्यालय कलैया दरबन्दी भई सिमरामा कार्यरत नायव सुब्बा मदनप्रसाद गुप्तासहित ९ जनाविरुद्ध मुद्दा दायर गरिएको छ। अख्तियार दुरुपयोग अनुसन्धान आयोगले नासु गुप्ताविरुद्ध १५ करोड बिगो माग गरेको हो। श्रीमती रिता देवी, छोराहरु विक्की गुप्ता र रकी गुप्ता, अन्य व्यक्तिहरु कविता कुमारी, निरजकुमार गुप्ता, राजेशकुमार गुप्ता, जुगुली प्रसाद र जगतनारायण यादवविरुद्ध विशेष अदालत मुद्दा दायर गरिएको अख्तियार प्रवक्ता प्रदीपकुमार कोइरालाले बताए। उनीहरुविरुद्ध भ्रष्टाचार निवारण ऐन बमोजिम कैद तथा जरिवानाको मागदाबी गरिएको छ।"
एउटा कोठामा ५ वटा कक्षा,"सल्यान : जिल्लाको छत्रेश्वरी गाउँपालिकास्थित त्रिभुवन जनमाध्यमिक विद्यालयमा कक्षा १ देखि ५ सम्मका विद्यार्थी एउटै कोठामा बसेर पढ्ने गरेका छन्। कोठा अभावका कारण विद्यालयमा अध्ययनरत कक्षा १ देखि ५ सम्मका सुस्त श्रवण विद्यार्थी एउटै कोठामा बसेर पढेका हुन्। विद्यालयमा सुस्त श्रवण स्रोत कक्षा सञ्चालन गर्न आवश्यक भौतिक पूर्वाधार र पाठ्यसामग्री अभाव छ। विद्यार्थीका लागि एउटै कोठाभित्र फरकफरक स्थानमा कक्षा सञ्चालन गरिएको छ। यसरी पढाउँदा सिकाइ क्रियाकलाप प्रभावकारी बन्न नसकेको शिक्षिका शान्ता केसीले बताइन्। स्रोत शिक्षकसमेत रहेकी उनले भनिन्, विद्यालयमा शैक्षिक सामग्रीसमेत पर्याप्त नहुँदा सुस्त श्रवण विद्यार्थी पढाउन कठिन हुने गरेको छ। विद्यालयको स्रोत कक्षामा ११ छात्र र चार छात्रा गरी १५ विद्यार्थी अध्ययनरत छन्। प्रधानाध्यापक जितबहादुर भण्डारीले ०५९ सालदेखि विद्यालयमा सांकेतिक भाषा कक्षा यसरी नै सञ्चालन गरिएको बताए। १० विद्यार्थीको कोटा भए पनि थप पाँच जना भर्ना गर्दा व्यवस्थापनमा समस्या भएको उनको भनाइ छ। भौतिक संरचना अभावले विद्यार्थीलाई कक्षाअनुसार छुट्टाछुट्टै कोठा व्यवस्थापन गर्न सकिएको छैन, उनले भने, यस विषयमा छलफल भइरहेको छ, आगामी शैक्षिक सत्रसम्म समस्या समाधान गर्ने प्रयासमा छांै। सांकेतिक भाषामार्फत अध्यापन गर्ने शिक्षिकाको व्यवस्था भएपछि पहिलेको तुलनामा सजिलो भए पनि कोठा अभावले समस्या हुने गरेको उनले सुनाए। जिल्लाका अन्य विद्यालयमा पनि सञ्चालन गरिएका स्रोत कक्षाको पठनपाठन प्रभावकारी बन्न सकेको छैन । शिवजन माध्यमिक विद्यालयमा सञ्चालित दृष्टिविहीन कक्षाका विद्यार्थीले समेत ब्रेललिपिबिनै अध्ययन गरिरहेका छन्। यो विद्यालयमा पनि अन्य विद्यार्थीसँगै दृष्टिविहीन विद्यार्थीलाई राखेर पढाउनुपर्ने बाध्यता रहेको शिक्षक राजेश अर्यालले बताए । दृष्टिविहीन विद्यार्थीले नबुझ्दा एउटै कुरा पटकपटक दोहोयाउनुपर्छ, उनले भने, ब्रेललिपिमार्फत पठनपाठन नहुँदा विद्यार्थीलाई सास्ती छ । विद्यालयमा १९ दृष्टिविहीन विद्यार्थी अध्ययनरत छन्। १७ वर्षदेखि स्रोत कक्षा सञ्चालन भइरहेको यो विद्यालयमा पनि पर्याप्त जनशक्ति र भौतिक संरचना अभावले पठनपाठनमा समस्या छ।"
रक्तश्रावले सुत्केरीको मृत्यु,"बाजुरा : जगन्नाथ गाउँपालिका ५ गोत्री सामुदायिक इकाइ केन्द्रमा सोमबार दिउँसो एकजना सुत्केरीको मृत्यु भएको छ । मृत्यु हुनेमा जगन्नाथ गाउँपालिका ५ गात्रीकी ३५ वर्षीया पुल्ती रावल रहेको जिल्ला अस्पताल बाजुराका प्रमुख डा रुपचन्द्र विश्वकर्माले जानकारी दिए। घरमै सुत्केरी भएकी रावलको साल नझरेपछि अत्यधिक रक्तश्रावका कारण बेहोस अवस्थामा सामुदायिक स्वास्थ्य इकाइ गोत्री पुर्याएको स्वास्थ्य इकाइमा कार्यरत अमर बुढाले बताए ।'बेहोस अवस्थामा पुर्याएकी उनको साल निकालेपछि रगत पनि रोकियो,' उनले भने,' घाम ताप्दै बिस्कुट र एक गिलास चिया समेत खाएको केही छिनमा मृत्यु भएको बताइएको छ। यसै आर्थिक वर्षको भदौ महिनायता दुईजना सुत्केरी जिल्ला अस्पताल बाजुरा एकजना त्रिबेणी नगरपालिकाको छतारा स्वास्थ्य चौकी र एकजना सामुदायिक स्वास्थ्य इकाइ गोत्री गरी चारजना सुत्केरीको मृत्यु भएको छ। बाजुरा जिल्लाबाट यसअघि ५ जना सुत्केरीको हेलिकप्टरबाट ज्यान बचाइएको छ।"
जिल्ला प्रशासनमा निर्माण व्यवसायीको धर्ना,"धनगढी : निर्माण व्यवसायीले मंगलबार जिल्ला प्रशासन कार्यालय कैलालीमा धर्ना दिएका छन् । सरकारसँग भएको सहमति कार्यान्वयन नआएको भन्दै व्यवसायीले आधा घण्टा धर्ना दिएका हुन् । उनीहरुले सार्वजनिक खरिद नियमावली संसोधन हुनुपर्ने, समयमै भुक्तानी दिइनुपर्नेलगायत १६ बुँदे माग सरकारसमक्ष राखेका छन् । निमार्ण व्यवसायी संघका केन्द्रीय सदस्य वीरबहादुर साउँदले व्यवसायीको ढाड सेक्नेगरी ऐन ल्याएको भन्दै बाध्य भएर आन्दोलनमा जानु परेको बताए । सरकारले काम गराए पनि भुक्तानी दिन आलटाल गरिरहेको बताउँदै व्यवसायीले आफूहरुको सुरक्षाको ग्यारेन्टी समेत हुन नसक्दा आन्दोलनमा जानुपरेको बताए। व्यवसायीले सुदूरपश्चिम मुख्यमन्त्री कार्यालय अगाडि पनि मंगलबार धर्ना दिएका थिए । निर्माण व्यवसायी संघले यस अघि विभिन्न १६ बुँदे माग राख्दै जिल्ला प्रशासनमार्फत प्रधानमन्त्रीलाई ज्ञापन बुझाएका थिए ।"
श्रीलंका टप्पुमा डुंगा सरर,सप्तरी : सप्तकोसी नदी तरेपछि नदीले घेरेको ठूलो भूभाग आउँछ। जसलाई श्रीलंका टप्पु भनिन्छ । उदयपुरसप्तरी र सुनसरी जिल्ला छुने टप्पुमा विशाल घाँसे मैदान छ । सोही घाँसे मैदानबाट घर छाउन प्रयोग गरिने काससिरु र खर ल्याउन स्थानीय डुंगा लिएर पुग्ने गर्छन्। उनीहरुका अनुसार प्रति मुठा ५० देखि ८० रुपैयाँमा बिक्री हुने गरेको छ। यो स्थानीयको भरपर्दो आम्दानीको स्रोत हो।
काठको खोरमा ३३ वर्षीय सिलाबहादुर,"नलाङ (धादिङ) : काठै काठले बारिएको एउटा खोर छ। ससाना हातगोडा, दुब्लो शरीर, सुकेको अनुहार, झुम्म दारीजुँगा र बिग्रिएरका दाँत बाहिर निस्केका। एकजना मानिस त्यही खोरभित्र थुनिएका छन् । झट्ट हेर्दा कुनै पशुलाई खोरमा थुनेर राखिएजस्तै देखिए पनि उनी हुन् ३३ वर्षीय सिलाबहादुर नेपाली। मानसिक सन्तुलन गुमाएपछि विगत ३० वर्ष अघिदेखि धादिङको सिद्धलेक गाउँपालिका २ नलाङका सिलाबहादुर यसैगरी काठै काठले बनेको सानो चौघेरामा जीवन गुजारिरहेका छन्। उपचार गराउन नसकेपछि सिलाबहादुरलाइ परिवारले सधैंभरि काठकै खोरमा थुनेर राख्ने गरेका हुन् । मानसिक समस्याका कारण घरबाट भाग्ने र लडेर मर्ने डरले सिलाबहादुरकी आमा सुकुमायाले खोरमा थुनेर राख्ने गरेको बताइन् । सुकमायाले भनिन्, 'जस्तो भएपनि आफ्नै छोरो हो, माया लाग्छ, खुल्ला राखिदिने वित्तिकै दौडिहाल्छ, लडेर मर्ला भन्ने पीरले यसरी थुनेर राख्नुपरेको हो ।' आफू घर भएको बेला सँगै बाहिर राख्ने गरेको भएपनि आफू मेलामात र घाँसदाउरा गर्न जाँदा भनेर खोरमा थुनेर राख्ने गरेको आमा सुकमायाले बताइन् । सुकमायाले छोराको उपचार पनि नगराएकी होइनन्, तर आर्थिक अभावमा भनेजति उपचार पाउन नसकेपछि सिलाबहादुरको अवस्थामा सुधार आएन। फलस्वरुप उनले काठको खोरभित्रै जीवन गुजार्नु परिरहेको छ। पहिलेपहिले खासै दुःख नदिएपनि ठूलो हुँदै जाँदा घरबाट हराउने र घर नफर्किने गरेकाले थुनेर राख्नुपरेको सुकमायाको दुःखेसो छ । उनले भनिन्, 'खुल्ला राखिदिँदा कुनै बेला रातभर बेपत्ता हुने, हराउने, बनजंगलतिर जाने गर्न थाल्यो । अलि अगाडी घरबाट हराएपछि गाउँलेले रातभर खोजेर घर ल्याइदिए त्यसपछि यसरी थुनेर राख्ने गरेको हो।' बिहान बेलुका सिलाबहादुरलाई आमा सुकमायाले नै खाना खुवाइ दिन्छिन् । दिसापिसाब गर्ने संकेत पाएसम्म दिसापिसाब पनि गराइदिन्छिन् तर थाहा नपाएपछि त्यही खोरमै हुन्छ । सुकमायाले भनिन्, 'मैले बुझेर दिसापिसाब गराइदिन्छु तर म यसो घाँसदाउरा गर्न गएका बेला यही खोरमै गरिदिन्छ ।' बेला बेलामा कपडा फेरिदिने गरेको सुकमायाले बताइन् । 'उपचार गराउने खर्च छैन । बिहान बेलुकाको छाक टार्न मुस्किल छ,' सुकमायाले भनिन्, '१० वर्षअघि मलेखुको भएको स्वास्थ्य शिविरमा छोराको उपचार गराएको थिए, डाक्टरले जीवनभर औषधि खुवाउनुपर्ने बताएका थिए। तर, पैसाको जोहो गर्न नसक्दा औषधि छुटेपछि छोराको अवस्था झन् झन बिग्रिँदै गयो ।' राम्रो र व्यवस्थित घर नहुँदा यसरी छोरालाई थुनेर राख्नुपरेको सुकमायाले बताइन् । 'भूकम्पमा परेर भत्किएको घर बनाउनको लागि अनुदान पनि आएको थियो ।' सुकमायाले भनिन्, 'भूकम्प पीडितको घर निर्माण गरेको भएपनि ढोका हाल्न नसकेपछि अहिलेसम्म टहरामै बस्न बाध्य भएका छौँ।' सरकारले जोखिम लाभग्राही भनेर एकल महिला र अपांगता भएका व्यक्तिलाई पुनःनिर्माणका लागि थप ५० हजार रुपैयाँ दिने भनेको छ । तर सुकुमाया एकल र छोरा अपांग भएपनि उनीहरुको जोखिमयुक्त लाभग्राही सूचीमा नाम छैन। नाम नभएपछि घर बनाउँदा पाउने यो सहुलीयत पाएका छैनन् । मानसिक सन्तुलन गुमाएका छोरालाइ खाना खुवाउँदै आमा सुकमाया ।तस्बिर : मनीष दवाडी"
वन्यजन्तुले प्रयोग गर्न थाले क्यानोपी ब्रिज,"काठमाडौं : बाँके राष्ट्रिय निकुञ्जले परीक्षणका रूपमा निर्माण गरेको क्यानोपी ब्रिज वन्यजन्तुले प्रयोग गर्न थालेका छन्। उक्त पुलबाट वन्यजन्तु ओहोरदोहोर गर्न थालेका हुन्। पुल बढीजसो बाँदरले प्रयोग गर्दैै आएको छ। सडक दुर्घटनाबाट वन्यजन्तुको मृत्युलाई न्यूनीकरण गर्न राजमार्गको दायाँबायाँ रूखमा डोरी टाँगेर बनाइएको पुल (क्यानोपी ब्रिज) निर्माण गरिएको हो। निकुञ्जले परीक्षणको रूपमा पाँचवटा यस्ता पुल निर्माण गरेको हो। यस्ता पुल विदेशमा सफल भइसकेकाले नेपालमा पहिलोपटक परीक्षणका रूपमा सुरु गरिएको हो। पूर्वपश्चिम राजमार्गको अगैयादेखि ओभरी खण्डको तीन ठाउँमा र रत्न राजमार्गको चिसापानी खण्डको दुई ठाउँमा क्यानोपी ब्रिज सञ्चालनमा ल्याएको निकुञ्जका सहायक संरक्षण अधिकृत पुरुषोत्तम शर्माले जानकारी दिए। ब्रिजबाट बाँदर, लोखर्के, मुसालगायत रूखको हाँगामा बस्ने प्रजाति राजमार्ग ओहोरदोहोर गर्न सजिलो हुने शर्माको भनाइ छ। राजमार्ग ओहोरदोहोर गर्ने क्रममा पुलको प्रयोग गर्ने र त्यसबाट सडक दुर्घटना न्यूनीकरण हुने अपेक्षा गरेका छौं, शर्माले भने, पुलबाट कुन वन्यजन्तुले कति प्रयोग गर्छ भन्ने सूचना प्राप्त गर्न नौ थान क्यामेरा ट्रयाप राखिएको छ। क्यामरा ट्रयाप ६ महिनासम्म राखी नियमित रूपमा अनुगमन गर्नेछौं। हाल बाँदरले पुलको प्रगोग अत्यधिक रूपमा गर्दै आएको शर्माले बताए। यो पुल सफल भएको अवस्थामा अन्य क्षेत्रमा पनि निर्माण गर्नेछौं, सहायक संरक्षण अधिकृत शर्माले भने। जुट र रेशमको डोरी तथा ससाना काठ प्रयोग गरी पुल निर्माण गरिएको हो। खैरी क्षेत्रमा २५ मिटर लम्बाइ, मुगुवा क्षेत्र १ मा २४ मिटर, मुगुवा क्षेत्र २ मा २२ मिटर, चिसापानी क्षेत्र १ मा १७ मिटर र चिसापानी क्षेत्र २ मा १४ मिटर लामो पुल निर्माण गरेको हो। ती पुलहरूको चौडाइ ०४५ मिटर र ८ मिटरभन्दा बढीको उचाइमा राखिएको निकुञ्जले जनाएको छ। २०७२७३ मा बाँदर १, लोखर्के ४, न्याउरी मुसा १ गरी ५० वटा वन्यजन्तु सडक दुर्घटनाबाट मरेका थिए। २०७३७४ मा मात्रै १३ वटा बाँदर मरेका थिए। २०७४७५ र २०७५७६ मा बाँदर ७७ वटा सडक दुर्घटनामा मरेका थिए। २०७५७६ मा लोखर्के १, न्याउरी मुसा १ वटा मरेका थिए। चालु आर्थिक वर्षमा बाँदर २, लोखर्के १ लगायत ६ वटा वन्यजन्तुले सडक दुर्घटनामा ज्यान गुमाएका छन्। दुर्घटनाको घटना बढ्दै गएपछि पुल निर्माण गरेको निकुञ्जले जनाएको छ।"
लोमान्थाङमा भुस्याहा कुकुर आतंक,"जोमसोम : उपल्लो मुस्ताङको लोमान्थाङमा भुस्याहा कुकुर आतंकले स्थानीयबासीमा त्रासदी छाएको छ । हिउँदयामको जाडो छल्न स्थानीय बेसी झरेको अवस्थामा भुस्याहा कुकुरले सास्ती दिन थालेका छन्। बर्खायाममा केही कम देखा पर्ने भुस्याहा कुकुर असोज लागेपछि गाउँभित्र र खेतबारीमा पसेर पर्यटक ,स्थानीय किसानलाई दु:ख दिने गरेको लोमान्थाङ निवासी पासाङ गुरुङले जानकारी दिए । उनका अनुसार लोमान्थाङ बजारमा मात्रै ५० भन्दा बढी भुस्याहा कुकुरको समूह रहेको छ। यस्तै छोसेर गाउँमा पनि कुकुर आतंक भइरहेको छ। हिउँदयामको कार्तिकलगत्तै उपल्लो मुस्ताङमा मानव बस्ती पातलिएको छ । कतिपय घर बन्द छन् । घरमा पालिएका कुकुर बेवारिसे हुने र अरु छाडा कुकुरको समूहले घरमा पालेका पाठापाठी खाइदिने, खेतमा लगाइएका बालानाली नष्ट गरिदिने गरेको स्थानीयले बताए। पर्यटक र गाउँले माथि आक्रमण गर्ने गरेको स्थानीय पासाङ गुरुङले सुनाए । 'एक साताअघि विदेशी पर्यटकलाई कुकुर टोक्यो, हेलीमार्फत उद्दार भयो, उनले भने, 'हिजो मात्रै २ वटा पाठापाठी कुकुरले खाइदियो ।कुकुरले ज्यादै दु:ख दियो।' लोमान्थाङमा कुकुर आतंक बढेपछि स्थानीयले कुकुर व्यवस्थापन गर्न माग गरेका छन् । अनाधिकृत छाडा भुस्याहा कुकुरलाई रेबिज भ्याक्सन नलगाइएकाले कुकुरको जोखिम बढेको हो । कुकुरको व्यवस्थापनसहित आवश्यक भ्याक्सिन लगाउन समेत सरोकारवालाले अनुरोध गरेका छन् । घरमा पालिएका कुकुर वेवारिसे बनेको र बर्सेनि कुकुरको प्रजनन दर वृद्धि भएकाले कुकुरको संख्या बढेको स्थानीयको बुझाइ छ।"
असारमै हुनुपर्ने त्रिवि सभा शुक्रबार,"काठमाडौं : गत असारमै हुनुपर्ने त्रिभुवन विश्वविद्यालयको वार्षिक सभा (सिनेट) आगामी शुक्रबार बस्ने भएको छ । प्रधानमन्त्री तथा विश्वविद्यालयका कुलपति केपी शर्मा ओलीको निर्देशनपछि त्रिविले शुक्रबार सिनेट बैठक बोलाएको हो । कुलपतिको हैसियतमा प्रधानमन्त्रीले सहमति दिएपछि मात्र सिनेट बोलाउनुपर्ने हुन्छ । सिनेट बस्न नसक्दा त्रिविको वार्षिक बजेट पारित हुन सकेको छैन । बजेट पारित गरेर खर्च गर्न नसक्दा शैक्षिक, प्रशासनिक तथा आर्थिक गतिविधि प्रभावित भएको छ । बजेट पारित नभएपछि त्रिविले करिब १६ हजार प्राध्यापक तथा कर्मचारीलाई पेश्की बजेटको भरमा तलब खुवाइरहेको छ । तत्कालिन उपकुलपति तीर्थ खनियाँकै समयमा सिनेट बस्नुपर्नेमा प्राविधिक समस्याका कारण बस्न सकेको थिएन । खनियाँ भदौ पहिलो साता नै चार वर्षे कार्यकाल सकेर विदा भए। प्राध्यापक डा धर्मकान्त बास्कोटा त्रिविको नयाँ उपकुलपति बनेका छन्।"
पत्रकार विनय कसजूको निधन,"काठमाडौं : वरिष्ठ पत्रकार विनय कसजूको निधन भएको छ। कात्तिक १९ गते निमोनियाका कारण ललितपुरको नख्खुस्थित मेडिसिटी अस्पतालमा भर्ना भएका कसजुको मंगलबार दिउँसो निधन भएको हो। अस्पतालले हामीलाई दिउँसो ३ बजे उहाँ हामीबीच नरहेको जानकारी गराएको छ, उनको पारिवारिक सदस्य ओमिका प्रधानले अन्नपूर्ण अनलाइनसँग भनिन्। कसजू सूचना आयोगका संस्थापक प्रमुख आयुक्त हुन्। सूचना हक तथा सूचना आयोगको स्थापनाका लागि कसजूले महत्वपूर्ण भूमिका निर्वाह गरेका थिए। पत्रकारिता र साहित्य दुवै विधामा परिचित कसजू जनमूखी सञ्चार माध्यमका पक्षपाती हुन्। उनले साहित्यतिर छोटा कथा र बाल रचनामा विशेष रुपमा कलम चलाएका थिए। उनको जन्म पाल्पाको तानसेनमा सन् १९४७ जुलाई १८ का दिन भएको थियो।तर उनको बाल्यकाल गुल्मीको रिडीमा बितेको थियो। ग्रामीण पत्रकारिताको विकासमा उनको विशेष योगदान छ। उनले गाउँले जनजीवनलाई उपयोगी हुने गरी देउराली गाउँले भित्ते पत्रिकाको सुरुवात गरेका थिए। उनले सन् १९९६ देखी १९९९ नेपाल प्रेस काउन्सिलको सल्लाहकारका रूपमा काम गरेका थिए। राष्ट्रिय समाचार समितिको बोर्डको सदस्यको रूपमा र मानव अधिकार आयोग र इन्सेकको सल्लाहकारका रूपमा पनि काम गरेका थिए। नेपाली भाषा साहित्यका क्षेत्रमा समर्पित कसजूका ५० बढी बाल साहित्यका कृति प्रकाशित छन्।"
के हो एपेन्डिसाइटिस ?,"काठामडौं : प्रधानमन्त्री केपी शर्मा ओलीको १२ वर्षअघि प्रत्यारोपण गराएको मिर्गौलाले काम नगरेपछि डायलासिस गराइरहेका छन्।मिर्गौलाको समस्याले पीडित ओलीलाई एक्कासी एपेन्डिक्सको शल्यक्रिया गर्नु परेको छ। मंगलबार नियमित स्वास्थ्य जाँच गराउन मनमोहन कार्डियोथोरासिक भास्कुलर तथा ट्रान्सप्लान्ट सेन्टर पुगेका उनलाई एपेन्डिसाइटिस देखिएपछि शल्यक्रिया हुँदैछ। एपिन्डटाइटिस के हो ? यसका प्रकार र लक्षणबारे यहाँ केही जानकारी दिन खोजिएको छ। एपेन्डिसाइटिस एक गम्भीर रोग हो। समयमै उपचार नपाए एपेन्डिसाइटिसले मानिसको ज्यान पनि लिन सक्छ। विशेषज्ञका अनुसार यो रोगको लक्षण देखिने वित्तिकै शल्यक्रिया गर्नुपर्ने हुन्छ।एपेन्डिक्समा संक्रमण भएपछि यो रोग लाग्ने गर्छ। यसलाई एपेन्डिसाइटिस भनिन्छ। के हो एपेन्डिक्स ? एपेन्डिक्स नामक आन्द्रामा संक्रमण भएपछि यो रोग लाग्ने गर्छ। शरीरमा रहेको छोटो र पातलो थैलीलाई एपेन्डिक्स भनिन्छ । यो मलद्वारसँग जोडिएको हुन्छ । एपेन्डिसाइटिस हुनुभन्दा पहिले व्यक्तिको पेट पटकपटक दुखिरहन्छ । दुखाइ विस्तारै पेटको तल्लो दाहिने भागमा सर्ने गर्छ, जहाँ एपेन्डिक्स हुन्छ । दुखाइ विस्तारै बढ्दै जान्छ। कहिलेकाही यो केही समयका लागि आफै निको पनि हुन्छ।फेरि बढ्छ। एपेन्डिसाइटिस हुने व्यक्तिमा भोक कम लाग्ने, वाक वाकी लाग्ने, पेट दुखिरहने र अनुहार रातो देखिने समस्या आउँछ। एपेन्डिसाइटिसको लक्षण थाहा भएमा छिटो शल्यक्रियाको आवश्यकता पर्छ। पेटको दुखाइ सही नसक्ने लामो समयसम्म दुखिरहेमा एपेन्डिक्स फुट्ने संभावना बढी हुन्छ। यस्तो अवस्थामा चिकित्सकले छिट्टै शल्यक्रिया गर्न सल्लाह दिन्छन्। एपेन्डिसाइटिसका प्रकार क्रोनिक एपेन्डिसाइटिस यसको दुखाइ लामो समयसम्म भइरहन्छ। क्रोनिक एपेन्डिसाइटिसले एपेन्डिक्समा असर गरेपछि यसको लक्षण देखापर्छ। एपेन्डिक्स संक्रमण भए विस्तारै एपेन्डिक्स र मलद्वार सुन्निन थाल्छ ।बिरामीलाई उठ्न बस्न निकै समस्या हुन्छ। समयमै उपचार नगर्दा एपेन्डिक्स फुट्न सक्छ। बिरामीले समयमै उपचार पाएन भने मृत्युको नजिक पुग्न सक्छ। एक्युट एपेन्डिसाइटिस यस्तो एपेन्डिसाइटिस क्रोनिक एपेन्डिसाइटिसजस्तो हुँदैन।यो केही समय वा केही दिनभित्र विकसित हुन्छ।एक्कासी पेट दुख्न थालेपछि कतिपय बिरामीले ग्याष्ट्रिक बढ्यो भनेर लापरवाही गर्छन्।त्यसैले सुरुमा यसको पहिचान गर्न अप्ठयारो हुन्छ। यदि एक्युट एपेन्डिसाइटिस भएमा तत्काल शल्यक्रियाको अवश्यकता पर्छ।एपेन्डिक्समा दिसा रोकिएमा, वा जीवाणुको संक्रमण भएमा वा कुनै अन्य प्रकारको रोकावट भएमा यसले रोगको रुप लिन थाल्छ। यदि दुखाइ छिटो र सही नसक्ने गरी बढ्छ भने यसको संक्रमण पनि बढेको भन्ने बुझिन्छ।यस्तो अवस्थामा शल्यक्रियाको जरुरी पर्छ। यस्तो देखिन्छ लक्षण  सुरु सुरुमा सामान्य पेट दुख्छ।  भोक विस्तारै हराउँदै जान्छ।  खानेकुरा खानेवित्तिकै वान्ता हुन थाल्छ  पेटको दुखाइ बढ्दै जान्छ  दुखाइ एकै ठाउँमा हुँदै शरीरका अन्य भित्री अंगसम्म फैलिँदै जान्छ ।  बिरामीले दुखाइको निश्चित ठाउँ पहिचान गर्न गाह्रो पर्छ ।  पेटको सम्पूर्ण भाग दुखेजस्तो अनुभव हुन्छ।  पेटको दाहिने तल्लो भागमा दुखाइको मात्रा बढी हुन्छ।  ज्वरो बढ्दै जान्छ।  विस्तारै पूरै शरीर दुखेको अनुभव हुन्छ।  दिशा पिसाव गर्दा समस्या हुन्छ  ग्यास्ट्रिकका साथै कब्जियतको समस्या पनि देखिन थाल्छ। एजेन्सीको सहयोगमा"
एकदिने जेल सजाय,"ललितपुर : बैंकिङ कसुर गरेको अभियोगमा एक जना व्यक्तिलाई उच्च अदालत पाटनले एकदिने कैद सजाय सुनाएको छ। अदालतले ती अभियुक्तबाट चार लाख रुपैयाँ क्षतिपूर्ति भराउने आदेश पनि दिएको छ। अभियुक्तले नख्खु सुधार गृहबाट एकदिने कैद भोगिसकेको कारागार प्रशासनले जानकारी दिएको छ। नख्खु कारागारका प्रमुख सुरेन्द्र पौडेलका अनुसार कारागारमा साढे २१ वर्षदेखि जेल सजाय भोगिरहेकाहरू पनि छन्। तर, एकदिने कैदबारे कहिल्यै नसुनेकाले आश्चर्यमा परेको बताए। यति लामो जागिरे जीवनमा यस्तो घटना कहिल्यै देखिनँ, पौडेलले भने, यो पहिलो घटना हो। किन र कस्तो परिस्थितिमा यस्तो सजाय हुन्छ भन्ने विषयमा आफू खासै जानकार नभएको समेत जनाए। पौडेलका अनुसार नख्खु सुधारगृहमा बढीमा २१ वर्ष ६ महिनादेखि एकदिने कारावास सजाय पाउनेसमेत रहेको जानकारी दिए। उनले भने, एकदिने होस् या १० वर्ष। सजायको महŒव एउटै हो। आफूले गरेको गल्ती महसुस गराउनका लागि यस्तो गरेको हुन सक्ने उनको बुझाइ छ। उच्च अदालत पाटनले कात्तिक १७ गते एकदिने कैद गर्ने निर्णय सुनाएको थियो। उच्च अदालतका उपरजिस्ट्रार तथा प्रवक्ता मोहन सुवेदीका अनुसार उक्त मुद्दामा बाबुराम सुयलले जाहेरी दिएका थिए। उनको जाहेरीका आधारमा सुजनकुमार बुढाथोकीले बैंकिङ कसुर गरेको अभियोगमा एकदिने कैद पाएका हुन्। साथै, बुढाथोकीले जरिवाना रसिद नम्बर ११७४१ मा सुयलको नाममा चार लाख रुपैयाँ अदालतमा बुझाएका हुन्। उक्त मुद्दाको फैसला मुहम्मद साबिर हुसेन र राजनप्रसाद भट्टराईको संयुक्त इजलासले गरेको थियो। सुवेदीले भने यस विषयमा पूर्णपाठ आइसकेको छैन। अभियुक्तलाई कस्तो र कति सजाय भराउने न्यायाधीशलाई स्वविवेकी अधिकार दिइएको हुन्छ। मुद्दाको गम्भीरता, प्रकृति, त्यसले बढाउन सक्ने खतराका साथै पीडितको गम्भीरताको अध्ययन गरेपछि विधायिकाले प्रदान गरेको अधिकार न्यायाधीशले प्रयोग गर्ने र त्यसैअनुरूप आदेश हुने गर्छ। बैंकिङ कसुरमा मात्र नभई जस्तोसुकै फौजदारी मुद्दामा समेत एकदिने सजाय हुन सक्ने जनाइएको छ। केही दिनपहिले कञ्चनपुरकी किशोरी निर्मलाको बलात्कारको विषयलाई तोडमोड गरिएको भन्दै त्यहाँका पत्रकार खेम भण्डारीलाई एक घण्टा कैद र एक रुपैयाँ जरिवाना गरिएको थियो।"
मेडिकल विद्यार्थीले दिएको हातपातविरुद्धको उजुरी प्रहरीले दर्ता गर्न मानेन,"काठमाडौं : नेशनल मेडिकल कलेजमा एमबीबीएस प्रथम वर्षमा अध्ययनरत विद्यार्थीले आफुहरुमाथि हातपात गर्ने व्यक्तिलाई कारवाही गर्न मंगलवार दिएको उजुरी दर्ता गर्न प्रहरीले अस्वीकार गरेको छ। पीडित विद्यार्थी धनबहादुर तामाङको नेतृत्वमा गएको टोलीले जिल्ला प्रहरी कार्यालय पर्सामा उजुरी दिएको थियो। उजुरी दर्ता गर्न प्रहरीले अस्वीकार गरेको जनाउँदै तामाङले भने, हातपात गरेको भिडियो क्लिप देखाउँदासमेत उजुरी दर्ता गर्न मानेनन। कलेजको छात्रावासमा असुरक्षित महसुस भएपछि उजुरी दिन गएको उनले बताए। उजुरी दर्ता नगरी प्रहरीले नेत्रविक्रम चन्दका छोराको उक्साहटमा लागेर उजुरी नगर्ने धम्काएको पीडित विद्यार्थीले जनाएका छन्। कलेजले उठाएको अतिरिक्त शुल्क फिर्ता हुनुपर्ने माग राख्दै आन्दोलनरत विद्यार्थीमाथि हातपात गरिएको हो। कलेजको गेट नम्बर२ बाट प्रवेश गरेर केही व्यक्तिले हातपात गरेको दाबी विद्यार्थीले गरेका छन्। उनीहरुले ज्यान मार्ने धम्की दिएको पीडित विद्यार्थी तामाङले बताए।"
"सामुदायिक, मदरसा र भारतीय स्कुलमा एउटै विद्यार्थी","बाँके : उमेरा सफौरा र सुमैया बानो पढ्ने स्कुल एउटा होइन, दुईवटा होइन, तीनवटा छन्। दुईवटा स्कुल नेपालमै छन् भने एउटा भारतमा। नरैनापुर२ रोशनपुर्वाकी सफौरा गाउँकै नेपाल राष्ट्रिय प्राविमा कक्षा ३ मा पढ्छिन्। बानो कक्षा २ का विद्यार्थी हुन्। उनीहरू गाउँकै इस्लामिया दारुल उलुम मदरसामा पनि पढ्छन्। बिहान मदरसा र दिउँसो नेपाल राष्ट्रियमा पढ्न जानु उनीहरूको दैनिकी हो। भारतीय गाउँ भर्थारको स्कुलमा पनि उनीहरू भर्ना भएका छन्। जहाँ पनि पढ्न जान उनीहरूलाई छुट छ। यो गाउँका थुप्रै बालबालिका तीनतीन विद्यालयमा पढ्छन्। मदरसाको पढाइ बिहान ७ बजे सुरु हुन्छ। सवा १० बजेसम्म हाम्रो स्कुलमा पढ्न आउँछन्, नेपाल राष्ट्रियका प्रधानाध्यापक राजकुमार यादव भन्छन्, शनिबार र बिदाका दिन उनीहरू भारतमा पढ्न जान्छन्। उनीहरूलाई पढ्न भ्याइ नभ्याइ हुन्छ। भारतको सामुदायिकमा नेपालभन्दा बढी सेवासुविधा पाइने अभिभावक बताउँछन्। हरेक दिन फरकफरक परिकारको दिवा खाजा पाइन्छ। शैक्षिक सामग्री पनि निःशुल्क पाउँछन्। छात्रवृत्तिको लोभले गर्दा अभिभावकले भारतीय स्कुलमा छोराछोरी भर्ना गर्ने गरेको रोशनपुर्वाका मोहमुद्दिन खाँ बताउँछन्। जुत्ता, मोजा, झोला र पैसा पाउने लोभले धेरै उतै पढ्न जान्छन्, उनी भन्छन्, भारत गएर हेर्नुस्, विद्यार्थी खचाखच हुन्छन्। यहाँ हेर्नुस्, १५२० जनाभन्दा बढी हुँदैनन्। दोहोरो पढाइ नेपाल राष्ट्रियमा शुक्रबार बिहान ११ बजेतिर तीन छात्रासहित जम्मा चार जना विद्यार्थी थिए। त्यत्तिकै संख्यामा शिक्षककर्मचारी भेटिए। प्रधानाध्यापक यादव बिदामा रहेछन्। सहायक प्रधानाध्यापक मोतीलाल यादव, निजी स्रोत शिक्षक रामकुमार यादव, बाल विकासका शिक्षक बाबुराम धोबी र कार्यालय सहायक बच्चालाल यादव स्कुलमै थिए। स्कुलको आफ्नो बोर्ड रहेनछ। १९ असार ०७३ मा खुला दिसामुक्त क्षेत्र घोषणा गर्दाका फ्लेक्सको ब्यानर कार्यालयभित्र किला ठोकेर राखिएको थियो। यही हो, स्कुल झल्किने परिचय। १ सय ३० विद्यार्थी भर्ना भएको सहायक प्रधानाध्यापक यादवले सुनाए। अरू विद्यार्थी कहाँ गए त भन्ने जिज्ञासामा उनको तर्क थियो, शुक्रबार नवाज पढ्न १२ बजेदेखि छुट्टी दिएका हौं। छात्रहरू सबै नवाज पढ्न गएका छन्। सबैभन्दा बढी कक्षा २ मा ३४ जना भर्ना भएका छन्। कक्षा ३ मा २७, १ मा २५ र ५ मा २५ विद्यार्थी छन्। कक्षा ४ मा सबैभन्दा कम १७ जना छन्। यीमध्ये ५० देखि ५५ जना छेउमै रहेको इस्लामिया दारुल उलुम मदरसामा पनि पढ्छन्। मुस्किलले ५० मिटरको दूरीमा मदरसा छ, प्रधानाध्यापक यादव भन्छन्, दुइटैलाई एउटैमा गाभ्ने कुरा छ। उनका अनुसार गाउँमा दर्ता नभएका अरू दुई मदरसा पनि छन्। नरैनापुर२ का वडाध्यक्ष मसुद अहमद साह एउटै विद्यार्थी मदरसा र सामुदायिक विद्यालयमा भएको स्विकार्छन्। धेरै जना मदरसामा पनि पढ्न जान्छन्। त्यसपछि मात्र सामुदायिक विद्यालयमा जान्छन्, उनी भन्छन्, मदरसा र स्कुल दुवै नजिकनजिक पनि छ। यिनलाई गाभ्ने हाम्रो योजना छ। नरैनापुरमा मदरसा र सामुदायिक विद्यालयमा साझा विद्यार्थी धेरै ठाउँमा छन्। गाउँपालिकाका शिक्षा शाखा प्रमुख लक्ष्मीकान्त मि श्र मदरसा र सामुदायिक विद्यालयमा एउटै विद्यार्थीले पढेको स्विकार्छन्। तर, संख्या धेरै नभएको उनको जिकिर छ। गाउँपालिकाले गत वर्ष मदरसा र सामुदायिक विद्यालयमा एउटै विद्यार्थी भएकाले विद्यार्थी कार्ड बनाउने तयारी गरेको थियो। सोधीखोजी गर्दा ठूलो संख्या नभएको पायौं। अहिले पनि दोहोरो पढ्ने विद्यार्थी थोरै संख्यामा होलान्, गाउँपालिकाका प्रमुख प्रशासकीय अधिकृत दलबहादुर बस्नेत भन्छन्, भर्ना सामुदायिक विद्यालय कि मदरसामा जहाँ भए पनि एक ठाउँमा हुनुपर्यो। दुवैतिर पढे त के फरक पर्छ र ?"
विद्यार्थीले बनाए पेट्रोलबिनै चल्ने मोटरसाइकल,"बागलुङ : चिल्ड्रेन लाइफ इंलिस बोर्डिङ स्कुलमा अध्ययनरत गणेश श्रेष्ठले ब्याट्रीबाट चलाउन सकिने मोटरसाइकल बनाएका छन् । उनले पुरानो मोटरसाइकलका विभिन्न पार्ट जोडेर बनाएको सवारी साधनलाई इलेक्ट्रिक बाइक नाम दिएका छन् । बागलुङ नगरपालिका २ अदालत रोडका श्रेष्ठ कक्षा ९ मा अध्ययनरत छन् । उनले ४८ भोल्टको मोटर, ४ वटा लिड एसिड ब्याट्री, एउटा १२ भोल्टको ब्याट्री, २० एम्पियरको फ्युज, १ पिस कन्ट्रोलर, १ एक्सीलेरेटर र बाइकको पुरानो फ्रेम प्रयोग गरेका छन् । लामो समयदेखि युट्यूबमा हेर्ने गरेको र अहिले अथक अभ्यासपछि पेट्रोलबिनै चलाउन सकिने इलेक्ट्रिक बाइक निर्माण गरेको उनी बताउँछन् । गत साउनदेखि सुरु गरेको इलेक्ट्रिक बाइक बनाउने काम अहिले बल्ल सकिएको उनको भनाइ छ । धेरैपटक विफल भए तर मनमा सक्छु भन्ने एक किसिमको अठोट र विश्वास थियो, गणेशले भने, अन्ततः म प्रयास, सोच र योजनामा सफल भएको छु । उनले निर्माण गरेको इलेक्ट्रिक बाइकको विद्यालय परिसरमा सयौं अभिभावक र विद्यार्थीका बीच गुडाएरै परीक्षण र प्रर्दशनीसमेत गरिएको थियो । यसअघि उनले क्ल्याफ स्वीच बल्भ, स्पीकर इन्भटरजस्ता इलेक्ट्रिक समान बनाउन सफल भएका थिए । फुर्सद हुँदा साथ नयाँ नयाँ खोज र अनुसन्धानमा ध्यान दिने श्रेष्ठले भविष्यमा इलेक्ट्रिक इञ्जिनियर बन्ने सपना रहेको सुनाए । मोटरसाइकल निर्माणमा ६० हजार रुपैयाँ खर्च लागेको उनले बताए । विद्यालयका प्रिन्सिपल नवराज श्रेष्ठले विद्यालयका तर्फबाट केही प्राविधिक सामग्रीसहित निर्माण कार्यमा सहयोग गरिएको जानकारी दिए । विद्यालयमा उनी पढाइमा मध्यम खालका विद्यार्थी हुन् तर प्रविधिमा उनको बढी रुची र लगाव छ, उनले भने, निरन्तरको लगावका कारण नेपालमै नयाँ खालको पेट्रोलबिनै चल्ने मोटर निर्माण गरेका छन्, अब हामी उनलाई थप प्राविधिक ज्ञान हासिल गर्न उपर्युक्त वातावरण र व्यवस्था गर्न पहल र सहयोग गर्नेछांै ।"
हटेन भीर पार गर्नुपर्ने पीडा,"मकवानपुर : मकवानपुरको पश्चिमी ३ गाउँपालिका जोड्न आधा दर्जन मुख्य सडक निर्माण भएका छन्। तर स्थानीयवासी भने हिउँदमा खोला र वर्षात्मा भीरबाट यात्रा गर्न बाध्य छन्। निर्माण गरिएका सडक ब्यवस्थित नहुँदा दैनिक करिब एक हजार यात्रुलाई मनहरी खोला र भीरबाट जोखिमपूर्ण यात्रा गर्नुको विकल्प छैन। मनहरी खोला हिउँदको समयमा कुनै ब्यस्त राजमार्ग जस्तै देखिन्छ। खोलैखोला एक दर्जन यात्रुबाहक बस सञ्चालन हुने गरेको छ, कैलाश गाउँपालिका७ नम्बर वडाअध्यक्ष उदास लामाले भने, सडक नभएका होइनन्, तर सहजै यात्रा गर्न मिल्ने कुनै छैनन्। मनहरी खोलामा पनि हिउँदमा मात्र बस सञ्चालन हुने भएकाले वर्षातको समयमा हत्केलामा ज्यान राखेर भीरको बाटो हिँड्नुपर्छ। वर्खामा खोला बढेपछि भीरबाट हिँड्नुपर्छ, ढुंगाले लागेर कतिखेर मरिन्छ थाहै हुँदैन, कैलाश गाउँपालिका२ का शिक्षक बाबुराम तामाङले भने, भारी बोकेर गाउँसम्म पुयाउन झनै समस्या हुने गरेको छ। मनहरी खोलैखोला कात्तिकदेखि जेठसम्म बस सञ्चालन हुने गरेको छ। ज्यानमारा परेवा भीर मनहरी खोलामा पनि परेवा भीर ज्यानमारा भीर बनेको छ। वर्षातको समयमा खोला तर्न सक्दा चट्टानी पहाड रहेको परेवा भीर पार गर्दा लडेर र बाढीले बगाएर वर्षेनी स्थानीयको ज्यान जाने गरेको छ। यही वर्षातमा मात्र परेवा भीर पार गर्न नसक्दा २ जनाको मृत्यु भयो, कैलाश गाउँपालिकाका अध्यक्ष टंक मोक्तानले भने, भीरमै ब्यवस्थित बाटो निर्माण गर्नुको विकल्प छैन। परेवा भीरमा बाटो निर्माणका लागि यो वर्ष प्रतिनिधिसभा सदस्य विरोध खतिवडा, प्रदेशसभा सदस्य इन्द्र बानियाँ र राक्सिराङ गाउँपालिकाले गरी डेढ करोड रुपैयाँ बजेट विनियोजन गरेको छ। यो पैसा पर्याप्त होइन, अझै हामी स्रोतको खोजीमा छौं, राक्सिराङ गाउँपालिकाका अध्यक्ष राजकुमार मल्लले भने। यो भीरबाट लडेर र खोलाले एक दशकको बीचमा एक दर्जन बढी स्थानीयको ज्यान गइसकेको छ। सडक कहिलेसम्म निर्माणाधीन मनहरी गाउँपालिबाटबाट कैलाश र राक्सिराङ गाउँपालिकाका विकट गाउँ जोड्न चार दशक लगाएर मनहरीप्याङ्चे सडक निर्माण गरिएको थियो। अघिल्लो वर्ष हिउँदमा प्रदेश ३ का मुख्यमन्त्री डोरमणि पौडेलले तामझामका साथ सडकको उद्घाटन पनि गरे। तर स्थानीय तह गठनसँगै निर्माण सम्पन्न भएको यो सडकको दर्जन बढी ठाउँमा २०७६ को वर्षातमा पहिरो गएको छ। पञ्चायतकालमा निर्माण सुरु गरेको बाटो हामीले गाउँपालिकाको केन्द्र चैनपुरसम्म मोटर जाने बनाएका थियौं, तर वर्षातले बिगारेको छ, राक्सिराङ गाउँपालिकाका अध्यक्ष मल्लले भने, हामीसँग पर्याप्त बजेट छैन, केन्द्र र प्रदेश सरकारबाट प्राप्त सिमिति बजेटले दिगो बाटो निर्माण गर्न सकिरहेका छैनौं। सरकारले वर्षैनी बजेट विनियोज गर्नुभन्दा बहुवर्षीय ठेक्कामार्फत सडक निर्माण गरिनुपर्ने स्थानीयको माग छ। यो सडक निर्माणमा हालसम्म १० करोड रुपैयाँ बढी खर्च भइसकेको छ। त्रिभुवन राजपथअन्तर्गत नामटारको चुनियाँबाट कालिकाटार हुँदै खैराङ पुगेको मोटरबाटो निर्माण थालेको पनि २४ वर्ष बढी भएको छ। यो सडक निर्माण सुरु गर्ने धेरै मजदुरको मृत्यु भइसकेको छ। तर अझै पनि हिउँदको समयमा मात्र कालिकाटारसम्म बस सञ्चालन हुने गरेको छ। वर्षातमा यो सडक सञ्चालन हुँदैन। यो सडक निर्माणमा पनि केन्द्र, प्रदेश र स्थानीय तहको सरकारले २० करोड भन्दी बढी खर्च गरिसकेका छन्। राक्सिराङ गाउँपालिका भित्र पर्ने साविकको काँकडा गाविसलाई जोड्न चितवनको भण्डारालाई धादिङसँग जोडने सडक हुँदै ट्रयाक खोलिएको छ। तर यो सडकले पनि वर्षातको भेलबाढी थेग्न सक्दैन। हिउँदमा त मोटर चल्छ, वर्खामा हामी हिँड्नुपर्छ, काँकडाका स्थानीय दिनेश चेपाङले भने, हाम्रो गाउँमा आउने अहिलेसम्म पनि दिगो बाटो बनेन्। कैलाश गाउँपालिकाभित्र पर्ने साविकको गोगने, आग्रा र डाँडाखर्क जोड्न सडक निर्माण गरिएको छ। साँघुरो सडकबाट हिउँदमा जोखिमपूर्ण यात्रा गरे पनि वर्षातको समयमा भने यातायात ठप्प हुने गरेको गोगनेका लालसिं गुरुङले बताए। यो क्षेत्रमा रहेको साविकका एक दर्जन गाविस छुने गरी निर्माण गरिएका सडकमा करिब एक अर्ब रुपैयाँ भन्दा बढी खर्च भएको स्थनीयको अनुमान छ। तर हालसम्म कुनै पनि बाटो दिगो बनेको छैन। प्रत्येक गाउँलाई मोटरबाटोले छोएको छ, यसलाई स्तरीकरण गरी दिगो बनाउन हामीसँग चुनौती छ, कैलाश गाउँपालिकाका अध्यक्ष मोक्तानले भने, अब हाम्रो ध्यान नयाँ सडक निर्माणमा भन्दा पनि बनेका सडकलाई दिगो बनउनेमा केन्द्रीत छ। सरकारले वर्षेनी बजेट छर्ने मात्र काम गर्दा वर्षेनी करोडौं रुपैयाँ खर्च गरेर पनि दिगो बाटो निर्माण हुन सकेको छैन। हचुवाको भरमा सडक निर्माण गर्दा सडक वर्षौसम्म पनि दिगो हुन नसकेको इन्जिनियर ललित चौधरीको भनाइ छ। सडक लम्ब्याउने भन्दा पनि भएको बाटोलाई स्तरीय बनाउनेतर्फ ध्यान दिएमात्र भएका सडक दिगो हुने चौधरीको भनाइ छ।"
दुई नागरिकता बनाएर ३४ करोड ठगी,"काठमाडौं नाम केदारप्रसाद गौतम काम कृषि विकास बैंकका अधिकृत नक्कली नाम तेजबहादुर थापा प्रयोजन तेजबहादुरको नाममा विदेशबाट पैसा आएको देखाएर बैंकलाई ठग्न कृषि विकास बैंक स्वयम्भू शाखाका तत्कालीन अधिकृत केदार आफ्नै नाम बदलेर कृत्रिम ग्राहक बने । त्यसअघि तेजबहादुर थापा नाममा नागरिकता निकाले, पासपोर्ट बनाए । आफ्नै बैंकमा त्यस नाममा खाता खोले । विदेशबाट रेमिट्यान्स आएको भन्दै पैसा झिक्दै त्यता हाले । एकदुई हजार, लाख होइन, करोड पनि होइन, करिब ३४ करोड रुपैयाँ । यत्रो ठग्दा पनि बैंकका न शाखा प्रमुखले पत्तो पाए, न केन्द्रीय कार्यालयले । जब उनी राजीनामा दिएर विदेश पलायन भए, बल्ल पोल खुल्यो । अब उनी अख्तियार दुरुपयोग अनुसन्धान आयोगको फन्दामा परिसकेका छन् । गौतमसहित ८ जनाविरुद्ध जनही ३४ करोड बिगोसहित अदालतमा मुद्दा दायर गरिएको अख्तियार प्रवक्ता प्रदीपकुमार कोइरालाले जानकारी दिए । गौतमको फर्जी कारोबार र रकम हिनामिनाबारे चुपचाप बसेकाले स्वयम्भूका तत्कालीन शाखा प्रबन्धक भरतबहादुर बानियाँविरुद्ध पनि अख्तियारले मुद्दा हालेको छ । गौतम र बानियाँ दुवैलाई १० वर्ष कैद माग गरिएको छ । गौतमले आफ्नो नक्कली नाम तेजबहादुरको खातामा ट्रान्सफर गरेको रकम कृषि विकास बैंकका विभिन्न शाखा कार्यालयबाट र अन्य विभिन्न बैंकबाट इलेक्ट्रोनिक चेक क्लियरिङ (ईसीसी) दुरुपयोग गरी भुक्तानी लिएको अख्तियारको अनुसन्धानले देखाएको छ । गौतम नक्कली नामबाट नागरिकता र राहदानी बनाएर विदेश फरार हुने योजनाअनुरूप भारत गएर बसेका थिए । उनलाई भारतको सिलिगुढीबाट पक्राउ गरिएको थियो । उनी पुर्पक्षका लागि थुनामा छन् । गौतमविरुद्ध अख्तियारले योजनाबद्ध ढंगबाट बैंकिङ प्रणालीको पासवर्ड चोरी गरी बैंकिङ सिस्टम दुरुपयोग गर्दै रकम हिनामिना गरेको र बैंकलाई नोक्सान पुयाएको अभियोग लगाएको छ । शाखा अधिकृत गौतमसमेतले ०७१ असोजदेखि ०७२ असारसम्ममा गैरकानुनी तवरबाट ३३ करोड ९३ लाख रुपैयाँ निकाली बैंकलाई हानि पुयाएको अख्तियारको दाबी छ । बानियाँले शाखा प्रबन्धकका हैसियतले रेमिट्यान्सलगायत आर्थिक कारोबार, कर्मचारी रेखदेख र नियन्त्रण, व्यवस्थापन र अभिलेख जाँच र दायित्व वहन नगरेको अख्तियारको आरोपपत्रमा उल्लेख छ । गौतमका दुई पत्नी छन् । जेठी पत्नी सम्झना पोखरेल गौतम र कान्छी पत्नी जेनी श्रेष्ठ गौतमले उक्त रकम दुरुपयोग गरेको अख्तियारले जनाएको छ । सम्झनाले पतिले बैंकबाट हिनामिना गरेको रकमबाटै कर्जा तिर्ने गरेको पाइएको छ । उनीमाथि गैरकानुनी तवरबाट निकालेको रकम कारोबार गर्न बैंक खाता खोल्न तथा बन्द गर्न प्रत्यक्ष संलग्न रहेको र आफ्नो नाममा भएका जग्गाजमिन सबै बेची हिनामिना गरेको रकम लुकाउन भारत बसाइँ सरेको आरोप छ । यस्तै कान्छी पत्नी जेनीले गौतमलाई विदेश फरार हुन सघाएको, नक्कली नागरिकता र राहदानी लिएर भारतमा बसेको जानकारी हुँदाहुँदै रकम लुकाउन र प्रयोग गर्न मद्दत गरेको आरोपपत्रमा उल्लेख छ । गौतमले बैंकको रकमबाट गाडीसमेत किनेका थिए । उनले किर्ते काममा ठूलो गिरोहको साथ लिएका थिए । तिनको पनि नागरिकता दुइटा बनाइएको थियो । गौतमसँग सुमन भुजेलले जग्गाको कारोबार गरेकाले उनीविरुद्ध पनि अख्तियारले मुद्दा दायर गरेको छ । सन्दीप गुप्ताले अनियमित रकम बैंक खातामा जम्मा गरिदिनुका साथै भारत पठाउन गौतमलाई सघाएका थिए । सूर्यबहादुर लिम्बूले वसन्त राई भनी किर्ते नागरिकता बनाई गौतमले बैंकबाट अनियमित तवरले निकालेको रकम बैंक खातामा जम्मा गरिदिनुको साथै भारत पठाउनसमेत सहयोग गरेका थिए । कृष्णहरि थापाले राजीव थापाका नाममा नक्कली नागरिकता बनाई प्रस्तुत कसुरको मुख्य योजनाकार गौतमसँग मिलेमतो गरी विभिन्न व्यक्तिका नाममा नक्कली नागरिकता बनाउनुका साथै खाता खोल्न भूमिका निर्वाह गरेका थिए । गौतमका दुई पत्नीसहित अन्य ६ विरुद्ध दुई वर्षसम्म कैद वा बिगोबमोजिम जरिबाना गरी बिगोसमेत जफतको मागदाबी गरिएको छ । गौतमविरुद्ध गृह मन्त्रालयले झुठो नागरिकताको कसुरमा मुद्दा चलिरहेको छ भने बैंकिङ कसुरमा प्रहरीको केन्द्रीय अनुसन्धान ब्युरोले मुद्दा चलाइरहेको छ । उनले नागरिकतासमेत नक्कली पेस गरेर स्वयम्भूमा चार र कृषि विकास बैंककै रत्नपार्क, पुतलीसडक, मंगलबजार, सातदोबाटोलगायत ७ वटा शाखामा १० वटा नक्कली खाता खोलेका थिए । यसबाहेक मेगा, सिभिल, नेपाल इन्भेस्टमेन्ट, लुम्बिनीलगायत ७ बैंकमा पनि नक्कली खाता खोलेको पाइएको प्रहरीले जनाएको छ । करोडौं हिनामिनापछि गौतमले पत्नीलाई डीभी परेको भन्दै बैंकबाट राजीनामा दिएका थिए । त्यसपछि अमेरिका जाने भन्दै उनी भारतको सिलिगुढीमा लुकेर बसेका थिए ।"
दलको छहारीमा मेडिकल कलेजको मनपरी,"काठमाडौं : एमबीबीएस र बीडीएस अध्ययनरत विद्यार्थीबाट विभिन्न शीर्षकमा निजी मेडिकल कलेजले बर्सेनि करोडौं असुल्छन्। कलेज प्रशासनले शुल्कको विषय सार्वजनिक गरे निष्कासनको धम्की दिन्छ। अभिभावक निरीह हुँदै तिर्छन्। सन्तानको भविष्य सम्झँदै तैं चुप मैं चुप रहन्छन्। पाँच वर्षदेखि यो शृंखला जारी छ। त्रिवि पूर्वउपकुलपति प्राकेदारभक्त माथेमा मेडिकल कलेजले मुनाफामुखी धन्दा चलाएको बताउँछन्। सबै मेडिकल कलेजले नाफा कमाइहाल्छन्। सकेसम्म धेरै मुनाफा आर्जन गर्ने प्रतिस्पर्धा भइरहेको छ। एकैचोटि पैसा कमाउन ध्यान गएको छ, उनले भने। सरकारको भूमिका कमजोर भएको र भित्रभित्रै कलेज सञ्चालकसँग अनुचित सम्बन्ध राख्ने गरेको प्रा माथेमाको दाबी छ। उनले भने, व्यक्ति वा पार्टीले पैसा कमाउने ठाउँ पनि मेडिकल कलेज हुन पुग्यो। त्यही भएर नियमकानुन तोेडेर कलेजले रकम असुलेका हुन्। राजनीतिक दलको छहारी अधिकांश मेडिकल कलेज सञ्चालकहरू प्रमुख राजनीतिक दल नेकपा र कांग्रेसको नेता हुन्। तीमध्ये कतिपय त स्थानीय निर्वाचनमा उम्मेदवारै बनेका थिए। एसोसिएसन अफ प्राइभेट मेडिकल तथा डेन्टल कलेज अफ नेपालका अध्यक्ष बसरुद्दिन अन्सारी नेसनल मेडिकल कलेजका सञ्चालक हुन्। ०७४ सालको स्थानीय निर्वाचनमा उनी एमालेबाट वीरगन्ज महानगरपालिकाको मेयरमा उमेदवार बनेका थिए। त्यसअघि ०७० सालको संविधानसभा निर्वाचनमा तत्कालीन माओवादी केन्द्रबाट उम्मेदवार थिए। कलेजको उद्घाटन ०६६ असार २६ मा पूर्वप्रधानमन्त्री माधवकुमार नेपालले गरेका थिए। नेपालगन्ज मेडिकल कलेजका प्रबन्धनिर्देशक डासुरेशकुमार कनोडिया पनि स्थानीय निर्वाचनमा नेपालगन्ज उपमहानगरपालिकाको मेयरका उम्मेदवार थिए। उनी कांगे्रसबाट उम्मेदवार बनेका थिए। विराटनगरस्थित नोबेल मेडिकल कलेजका सञ्चालक सुनील शर्मा मोरङबाट प्रतिनिधिसभा सदस्यमा कांग्रेसबाट चुनाव लडेका थिए। भैरहवास्थित युनिभर्सल मेडिकल कलेजलका सञ्चालकलाई पनि कांग्रेस नेताको साथ छ। लुम्बिनी मेडिकल कलेज पाल्पाका सञ्चालक गोपाल पोेखरेल पनि कांग्रेस निकट हुन्। रुपन्देहीस्थित देवदह मेडिकल कलेजका सञ्चालक ध्रुव खरेल नेकपाका नगर अध्यक्ष थिए। विराट मेडिकल कलेजका अध्यक्ष ज्ञानेन्द्रमान सिंह कार्की अख्तियार दुरुपयोग अनुसन्धान आयोगका पूर्वप्रमुख आयुक्तका नातेदार हुन्। फौजदारी अभियोग लगाऔं चिकित्सा शिक्षा अभियन्ता डागोविन्द केसीले मेडिकल सञ्चालकलाई ठगी मुद्दा चलाउन अपिल गरेका छन्। डाकेसीले सोमबार विज्ञप्ति जारी गर्दै ठगी गर्नेहरूलाई तत्काल पक्राउ गरी मुद्दा चलाउन आग्रह गरे। उनले मेडिकल कलेजलाई राष्ट्रियकरण गर्न पनि माग गरेका छन्।"
