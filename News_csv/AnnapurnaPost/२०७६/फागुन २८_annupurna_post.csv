शीर्षक,विवरण
जोखिममा अर्थतन्त्र,"विश्वभर फैलिएको कोरोना भाइरसको असर प्रत्यक्ष रूपमा नेपाली अर्थतन्त्रमा मात्र होइन, दैनिक जीवनमा पनि पर्न थालेको छ। श्रम गन्तव्य रहेका मुलुकहरूमा पनि कोरोना भाइरसले भयावह रूप लिएका कारण उनीहरूको श्रम नीति परिवर्तन हुने निश्चित छ, जसले पाखुरा बेचेर अर्थतन्त्र चलाउने नेपालजस्ता राष्ट्रलाई धेरै मार पर्ने देखिन्छ। राष्ट्र बैंकको प्रतिवेदनअनुसार कुल विप्रेषणको २८ प्रतिशत बचत हुने गरेको छ। नेपाल भित्रिने विप्रेषणमध्ये २५३ प्रतिशत ऋण तिर्न, २३९ प्रतिशत खाद्यान्न, लत्ताकपडालगायत दैनिक उपभोग्य वस्तु खरिदमा खर्च हुँदै आएको छ। त्यसबाहेक शिक्षा तथा स्वास्थ्यमा ९७ प्रतिशत, व्यापारव्यवसायमा ११ प्रतिशत, विवाह व्रतबन्धजस्ता सामाजिक कार्यमा ३५ प्रतिशत, घरायसी सम्पत्ति खरिदमा ३ प्रतिशत उपयोग हुँदै आएको तथ्यांकले देखाएको छ। यसका साथै नेपाल जीवनस्तर सर्वेक्षणअनुसार करिब ५६ प्रतिशत नेपाली घरपरिवारले रेमिट्यान्स प्राप्त गर्छन्। यसपछि मुलुकको आर्थिक, सामाजिक जीवनमा अकल्पनीय असर पर्ने निश्चित छ। बढ्दो निर्भरता कम गर्नुपर्ने बुद्धिजीवीहरूले पटकपटक सरकारलाई आग्रह गर्दै आएका थिए। कदाचित् रोजगार दिने मुलुकको श्रमनीतिमा परिवर्तन आएमा सबैभन्दा ठूलो मार हाम्रोजस्तो मुलुकलाई पर्छ भन्ने आकलन उनीहरूले पहिलेदेखि गर्दै आएका थिए। तर सरकारले न यहाँ काम गर्ने वातावरण बनायो, न त उद्यमशीलता नै। सरकारको आर्थिक तथा यससँग जोडिएका अन्य नीति कसरी असफल भएको छ भन्ने सरकारले नै सार्वजनिक गरेको चालू आर्थिक वर्षको बजेटको अर्ध समीक्षाले पनि देखाएको छ। यो वर्षको पुस मसान्तसम्म सरकारको विकास खर्च र बैंक तथा वित्तीय संस्थाबाट प्रवाह हुने लगानीले देखाउँछ। चालू आर्थिक वर्ष निजी क्षेत्रमा प्रवाह भएको कर्जाको स्थिति निराशाजनक रह्यो। गत वर्ष साउनदेखि पुससम्मको निजी क्षेत्रमा प्रवाह भएको कर्जा तीन खर्ब ९ अर्ब रुपैयाँ थियो भने यो वर्षको यही अवधिमा जम्मा ५६ अर्ब ९३ करोड रुपैयाँ छ। कर्जामा ह्रास आउनु भनेको निजी क्षेत्रको आर्थिक गतिविधिमा संकुचन आउनु हो। कर्जा प्रवाह वृद्धि गर्न निजी क्षेत्र उत्प्रेरित हुनुपर्छ। यसका लागि नीति चाहिन्छ। नीति आयो तर उल्टो। निजी क्षेत्रलाई आतंकित पार्ने, कस्ने र लगानी निरुत्साहित हुने गरी नीतिहरू आए। यसले गर्दा कर्जाको माग घट्न पुग्यो। यसले समग्रमा चालू आर्थिक वर्ष ८५ प्रतिशत आर्थिक वृद्धिदर हासिल गर्ने सरकारी घोषणा पूरा नहुने अवस्था उत्पन्न भयो। यो परिवेशमा स्वदेशमा केही गरुँ भन्नेहरूलाई हतोत्साहित गरिएको सर्वत्र अनुभूत गरिएको छ। रेमिट्यान्स स्थायी समाधान होइन, अल्पकालीन हो। राज्यलाई सुरक्षित र यस्ता जोखिमबाट जोगाउन सरकारले लगानीमैत्री वातावरण बनाउने, खर्च गर्ने र करको दर बढाएर होइन दायरा बढाउन जरुरी छ।"
अफगानिस्तानबाट अमेरिकी सैनिक फिर्ता हुन सुरु,काबुल : अमेरिकी सेनाले अफगानिस्तानस्थित दुई अखडाबाट सैनिक फिर्ता गर्न थालेको अमेरिकी सैनिक अधिकारीले बताएका छन्। अफगानिस्तानमा हिंसा र राजनीतिक संकट गहिरिए पनि आगानिस्तान र तालिबानबीचको प्रस्तावित शान्ति वार्ता हुनुअघि अमेरिकी सैनिक फिर्ता हुन थालेका हुन्। अमेरिका आफ्नो सबैभन्दा लामो द्वन्द्व अन्त्य गर्न उत्सुक छ। दोहामा गत महिना अमेरिका र तालिबानबीच सम्पन्न सम्झौताको शर्तमा १४ महिनाको अवधिभित्र अमेरिकी समेत सबै विदेशी सैनिक अफगानिस्तानबाट फिर्ता हुने उल्लेख छ। यसको बदलामा तालिबानले सुरक्षाको प्रत्याभूति गर्नुपर्नेछ। अमेरिकाले जुलाईको मध्यसम्म अफगानिस्तानमा तैनाथ कुल १२ हजार सैनिकमध्येबाट ८ हजार ६ सय मात्र राख्ने र बाँकी करिब ५ हजार फिर्ता गर्नेछ। अमेरिकाले अफगानिस्तानका २० अमेरिकी सैन्य अखडामध्ये पाँचवटा बन्द गर्नेछ। नाम बताउन नचाहने सैनिक अधिकारका अनुसार अमेरिकी सेनाले दक्षिणको हेल्माण्ड प्रान्तको राजधानी लश्करगाह र पश्चिमी हेरात प्रान्तको सैनिक अखडा छाड्न थालेको छ। अफगानिस्तानका लागि अमेरिकी सेनाका प्रवक्ता कर्णेल सनी लेगिटले अमेरिकी सैनिकले अफगानिस्तानमा आतंकवादविरुद्धको अभियान र अफगान सेनालाई गरिरहेको सहयोगलाई निरन्तरता दिने बताए। छिमेकी कादहार प्रान्तसँगै जोडिएको हेल्मान्ड प्राप्त तालिबानको गढ मानिन्छ। यहाँ १८ वर्षे द्वन्द्वमा अमेरिकी र बेलायती सेनाले तालिबानसँग भीषण रक्तपातपूर्ण युद्ध लडेका थिए। हेल्माण्ड प्रान्तका गभर्नरका प्रवक्ता ओमर ज्वाकले २० देखि ३० जना विदेशीले लश्करगाह छाडेको बताए। अमेरिका र तालिबानबीच सम्झौता भएपछि पनि तालिबानले अफगान सैनिकमाथि ठाउँठाउँमा हमला गरेका छन् तर यी हमला रोक्न अमेरिकी सेनाले खासै तत्परता देखाएको छैन।
संघीयता हटाउन संशोधन प्रस्ताव दर्ता,"काठमाडौं : प्रतिनिधिसभामा पुगेको संघ, प्रदेश र स्थानीय तहबीचको अन्तरसम्बन्ध व्यवस्थित गर्न बनेको विधेयकबाट प्रदेशका सबै प्रावधान हटाउन संशोधन प्रस्ताव दर्ता भएको छ। जनमोर्चाकी सांसद दुर्गा पौडेलले प्रस्तावित विधेयकबाट प्रदेशका सबै प्रावधान हटाएर संघ र स्थानीय तहलाई मात्र समेट्न संशोधन दर्ता गराएकी छन्। विधेयकको नाम नै संशोधन गर्नुपर्ने उनको प्रस्ताव छ। सरकारद्वारा प्रस्तावित नामको साटो यस ऐनको नाम केन्द्र र स्थानीय तह अन्तरसम्बन्ध व्यवस्थापन ऐन २०७६ राख्नुपर्ने उनको प्रस्ताव छ। उनले विधेयकका २७ वटा दफामा संशोधन दर्ता गराएकी छन्। प्रदेशसँग सम्बन्धित सबै प्रावधान र संघीय, संघीयतालगायत शब्द हटाउनुपर्ने उनको माग छ। जनमोर्चाको सिद्धान्तबमोजिम संघीयता खारेजीको माग राख्दै आफूले संशोधन प्रस्ताव दर्ता गरेको सांसद पौडेलले बताइन्। संघलाई मजबुत बनाउनु पर्छ, यस्तै स्थानीय तहलाई पनि मजबुत बनाउनुपर्छ र प्रदेश संरचनालाई खारेज गर्नुपर्छ भन्ने मेरो संशोधनको मर्म हो, उनले भनिन्, अहिलेको अवस्थामा प्रादेशिक संरचनाको आवश्यकता छैन, विकास बजेट सीधै स्थानीय तहलाई दिनुपर्छ। सत्तारुढ नेकपाका सांसदले विधेयकमा जिल्लालाई समन्वयकारी भूमिका दिन संशोधन प्रस्ताव दर्ता गरेका छन्। सांसद अमृता थापा, रेखा शर्मा, यशोदा गुरुङ, विन्दा पाण्डे, कुतुलसी थापा, सरिता न्यौपाने, विद्या भट्टराई, राधा ज्ञवाली र रामकुमारी झाँक्रीले जिल्लालाई पनि महत्वपूर्ण भूमिका दिनुपर्ने संयुक्त प्रस्ताव दर्ता गराएका हुन्। प्रस्तावित विधेयकबाट दफा २(च) र (छ)को साटो स्थानीय तह भन्नाले गाउँपालिका, नगरपालिका र जिल्लासभा सम्झनु पर्दछ। सो शब्दले उपमहानगरपालिका र महानगरपालिकालाई समेत जनाउँदछ भन्ने वाक्यांश राख्नुपर्ने प्रस्ताव सांसदहरूको छ। जिल्लालाई समन्वयकारी भूमिकामा उभ्याउन यो संशोधन प्रस्ताव दर्ता गराएको सांसद रेखा शर्माले बताइन्। हाम्रो संशोधनको तात्पर्य स्थानीय तह र जिल्लालाई एउटै बनाउनु होइन, जिल्लालाई समन्वयकारी बनाउनु मात्र हो, उनले भनिन्, विधेयकभित्र जिल्लासँग जोडिएको प्रावधान रहेकाले हामीले परिचयमा यसलाई थप्न प्रस्ताव गरेका हौं। संघीयताको मर्मविपरीत जान खोजेको होइन, संघीयता कार्यान्वयन गर्न खोजेको हो। प्रमुख प्रतिपक्षी कांग्रेस सांसदको एउटा समूहले संघ, प्रदेश, स्थानीय तह र अन्तरप्रदेश सम्बन्धका आधार विधेयकबाट हटाउन संशोधन प्रस्ताव दर्ता गरेका छन्। सांसद पुष्पा भुषाल गौतम, अतहर कमाल मुसलमान र सञ्जयकुमार गौतमको संयुक्त संशोधन प्रस्तावमा विधेयकको दफा ३ र ४ हटाउन माग गरिएको छ। प्रस्तावित विधेयकको दफा ३ मा संघ, प्रदेश र स्थानीय तहबीचको अन्तरसम्बन्धका १५ आधार राखिएको छ। दफा ४ मा अन्तरप्रदेश सम्बन्धका ५ आधार राखिएको छ। कांग्रेस सचेतकसमेत रहेकी संशोधनकर्ता भुसालले यी २ वटा दफाले संघीयता कार्यान्वयनमा जटिलता ल्याउन सक्ने भएकाले हटाउनुपर्ने बताइन्। संविधान कार्यन्वयनका सन्दर्भमा यो विधेयक एकदमै महत्वपूर्ण छ, त्यसैले यसमा संघ, प्रदेश र स्थानीय तहको अघिकार प्रस्टसँग उल्लेख भएको हुनुपर्छ, उनले भनिन्, पछि विवादमा जानुभन्दा अहिले नै सजग हुनुपर्छ, भोलि कुनै पनि विवाद नहोस् भनेर हामीले दुई वटा दफा हटाउने प्रस्ताव दर्ता गराएका छौं।"
अतिप्रभावित मुलुकबाट आयात रोक,"काठमाडौं : कोरोना भाइरस (कोभिड १९) बाट अतिप्रभावित मुलुकबाट खाद्यान्न र पशुपन्छी वस्तु आयातमा रोक लगाइएको छ। कृषि तथा पशुपन्छी विकास मन्त्रालयले मंगलबारदेखि लागू हुने गरी यो व्यवस्था गरेको हो। मन्त्रालयले भाइरसको अत्यधिक संक्रमण भएका चीन, दक्षिण कोरिया, इटली, जापान र इरानबाट कुनै पनि प्रकारको पशु तथा पशुजन्य, विरुवा तथा विरुवाजन्य तथा खाद्यवस्तु आयात सिफारिस दिने कार्यमा रोक लगाएको छ। अतिप्रभावित यी पाँच मुलुकबाहेक सम्पूर्ण मुलुकबाट पशु तथा पशुजन्य, विरुवा तथा विरुवाजन्य तथा खाद्यवस्तुको आयात सिफारिसमा मन्त्रालयले रोक लगाएको उपसचिव गंगादत्त आचार्यले जानकारी दिए। कोरोना भाइरसबाट अतिप्रभावित मुलुकबाट यस्ता वस्तु आयात सिफारिस प्रदान गर्ने कार्य तत्कालका लागि स्थगित गरिएको छ, मन्त्रालयले गरेको व्यवस्थामा भनिएको छ, यसवाहेक समान्य प्रभावित सबै मुलुकबाट कुनै पनि प्रकारको पशु तथा पशुजन्य, विरुवा तथा विरुवाजन्य तथा खाद्यवस्तुको आयात सिफारिस रोक्का गरिएको छ। उपसचिव आचार्यका अनुसार अन्य प्रभावित मुलुकबाट आयात हुने वस्तुको हकमा भने जोखिम अवस्थाको विश्लेषण गरी आवश्यकताका आधारमा क्वारेन्टाइन गरी सुरक्षित भएपछि मात्रै मुलुकभित्र प्रवेश गर्न दिने व्यवस्था गरिएको छ। कोभिड १९ संक्रमित मुलुकबाट आयात इजाजतपत्र नलिइ आयात गरिएका पशु तथा पशुजन्य, विरुवा तथा विरुवाजन्य तथा खाद्यवस्तुको कन्साइनमेन्टलाई नष्ट गर्न मन्त्रालयले निर्देशन दिएको छ। पर्सनल प्रोटेक्टिभ इक्युपमेन्ट तथा निसंक्रमणमा प्रयोग हुने भिर्कोनलगायत स्पे्रयरको व्यवस्थापन पशु सेवा विभागबाट व्यवस्था मिलाइएको छ। आचार्यका अनुसार त्रिभुवन अन्तर्राष्ट्रिय विमानस्थलसहित अन्य स्थानमा रहेका क्वारेन्टाइन चेक पोस्टलाई विशेष निगरानी गर्न र भन्सार तथा सुरक्षा निकायसँग आवश्यक सहकार्य गर्न निर्देशन दिइएको छ। काँकडभिट्टा, विराटनगर, जनकपुर, वीरगन्ज, काठमाडौं, भैरहवा, नेपालगञ्ज र गड्डाचौकी गरी ८ वटा क्वारेन्टाइन कार्यालय छन्। नेपालभारत तथा नेपालचीन सीमा क्षेत्रसँग जोडिएका पशुपतिनगर, भद्रपुर, काँकडभिट्टा, गौरिगञ्ज, रानी, भण्टाबारी, माडर, जटही, भिट्टामोड, मलंगवा, औरया, सिरसिया, मटिहर्वा, तातोपानी, त्रिभुवन अन्तर्राष्ट्रिय विमानस्थल, टिमुरेरसुवागढी, महेरापुर, वेलहिया, कृष्णनगर, नेपालगञ्ज, गड्डाचौकी, दार्चुला, बेलौरी तथा आन्तरिक चेकपोष्ट पथलैया, नागढुंगा र रामनगरमा पत्राचार गरी आयातमा कडाइ गर्न निर्देशन दिइएको छ। यस्तै झापा, विराटनगर, महोत्तरी, वीरगञ्ज, तातोपानी, रसुवा, भैरहवा, कृष्णनगर, नेपालगञ्ज, धनगढी, गड्डाचौकी र त्रिभुवन अन्तर्राष्ट्रिय विमानस्थलस्थित खाद्य क्वारेन्टाइन चेकपोस्टलाई पनि पत्राचार गरी आयातमा कडाइ गर्न मन्त्रालयले निर्देशन दिएको छ।"
प्रतिबन्धले विप्लवलाई धक्का,"काठमाडौं : नेत्रविक्रम चन्द विप्लव नेतृत्वको नेकपालाई सरकारले प्रतिबन्ध लगाएको एक वर्ष भएको छ। यो अवधिमा न राज्यले विप्लवलाई पूर्ण नियन्त्रणमा लिन सकेको छ न त उक्त पार्टीले राज्यलाई कायल गर्न सकेको छ। एकाध ठाउँमा विस्फोटका घटनाबाहेक विप्लवको गतिविधि देखिएको छैन। बरु उसका नेतालाई प्रहरीले धमाधम पक्राउ गरेको छ। जिम्मेवार नेता पक्राउपछि विप्लवले केही धक्का लागेको स्वीकार गरेका छन्। उनका अनुसार आकलन गरेभन्दा बढी आत्मसुरक्षावादी, आत्मसमर्पणवादी र पलायनवादी समस्या देखापरेको छ। कार्यकर्तादेखि क्षेत्रीय ब्युरो, केन्द्रीय समिति र पोलिटब्युरो सदस्यसम्ममा यस्ता प्रवृत्ति देखिएको विप्लवको राजनीतिक दस्तावेजमा उल्लेख छ। सरकारले गत वर्ष २८ फागुनमा विप्लवको पार्टी गतिविधिमाथि प्रतिबन्ध लगाएको थियो। यो अवधिमा उक्त पार्टीका शीर्ष तीन नेतामा पर्ने मध्यकमान्ड इन्चार्ज हेमन्तप्रकाश वलीलाई प्रहरीले पक्राउ गरेको छ। मध्यपश्चिम कमान्ड इन्चार्ज चन्द्रबहादुर चन्द (विप्लवका दाजु), भरत बम, उमा भुजेल, बन्धु चन्द, वसन्त श्रेष्ठ, माइला लामा, नवीन विक, केशबहादुर बाँठा पनि पक्राउ परेका छन्। झन्डै तीन दर्जन जिल्लाका इन्चार्ज पनि समातिएका छन्। प्रहरीतर्फ १ र विप्लवतर्फ ९ गरी १० जनाले ज्यान गुमाएका छन्। कुमार पौडेल, नीरकुमार राई, तीर्थ घिमिरे, गोकुल राना महान, दीपेन्द्र, निरन्तर, प्रज्वल शाही, रामकुमार श्रेष्ठ, रामबहादुर सिंह र प्रहरी जवान सञ्जीव राईको मृत्यु भएको हो। प्रहरी रेकर्डअनुसार १४ सय ९१ जना पक्राउ परेका छन्। प्रहरीले १४ सय १२ जनाविरुद्ध मुद्दा चलायो। ११ सय ९४ जना अदालतबाट छुटे। १ सय ३३ जना पुर्पक्षका लागि थुनामा छन्। ८४ जना प्रहरीको अनुसन्धानकै क्रममा छन्। पार्टीले प्रतिबन्धविरुद्ध सुव्यवस्थित योजना नबनाउँदै शीर्ष नेताहरूकै गिरफ्तारी हुन पुग्यो। त्यसले पार्टीलाई ठूलै क्षति पुग्यो, एक केन्द्रीय सदस्यले टेलिफोनमा अन्नपूर्णसँग भने, नेताहरूको गिरफ्तारीका कारण काममा बाधा परिरहेको छ। त्यसो त पोलिटब्युरो सदस्य पदम राई, मोहन कार्कीलगायत उक्त पार्टी छाडेर सत्तासीन नेकपामा प्रवेश गरे। अर्का नेता कृष्ण धमला पार्टी छाडेर बसेका छन्। पक्राउ परेका नेताकार्यकर्तामध्ये केही कागज गर्ने, आत्मसमर्पण गर्ने र दलाल पुँजीवादी सत्ताको पहरेदार बन्न पुगेको सरकारी पार्टीमा प्रवेश गर्ने, सरकारसँग मिलेर क्रान्तिविरुद्ध भ्रम छर्न र दमन गर्न आउने घोर आत्मसमर्पणवादी प्रवृत्तिका रूपमा देखापर्न थालेका छन्, ती नेताले भने। वलीका सुरक्षा स्टाफ आशिषले प्रहरीलाई सेल्टरसम्म पुर्याएको, राप्ती ब्युरोका नेताको सामूहिक गिरफ्तारीमा कार्यकर्ता प्रयोग भएको र उमा भुजेल पक्राउमा पनि आफ्नै कमजोरी भएको निष्कर्षमा उक्त पार्टी पुगेको छ। यी घटनाको आन्तरिक छानबिन जारी छ, अर्का केन्द्रीय सदस्य ओमप्रकाश पुन निर्वाणले भने। क्षेत्रीय ब्युरो संगठनसम्म सरकारका सुराकी घुस्न सफल भएको र त्यसको पहिचान गर्न लागेको पुनले बताए। केन्द्रीय तहमा त्यो समस्या छैन तर क्षेत्रीय ब्युरोसम्म पनि सुराकीहरू घुस्न सफल भएको यदाकदा देखिन पुगेको छ, उनले भने, यसको निर्मम छानबिन र शुद्धीकरणमा हामी लागेका छौं। संगठनको गोपनीयता जोगाउने र पक्राउबाट बच्न अवलम्बन गर्नुपर्ने कार्यशैलीमा समस्या देखापरेको विप्लवले स्वीकार गरेका छन्। उनले पार्टी केन्द्रीय समितिमा गत साउन २६ मा पेस गरेको राजनीतिक प्रतिवेदनमा यस्ता कमजोरी स्वीकार गरेका हुन्। जिम्मेवारीअनुरूप आचरण नगर्ने, शान्तिकालकै जसरी हल्काफुल्का तरिकाले काम गर्ने, कार्यक्षेत्रभन्दा बाहिर माथिल्लो समितिलाई जानकारी नगरी अनावश्यक सम्बन्ध राख्नेलगायत समस्या विप्लवले आंैल्याएका छन्। विप्लवको पार्टीले स्थानीय जनप्रतिनिधिलाई राजीनामा गराउने योजना बनाएको थियो। उनीहरूले दैलेखका एक गाउँपालिका अध्यक्षलाई अपहरण प्रयाससमेत गरेका थिए। विप्लवले यसलाई कमजोरीका रूपमा उल्लेख गरेका छन्। उनले भनेका छन्, केन्द्रले निर्धारण गरेका कतिपय महत्वपूर्ण वर्गसंघर्षका कार्यक्रम (स्थानीय निकायको राजीनामा गराउने) कार्यान्वयन हुन नसक्नु कमजोरी रहेको छ। विप्लवले २१ केन्द्रीय नेतालाई शुद्धीकरणका नाममा समितिबाट हटाए पनि त्यही निर्णयमा टिकिरहन हम्मेहम्मे परेको छ। हटाइएका नेतालाई विशेष जिम्मेवारीमा फर्काउन नेतृत्व बाध्य भएको छ। उनीहरूलाई गैरभौगोलिक विशेष ब्युरोका नाममा परिचालन गर्न खोजेको छ। प्रतिबन्धपछिकोे अवधि कस्तो रह्यो ? संघर्षका दृष्टिले पार्टी धेरै आक्रामक पनि छैन र बढी रक्षात्मक पनि छैन। सन्तुलनकारी अवस्थामा छ। भ्रष्टाचारी, तस्कर, राष्ट्रघाती योजनामा पार्टीको संघर्ष आक्रामक छ भने दलाल, जालीफटाहा, सत्ता प्रतिनिधि र सशस्त्र प्रतिरोधका क्षेत्रमा केही रक्षात्मक छ, एक नेताले भने, यसको मतलब नसकेर होइन। दुई कारणले यो स्थिति बनेको छ। पहिलो पार्टीको समग्र संघर्षसम्बन्धी योजनामा विचार पुर्याइरहेकाले र दोस्रो पार्टीसामु पैदा भएका केही संगठनात्मक जटिलतालाई मिलाउँदै गरेकाले। उक्त पार्टी आर्थिक रूपमा भने मजबुत देखिएको छ। विशेष आर्थिक अभियानका क्रममा पैसा भने राम्रै उठाएको रिपोर्ट विप्लवको हेर्डक्वाटरसँग छ। प्रवक्ता खड्कबहादुर विश्वकर्माको नेतृत्वमा रहेको आर्थिक विभागले रकम जम्मा गरेको छ। विप्लव पार्टीले नयाँ कार्यकर्ता संगठनमा र संगठित कार्यकर्ता सेनामा भन्ने मान्यतालाई अबको नीति बनाइने बताएको छ।"
प्रधानमन्त्रीको चाहना डिस्चार्ज,"काठमाडौं : दोस्रो पटक मिर्गौला प्रत्यारोपण गरेका प्रधानमन्त्री केपी ओलीको शल्यक्रिया गरेको घाउमा खाटा बस्दै छ। त्रिवि शिक्षण अस्पतालको आईसीयूमा उपचाररत उनलाई डिस्चार्ज हुने चाहना छ। चिकित्सक र परिवारको सल्लाह छ, धैर्य गरौं। ६९ वर्षीय प्रधानमन्त्री ओली सन्तुलित आहार लिन्छन्। अस्पतालको आईसीयूमै सामान्य हिँडडुल गर्न सक्छन्। चिकित्सकका अनुसार उनी क्रियाशील हुन खोजे पनि संक्रमणको जोखिम छ। प्रधानमन्त्री ओलीकी निजी चिकित्सक एवं वरिष्ठ मिर्गौला रोग विशेषज्ञ प्राडा दिव्या सिंह शाहका अनुसार चिकित्सकहरूले सहज महसुस नगरेसम्म डिस्चार्ज गर्ने सम्भावना छैन। डा शाहले मंगलबार आयोजित पत्रकार सम्मेलनमा भनिन्, जबसम्म हामी चिकित्सकले ठिक छ भन्ने महसुस गर्दैनौं, तबसम्म डिस्चार्ज गर्दैनौं। तर अहिलेसम्मको प्रगति हेर्दा चाँडै डिस्चार्ज गर्छौं। उनले डिस्चार्जको दिन तोक्न आनाकानी गरिन्। प्रधानमन्त्री ओलीको गत बुधबार मिर्गौला प्रत्यारोपण गरिएको हो। निवासमा व्यवस्थापनपछि डिस्चार्ज चिकित्सकका अनुसार प्रधानमन्त्री ओलीले छिट्टै निवासमा जाने चाहना व्यक्त गरेका छन्। मोबिलाइज गरियो भने नियमित खानामा चाँडै आउन सक्नुहुन्छ। सुतिराख्दा पनि मांसपेशीमा समस्या हुन सक्छ। तँग्रिन पनि समय लाग्ने भएकाले हिँडडुल गराउन थालिएको हो, त्रिवि शिक्षण अस्पतालको नेफ्रोलोजी विभाग प्रमुख डा शाहले भनिन्। प्रधानमन्त्री ओलीलाई डिस्चार्ज गराएपछि बालुवाटारस्थित प्रधानमन्त्री निवास र निजी निवासमा संक्रमणबाट जोगाउन उचित व्यवस्थापन गर्नुपर्ने हुन्छ। एकदुई दिन अस्पतालमा राखिदिए घरमा आवश्यक तयारी गर्ने थियौं भन्ने अनुरोध आएको छ। प्रधानमन्त्री अलि चाँडै जान चाहनुहुन्छ, डा शाहले भनिन्। स्वास्थ्य सूचक राम्रो प्रधानमन्त्री ओलीको स्वास्थ्य सूचक अपेक्षाअनुसार राम्रो रहेको चिकित्सकको भनाइ छ। शाहले भनिन्, रक्तचाप एकदमै राम्रो छ। सुगर पनि नियन्त्रण छ। मिर्गौला सामान्य अवस्थामा आइसकेको छ। समीक्षाद्वारा डिस्चार्जमा अनिच्छा प्रधानमन्त्री ओलीलाई मिर्गौला दिएकी समीक्षा संग्रौलाले अस्पतालबाट डिस्चार्ज हुन अनिच्छा देखाएकी छन्। हामीले उहाँलाई डिस्चार्ज गर्न खोजेका थियौं। तर, उहाँले एकदुई दिन अझै बस्छु भन्नुभयो, डा शाहले भनिन्। प्रधानमन्त्री ओलीलाई मिर्गौला दिन तयार भएका पाँचसात जनाको परीक्षण गरे पनि अन्त्यमा भान्जी नाता पर्ने समीक्षा संग्रौलाको मिर्गौला लिने टुंगो लागेको थियो। ६ महिनापछि सक्रिय दिनचर्या निजी चिकित्सक डा शाहका अनुसार प्रधानमन्त्री ओलीले संक्रमणको जोखिम हुने भएकाले सावधानी अपनाउनुपर्छ। औषधिको डोज बढी भएकाले अलिकता संक्रमणको सम्भावना रहन्छ। पहिलादेखि नै प्रत्यारोपण गरेको र परिवारलाई पनि धेरै जानकारी भएकाले अप्ठेरो नहुने उनको अपेक्षा छ। डा शाहले भनिन्, भीडभाडमा जान सल्लाह दिँदैनौं। प्रधानमन्त्री कार्यालय वा सचिवालयबाट आफ्नो कार्य गर्न सक्नुहुन्छ। रुघाखोकी लागेको तथा अन्य संक्रमण भएका व्यक्तिबाट जोगिनुपर्छ। त्यसका लागि केही दुरीमा बसेर काम गर्न सक्नुहुन्छ। ६ महिना वर्ष दिनपछि साधारण मान्छे जसरी काम गर्न सक्नुहुन्छ।"
माधव नेपाल फकाउँदै ओली पक्ष,"काठमाडौं : फागुन ११ यता उपप्रधान तथा रक्षामन्त्री ईश्वर पोखरेलले वरिष्ठ नेता माधवकुमार नेपाललाई दुईपटक भेटे। पोखरेल हत्तपत्ति नेपाल निवास जान नरुचाउने नेता हुन्। ११ फागुनमा नेपाल निवास पुगेका पोखरेलले संविधान संशोधनको नाफाघाटा र पार्टीको पछिल्लो राजनीतिक परिस्थितिबारे छलफल गरेका थिए। त्यसपछि दोस्रोपटक उनी मंगलवार साँझ नेपाल निवास कोटेश्वर छिरे। नेकपाभित्र राष्ट्रियसभाको रिक्त एक पदमा कसलाई पठाउने भन्ने विषयमा देखिएको विवाद पेचिलो बन्दै गएको छ। त्यसले पार्टीका दुई अध्यक्ष प्रधानमन्त्री केपी ओली र पुष्पकमल दाहालको शक्ति संघर्ष चर्किरहेका बेला नेताहरुका आन्तरिक भेटघाट तीव्र बनिरहेको छ। साँझ ५ वजे नेपाल निवास पुगेका उपप्रधनमन्त्री पोखरेलले नेपालसँग झन्डै सवा घण्टा बिताए। पार्टीका नेताहरुसँग भेटघाट भइरहन्छ। कुनै त्यस्तो विषय थिएन, पहिले नै भेटौं भन्ने भएको थियो। त्यही आधारमा भेटघाट भएको हो, पोखरेलले अन्नपूर्णसँग भने। नेपाल अहिले नेकपाभित्र तानातानमा छन्। पार्टीभित्र अध्यक्षद्वय ओली, दाहाल र वरिष्ठ नेता नेपालका आआफ्नै शक्तिशाली समूह छन्। दुई नेता एकातिर मिल्नेबित्तिकै अर्काे नेता कर्नरमा पर्ने र अल्पमतमा पर्ने जोखिम नेकपाभित्र छ। गत पुस २३ गते उपाध्यक्ष वामदेव गौतमको निवासमा नेकपाका बहुमत सचिवालय सदस्यले बैठक गरेपछि प्रधानमन्त्री समेत रहेका अध्यक्ष ओली अप्ठ्यारोमा छन्। गौतम निवासको भेलापछि सभामुख चयन प्रक्रिया, केन्द्रीय समितिबाट एमसीसीबारे अध्ययन गर्न कार्यदल गठन, कार्यदलको प्रारम्भिक प्रतिवेदन, राष्ट्रियसभाको रिक्त पदमा उपाध्यक्ष गौतमलाई पठाउने निर्णय आदिमा ओलीलाई नेताहरुले घेराबन्दी गरेका छन्। नेकपाभित्र बाहिर चुपचाप देखिए पनि गोप्य भेटघाट बाक्लिँदो छ। वरिष्ठ नेता नेपालसँगको भेटघाटमा नेताहरु बढी लागेका छन्। पोखरेलले भेट्नुअगाडि मंगलबार दिउँसो प्रवक्ता नारायणकाजी श्रेष्ठले पनि नेपालसँग लामै भेटघाट गरेका थिए। पार्टीभित्र विवाद बढ्दै जाँदा प्रधानमन्त्री ओली गौतम निवासमा भएका नेताहरुको गठबन्धन तोड्न चाहिरहेका छन्। अर्का अध्यक्ष दाहाल उक्त गठबन्धन जोगाएरै प्रधानमन्त्री ओलीलाई दबाबमा राख्न चाहिरहेका छन्। आइतबार मात्रै प्रधानमन्त्रीका प्रमुख सल्लाहकारसमेत रहेका स्थायी समिति सदस्य विष्णु रिमालले निवासमै पुगेर नेपालसँग भेटवार्ता गरेका थिए। ओलीनिकट लुम्बिनीका जिल्ला नेताहरुको एक टोलीले पनि नेता नेपाललाई उनकै निवासमा पुगेर भेट गरेको छ। प्रदेश ५ का प्रदेशसभा प्रमुख सचेतक भूमीश्वर ढकाल, पूर्वसांसद बलराम अधिकारी, अर्घाखाँचीका पूर्वअध्यक्ष चेतनारायण आचार्यसहितको टोलीले नेपालसँग गत बिहीबार कोटेश्वरस्थित निवासमा भेट गरेको थियो। मदन भण्डारी फाउन्डेसनले बिहीबार नै आयोजना गरेको छलफल शृंखला५ मा वरिष्ठ नेता नेपाललार्ई प्रमुख अतिथि बनाइएको थियो। ओली निकट मानिएको उक्त प्रतिष्ठानले नेपाललाई प्रमुख अतिथि बनाइनुभित्र एकताको सन्देश दिन खोजिएको अर्थमा लिनुपर्ने नेकपा नेताहरुले बताएका छन्। नेपालले पनि पार्टीका अर्का वरिष्ठ नेता झलनाथ खनालसँग छलफल गरेका छन्। उनले सोमबार दिउँसो खनाल निवास डल्लुस्थित पुगेर भेटवार्ता गरेका थिए।"
सिक्किम सेमिफाइनलमा,"मलंगवा : कञ्चनजंघा फुटबल क्लब सिक्किम सर्लाहीको बागमतीमा जारी चौथो राजर्षि जनक कप फुटबल प्रतियोगिताको सेमिफाइनलमा पुगेको छ । सिक्किम मंगलबार भएको दोस्रो क्वार्टरफाइनल खेलमा आयोजक बागमती नगरपालिका फुटबल क्लबलाई १० गोलले हराउँदै प्रतियोगिताको अन्तिम चारमा प्रवेश गरेको हो । तीन राष्ट्रिय खेलाडी र दुई विदेशी खेलाडीसहित मैदानमा ओर्लिएको आयोजक बागमती नगरपालिकाले खेलभर विपक्षीलाई गतिलो चुनौती दिए पनि जवाफी गोल भने फर्काउन सकेन । सिक्किमका लागि खेलको १८औं मिनेटमै करण थापाले निर्णायक गोल गरेका थिए । पहिलो हाफमा सिक्किमले खेललाई आफ्नो नियन्त्रणमा राखेको थियो । खेलाडीबीच गतिलो तालमेल नमिल्दा बागमतीले पहिलो हाफमा सोचेजस्तो प्रदर्शन गर्न सकेन । विदेशी खेलाडी पिटर सेगुनले रक्षापंक्तिमा उत्कृष्ट प्रदर्शन गरेका कारण आयोजक टोली थप गोल खानबाट जोगिएको थियो । खेलको २१औं मिनेटमा सिक्किमका सुब्रोतो सोरेनले बागमतीका योगेश गुरुङलाई डीबक्स नजिकै लडाउँदा बागमतीले गोल फर्काउने गतिलो अवसर पाएको थियो । तर, विमल घर्तीमगरले प्रहार गरेको बल गोलभन्दा केही माथिबाट बाहिर हुइँकिएको थियो । यसैगरी २७औं मिनेटमा सुनील बलले गोलपोस्ट नजिकै पाएको बललाई गोलमा परिणत गर्न नसक्दा बागमतीको अर्को अवसर खेर गएको थियो । दोस्रो हाफमा भने बागमतीले सिक्किमलाई दबाबमा राखेको थियो । पहिलो हाफमै गोल गरेका कारण सिक्किम दोस्रो हाफमा रक्षात्मक नीतिसहित मैदानमा ओर्लिएको थियो । दोस्रो हाफमा बागमतीका खेलाडीले करिब आधा दर्जन सशक्त प्रहार गरे पनि सिक्किमका गोलरक्षकले उत्कृष्ट बचाउ गरेका थिए । बागमतीबाट राष्ट्रिय टोलीका विमल घर्तीमगर, सुनील बल र बुद्ध चेम्जोङले पनि खेलेका थिए । राम्रो खेल देखाएका सिक्किमका गोलरक्षक निगम सिंह म्यान अफ दी म्याच घोषित भए । सिंहले १० हजार रुपैयाँ र एक जोर बुट पुरस्कार पाए । बुधबार तेस्रो क्वार्टरफाइनल खेल ब्वाइज युनियन क्लब काठमाडौं र नेपाल पुलिस क्लबबीच खेलिनेछ । बागमती र सिक्किम बाई पाएर सीधै क्वार्टरफाइनलमा पुगेका थिए ।"
शिवानीको क्यानभासमा गणेश,"काठमाडौं : कुनै समय रेडियो नेपालकी चर्चित अंग्रेजी समाचार वाचिका हुन्, शिवानी राणा। कहिले कलेज पढाउने, कहिले स्टुडियोमै रङ र कुचीसँग घोत्लिएर उनले केही दशक बिताइन्। सन् २००२ देखि पूर्णतया चित्रकलामै सक्रिय छिन् राणा। बाल्यकालमै उनी पढ्न भनी भारत गएकी थिइन्। हजुरआमासँग बसेर स्कुले शिक्षा उतै लिइन्। स्कुले पढाइमै उनले आर्टलाई अतिरिक्त विषयका रूपमा रोजेकी थिइन्। आर्ट पढेर के हुन्छ र ? उनका आफ्नै परिवारले भन्ने गर्थे। एलिस स्कुल नक्सालमा अंग्रेजी विभाग प्रमुखको जिम्मेवारीमा केही वर्ष काम पनि गरिन् उनले। पढाइ र जागिरको सिलसिलामा चित्रकलासँग उनको संगत छुट्यो। फाट्टफुट्ट चित्र त कोर्थिन् तर समय दिन पाएकी थिइनन्। सन् २००२ पछि उनी पुनः चित्रकलामा देखा परिन्। त्यो बेलाका कृष्ण मानन्धर, उत्तम नेपाली लगायतका कलाकारसँग करिब दुई वर्ष आर्ट सिकिन्। हाल नेपाल आर्ट काउन्सिल बबरमहलमा उनको सातौं एकल चित्रकला प्रदर्शनी चलिरहेको छ। क्रिएटिभ ओडीसी शीर्षकको प्रदर्शनी आगामी शुक्रबारसम्म चल्नेछ। शिरमा रक्षाकवच लगाएका गणेश, चन्द्रमा, नागपाश, अनेकौं शस्त्रअस्त्रमा सुसज्जित गणेश लगायतका चित्र प्रदर्शनीमा समावेश छन्। शिवानी सानैदेखी धार्मिक स्वभावकी थिइन्। हनुमानचालिसा पढिरहने, गणेश, शिवजीको ध्यान गर्ने स्वभावकी। त्यसैले उनका चित्रमा गणेशका अनेक सिरिज, प्रोटेट, कमलको फूल, हात्ती, बाघ तथा प्रकृतिका फरक दृश्य प्राथमिकतामा पर्छ। प्रायः उनी ओयल पेन्ट प्रयोग गर्छिन्। चाबहिलको गणेशस्थानमा बस्ने शिवानीलाई मर्निङ वाक जाँदा आउँदा बाटोभरि देखिने गणेशका मूर्तिले मोहित बनाउँथे। गणेशमा अजीवको सुन्दरता देख्थिन् उनी। गणेशलाई कार्यसिद्धि र ऐश्वर्यको देवताका रूपमा पनि पुजिने भएकाले उनले गणेश सिरिजमा ध्यान केन्द्रित गरेकी छन्। गरुडको भाइका रूपमा पुजिने छेपुलाई पनि उनले चित्रमा उतारेकी छन्। नेवारी समुदायको इष्टदेवताका रूपमा छेपुलाई पुजिन्छ। शिवानीले सुनेको कथाअनुसार काठमाडौंभित्र पानीको विशाल पोखरी थियो। त्यहाँका नागले स्थानीयवासीलाई खुब दुःख दिन्थे। छेपुले नागलाई नै आहारा बनाई नागबाट मानिसलाई जोगाउँथे। नयाँ पुस्तालाई पनि यो कथा सुनाउन र बुझाउन छेपुका चित्रहरू आफूले बनाएको शिवानी बताउँछिन्। प्रदर्शनीमा चार दर्जनभन्दा बढी चित्र समावेश छन्। हजारभन्दा बढी चित्र कोरिसकेकी उनी फुर्सद हुनासाथ स्टुडियोभित्र सुटुक्क छिर्छिन् र घण्टांै चित्रमा बिताउँछिन्। साथीहरूसँग घुम्न जानभन्दा पेन्टिङ गरिरहँदा उनलाई आनन्द लाग्छ। कसैले चित्त दुखाए उनलाई थरीथरीका रङले सान्त्वना दिन्छ रे। उनको बुझाइमा आर्ट गर्नु भनेको ध्यान गर्नु हो।"
मध्य प्रदेशमा राजनीतिक संकट,"भोपाल : भारतको मध्यप्रदेशमा भारतीय कंग्रेसको नेतृत्वदायी भूमिकामा रहेका ज्योतिरादित्य सिन्धियाले मंगलबार राजीनामा दिएका छन्। सिन्धियाको राजीनामासँगै यस राज्यबाट संसद्मा प्रतिनिधित्व गर्ने १९ सांसदसहित राज्य सरकारका ५ मन्त्रीले पनि राजीनामा दिएका छन्। सिन्धियाले अब अघि बढ्ने समय भएको भन्दै राजीनामाको घोषणा गरेका छन्। निकट मानिने सांसदहरूले आफूहरू कमलनाथ नेतृत्वको सरकारबाट बाहिरिने घोषणासँगै उनको राजीनामा आएको हो। शुरुदेखि नै मेरो चाहना मध्य प्रदेशका साथै समग्र भारतका जनताको सेवा गर्नु रहेको छ। मेरो विचारमा कंग्रेसमा बसेर यो सम्भव छैन। त्यसैले मैले राजीनामा दिएको छु, उनले भने। मध्य प्रदेशमा कंग्रेसले कमलनाथको नेतृत्वमा सरकार बनाएपछि पार्टीमा आन्तरिक कलह बढेको थियो। कांग्रेसबाट राजीनामा दिनुअघि उनले प्रधानमन्त्री नरेन्द्र मोदीलाई भेटेका थिए। भेटमा केन्द्रीय गृहमन्त्री अमित शाह पनि सहभागी थिए। मध्य प्रदेशको कमलनाथ सरकार संकटमा फसेको छ। यसैबीच मुख्यमन्त्री कमलनाथको घरमा कंग्रेसको आपत्कालीन बैठक बसेको थियो"
सेयर बजार : ६ दिनमा ३ खर्ब गुम्यो,"काठमाडौं : नेपाली सेयर बजारले पछिल्लो ६ दिनमा झण्डै ३ खर्ब रुपैयाँ सम्पत्ति गुमायो। नेपाल स्टक एक्सचेञ्ज (नेप्से)को बजार पुँजीकरण मंगलबार १७ खर्ब २३ अर्बमा झरेको छ। यो ६ दिनअघि नेप्से एक वर्षकै उचाइमा पुग्दाको अवस्थाभन्दा झण्डै ३ खर्ब रुपैयाँ कम हो। अघिल्ला विश्व आर्थिक मन्दीको समय उकालो लाग्ने गरेको पुरानो प्रवृत्ति उल्टिँदै यसपटक भने अन्तरराष्ट्रिय बजारको प्रभाव नेपालमा पनि परेको छ। (नेप्से परिसूचक मंगलबार ६०२ प्रतिशत अर्थात् ८६३९ अंक घटेर १३ सय ४९ दशमलव ३१ अंकमा झरेको छ। गत सोमबार अन्तरराष्ट्रिय बजारमा कच्चा तेलको भाउ ३० प्रतिशतभदा धेरै घटेपछि विश्वभरका प्रमुख ठूला सेयर बजार भारी मात्रामा ओरालो लागेको थियो। त्यसैकारण कतिपयले यस दिनलाई कालो सोमबार (ब्ल्याक मूनडे) भनेका थियो। मंगलबारको व्यापारमा अधिकांश अन्तरराष्ट्रिय बजारले बाउन्स ब्याक गरेको छ। भुइँमा भकुण्डो फाल्दा थोरै भए पनि उफ्रिन्छ भन्ने सिद्धान्तका आधारमा वित्तीय बजार पनि धेरै घटेपछि एकपटक थोरै भए पनि बढ्छ भन्ने विश्वास गरिन्छ। त्यसैलाई बाउन्स ब्याक भनिएको हो। पछिल्लो एक महिनाको व्यापारमा नेप्से परिसूचकको रेखाचित्रले हेड एन्ड सोल्डर आकृति तयार पारेको छ। मानव शरीरको शीर र दुई कुमजस्तै आकृति बन्दा बजार घट्दो प्रवृत्तिमा पुगेको विश्लेषण गरिन्छ। यस्तो आकृतिले आउँदा दिनमा नेप्से अझ ओरालो लाग्ने संकेत गर्छ। अहिलेको अवस्थामा नेप्से कम्तीमा १२ सय ७६ अंकसम्म झर्नसक्ने रेखाचित्र विश्लेषणले देखाएको छ। एक वर्षयताको व्यापारमा नेप्से ११ सय अंकभन्दा तल गएको छैन। पछिल्लो एक दशकमा नेपाली सेयर बजार दोस्रोपटक ६ प्रतिशतभन्दा बढी अन्तरले घटेको छ। मंगलबार सबै समूहगत परिसूचक ओरालो लागेका छन्। जीवन बिमा कम्पनीको समूहगत परिसूचक ९ प्रतिशतभन्दा धेरै घटेको छ। व्यापार, बैंक, होटेल र निर्जीवन बिमा समूहका परिसूचक पनि ५ प्रतिशतभन्दा धेरै अन्तरले खस्किएका छन्। मंगलवार सस्ता र तुलनात्मक रूपले कमशल सेयर बढी सस्तिएका छन्। सेयर बजार यसरी ओरालो लाग्दा नेपाली मुद्राको अवमूल्यन् भने त्यत्तिकै तीव्र भएको छ। पछिल्लो १० दिनमा जापनी येन नेपाली रुपैयाँको तुलनामा ९ प्रतिशतभन्दा धेरै महँगिएको छ। संसारकै सर्वाधिकर सुरक्षित मानिने मुद्रा येनमा विश्वभरका लगानीकर्ता झुमिएका छन्। अमेरिकी डलर अन्तरराष्ट्रिय बजारमा सस्तिए पनि नेपालीका लागि भने १० दिनमै ३ रुपैयाँ ४ पैसा महँगिएको छ। स्विट्जरल्यान्डको मुद्रा फ्र्याङ्क झण्डै ७ प्रतिशत महँगिएको छ भने डेनिस क्रोन, युरो र स्वीडिश क्रोनर पनि ६ प्रतिशतभन्दा धेरै महँगिएका छन्। उता, सुनको भाउले भने मंगलबार पुनः नयाँ कीर्तिमान बनाएको छ। नेपाली बजारमा सुनको मूल्य प्रतितोला ८२ हजार ७ सय रुपैयाँ पुगेको छ। नेपाली अर्थतन्त्रको प्राण अडेको खाडीको तेलभण्डारले मूल्य युद्धको सामना गर्नुपर्ने भएपछि नेपाली अर्थतन्त्र जटिल मोडमा पुगेको सरकारी अधिकारीले बताएका छन्। यसले आउँदा दिनमा नेपाली वित्तीय प्रणाली पनि पर्याप्त पुँजी अभावमा समस्यामा पर्नसक्ने जोखिम बढेको छ। यसअघि सरकारले विद्यमान कोरोना संक्रमणबाट नेपाली वित्तीय बजारलाई ठूलो असर नपर्ने बताउँदै आएको थियो। खाडी क्षेत्रमा रोजगारी कटौती भएमा नेपालको आयात भुक्तानी क्षेमतामात्र होइन, वित्तीय प्रणाली नै धरासायी हुन सक्ने जोखिम बढेपछि यसपटक सेयर लगानीकर्ता पनि बजारबाट पैसा निकाल्ने रणनीतिमा उभिन थालेको ब्रोकरले बताएका छन्।"
न ग्यास न मास्क,"काठमाडौं : मंगलबार बिहान ११ बजे। वाणिज्य, आपूर्ति तथा उपभोक्ता संरक्षण विभागको हटलाइन नम्बर ११३७ मा गुनासो आयो हेलो सरकार ! तीन दिनदेखि ग्यास लिन सबै पसल चहारें। तर कतै पाइनँ। एक थान सिलिन्डर मिलाइदिनुपर्यो। यो कीर्तिपुरका सुरेश महर्जनको गुनासो थियो। महर्जनको कुरा नटुंगिँदै अर्का एक सर्वसाधारण लाइनमा आइसकेका थिए। विभागका शाखा अधिकृत दीपक पोखरेलले महर्जनसँग स्थानीय क्षेत्रमा कुनकुन कम्पनीको ग्यासको डिपो छ र उपलब्धताका विषयमा ग्यास उद्योगसँग आवश्यक पहल गरिने जवाफ मात्रै फर्काउन पाए। हेलो विभाग ! म भक्तपुरबाट सोनम मगर बोलेको। यहाँ ग्यास र मास्क पाइएन। ग्यास नपाए मेरा बालबच्चा र जहान भोकै बस्नेछन्। पोखरेलले मगरसँग भने, मगरजी तपाईंको गुनासो मैले टिपें। सरोकारवाला निकायसँग सहकार्य गरी सकेसम्म तपाईंलाई ग्यास उपलब्ध गराउन प्रयास गर्छौं। लगत्तै लाइनमा आइपुगेका अर्का सर्वसाधारण झापाका उमेश कार्कीले पनि त्यस्तै गुनासो तेर्साए। सर हाम्रोतिर मास्क र ग्यासको चरम अभाव भयो। किन्न पाइएन। हुनेखानेले पहुँचको भरमा ३४ वटा सिलिन्डर पाए। जसरी पनि एउटा सिलिन्डर उपलब्ध गराइदिनुपर्यो, कार्कीले भने। कार्कीलाई पनि पोखरेलले ग्यास उपलब्ध गराउन सकेसम्म प्रयास गर्ने बाचा गरे। लगत्तै अर्को फोन उठाए। काठमाडौं बागबजारकी राधिका तामाङले ग्यास नपाएर कठिन भएको गुनासो गरिन्। हटलाइनमा एक घण्टामै करिब डेढ सय संख्यामा गुनासा आउँछन्। कतिपयको गुनासो टिप्नै नभ्याउने पोखरेलले बताए। गुनासो केलाएर काठमाडौंमा सकेसम्म अनुगमन टोली पठाउने गरिएको छ। विभागले बाहिर भने स्थानीय प्रशासनसँग समन्वय गरी जानकारी गराउँदै आएको छ। कोरोना भाइरसको सन्त्रासका कारण उपभोक्ताले दैनिक उपभोग्य वस्तु सञ्चित गर्न थालेपछि हटलाइन व्यस्त छ। बिहानैदेखि अबेर रातिसम्म गुनासैगुनासा आउँछन्, पोखरेलले भने, एकछिन फुर्सद हुन्न। शौचालय जान पनि पाउन्नँ। उनका अनुसार ग्यास र मास्क अभाव, मास्कको मूल्य बढी लिएको, नुन नपाएको, औषधि पसलले कालोबजारी गरेको, खाद्यान्न नपाएको जस्ता गुनासा बढी आउँछन्। हटलाइनमा मकवानपुर, झापा, रूपन्देही, सुर्खेत, उदयपुर, धनुषा, महोत्तरी, इलाम, महेन्द्रनगर, पर्सा, मोरङ, सिरहा, नेपालगन्ज, कास्कीलगायतका जिल्लाबाट अत्यधिक गुनासो आइरहेको पोखरेलले बताए। उद्योग, वाणिज्य तथा आपूर्तिमन्त्री लेखराज भट्टले हटलाइनबाटै कालोबजारी भएको, ठगिएको, मूल्यभन्दा बढी असुल गरेको, कृत्रिम अभाव सिर्जना गरेको लगायतका विषयमा जानकारी उपलब्ध गराउन आग्रह गरेपछि नम्बर व्यस्त छ। दैनिक एक हजारभन्दा बढी गुनासा आए पनि विभागले सम्बोधन गर्न सकेको छैन। विभाग आफैं ग्यास, मास्क, औषधि, खाद्यान्न र नुनजस्ता उपभोग्य वस्तु उपलब्ध गराउने निकाय होइन। हामीकहाँ दैनिक एक हजारभन्दा बढी गुनासा प्राप्त भए पनि सबैको सम्बोधन गर्न सक्दैंनौं, विभाग स्रोतले भन्यो, हामी विक्रीवितरण गर्दैनौं। नियमन मात्रै गरिदिने हो। मन्त्री भट्टले हटलाइनमा आउने गुनासो सम्बोधन गर्न विभागका महानिर्देशक नेत्रप्रसाद सुवेदीलाई निर्देशन दिएका छन्। गुनासो सम्बोधन भएनभएको विषयमा मन्त्रालय आफैंले नियमन गर्ने व्यवस्था मिलाएको मन्त्री भट्टका स्वकीय सचिव हितेश ओझाले जानकारी दिए। ओझाले भने, गुनासो टिपेर मात्र समस्या समाधान हुँदैन भनेर मन्त्रालयले आफैं उक्त हटलाइनलाई निगरानीमा राख्न सुरु गरेको छ। प्राप्त गुनासालाई कुनकुन तह र निकायसँग मिलेर सम्बोधन गर्न सकिन्छ भनेर हामी गृहकार्य गरिरहेका छौं।"
