शीर्षक,विवरण
"आलमको बचाउ गर्दै देउवाले भने, १२ वर्षअघिसम्म सरकार के हेरेर बसेको थियो ?","भक्तपुर : कांग्रेसका शीर्ष नेताहरूले जनताको मन जित्ने काम गर्न आफ्ना जनप्रतिनिधिलाई निर्देशन दिएका छन्। स्थानीय तहअन्तर्गत जिल्ला समन्वय समिति र गाउँपालिकामा कांग्रेसका तर्फबाट निर्वाचित प्रमुख तथा उपप्रमुखका लागि आयोजना गरिएको दुईदिने प्रशिक्षणमा शीर्ष नेताले कांग्रेसलाई संघीय सत्तामा पुग्ने आधार तयार हुने गरी जनताको पक्षमा काम गर्न निर्देशन दिएका हुन्। तपाईंहरूको काम हेरेर जनताले सिंगो कांग्रेसको मूल्यांकन गर्ने हो, उनीहरूले एकै स्वरमा भने, जनताले कांग्रेसलाई बुझ्ने तपाईंहरूको काम कारबाही र व्यवहार हो। त्यसैले कांग्रेसले राम्रो काम गर्छ, सुशासन ल्याउँछ, विकास ल्याउँछ भन्ने दृष्टान्त तपाईहरूले काममार्फत् प्रस्तुत गर्नुपर्छ। शीर्ष नेताहरूले कांग्रेसका जनप्रतिनिधिले कम्युनिस्ट पार्टीले जितेका गाउँपालिका भन्दा फरक र नमुना काम गर्नुपर्नेमा जोड दिए। कम्युनिस्टहरूले कुरा मात्रै गर्छन् तर कांग्रेसले कुरा होइन काम नै गर्छन् भन्ने फरक नमुना प्रस्तुत गरी जनताको मन जित्नुपर्ने उनीहरूको भनाइ थियो। कांग्रेस केन्द्रीय नीति, अनुसन्धान तथा प्रशिक्षण प्रतिष्ठानद्वारा आयोजित प्रशिक्षणको शुक्रबार उद्घाटन गर्दै पार्टी सभापति शेरबहादुर देउवाले मुलुकलाई कम्युनिस्ट सत्ता बनाउन सरकार उद्यत रहेको जिकिर गरे। ओली सरकार सुरक्षाकर्मी र प्रशासन कम्युनिस्टप्रति प्रतिबद्ध बनाउन लागि परेको उनको आरोप थियो। कांग्रेसले जितेको स्थानीय तहमा सरकारले आफू अनुकूल कर्मचारी पठाएर जनप्रतिनिधिलाई काम गर्न नदिएको उनको आरोप थियो। प्रमुख प्रतिपक्षीको नेताका नाताले आफूले सरकारलाई यो विषयमा धेरैपटक ध्यानाकर्षण गर्दा पनि सुनुवाइ नभएको भन्दै देउवाले आक्रोश पोखे। काम नगर्ने कर्मचारीलाई नपठाउन मैले धेरैपटक भनेँ तर सरकारले सुन्दै सुनेन, उनले भने, यस्तो सरकारलाई जनताको आन्दोलनबाटै लखेट्नुपर्ने बेला आएको छ। जनताले चुनेका प्रतिनिधि पनि सरकारविरुद्ध आन्दोलित हुनुपर्ने भएको छ। कम्युनिस्टहरूले झूटा नारा र आश्वासन बाँडेर काम गर्न नसक्दा जनतामा निराशा छाएको उनको भनाइ थियो। कम्युनिस्टहरूले झूटा नारा र आश्वासनमात्रै दिए। विकासको नारा दिएको उल्टै जताततै भ्रष्टाचार व्याप्त छ, सभापति देउवाले भने, त्यसैले जनता कम्युनिस्ट पार्टी र सरकारबाट वाक्कदिक्क भइसकेका छन्। कार्यक्रममा कांग्रेसका वरिष्ठ नेता रामचन्द्र पौडेलले सरकारले सबै अधिकार केन्द्रिकृत गरी स्थानीय तहको अधिकार कुण्ठित गरिरहेको आरोप लगाए। सरकारले संघीयता, लोकतन्त्रलगायतका उपलब्धिलाई नै कमजोर बनाउन लागिपरेको उनको भनाइ थियो। ओली सरकार अधिनायकवादतर्फ अघि लम्केको दावी गर्दै वरिष्ठ नेता पौडेलले भने, ओली सरकारको नालायकी र असक्षमताको पनि प्रशस्ती गाउनुपर्ने बेला आएको छ। सरकारको उपलब्धि नदेख्नेहरू सामन्तवादी भन्नु यसैको उदाहरण हो। पार्टी उपसभापति विमलेन्द्र निधिले पार्टीलाई जनताबीच विस्तार गर्न जनप्रतिनिधिले पार्टीको पूरकको रुपमा काम गर्नुपर्ने बताए। केन्द्रीय नीति, अनुसन्धान तथा प्रशिक्षण प्रतिष्ठानका प्रमुखसमेत रहेका उनले निर्वाचित जनप्रतिनिधिले पार्टीको प्रभावकारिता र परिणाममुखी काम गर्नुपर्नेमा जोड दिए। पार्टीका महामन्त्री डाशशांक कोइरालाले मुलुक अप्ठ््यारो अवस्थामा भएकाले कांग्रेस संयमित भएर जिम्मेबारीपूर्वक अघि बढ्नुपर्ने समय आएको बताए। पूर्वमहामन्त्री कृष्णप्रसाद सिटौलाले मुलुक कम्युनिस्ट सर्वसत्तावादतर्फ अघि बढेको बताउँदै स्थानीय तहदेखि केन्द्रसम्मै कांग्रेस एकगठ भएर लाग्नुपर्ने आवश्यकता औंल्याए। उनले कम्युनिस्ट सरकारले रणनीतिक रूपमा संविधान उल्लंघन गर्न खोजेको आरोपसमेत लगाए। दुईदिन सञ्चालन हुने प्रशिक्षणमा कांग्रेसका तर्फबाट निर्वाचित एकसय ८९ गाउँपालिकाका प्रमुख तथा उपप्रमुखको उपस्थिति छ। प्रशिक्षणमा पार्टी र स्थानीय तहबीचको अन्तरसम्बन्ध, पार्टी सिद्धान्त, कानुन, नीति तथा योजना निर्माण र कार्यान्वयन तथा त्यसको व्यवस्थापनका विषयमा कक्षा लिइने बताइएको छ। कांग्रेसलाई झुटा मुद्दामा फसाउन खोजियो देउवाले प्रशिक्षण कार्यक्रममा बाह्रवर्ष अघिको घटना व्युँताएर कांग्रेसलाई फसाउने षड्यन्त्र भएको दाबीसमेत गरे। आफ्ना सांसद मोहम्मद आफताब आलमलाई १२ वर्षपछि झूटा मुद्दा लगाएर फसाउन खोजेको भनाइ उनको थियो। नभए १२ वर्षअघिसम्म सरकार के हेरेर बसेको थियो ? , सभापति देउवाले सरकारलाई प्रश्न गरे, आलमलाई पक्राउ गरी दुःख दिने काम भएको छ। पूर्वमहामन्त्री सिटौलाले रौतहटमा राज्य आतंक सिर्जना गरिएको बताए। उनले काग्रेसविरुद्ध सरकारले अदालतदेखि प्रसाशनसम्म नियन्त्रणमा लिएर प्रयोग गरेको दाबी गरे।"
भीआईपी अभियुक्त : छैन दलीय संरक्षण,"काठमाडौं : १२ वर्ष पुरानो फौजदारी अभियोगमा सांसद अफताव आलम पक्राउ परेपछि कांग्रेसका स्थानीय कार्यकर्ताले विरोध प्रदर्शन गरे। १२ घण्टा पनि नबित्दै कांग्रेस नेतृत्वले आन्दोलन नगर्न कार्यकर्तालाई निर्देशन दियो। जनकपुर विमानस्थलमा तोडफोड आरोपमा राजपाका सांसद प्रमोदकुमार साह पक्राउ परे। राजपाका स्थानीय कार्यकर्ता विरोधमा उत्रिए पनि नेतृत्व उक्त घटनामा मौन रह्यो। तत्कालीन सभामुख कृष्णबहादुर महराले महिला कर्मचारीलाई यौन दुर्व्यवहार गरेको सार्वजनिक भएलगत्तै उनको पार्टी नेकपाले सभामुख र सांसद पदबाट राजीनामा दिन निर्देशन दियो। सभामुखबाट राजीनामा दिएका महरालाई सांसद पद पनि छाड्न पार्टीका नेताहरूले दबाब दिएका छन्। नेकपाका सांसद पार्वत गुरुङलाई फौजदारी अभियोगमा जिल्ला अदालत काठमाडौंले ३५ दिने म्याद दियो। नेकपाले अदालतलाई सहयोग पुर्याउन सांसद गुरुङलाई निर्देशन दिएको स्रोत बताउँछ। नेपाली राजनीतिमा दुई सातायता फरक दृश्य देखापरेको छ। राज्यको उच्च ओहोदाका व्यक्ति फौजदारी अभियोगमा भटाभट तानिएका छन्। विगतमा सत्ता र शक्तिको आडमा लुकाइएका घटनामा पनि सांसदहरू पक्राउ परेका छन्। राजनीतिक आवरणका अपराधमा भीआईपी नै कानुनी दायरामा आउन थालेपछि राजनीति सङ्लो हुने आशा पलाएको छ। राजनीति प्रदूषित भएको आमगुनासो थियो, पूर्वप्रशासक भोजराज पोखरेल भन्छन्, राजनीतिका आडमा जे पनि गर्न छुट छ भन्ने थियो। त्यस्तो प्रवृत्ति नियन्त्रण हुन सक्छ भन्ने सन्देश जनतामा गएको छ। राज्यको महत्त्वपूर्ण अंग व्यवस्थापिकाका प्रमुख कृष्णबहादुर महरा महिला कर्मचारीलाई यौन दुर्व्यवहार गरेको आरोपमा पक्राउ परे। अरूलाई मर्यादा, शिष्टता र विधिको निर्देशन दिने व्यक्ति फौजदारी अभियोगमा मुछिनु लोकतन्त्रका लागि सुखद पक्ष होइन। महरा पक्राउलगत्तै अन्य भीआईपीलाई पनि भटाभट पक्राउ गर्यो, प्रहरीले। मुलुकको विधि र कानुन बनाउन जनताले चुनेका व्यक्ति फौजदारी अभियोगमा तानिए। सांसद पक्राउ पर्दै जाँदा सिंगो व्यवस्थाकै खिल्ली उडाउनेको पनि कमी छैन। यसले समाजमा सकारात्मक सन्देश गएको छ, संविधानविद् विपीन अधिकारी भन्छन्, फौजदारी कामकारबाही अघि बढाउँदा पारदर्शिता र कानुनमा एकरुपता चाहिन्छ। जनआन्दोलन २०४६ पछि जनताले विधि, कानुनी शासन र थितिको आस गरेका थिए। तर सुत्केरी काण्ड, पजेरो काण्ड, सांसद खरिदबिक्री काण्डलगायतले संसदीय व्यवस्थाकै खिल्ली उडायो। त्यसो हुँदाहुँदै राजाले प्रजातन्त्र खोसे। जनताले फेरि आन्दोलन गर्नुपर्यो। राजनीतिक आवरणका अपराधमा भीआईपी नै कानुनी दायरामा आउन थालेपछि राजनीति सङ्लो हुने आशा पलाएको छ। संघीय लोकतान्त्रिक गणतन्त्र स्थापनाको छोटो समयमा यस व्यवस्थाप्रति वितृष्णा उब्जाउने काम भएका छन्, विधि निर्माताबाटै। बढ्दो भ्रष्टाचार, कानुन र विधिको उल्लंघन, जनप्रतिनिधिमा सेवासुविधा मोह, महत्त्वाकांक्षा, अपारदर्शिता र नातावाद मौलाउँदो देखिनु लोकतन्त्रका लागि राम्रो संकेत होइन। जनताले आफ्ना प्रतिनिधिमा उच्च नैतिक आचरण, व्यवहार र इमानदारी खोज्छन्। जनताले आफ्नो मतबाट यस्ता गुण भएको नेतृत्व छान्छन् भन्ने विश्वास गरिन्छ, लोकतन्त्रमा। जनताले नै गलत व्यक्ति चयन गर्छन् भने उसबाट नैतिकता र इमानदारी खोज्नु मूर्खता हुन्छ। सबै नीतिको मूल नीति राजनीति हो। मूल सफा भए मात्र समाज सुधार गर्न सकिन्छ। राजनीति दुर्गन्धित हुँदा समाजका अन्य अवयव पनि दुर्गन्धित र मैला देखिनु स्वाभाविक हो। राजनीति र सत्ताको आडमा जे पनि गर्न सकिन्छ भन्ने मानसिकता नेतृत्वमा रहेसम्म कानुनी शासन, विधि र संविधानको कुरा कागजमा मात्र सीमित हुन्छ। विगतमा कमीकमजोरी भएकै छन्, संविधानविद् अधिकारी भन्छन्, अनुसन्धानमा संलग्न प्रहरी र वकिलमाथि हस्तक्षेप हुनुभएन। पीडित पक्षले जानकारी पाइरहनुपर्यो र सरकारको कदम स्वेच्छाचारी र विभेदपूर्ण हुनुभएन। सभामुख नै पक्राउ पर्नुले अब कानुन सबैका लागि समान हो भन्ने महसुस जनताले गर्न थालेका छन्। राजनीतिको आडमा गलत क्रियाकलाप गर्ने उच्च नेतृत्व कानुनको दायरामा आउन थालेका छन्। दुईतिहाइको बलियो सरकारले राजनीतिभित्रको अपराधलाई नियन्त्रण गर्न सके राजनीति सङलो हुनेछ। तर, अपराधलाई पार्टी, गुट र निकटताका आधारमा जोख्न थालियो भने मुलुकका लागि दुर्दशा हुनेछ। भीआईपी पक्राउले अपराध गर्ने जोकोहीलाई पनि सरकारले छाड्दैन र कानुनको आँखामा सबै समान हुन्छन् भन्ने सन्देश गएको छ, पूर्वप्रशासक पोखरेल भन्छन्, यसले अपराध नियन्त्रण गर्न सरकारलाई पनि सकारात्मक बाटो बनेको छ। एउटा सर्वमान्य मान्यता छ अपराधको जात, धर्म, क्षेत्र, लिंग र वर्ण हुँदैन। पछिल्ला चर्चित काण्ड महराबाट यौन दुर्व्यवहार संसद्की महिला कर्मचारी रोशनी शाहीमाथि यौन दुर्व्यवहार आरोपमा तत्कालीन सभामुख महरा हिरासतमा छन्। यस्तो आरोपमा आरोपमा पद गुमाउने भीआईपीमा महरा पहिलो हुन्। शाहीले बयान फेर्दै गरे पनि प्रहरीले महरालाई नियन्त्रणमा लिएर थप अनुसन्धान गरिरहेको छ। सांसद पद नछोडे पनि त्यसबापतको सेवासुविधा निलम्वन छ। फौजदारी अभियोग प्रमाणित भए महराको पद स्वतः खारेज हुनेछ। घाइतेलाई इँटाभट्टामा जलाएर हत्या ! कांग्रेस सांसद अफताब आलम १२ वर्ष पुरानो फौजदारी अभियोगमा पक्राउ परेका छन्। बम विस्फोटका घाइतेलाई जिउँदै इँट्टाभट्टामा हालेर मारेको किटानी जाहेरीका आधारमा प्रहरीले आलमलाई पक्राउ गरी अनुसन्धान गरिरहेको छ। विमानस्थल तोडफोड जनकपुर विमानस्थल तोडफोड गर्ने राजपा सांसद प्रमोदकुमार साह पक्राउ परे। विमान आउन ढिला भएको आक्रोशमा संवेदनशील स्थानमा तोडफोड गरेको आरोपमा पक्राउ परेका साह अदालतको आदेशमा तारेखमा छुटेका छन्। विगतमा सामान्य मानिने घटनामा सांसद नै पक्राउ पर्नुले जनतामा कानुनी शासनको अनूभूत हुन थालेको छ। कुटपिटमा पक्राउ पुर्जी कुटपिट र फौजदारी अभियोगमा अदालतको म्याद बुझ्न ३५ दिने पुर्जी नेकपा सांसद पार्वत गुरुङविरुद्ध जारी भएको छ। तत्कालीन माओवादीका नेतालाई गुरुङको निर्देशनमा कुटपिट गरिएको भन्ने मुद्दा उनीविरुद्ध जिल्ला अदालतमा परेको छ। लोगो लाउने, सुविधा नपाउने जेलमै रहेका बेला संसद् सचिवालयले सांसदको लोगो दिए पनि राजपा सांसद रेशम चौधरीले सांसदको सेवासुविधा पाएका छैनन्। टीकापुर घटनाका मुख्य योजनाकार भन्दै जिल्ला अदालत कैलालीले सांसद चौधरीलाई सर्वस्वसहित जन्मकैदको सजाय सुनाएको थियो। चौधरी जेलमा छन्। उनले सांसदको भूमिका खेल्न नपाउँदा त्यस क्षेत्रका जनताले जनप्रतिनिधिको अनभूति गर्न पाएका छैनन्। आफ्नो क्षेत्रको सांसद नहुँदा जनताका पीडा, मर्का कसलाई सुनाउने भन्ने हुँदो रहेछ, कैलालीका राजेन्द्र खड्का भन्छन्। फरार रहेकै अवस्थामा चुनाव लडेका चौधरीले प्रतिनिधिसभा चुनाव त जिते तर सांसदको स्वाद चाख्न पाएका छैनन्। टीकापुर घटनामा नेपाल प्रहरीका एसपीसहित नौ जनाको हत्या भएको थियो। रातो पासपोर्ट जनआन्दोलनको बलमा प्राप्त उपलब्धि संस्थागत गर्न जनताले संविधान बनाउन पठाए ६ सय १ जनालाई। तर, पहिलो संविधानसभामै दुखद् घटना भयो। सांसदहरूले बेचे सुविधाको पासपोर्ट। सांसदद्वय गायत्री साह र बीपी यादव जेल परे। सांसद नारदमुनि रानाविरुद्धको मुद्दा सर्वोच्च अदालतमा विचाराधीन छ। त्यति बेला (विदेशको लोभ)मा स्पेनको कार्यक्रम जाने भन्दै रातो पासपोर्ट बेचिनबाट जोगिए, केही सांसद। जेलमै रहँदा सकियो पदावधि जनकपुर बमकाण्डमा पक्राउ परेका सांसद सञ्जय साहले जेलभित्रै दोस्रो संविधानसभाको कार्यकाल पूरा गरे। जिल्ला अदालतले बमकाण्डमा दोषी ठहर गरेपछि साह जेलमा छन्।"
भ्रमणपछि चीन प्रसन्न,"काठमाडौं : चिनियाँ राष्ट्रपति सी चिनफिङको नेपाल भ्रमण रणनीतिक साझेदारीमा उक्लिन सफल रहेको निष्कर्ष बेइजिङले निकालेको छ। नेपालसँगको विकास, आर्थिक सहकार्यअन्तर्गत विस्तृत साझेदारी हुँदै रणनीतिक साझेदारीमा भ्रमण उपयोगी रहेको चिनियाँ अधिकारीको बुझाइ छ। चिनियाँ विदेशमन्त्री वाङ यी र चिनियाँ कम्युनिस्ट पार्टीका विदेश विभाग प्रमुख सोङ थाओले आआफ्ना मातहतमा भ्रमण सफल भएको भन्दै सहमति र सम्झौता फलोअपमा दत्तचित्त हुन निर्देशन दिएको बेइजिङका अधिकारीले बताए। समकक्षीहरूसँग भ्रमण सफलताको व्याख्यासमेत उनीहरूले गरेको बेइजिङका ती उच्च अधिकारीले बताए। नेपालमा लामो समयदेखि यो स्तरको भ्रमण नभएको र अर्को छिमेक अनि मित्र राष्ट्रहरूको प्रभाव परिरहेको अवस्थालाई मध्यनजर गर्दै भएको भ्रमण फलदायी भएको समीक्षा उनीहरूले गरेका छन्। बीआरआईमा नेपालको साथ दृढ रहेको र नेपालसँगका परियोजना अगाडि बढाउनुपर्ने चिनियाँ समीक्षामा उल्लेख छ। विदेशमन्त्री वाङले आफ्नो मन्त्रालयमा र थोङले पार्टीमा यस्तो समीक्षा गरेका थिए। भ्रमणको समीक्षा लिखित रूपमा मन्त्रीहरू र सम्बन्धित निकायमा प्रस्तुत भएको जानकारी बेइजिङले दिएको छ। ती उच्च अधिकारीले नेपाललाई चीनले राजनीतिक प्राथमिकता दिएको बताए। उनीहरूले भ्रमण सफलतापूर्वक सम्पन्न गराएकोमा नेपाल सरकार, बेइजिङस्थित नेपाली दूतावास र काठमाडौंस्थित चिनियाँ दूतावासलाई धन्यवाद दिएका छन्। चिनियाँ अधिकारीले नेपाली सञ्चारमाध्यमले भ्रमणलाई उच्च प्राथमिकता दिएको र जनस्तरमा नेपालचीन सम्बन्धबारे अधिक जानकारीसमेत दिएको जनाएका छन्। उनीहरूले सञ्चारमाध्यमप्रति कृतज्ञता पनि व्यक्त गरेका छन्। उनीहरूले सीको भारत भ्रमण पनि सफल र उपयोगी रहेको समीक्षा गरेका छन्। बजार विस्तारका साथै आफ्ना उत्पादन एसियाको ठूलो बजारमा पुर्याउन सहजीकरणको भूमिकाका लागि भारतचीन मिलेर अघि बढ्नुपर्ने धारणा चिनियाँको छ। त्यही आधारमा भारतमा छलफल भएको र आसियान प्लस मुलुकमा उनीहरू अग्रसर रहेको सार्वजनिक भएको थियो। बेइजिङस्थित नेपाली दूतावासका उपप्रमुख सुशील लम्सालले चीनको आन्तरिक समीक्षाबारे आफूहरूलाई औपचारिक जानकारी नभएको बताए। भ्रमण कस्तो रह्यो ? त्यसपछि के भयो ? आन्तरिक छलफल गरे होलान्। तर, बाहिर आएको छैन, उनले भने, हामीलाई त्यस्तो विषय भन्ने कुरा पनि भएन। चीन भ्रमणमा रहेका उपप्रधान तथा रक्षामन्त्री ईश्वर पोखरेलसँग चिनियाँ अधिकारीले भ्रमण सफल पारिदिन सहयोग गरेकोमा धन्यावाद दिएको बताइएको छ। उपप्रधानमन्त्री चीन पुग्नुलाई कूटनीतिक वृत्तमा अर्थपूर्ण मानिएको छ। रक्षामन्त्री चिनियाँ समकक्षी वे फेङको निमन्त्रणामा चीन गएका हुन्। रणनीतिक साझेदारी आर्थिकसामाजिक विकासका निम्ति गरिएको भनिए पनि कतै सैन्य र राजनीतिक सहकार्यमा परिणत हुने त होइन भन्ने आशंका अन्य राष्ट्रको छ। प्रधानमन्त्री केपी शर्मा ओलीले रणनीतिक साझेदारी सैन्य गठबन्धन नभएको स्पष्टीकरण दिइरहँदा रक्षामन्त्रीको चीन भ्रमण र सैन्य अधिकारीसँगको वार्र्ता पेचिलो बनेको छ। चीनसँग शिक्षा, स्वास्थ्य, विकास र आर्थिक साझेदारीका विविध पाटोमा छलफल बढिरहेको छ। उपप्रधानमन्त्रीको भ्रमणलाई रक्षा मन्त्रालयले संयोग मात्र भन्दै बचाउ गरेको छ। चिनियाँ रक्षामन्त्री वेसँग वार्तापछि उनी नवौं सियाङसाङ फोरममा सहभागी हुनेछन्। चीनले नेपालमा विस्तृत साझेदारीलाई रणनीतिक साझेदारीको उचाइमा पुर्याउने प्रसंगबारे सरकारले कहिले शब्दावलीको प्रयोग त कहिले विकासको अर्को पाटोका रूपमा आएका धारणा भनेर आफैं अलमलमा परेको पूर्वराजदूत डा दिनेश भट्टराईले बताए। प्रधानमन्त्री ओली र पूर्वप्रधानमन्त्री पुष्पकमल दाहालले सीको भ्रमण सम्बन्ध विस्तारमा कोसेढुंगा बनेको बताइरहँदा रणनीतिक सहकार्यबारे छलफल हुनु झन् अर्थपूर्ण रहेको धारणा उनको छ। सरकारले चीन र भारत दुवैसँगको सम्बन्धलाई रणनीतिक साझेदारीमा अघि बढाउने बताएको छ। सी भारतपछि नेपाल भ्रमणमा आएका थिए। विश्लेषक हरि शर्माले भित्री छलफलका विषयमा चनाखो हुनुपर्ने बताए। चीन दीर्घकालीन सोचसहित अगाडि बढ्छ, हाम्रा नेताले कुन ढंगले सोच्छन् त्यो छर्लंग छ, उनले भने। भारत र चीनबीच नेपाल प्लस वानका रूपमा रहनुपर्ने चर्चा चलिरहँदा नेपालले त्रिदेशीय सहकार्यमा जोड दिनुपर्ने उनको सुझाव छ। प्रधानमन्त्री ओली र दाहालले नेपाल सार्वभौम मुलुक भएकाले बराबरीको हैसियतमा सहकार्य हुनुपर्ने धारणा व्यक्त गरेका छन्। सरकारले भारत र चीनसँग सार्वभौम समानताका आधारमा मित्रता अगाडि बढेको बताएको छ। अमेरिकी रणनीतिका विषयमा चर्चा चलिरहँदा सरकारले मुलुकपिच्छे फरक सम्बन्ध र नीति रहने स्पष्ट पारेको छ। नेपाल सधंै असंलग्नता र स्वतन्त्रताको कडीमा उभिएको धारणा सरकारको छ।"
पाँचपोखरी परिक्रमा,"म यहाँहरूलाई सिन्धुपाल्चोकको पाँचपोखरी थांगपाल गाउँपालिका३, भोताङमा रहेको पाँचपोखरी लैजाँदै छु। छिम्तीबाट पाँचपोखरीको यात्रा आरम्भ हुन्छ। पैदलै पैदल। उकालो लाग्दै गर्दा छिम्तीको बिसौनीमा भेटिए फुरसिंगी मेमे (तामाङ भाषामा हजुरबुवालाई मेमे भनिन्छ)। उमेरले ६० टेक्दै गरेका उनी। उकालो यात्रा उनीसँगै मीठो गफमा बढ्यो। थकान भए पनि यात्रा हलुंगो महसुस हुने। देउरालीमा उनको सानो होटल रहेछ। त्यहाँ पुग्दा झिमिक्क साँझ पर्न आँटेको थियो। घडी हेरेँ। सुईले ७ बज्ने तरखर गर्दै थियो। त्यहाँ एकछिन आराम गरी हामी टुपीडाँडासम्म जाने निधो गरी अघि बढ्यौं। पाँच यात्री थियौं। (गेहेन्द्र, नौला, प्रवीण, विदुर र म) कालीकोटका नौलासिं बटला पहिल्यै पुगेका रहेछन्, बाँकी सबै नौला। त्यसैले पनि हाम्रो यात्रा विशेष थियो नै। पहिलो दिन देउरालीमाथि पुग्दा साँझ झमक्कै पर्यो। दिनभरिको भ्रमण र निरन्तर हिँडाइको थकान त थियो नै, बाटोमा मोबाइल चार्ज गर्न नपाएकाले ब्याट्रीको मिटर तल झरिसकेको थियो। सबैले घरमा फोन गरी जानकारी गरायौं। पाँचपोखरीतिर फोन नलाग्न सक्छ। चिन्ता नगर्नु। अँध्यारो बढ्दै थियो। एक यात्री साथीसँग पिलपिल बल्ने लाइट रहेछ, अबको सहारा त्यही भयो। टुपीडाँडा पुग्दा घडीको सुइले नौ बजाएछ। आजको गन्तव्य त्यहीँको थियो। बासस्थल पुगेपछि शरीरले वि श्राम पायो। खुट्टा नियाल्यौं। लेकाली हिँडाइ जुकाले मलाई सताउनु सताएछ, खुट्टा रगताम्मे। टुपीडाँडामा छिरिङ तामाङको होटल रहेछ। उनी उमेरले २० मात्र टेकेका। भोताङकी हसिना दिदीलाई होटलको बन्दोबस्तमा सहयोग गर्न भनेका थियौं। छिरिङले खबर पाइवरी हाम्रो बाटो हेर्दै बसेका रहेछन्। पसिनाले भिजेको कपडा टुपीडाँडामा पुग्दा चिसो भयो। दुई हजार पाँच सय मिटर उचाइमा छ, यो ठाउँ। अँगेनाको वरिपरि आगो ताप्दै बेलुकीको खाना खायौं। अघिल्लो वर्ष रूखको स्याउलामा सुतेको अनुभव ताजै थियो, नौलासँग। यसपाला भने छिरिङले म्याट्रेस र ब्ल्यांकेट व्यवस्थापन गरिदिए। भोलिपल्ट बिहान ७ बजेभन्दा अघि टुपीडाँडाबाट उकालो लाग्न सकेनौं। उठ्दा घाम माथि आइसकेको थियो। टुपीडाँडादेखि माथिको बाटो राम्रो लाग्यो। बाटामा ढुंगा बिछ्याइएको। उकाली यात्रा। जंगलमा बेलाबेला टिङ टिङ घन्टीको आवाज आउँथ्यो। पछि थाहा भयो। गाईभैंसी, चौंरी चराउन जंगलमा छाडिने रहेछ। कतै हराए खोज्न सजिलो होस् भनेर गोठालाले गलामा घन्टी झुन्ड्याइदिने रहेछन्। बाटोको दायाँबायाँ पहेँला, राता र गुलाबी फूलहरूले वातावरण मनमोहक बनाएको थियो। सुन्दर र आकर्षक पनि त्यत्तिकै। पाँचपोखरी थांगपाल गाउँपालिकाले जंकफुडहरू बन्देज लगाएको सूचना पाएका थियौं। त्यसैले केही फलफूल, बदाम, अदुवाजस्ता खानेकुरा सबै मिली बोकेका थियौं। उकालोपछि आउने बिसौनीमा यिनै खानाले साथ दियो। दिउँसोको एक बजेको हुँदा हो, हामी नोस्र्याङपाटी पुगेछौं। फलफूल हामीसँगै थियो। अन्डा र आलु उसिन्न लगाएर खाइवरी लौरीबिनाको उकालो गफिँदै चढ्न थाल्यौं। घाम, कुहिरो र सिमसिमे पानीसँग लुकामारी गर्दै लौरीबिनाको उकालो कट्यौं। देख्दा नजिकै लागे पनि हिँड्दा यो उकालो बडा कठिन रहेछ। हुन त हिँडाइको थकानमा परेर पनि त्यस्तो अनुभूति भएको हुनसक्छ। उकालो सकिई तेर्सो सुरु हुने डाँडालाई लौरीबिनाको उकालो भनिएको रहेछ। सबैले टेकेर गएको लौरी त्यहीँ छाड्नुपर्ने चलन छ। लौरोको चाङ ठूलै देखिन्थ्यो। साँझ ६ बजेको हुँदो हो, गन्तव्य पाँचपोखरी पुग्यौं। चार हजार एक सय मिटर उचाइमा अवस्थित छ यो पोखरी। सुनसान। कुहिरोले ढाकेको छ। सेतो पछ्यौरी ओडिएकी जस्तो। आजको बास के हुने हो। चिन्ता थपियो। त्यहाँ सम्पर्क थिएन। होटल चलाउनेहरू जनैपूर्णिमा सकिएसँगै तल (भोताङ) झरेका रहेछन्। हामी जुन होटल (छाप्रो)मा बस्ने योजनामा थियौं। त्यहाँ मान्छे भेटिएनन्, उनी च्यांग्रा खोज्न निस्केका रहेछन्। फोन गरौं नेटवर्क छैन। भएका छाप्राहरू चियाउन थाल्यौं। एउटामा मान्छे भएको पायौं। खुसीको महसुस गर्यौं। सिन्धुपाल्चोक चौताराकी सांगेडोल्मा रहिछन्। एक्लै। आजको बास उनकै छाप्रोमा हुने भयो। लखतरान शरीर। सिमसिमे पानी र हुस्सोले चिसो वातावरण। अँगेनोको वरिपरि झुम्मियौं। पानीले भिजेको दाउरा। पिलपिल बलेको आगोको रापले ज्यानमा तापक्रम बढायौं। हामी पाँच थियौं। एउटा खाट रहेछ। ती आमा सुत्ने गरेको। कुनामा चित्राले बारेको भुइँमा स्याउला ओछ्याई रबरम्याट हालेर ओछ्यान मिलाई खाना खायौं। पल्टियौं। बिहान चौंरीको घन्टीको आवाजसँगै निद्रा खुल्यो। छाप्रोबाहिर निस्कँदा छुट्टै संसार थियो। नीलो आकाश। हरियो डाँडामाथि खुला चौर। चौरमा चर्दै गरेको चौंरी, भेडा र च्यांग्रा। सिरसिरे हावा। बिहानीपख शीतको थोपाले टिलिक्क टल्केको सिमसार। कति मीठो सौन्दर्य। यस्तो प्राकृतिक सुन्दरतामा नरमाउने को होला र ! प्रकृतिप्रेमीका लागि यस्तो अवसर ज्यादै मूल्यवान् लाग्छन्। प्रकृतिलाई क्यामेराभन्दा बढी आँखा र मनले कैद गरियो। पाँचवटा पोखरी। पोखरीको दायाँबायाँ हरियो चौर। ढुंगा अनि फूलहरू। यसले पोखरीको सुन्दरतालाई बेहुलीझंै सिँगारिदिएको थियो। वरिपरिको डाँडाको दृश्य बिहानी झुल्के घामसँगै तालमा छर्लंग देखिन्थे, आहा ! न रूख न ठूला बुट्यान। न हिउँले भरिएको हिमाल नै। अचम्म त त्यो पाँचवटै पोखरीमा पानी जमेको मात्र हैन, पोखरीबाट पानी नदीतर्फ झरेका झरनाहरू झन् मनमोहक दृश्यहरू छन्। एकछिन त लाग्छ, ती पानी कहाँबाट आएको होला ? नेपाल प्राकृतिक सौन्दर्यको खानी नै हो। अनगन्ती यस्ता सुन्दर प्राकृतिक संरचनाहरू धेरै छन्। त्यसको संरक्षण, संवद्र्धन र उचित प्रचार गर्न सके यसले बाह्य र आन्तरिक पर्यटक आकर्षित गर्ने थियो। धेरै युवाले नेपालमै रोजगार पाउने अवसर हुन सक्छ। उचित प्रचार हुन सके यस्ता यात्राले नेपाल भ्रमण वर्ष २०२० सफल बनाउन मद्दत गर्छ भन्ने लाग्छ र भविष्यमा पनि यो क्षेत्र राम्रो आकर्षणको केन्द्र बन्न सक्छ। पाँचपोखरीबाट बिदा हुने बेलामा सांगेडोल्मा आमालाई सोध्यौं। खानाको कति हो ? उनको जवाफ आयो एक हजार रुपियाँ। गाउँपालिकाले खाना र बाससमेत प्रतिव्यक्ति आठ सय रुपियाँ तोकेको जानकारी गरायौं। र सहमतिमै आठ सय तिर्यौं। गाउँपालिकाले दाल, भात र तरकारी खाएर एक रात बसेको देउरालीको पाँच सय, टुपीडाँडाको छ सय, नोस्र्याङपाटीको सात र पाँचपोखरीको आठ सय तोकिदिएको छ। संस्कृति, भेषभूषा र रहनसहनका कारण यहाँ आकर्षण छ। यस क्षेत्रलाई वर्षैभरि चल्ने बनाउन सकिन्छ। आन्तरिक तथा बाह्य पर्यटकका लागि यो क्षेत्र त्यति टाढा छैन। स्थानीय तहले समेत सहयोग गरी पदमार्गको ठाउँठाउँमा होमस्टेको व्यवस्थापन गर्न युवाहरूलाई प्रोत्साहन गर्न जरुरी देखिन्छ। यसले पर्यटकको संख्या बढ्छ। धेरैले यात्राको योजना बनाउन सक्छन्। यसले समुदायको आर्थिक पुनर्निर्माणमा पनि ठूलो योगदान पुग्ने निश्चित छ।"
"सर्वोच्चको आदेशले २९,५६५ जनप्रतिनिधिको पारिश्रमिक रोकियो","काठमाडौं : स्थानीय तहका जनप्रतिनिधिले पारिश्रमिक लिन पाउने कानुन सर्वोच्च अदालतले खारेज गरिदिएको छ। प्रदेशले बनाएका त्यस्ता कानुन संविधानसँग बाझिएको निष्कर्ष संवैधानिक इजलासले निकालेको छ। २९ हजार ५ सय ६५ जनप्रतिनिधिले अवैध तवरले पारिश्रमिक सुविधा लिइरहेका थिए। त्यसमा महानगरपालिका, नगरपालिका, गाउँपालिका र जिल्ला समन्वय समितिमा संलग्न जनप्रतिनिधि छन्। पारिश्रमिकसहित सेवासुविधाको व्यवस्था ६ वटा प्रदेशमा कार्यान्वयनमा थियो। प्रधानन्यायाधीश चोलेन्द्रशमशेर राणा, न्यायाधीशहरू दीपककुमार कार्की, केदारप्रसाद चालिसे, मीरा खड्का र हरिकृष्ण कार्की संलग्न संवैधानिक इजलासले शुक्रबार स्थानीय जनप्रतिनिधिले लिएको पारिश्रमिकलाई अवैध ठहर गरेको हो। मनमौजी रूपमा कानुन बनाएर अवैध रूपमा राज्यकोष दोहन गरिरहेको दाबीसहित अधिवक्ता लोकेन्द्र ओलीले रिट दायर गरेका थिए। संविधानले नदिएको अधिकार प्रयोग गरी प्रदेश व्यवस्थापिकाहरूले धमाधम स्थानीय तहका पदाधिकारी तथा सदस्यहरूले पारिश्रमिक लिन पाउने कानुन बनाएको जिकिर निवेदक ओलीको थियो। प्रदेश १ बाहेकका स्थानीय तहले यस्तो कानुन बनाएका थिए। प्रदेश १ ले गाउँ तथा नगरसभाका सदस्यहरूको सुविधासम्बन्धी ऐन २०७५ लागू गरे पनि मासिक पारिश्रमिकसम्बन्धी व्यवस्था राखेको छैन। अन्य प्रदेशका स्थानीय तहका पदाधिकारी र सदस्यका लागि मासिक सुविधा भनी ज्यालाका रूपमा पारिश्रमिक लिइँदै आएको थियो। स्थानीय तहका पदाधिकारी तथा सदस्यको सुविधासम्बन्धी ऐन, २०७५ को दफा ३ अन्तर्गत पारिश्रमिक र सुविधाको व्यवस्था राखिएको छ। सर्वोच्चले प्रदेश २, प्रदेश ३, गण्डकी, प्रदेश ५, कर्णाली र सुदूरपश्चिम प्रदेशसभाले पारित गरेका स्थानीय तहका पदाधिकारी तथा सदस्यको सुविधासम्बन्धी ऐन संविधानसँग बाझिएको भन्दै बदर घोषित गरेको छ। प्रदेश २ र प्रदेश ५ ले ऐनको दफामै किटान गरी बुझ्दै आएको पारिश्रमिकको व्यवस्थासमेत इजलासले बदर गरेको छ। ऐनको दफा ३ को अनुसूची ८ मा पारिश्रमिकका व्यवस्थाहरू थिए। ती सबै बदर भए, सर्वोच्चको फैसलापछि अधिवक्ता ओलीले अन्नपूर्णसित भने, प्रदेश २ र ५ ले त दफा १० मा पारिश्रमिक तोकेका थिए। यी सबै आज (शुक्रबार) कै मितिदेखि खारेज गर्न परमादेश भयो। समयाभावका कारण फैसलाको प्रति आइतबार दिने भनिएको छ। परमादेशअनुसार शुक्रबारदेखि नै जनप्रतिनिधिको पारिश्रमिक रोकिनेछ।"
उपनिर्वाचनको कार्यतालिका सार्वजनिक,"काठमाडौं : मंसिर १४ गते हुने उपनिर्वाचनका लागि निर्वाचन आयोगले निर्वाचन कार्यतालिका सार्वजनिक गरेको छ। एक प्रतिनिधिसभा, तीन प्रदेशसभा र ४८ स्थानीय तह गरी ५२ रिक्त पदका लागि हुने उपनिर्वाचनको मनोनयन दर्ताका लागि निर्वाचन आयोगले कार्यतालिका सार्वजनिक गरेको हो। शुक्रबार सार्वजनिक गरेको कार्यतालिकाअनुसार प्रतिनिधिसभा र प्रदेशसभाको उपनिर्वाचनका लागि कात्तिक २१ गते मनोनयन दर्ताको समय तोकिएको छ। कार्यतालिकाअनुसार कात्तिक २१ गते बिहान १० बजेदेखि दिउँसो १ बजेसम्म उम्मेदवारको मनोनयन दर्ता, दिउँसो साढे १ बजेदेखि ३ बजेसम्म मनोनयनपत्र दर्ता भएको उम्मेदवारको सूचना प्रकाशन गर्ने, २२ गते बिहान ११ बजेदेखि अपराह्न पाँच बजेसम्म मनोनयन भएका उम्मेदवारको नामावली प्रकाशन गर्ने, २४ गते बिहान १० बजेदेखि दिउँसो १ बजेसम्म उम्मेदवारले नाम फिर्ता लिने, २४ गते दिउँसो ३ बजेदेखि पाँच बजेसम्म उम्मेदवारको अन्तिम नामावली प्रकाशन गर्ने जनाइएको छ। त्यस्तै, २५ गते बिहान ११ बजेदेखि अपराह्न ४ बजेसम्म उम्मेदवारलाई निर्वाचन चिह्न प्रदान गर्ने आयोगद्वारा जारी विज्ञप्तिमा उल्लेख छ। प्रतिनिधिसभा सदस्यतर्फ कास्की जिल्लाको निर्वाचन क्षेत्र नं २ र प्रदेशसभातर्फ भक्तपुरको प्रतिनिधिसभा निर्वाचन क्षेत्र नं १ को प्रदेशसभाको क्षेत्र नं १, बाग्लुङ क्षेत्र नं २ को प्रदेशसभा निर्वाचन क्षेत्र नं २ र दाङ निर्वाचन क्षेत्र नं ३ को २ मा उपनिर्वाचन हुँदै छ। कास्की२ बाट नेकपातर्फबाट रवीन्द्र अधिकारी विजयी भएका थिए। संस्कृति, नागरिक उड्डयनमन्त्रीसमेत रहेका अधिकारीको हेलिकप्टर दुर्घटनामा निधन भएको थियो। बाग्लुङ क्षेत्र नं २ को प्रदेशसभा निर्वाचन क्षेत्र नं २ बाट निर्वाचित प्रदेश सांसद टेकबहादुर घर्तीमगरको मंसिर २७ गते दिल्लीमा उपचारका क्रममा निधन भएको थियो। उनी वाममोर्चाको गठबन्धनतर्फबाट निर्वाचित जनमोर्चाका सांसद थिए। त्यस्तै, भक्तपुरमा प्रदेशसभा सदस्य हरिशरण लामिछानेको वैशाख ३१ गते उपचारकै क्रममा काठमाडौंमा निधन भएको हो। उनी नेकपाका सांसद थिए भने दाङ निर्वाचन क्षेत्र नं ३ को २ बाट निर्वाचित सांसद उत्तरकुमार ओलीको फागुन १० गते उपचारका क्रममा काठमाडौंमा निधन भएको थियो। माघ २४ गते दाङमा ओली सवार गाडी दुर्घटनामा परेका थियो। स्थानीय तहतर्फ हुने उपनिर्वाचनका लागि कात्तिक २७ गते बिहान १० देखि दिउँसो १ बजेसम्म मनोनयनपत्र दर्ता गर्ने र कात्तिक ३० गते उम्मेदवारको अन्तिम नामावली सार्वजनिक गरिनेछ भने मंसिर १ गते चुनाव चिह्न प्रदान गरिने आयोगका सहसचिव एवं प्रवक्ता राजकुमार श्रेष्ठले जानकारी दिए। स्थानीय तहतर्फ धरान उपमहानगरपालिका प्रमुख, पाँचथर जिल्लाको फाल्गुनन्द गाउँपालिका, संखुवासभा जिल्लाको मकालु गाउँपालिका र महोत्तरी जिल्लाको पिपरा गाउँपालिकाको अध्यक्ष पदमा उपनिर्वाचन हुँदै छ। हुम्लाको खार्पुनाग गाउँपालिकाको उपाध्यक्ष र विभिन्न ३४ जिल्लाका ४० स्थानीय तहका ४३ वडाध्यक्ष गरी ४८ स्थानीय तहमा मंसिर १४ गते नै उपनिर्वाचन हुँदै छ। धरान उपमहानगर प्रमुख तारा सुब्बाको साउन १ गते काठमाडौंमा उपचारका क्रममा निधन भएको थियो। उनी स्थानीय तहको चुनावमा तत्कालीन नेकपा एमाले तर्फबाट उपमहानगर प्रमुखमा निर्वाचित भएका थिए। माघ २६ गते फाल्गुनन्द गाउँपालिका अध्यक्ष अमरकुमार नेम्वाङको मृत्यु भएको थियो। कार्यक्रममा बोल्दाबोल्दै बेहोस भएपछि उनको निधन भएको थियो। उनी कांग्रेस पार्टीबाट निर्वाचित अध्यक्ष थिए। मकालु गाउँपालिकाका अध्यक्ष खड्गबहादुर कटुवालको २०७४ साल पुस ३० गते सवारी दुर्घटनामा मृत्यु भएको थियो। दुर्घटनामा उनीसहित ६ जनाको ज्यान गएको थियो। उनी नेकपाबाट निर्वाचित अध्यक्ष हुन्। पिपरा गाउँपालिकाको अध्यक्ष विनोदकुमार चौधरीको वैशाख ८ गते उपचारका क्रमाम काठमाडौंमा मृत्यु भएको हो। उनी राजपाबाट अध्यक्षमा निर्वाचित भएका थिए। हुम्लाको खार्पुनाग गाउँपालिका उपाध्यक्ष सिन्धु शाहीको कर्णाली राजमार्गमा भएको जिप दुर्घटनामा निधन भएको थियो। असार ३ गते कर्णालीमा जिप खस्दा उपाध्यक्ष शाहीसहित १० जना बेपत्ता भएका थिए। उपाध्यक्ष शाहीको शव २२ दिनपछि भेटिएको थियो। निर्वाचन स्थल र केन्द्र तोकियो पोखरा : जिल्ला निर्वाचन कार्यालय कास्कीले रिक्त रहेको कास्कीको क्षेत्र नम्बर २ को प्रतिनिधिसभा सदस्यको उपनिर्वाचनको तयारी तीव्र पारेको छ। निर्वाचन आयोगले रिक्त रहेका स्थानमा मंसिर १४ गते उपनिर्वाचनका लागि मिति तोकेपछि जिल्ला निर्वाचन कार्यालय कास्कीले अन्तिम नामावली प्रकाशन, निर्वाचन स्थल र केन्द्रसमेत तोकिसकेको बताएको छ। कास्की २ बाट निर्वाचित प्रतिनिधिसभा सदस्य तथ संस्कृति पर्यटन तथा नागरिक उड्ययनमन्त्री रवीन्द्र अधिकारीको हेलिकप्टर दुर्घटनामा निधन भएपछि रिक्त रहेको क्षेत्रमा निर्वाचनको तयारी गरिएको हो। कास्की क्षेत्र नम्बर २ मा हुने उपनिर्वाचनका लागि ७१ हजार ८ सय ७१ जनाको अन्तिम नामावली प्रकाशन गरेको जिल्ला निर्वाचन कार्यालय कास्कीका निर्वाचन अधिकारी महेन्द्रराज सुवेदीले जानकारी दिए। उपनिर्वाचनमा १ हजार २ सय २० जना नयाँ मतदाता थपिएको उनले बताए। कास्की२ मा अघिल्लो निर्वाचनमा ७० हजार ६ सय ५१ मतदाता थिए। कास्कीमा हुने उपनिर्वाचनका लागि २ मा ३२ निर्वाचन स्थल र ८२ वटा केन्द्र तोकिएको पनि उनले जानकारी दिए। उनका अनुसार निर्वाचनमा आवश्यक केन्द्रको सुरक्षा व्यवस्था मिलाउन, कर्मचारी तोक्ने र निर्वाचनका लागि आवश्यक सामग्री खरिद गर्ने काम भइरहेको छ। कास्की२ मा पोखरा महानगरका ११ वटा वडा पर्छन्। अघिल्लो निर्वाचनमा अधिकारीले कांग्रेसका उम्मेदवार देवराज चालिसेलाई ८ हजार ५ सय ४६ मतले पराजित गरेका थिए। अधिकारीले २७ हजार २ सय ७ मत प्राप्त गरेका थिए भने चालिसेले १८ हजार ६ सय ६१ मत प्राप्त गरेका थिए। उपनिर्वाचनका लागि ठूला पार्टी नेकपा र कांग्रेस मात्र होइन साना पार्टी पनि तयारीमा जुटिसकेका छन्। अघिल्लो निर्वाचनमा ७० हजार ६ सय ५१ मतमा ४९ हजार ९ सय ६ मत खसेको थियो। त्यसमध्ये ४७ हजार ९ सय ८८ मत सदर भएको थियो। १३ जना उम्मेदवारले विभिन्न राजनीतिक पार्टीबाट उम्मेदवारी दिएका थिए। गण्डकी प्रदेशमा बागलुङ२ ख बाट गण्डकी प्रदेश सांसद टेकबहादुर घर्तीको निधन भएको थियो। बागलुङको पनि उपनिवार्चनको तयारी गरिएको छ। यसैगरी, गण्डकी प्रदेशमा तीन वडाध्यक्षको पनि निर्वाचन हुनेछ। नवलपुरको बौदिकाली वडा नं ५, लमजुङ सुन्दरबजार २, बागलुङ बडीगाड गाउँपालिका २ मा उपनिर्वाचन हुने बताइएको छ।"
