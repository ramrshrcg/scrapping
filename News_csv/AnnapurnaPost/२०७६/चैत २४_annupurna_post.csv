शीर्षक,विवरण
कोरोनाको दोस्रो चरण,"नेपालमा कोरोना भाइरस (कोभिड१९) संक्रमणको दोस्रो चरण सुरु भएको छ। विदेशबाट आएका व्यक्तिमा मात्र सीमित संक्रमण पहिलो चरण हो। ती व्यक्तिले आफ्नो परिवारमा संक्रमण गराएपछि दोस्रो चरण सुरु हुन्छ। अनि समुदायबाट समुदायमा संक्रमण तेस्रो चरण हो भने महामारीको अवस्था चौथो चरण। स्वास्थ्य तथा जनसंख्या मन्त्रालयले दोस्रो चरण सुरु भएको जनाउ दिएको छ। यो खतराको संकेत हो। अभै पनि सचेतना नअपआउने र लकडाउनलाई कडिकडाउ नतुल्याउने हो भने तेस्रो चरण (समुदायदेखि समुदायसम्म) को संक्रमण सुरु हुनेछ। तीन महिनाअघि नै विश्व कोरोनाको चपेटामा परेको हो। तर नेपालले सबै देशका पर्यटकलाई आउन दिइरह्यो। पहिलोपटक एक व्यक्तिमा संक्रमण भएको सार्वजनिक भएपछि सरकारले बल्ल लकडाउन (चैत ११ गते) गर्यो। त्यसबाहेक कोरोनाको कहरबाट जोगिने पर्याप्त समय हुँदाहुँदै पनि सरकारले अनेक वहानाबाजी गरेर व्यक्तिगत सुरक्षाका लागि आवश्यक चिकित्सकीय उपकरणको बन्दोबस्ती गरेन। ढिलाइ हुनुको पछाडि कमिसनको चक्कर रहेछ भन्ने स्पष्ट भयो। बिनाप्रतिस्पर्धा बजार मूल्यभन्दा ४७ गुणासम्म महँगोमा सामान खरिद गरिएपछि त्यसको पुष्टि भयो। सार्वजनिक रूपमा सरकारको तिखो आलोचना भएपछि खरिद सम्झौता रद्द गरियो। फेरि नेपाली सेनालाई खरिदको जिम्मा लगाइँदैछ। सेनाले खरिद गर्ने भएपछि अनियमितताको ढाकछोप हुन्छ भन्ने उनीहरूको बुझाइ छ। किनकि सेनाको कामकारबाही अख्तियार दुरुपयोग अनुसन्धान आयोगले सिधै हेर्न नपाउने व्यवस्था छ। मुलुक दोस्रो चरणमा प्रवेश गर्नुअघि नै परीक्षणलाई व्यापक बनाइनुपथ्यो। अहिले १५ सय परीक्षण पनि भएको छैन। दिनको १६ वटा परीक्षण गरेर कहिले सकिने हो ? सरकारको कार्यशैली हेर्दा नागरिकको जीउज्यान पूर्णरूपमा असुरक्षित देखिन्छ। चिकित्सकलाई आवश्यक उपकरण पहिलो सर्त हो। पीपीई, मास्क, पञ्जा, किट ल्याउन ढिलाइ भइसकेको छ। यी उपकरणबिना कोरोनाको पहिचान हुन सक्दैन। अमेरिकाले एक महिनामा परीक्षा गर्न नसकेको दक्षिण कोरियाले दस दिनमै गर्यो। दक्षिण कोरियामा कोरोना विस्तीर्ण हुन पाएको छैन। विश्व स्वास्थ्य संगठन (डब्लूएचओ) ले परीक्षणलाई जोड दिँदै आएको छ। तर, नेपाल सरकार भने कमिसनमोहमा मात्र सीमित छ। स्वास्थ्य उपकरणजस्तो अति संवेदनशील विषयमा सरकारको यो लापर्बाही असंवेदनशीलताको पराकाष्ठा हो। यतिबेला लकडाउनको विकल्प छैन तर जनजीवनलाई असर पर्न नदिनु राज्यको दायित्व हो। अत्यावश्यक आपूर्ति र सेवाप्रवाह ठप्प छ। लकडाउनसँगै आवश्यक आपूर्ति सहज र सुगम पनि हुनुपर्छ। लकडाउनले सामान्य जनजीवनलाई तहसनहस पारेको छ। उदाहरणका लागि उपत्यकामा पाँच लाख गाई पालिएका छन्, विभिन्न फर्महरूमा। अहिले ती गाईको दाना, पीठो, ढुटो, पराल आदि आपूर्ति ठप्प छ। गाई मर्ने अवस्थामा पुगेका छन्। तर सरकारले यसतर्प कुनै चासो राखेकै छैन। कुन क्षेत्रमा कस्तोखाले सेवा प्रवाह आवश्यक पर्छ र केकस्ता आपूर्ति जरुरी छ भन्ने अनुमानसमेत लगाउन सकेको छैन। एकातिर कोरोनाको संक्रमण दिनप्रतिदिन फैलँदो छ भने अर्कातिर अत्यावश्यक आपूर्ति अवरुद्ध हुँदा नागरिकको जीवनयापन कठिन बन्दै गइरहेको छ। सक्षम र जनउत्तारदायी सरकारको परिचय यस्तै संकट र आपत्का बेला खुल्छ। तसर्थ यो विपत्को घडीमा सरकारले अभिभावकसरह आफ्ना धर्म निर्वाह गर्न जरुरी छ। त्यो भनेको स्वास्थ्य उपकरणको सक्दो छिटो आपूर्ति गरी देशभर उपलब्ध गराउनु हो। सोमबारसम्म नौजनामा मात्र संक्रमण फेला परेको छ। यो संख्या दिनप्रतिदिन बढ्दो छ। यद्यपि यो संख्या थोरै देखिनुको प्रमुख कारण थोरै परीक्षण गरेर हो। दोस्रो हो, नागरिकको अमनचैयन कायम राख्न अत्यावश्यक वस्तुको आपूर्तिमा सुगमता र सहजता। तेस्रो लकडाउनलाई अभै कडाइ। यसका पूर्वसर्त हुन्असल नियत र कुशल व्यवस्थापन।"
कोरानाको त्रासमा दादुराको महामारी,"धादिङ : कोरोना संक्रमणको त्रास बढिरहेका बेला धादिङको बेनिघाट रोराङ गाउँपालिका ६ मा भने दादुराको महामारी फैलिएको छ। दादुरा रुवेलाको खोप अभियान सुरु भएकै बेला बुमराङ, रोतेश, सोलडाँडा, सार्लिङलगायत चेपाङ बस्तीमा दादुरा फैलिएपछि दुई बालबालिकाको ज्यान गएको छ। ५० भन्दा बढी बिरामी परेका छन्। सन्तबहादुर चेपाङ र सोल्टीमायाकी २९ महिनाकी छोरी अनुशाको चैत ११ गते र मम्राङकी आशाकुमारी चेपाङको ८ महिने छोरो शसान्तको १५ गते मृत्यु भएको गाउँपालिकाले जनाएको छ। फागुन ४ गते उपचारका लागि चरौंदी आधारभूत स्वास्थ्य चौकी आएका बेला चेपाङ बस्तीका चार जना बालबालिकालाई दादुरा हुन सक्ने आशंका गरिएको थियो। गाउँपालिकाका स्वास्थ्य संयोजक शंकरबाबु दुवाडीले भने, दादुराका शंकास्पद बिरामी देखिएपछि गाउँपालिकाले गम्भीर बिरामीलाई कान्ति अस्पताल पठाएको थियो, उपचार गराउन ढिलो हुँदा २ जनाको ज्यान गएको छ। त्यसयता चेपाङ बस्तीका ६ महिनादेखि १५ बर्ष उमेर समूहका ५० भन्दा बढीलाई दादुराको प्रकोप देखिएको छ। फागुन १८ गते स्वास्थ्य सेवा विभाग परिवार कल्याण महाशाखा र स्वास्थ्य कार्यालय धादिङको टोलीले स्थलगत अध्ययन गरी दादुराको महामारी (आउटब्रेक) भएको निश्चित गरेको थियो। दादुराका बिरामी बढेपछि गाउँमै पुगेका स्वास्थ्यकर्मी बालबालिकालाई चेकजाँच गर्दै । फागुन २३ र २६ गते गाउँमै खोप केन्द्र स्थापना गरी खोप लगाइएको र घरघरमा पुगेर खोप लगाउन आग्रह गरिएको वडाध्यक्ष देवकृष्ण आलेले बताए। उनले भने, दादुरा फैलिएपछि मात्रै करिब २ सय जनालाई खोप दिइएको छ, लकडाउनको समाप्तिसँगै घुम्ती शिविर सञ्चालन गरेर बचेखुचेका ५ वर्षमुनिकालाई दादुरालगायत आधारभूत खोप सेवा दिने योजना बनाएका छौं। चेपाङ बस्तीका ६ महिनादेखि १५ वर्ष उमेर समूहका ५० भन्दा बढीलाई दादुराको प्रकोप देखिएको छ। दादुराको महामारी फैलिएपछि गाउँपालिकाले महामारी नियन्त्रणमा सहयोग गर्न आग्रह गर्दै स्वास्थ्य कार्यालय धादिङलाई गत १८ गते पत्राचार गरेको स्वास्थ्य संयोजक दुवाडीले बताए। जिल्लामा दादुरा नियन्त्रण अभियान सञ्चालन गर्न स्रोतसाधन नभएकाले बागमती प्रदेशको स्वास्थ्य निर्देशनालयमार्फत प्रक्रिया अगाडि बढाइएकोमा कोरोना भाइरसले काम प्रभावित भएको स्वास्थ्य कार्यालय धादिङका प्रमुख डा भुवन पौडेलले बताए। उनले भने, हामीले स्थलगत अनुगमन गरी परीक्षणका लागि नमुना संकलन गरेका थियौँ, गाउँपालिकाले पनि महामारी नियन्त्रणमा ल्याउन सहयोग मागेको थियो तर लकडाउनपछि अभियान प्रभावित भएको हो। धादिङलाई तत्कालीन स्वास्थ्यमन्त्री दीपक बोहराले ०७४ पुस १६ गते आधारभूत खोप सुनिश्चित जिल्ला घोषणा गरेका थिए। तर, दक्षिण भेकका विकट चेपाङ बस्तीमा ५ वर्षमुनिका बालबालिकालाई अनिवार्य लगाउनुपर्ने खोपसमेत नियमित हुँदैन। स्थानीय शिक्षक तिलक चेपाङ भन्छन्, हरेक वर्ष धेरै चेपाङ बालबालिको मृत्यु भइराखेको हुन्छ तर के कारणले मर्छन्, किन मर्छन् कसैलाई चासो हुन्न। अभिभावकले नै चासो नदेखाएपछि अरूलाई झन् के चासो।"
"भयभीत होइन, संयमित बनौ","काठमाडौं : बढ्दो संक्रमणसँगै सर्वसाधारण कोरोना भाइरस (कोभिड१९)बाट त्रस्त छन्। तर, वरिष्ठ चिकित्सक एवं विज्ञहरू भन्छन्, यो भाइरसको संक्रमण हुँदैमा ज्यान जाँदैन। आत्तिनुभन्दा सावधानी अपनाउनुपर्छ। संक्रमित व्यक्तिले पनि उच्च मनोबल राख्नुपर्छ। नेपालमा संक्रमितको संख्या ९ पुगेको छ। तीमध्ये १ जनाले स्वास्थ्यलाभ गरेका छन्। बाँकीको अवस्था सामान्य र सुधारोन्मुख छ। बाहिरबाट आएका संक्रमित व्यक्तिबाट कोरोना सरेको पछिल्लो घटनासँगै मुलुक संक्रमणको दोस्रो चरणमा प्रवेश गरेको छ। यो अवस्थालाई ध्यान दिएर विज्ञले खेलाँची नगर्न सुझाएका छन्। श्वास फेर्न गाह्रो भएको छैन वा शिथिल अनुभव भएको छैन भने आश्वस्त हुन सकिने परिस्थिति हो, अन्नपूर्ण मिडिया नेटवर्कद्वारा आइतबार आयोजित भिडियो अन्तत्र्रियामा वरिष्ठ फिजिसियन प्रा डा अर्जुन कार्कीले भने, रुघाखोकी मात्र लागेको छ र दैनिक जीवनमा अप्ठेरो महसुस भएको छैन भने आत्तिनुपर्दैन। पाटन स्वास्थ्य विज्ञान प्रतिष्ठानका पूर्वउपकुलपतिसमेत रहेका प्रा डा कार्कीले संक्रमित व्यक्तिको सम्पर्क रहेको अवस्थामा भने उच्च सतर्कता र सजगता अपनाई जँचाउन जान सल्लाह दिए। विश्वव्यापी महामारीको रूप लिएको कोभिड१९ बाट संक्रमितमध्ये करिब साढे ५ प्रतिशतको ज्यान गएको छ। प्रतिरोधात्मक क्षमता कम भएका, ज्येष्ठ नागरिक र अन्य रोगले थला परेका व्यक्तिले भने उच्च सावधानी अपनाउनुपर्ने चिकित्सकको सुझाव छ। संक्रमण हुनेबित्तिकै मरिहालिने होइन। अधिकांश व्यक्ति त अस्पतालमै जानुपर्दैन, उनले भने, अस्पतालमै बसेर उपचार गर्नुपर्नेमध्ये पनि अधिकांशलाई चिकित्सकीय प्रयत्नले बचाउन सकिन्छ। त्रिवि चिकित्साशास्त्र अध्ययन संस्थान (आईओएम)का डिन प्रा डा जगदीश अग्रवालले लकडाउनलाई प्रभावकारी रूपमा लागू गर्नुपर्ने र परीक्षणको दायरा बढाउनुपर्ने बताए। विदेशबाट आएका नेपाली सबैलाई परीक्षण गर्नुपर्छ, उनले भने, परीक्षणको दायरा पनि विस्तार गर्नुपर्छ। संक्रमितहरू भेटिएका कैलाली, कञ्चनपुर, बागलुङका साथै तराईका क्वारेन्टाइनमा बसेका व्यक्तिको पनि परीक्षण गर्नुपर्ने उनको भनाइ थियो। खुला सीमा छ। सीमावर्ती क्षेत्रका क्वारेन्टाइनमा सयौं नेपाली बसेका छन्, उनले भने, तिनलाई पनि परीक्षणको दायरामा ल्याउनुपर्छ। कोरोना संक्रमणले विचलित हुनुपर्ने अवस्था नरहेको नेपाल हेल्थ रिसर्च काउन्सिल, इथिकल रिभ्यु बोर्डका अध्यक्ष प्रा डा प्रकाश घिमिरेले बताए। त्रिवि माइक्रोलोजी विभागका पूर्वप्रमुख घिमिरेले भने, संक्रमित व्यक्तिको खोकी, हाच्छ्युँबाट वा एउटै भान्सामा सँगै बस्दा विभिन्न तरिकाबाट भाइरस बाहिर निस्किएर सर्न सक्छ। दूरी कायम राखेर बस्नु र मास्क लगाउनुपर्छ। सचेत रहे आत्तिनुपर्दैन। उनका अनुसार कोरोनाले सबै उमेर समूहका व्यक्तिलाई संक्रमण गरे पनि प्रतिरोधात्मक क्षमता न्यून भएका र दीर्घ रोगीलाई मात्र जोखिम हुन्छ। कोरोना भाइरस संक्रमणपछि ८० प्रतिशत व्यक्ति अस्पताल जानुपर्दैन, उनले भने, अस्पताल पुग्नुपर्ने अवस्थाका २० प्रतिशत हुन्छन्। तीमध्ये पनि ५ देखि ७ प्रतिशत मात्र गम्भीर भई आईसीयूमा भर्ना हुन जरुरी देखिन्छ। वरिष्ठ मनोचिकित्सक डा कपिलदेव उपाध्यायले कोरोना संक्रमण आफू वा परिवारलाई हुन्छ कि भन्ने फोबिया सर्वत्र रहेको उल्लेख गरे। कोरोना भाइरसले चिन्ता र डर बढाएको छ, उनले भने, स्वास्थ्यको ख्याल गर्नुपपर्छ। तर, चिन्ता लिएर बस्नुहुँदैन। डर र चिन्ताबाट माथि उठेर स्वास्थ्य सुरक्षा एवं सावधानी अपनाउनु नै कोरोनालाई जित्नु हो। उनले संक्रमणको तनाव न्यूनीकरण गर्न सकारात्मक सोच जरुरी भएको बताए। मलाई संक्रमण हुँदैन, स्वस्थ छु, रोग प्रतिरोधात्मक शक्ति राम्रो छ, संक्रमण भइहाले पनि निको हुन्छु भन्ने सोच राख्नु नै सकारात्मक सोच हो, उनले भने। उनको सल्लाह छ एक्लोपनाले चिन्ता बढाउँछ। छलफलमा सहभागी हुने, पुस्तक पढ्ने, युट्युब हेर्ने गर्नुपर्छ। मन पर्ने काममा व्यस्त रहन सकिन्छ। ध्यान, योग पनि लाभदायक हुन्छन्। ग्रान्डी इन्टरनेसनल अस्पतालका मेडिकल डाइरेक्टर डा चक्रराज पाण्डेले संक्रमण विस्तार भइरहेका बेला सरकारी वा अन्य निकायलाई दोष दिनुभन्दा पनि समन्वय र सहकार्य गर्नुपर्ने बताए। एकअर्कालाई दोष दिनेभन्दा पनि भावी पुस्ताका लागि गृहकार्य गर्ने बेला पनि हो यो, उनले भने, नकारात्मक धारणा नराखौं। समन्वय गरौं। तत्कालीन र दीर्घकालीन कार्ययोजना बनाएर अघि बढौं। उनले नेपाली पुस्ताले व्यहोर्नु नपरेको चुनौती अहिले देखापरेको बताए। अमेरिकालगायत विकसित मुलुकलाई पनि अत्यावश्यक वस्तुको आपूर्ति र व्यवस्थापनमा समस्या भइरहेको छ भने नेपालमा चुनौती देखिनु स्वाभाविक हो, उनले भने। निजी स्वास्थ्य संस्था पनि सरकारअन्तर्गत परिचालन हुने उल्लेख गर्दै उनले स्वास्थ्यकर्मीको मनोबल उच्च राख्नुपर्ने आवश्यकता औंल्याए। उनले यो विपत्तिलाई अवसरका रूपमा लिएर भविष्यका लागि दर्बिलो बन्न सक्नुपर्ने धारणा राखे। अर्कातिर दिग्भ्रमित पार्ने अनधिकृत सूचना सामग्रीका कारण सर्वसाधारण त्रस्त छन्। सामाजिक सञ्जालले कोरोनाबाट थप त्रास फिँजाइरहेका छन्, महानगरीय प्रहरी कार्यालय रानीपोखरीका प्रमुख डीआईजी विश्वराज पोखरेलले भने, प्रहरीले त्यस्ता व्यक्तिका फेसबुक अकाउन्ट र युट्युबरहरूको खोजी गरिरहेको छ। केहीलाई कानुनी दायरामा ल्याइसकेको पनि छ। डीआईजी पोखरेलका अनुसार उपत्यकामा ३ हजार ५ सय ३० महिला र १५ हजार ८ सय १६ पुरुषलाई लकडाउन उल्लंघन गरेको आरोपमा केही समय नियन्त्रणमा लिएर सम्झाईबुझाई छाडिएको छ।"
कोरोना नियन्त्रण : गैरसरकारी संस्थाको बजेटमा कडाइ,"काठमाडौं : सरकारले कोरोना रोकथाम, नियन्त्रण तथा उपचारका लागि राष्ट्रिय तथा अन्तर्राष्ट्रिय गैरसरकारी संस्थाले गर्ने खर्चमा कडाइ गरेको छ। कुल बजेटको २० प्रतिशत नबढाइ खर्च गर्न सरकारले निर्देशन दिएको हो। विगतमा प्राकृतिक प्रकोप पीडितलाई राहत वितरण गर्ने क्रममा अनियमितता भएको गुनासो आएको थियो। त्यसैले पनि यसपटक कडाइ गरिएको हो। समान तथा पाररदर्शी ढंगले कोरोना रोकथाममा खर्च गराउन सरकारले एकद्वार नीति लिएको समाज कल्याण परिषद्का निमित्त सदस्य सचिव शिवकुमार बस्नेतले जानकारी दिए। उनले भने, राष्ट्रिय तथा अन्तर्राष्ट्रिय गैरसरकारी संस्थाले आफ्नो सीमामा रहेर एकद्वार प्रणालीमार्फत खर्च गरुन् भन्ने हाम्रो उद्देश्य हो। विगतमा जस्तो असमान राहत वितरण र अनियमितताको गुनासो नआउने अपेक्षा गरिएको छ। यो वर्ष स्वीकृत बजेटमा २० प्रतिशत नबढ्ने गरी संशोधन गर्न पाउने भएको उनले जानकारी दिए। जथाभावी खर्च हुने बजेट अनुमोदन नगर्नेसमेत परिषद्ले चेतावनी दिएको छ। संघसंस्थाबाट प्राप्त हुने स्वास्थ्य सामग्री हस्तान्तरण गर्दा परिषद्सँग पूर्वसहमति लिनुपर्ने हुन्छ। त्यसपछि सम्बन्धित स्थानीय सरकार तथा प्रदेश सरकारसँगको समन्वयमा हस्तान्तरण गर्नुपर्ने निर्देशन जारी गरिएको छ।चैत १६ को मन्त्रिपरिषद्को बैठकले गैरसरकारी संस्थाले स्थानीय तहसँग समन्वय गरेर मात्रै राहत वितरण गर्न पाउने निर्णय गरेको थियो। आईएनजीओको २६ करोड रुपैयाँ प्रतिबद्धता अन्तर्राष्ट्रिय गैरसरकारी संस्थाले चालु आवको स्वीकृत बजेटबाट तत्काल २६ करोड खर्च गर्ने प्रतिबद्धता जनाएका छन्। नयाँ बजेटमार्फत साढे दुई अर्ब खर्च गर्न मिल्ने गरी प्रस्ताव गर्नेसमेत प्रतिबद्धता जनाएको परिषद्का सदस्य सचिव बस्नेतले बताए। ती संस्थाले प्रस्तावित बजेट स्वीकृत छिटो गराउन माग गरेका छन्। बस्नेतले भने, हाम्रो पनि प्रतिबद्धता छ। अनुमोदनका लागि एक महिना लाग्ने समयलाई घटाएर एक साता पुर्याउन तयार छौं। सरकारले अन्तर्राष्ट्रिय तथा गैरसरकारी संस्थाले कोरोना रोकथाम गर्न आयात गर्ने सामानमा भन्सार महसुलमा छुट दिने निर्णय गरिसकेको छ। परिषद्का अनुसार मुलुकभर अहिले करिब ५० हजार गैरसरकारी संस्था छन्। तीमध्ये पाँच हजार जति मात्र सक्रिय छन्। त्यसबाहेक दुई सय ३५ आईएनजीओ सक्रिय अवस्था रहेको बस्नेतले जानकारी दिए। उनले भने, सबै आईएनजीओ र एनजीओ गरी वार्षिक करिब ५० अर्ब खर्च गरिरहेका छन्। अन्तर्राष्ट्रिय गैरसरकारी संस्थाको छाता संगठन एआईएनका अध्यक्ष अच्युत लुईंटेलले सबै संस्थाको २० प्रतिशतसम्म सीमाअनुसार गणना गर्दा २६ करोड रुपैयाँ हाराहारी पुग्ने बताए। उनले भने, सबै संघसंस्थाले २० प्रतिशत नै यसमा खर्च गर्न सक्छन् भन्ने छैन। स्वास्थ्य सेवा कार्यक्षेत्र भएका संस्थाबाहेक अन्यलाई आफ्नो बजेट संशोधन गर्न अप्ठेरो हुन्छ। यसका बावजुद केही संस्थाले दातृनिकासँग प्रस्ताव गरिरहेका छन्। संस्थाको अटेरी सरकारको निर्देशनलाई केही संघसंस्थाले अटेरी गरिरहेको परिषद्ले जानकारी दिएको छ। परिषद्ले आइतबार सूचना जारी गर्दै ती संघसंस्थालाई चेतावनीसमेत दिएको छ। सरकारको निर्देशन पालना नगरी एकद्वार नीतिविपरीत हुने गरी कार्य सम्पादन भइरहेको देखिएको उनले बताए। ती संघसंस्थाको कार्यक्रमलाई समाज कल्याण परिषद्बाटपछि अनुमोदन नगर्ने चेतावनी दिएको हो। असाधारण परिस्थितिमा परिषद्को निर्णय मान्न सक्ने अवस्था नभएकाले केही संस्थाले आफूखुुसी निर्णय गरिरहेको एआईएनका अध्यक्ष लुईंटेलले बताए। उनले भने, राहत अत्यधिक आवश्यकता छ। तर, सरकारसँग समन्वय गर्दा ढिलो हुने भयो भने हामीले तत्काल काम गर्नुपर्ने हुन्छ। भोलिका दिनमा सरकारलाई कन्भेन्स गराएर अनुमोदन गराउनेछौं। आईएनजीओ आफै खरिद गर्ने केही आईएनजीओले कोरोना संक्रमण परीक्षणका लागि आवश्यक टेस्ट किट र पीपीई खरिद गर्ने तयारी गरेका छन्। स्वास्थ्य तथा जनसंख्या मन्त्रालयले ती सामग्रीको माग विवरण उपलब्ध गराएपछि खरिद गर्ने लुईंटेलले जानकारी दिए। उनले भने, सोमबार माग विवरण प्राप्त भएपछि मंगलबार खरिद प्रक्रिया अघि बढाउँछौं।"
सेनालाई अघि सार्ने डिजाइन !,"चीनबाट अत्यधिक महँगो मूल्यमा मेडिकल सामग्री खरिद डिल नागरिक दबाबमा रद्द भएपछि सरकारले त्यो कामको जिम्मा सेनालाई दिएको छ। सरकारको यो कदमबारे अहिले भिन्नभिन्न कोणबाट बहस भइरहेका छन्। सेनाको प्राथमिक दायित्व भनेको राष्ट्रिय सुरक्षा हो। आपत्विपत्मा नागरिक र सरकारलाई सघाउनु उसको कर्तव्य हो। प्रकृति तथा पर्यावरण संरक्षण, महत्वपूर्ण विकास परियोजना, खेलकुद र अन्य सामाजिक क्षेत्रमा सेनाको योगदान महत्वपूर्ण छ। सेना पछिल्लो समय आफ्नो मूलभूत दायित्वभन्दा व्यापार, परियोजना र ठेक्कापट्टातिर बढी अलमलिएको आम आरोप छ। यो केही हदसम्म सत्य पनि हो। यही पृष्ठभूमिमा सरकारले मेडिकल सामग्री खरिदको जिम्मा दिएपछि उसको भूमिका र चरित्रबारे नागरिकस्तरबाटै प्रश्न उठेको छ। सेना सरकारकै अंग हो। संकटका बेला उसको साथ लिनु र उसले पनि सरकारलाई सक्दो सहयोग गर्नु स्वाभाविक हो। सरकारले अह्राएको काम गर्नु सेनाको कर्तव्य पनि हो। तर, यति खेर जुन कामको डिल गर्न सेनालाई जिम्मा दिइएको छ, यसको पृष्ठभूमि र यसका पछाडि लुकेको नियतबारे सेना सुसूचित र सचेत हुनुपर्छ। मेडिकल सामग्री खरिदमा घोटालाको योजना खुलासा भएपछि सबैतिरबाट छानबिनको माग भइरहेको छ। संकटको मौका छोप्दै राजनीतिक तहको इसारामा रचिएको कमिसनको डिजाइन असफल भएपछि पानीमाथिको ओभानो बन्ने प्रयासस्वरूप यो 'डिल'को जिम्मा सेनालाई दिइएको छ। पहिलो प्रश्न, यो काम सरकारअन्तर्गतका नागरिक निकाय (स्वास्थ्य सेवा विभाग, औषधि व्यवस्था विभागलगायत)ले किन गर्न सक्दैनन् ? सेनाले त्यही काम गर्न सक्ने अनि सरकारी निकायले नसक्ने भन्ने प्रश्न हुँदैन। जब कि स्वास्थ्य सेवा विभागले यो काम गर्न सक्दिनँ भनेर हात उठाएको अवस्था होइन। औषधि आपूर्ति र व्यवस्थापनको जिम्मा लिएको त्यो निकायमा अनुभवप्राप्त विज्ञ जनशक्ति छ। संकटका बेला त्यो जनशक्तिलाई उपयोग गर्नुको सट्टा किन उपेक्षा गरिँदै छ ? आफूमातहतका निकायको क्षमता र विश्वसनीयतामाथि सरकारलाई किन शंका लाग्यो ? नागरिकस्तरबाट यस्ता थुप्रै प्रश्न सोधिएका छन्। नागरिक निकायको मनोबल गिराएर तथा सार्वजनिक प्रशासनलाई होच्याएर सेनालाई अनावश्यक रूपमा उक्साउने जुन प्रयास भएको छ त्यसको नकारात्मक प्रभाव र प्रतिक्रिया राजनीतिक नेतृत्वले पछिसम्म सामना गर्नुपर्नेछ। संकटको मौका छोप्दै राजनीतिक तहको इसारामा रचिएको कमिसनको डिजाइन असफल भएपछि पानीमाथिको ओभानो बन्ने प्रयासस्वरूप यो 'डिल'को जिम्मा सेनालाई दिइएको छ। नागरिक निकाय र प्रशासनले गर्न सक्ने काम पनि जबरजस्ती सेनालाई जिम्मा लगाउने प्रवृत्तिले निम्त्याउन सक्ने प्रभाव र परिणामलाई तीनवटा पक्षमा विश्लेषण गर्न सकिन्छ। पहिलो नागरिक सरकार तथा नागरिक प्रशासन कमजोर हुँदै गएको गलत सन्देश जान सक्छ। यस्तो प्रयासले नागरिक निकायको मनोबल गिराउने खतरा पनि हुन्छ। दोस्रो सेनाको महत्वाकांक्षा बढाउन यस्ता घटनाक्रमले पनि मद्दत गर्छ। त्यसै पनि सेनामाथि व्यापारिक मनोवृत्ति बढेको अनि प्रोजेक्ट र ठेक्कापट्टामा अल्झिएको आरोप लाग्दै आएको छ। तेस्रो यस्तो प्रकरणले सेनाको स्वतन्त्र व्यावसायिक छविमा धक्का लाग्न सक्छ। सेनाप्रतिको जुन आमआस्था र भरोसा छ त्यसमा ठेस लाग्नेछ। मेडिकल सामग्री खरिद प्रकरणमा सार्वजनिक भएका घटनाक्रमलाई विश्लेषण गर्ने हो भने विवादित भइसकेको यो डिलको जिम्मा सेनालाई लगाउनु पछाडिको नियत राम्रो देखिँदैन। कमिसनको डरलाग्दो चक्करमा सेनालाई पनि फसाउने खेल यो कदमसँग जोडिएको छ। कमिसनको बाटो सहज बनाउने, नागरिक निगरानीबाट उन्मुक्ति खोज्ने र अख्तियारबाट जोगिने नियतका साथ आर्थिक डिलमा सेनालाई अघि सार्ने जुन डिजाइन भएको छ त्यसको मतियार सेना बन्नु हुँदैन। यसमा सैनिक नेतृत्व कति सचेत छ,त्यसको सुक्ष्म निगरानी यतिबेला नागरिकस्तरबाट भइरहेको छ। नागरिक दबाब र आलोचनाबाट बच्न सेनालाई अघि सार्ने यो गलत प्रवृत्तिले नागरिक शासनमा बिस्तारै खिया लाग्न सक्छ। अन्ततः लोकतन्त्र धरापमा पर्ने जोखिम छ। राष्ट्रिय सुरक्षा कमजोर हुने मात्र होइन, हाम्रो अखण्डतामा आँच आउने खतरा हुन्छ। नागरिक निकाय र नागरिक प्रशासनले गर्न सक्ने गैरसैन्य कामको जिम्मा पनि सेनालाई सुम्पिँदै जाने प्रवृत्तिले भोलि नागरिक शासनको औचित्यमाथि नै प्रश्न उठ्न सक्छ। अनि, मुलुकमा सैन्य मनोविज्ञान हावी हुन सक्छ। व्यावसायिक चरित्र नगुमाएको, राजनीतिमा नमुछिएको र चेन अफ कमान्डका हिसाबले इनट्याक्ट रहेको एउटै मात्र राज्यको निकाय सेनालाई विवादमा तान्ने र उचाल्ने प्रयास बेलाबखत हुँदै आएको छ। संक्रमणका बेला पनि धेरै कसरत भए। त्यसमा सेनाले आफूलाई सतर्क राख्दै आएको छ। २०६३ को राजनीतिक परिवर्तनपछि सेनाले आफूलाई सक्दो रूपान्तरण गर्ने कोसिस गरेको छ। सेनाको थप व्यवसायीकरण तथा आन्तरिक सुधारका केही पक्ष बाँकी छन्। यसमा सेनाको स्वअग्रसरताभन्दा राजनीतिक नेतृत्वको सुझबुझ र भूमिका अझ महत्वपूर्ण हुन्छ। सेनालाई अझ व्यावसायिक बनाएर थप प्रभावकारी नागरिक नियन्त्रणमा राख्नेतिर भन्दा पछिल्लो समय दलहरू पनि सेनालाई खुसी पार्ने प्रतिस्पर्धामा सामेल भएको देखिन्छ। सत्तामा छँदा सेनाले मागेको स्रोधसाधन र अख्तियार निर्बाध रूपमा उपलब्ध गराएका छन् दलहरूले। सरकारले पछिल्लो समय फास्ट ट्र्याकलगायत थुप्रै प्रोजेक्ट सेनालाई जिम्मा लगाएको छ। सेना विकासका प्रोजेक्ट, कल्याणकारी कोषको कारोबार, व्यवसायतिर अल्झिएको आरोप पनि छ। यसले गर्दा अप्रेसनल रेडिनेस एवं आधारभूत ल्याकतमा खिया लाग्दै गएको चिन्ता पनि व्यक्त भएको छ। यो अवस्था सिर्जना गर्न राजनीतिक नेतृत्व पनि जिम्मेवार देखिन्छ। नागरिक निकायबाट प्रभावकारी नियमन, नियन्त्रण तथा निगरानी भइदिए सेना आफ्नै घेरामा रमाउँछ। सेनालाई विकास प्रोजेक्ट जिम्मा लगाएर कमिसन सुरक्षित गर्ने र नागरिक जवाफदेहिताबाट उन्मुक्ति खोज्ने गलत राजनीतिक मनोवृत्तिका कारण पनि आर्थिक मामिलामा सेनाको सक्रियता बढेको हो। राष्ट्रसंघीय शान्ति मिसनमा सहभागी हुने सैनिकको भत्ता कटौती गरेर स्थापना गरिएको सैनिक कल्याणकारी कोष मुलुककै सबैभन्दा ठूलो आकारको फन्ड बनेको छ। झन्डै चालीस अर्बको यो कोषका कारण पनि सेनाको लगानी र व्यापारिक मोह बढेको देखिन्छ। अधिकांश बैंक तथा वित्तीय संस्थाले सेनाको पैसा चलाएका छन्। यो कोषको प्रभावकारी नियमन भएन भने कुनै बेला यसले मुलुककै अर्थतन्त्रमा चलखेल गर्न सक्ने खतरा पनि छ। पेट्रोल पम्पबाट सुरु भएको सेनाको व्यावसायिक सहभागिता मेडिकल कलेज, स्कुल कलेज, जलविद्युत् आयोजना, विमान सेवादेखि सडकको ठेक्कापट्टा र घरजग्गा कारोबारसम्म फैलिएको छ। सेनाले सैनिक परिवारका लागि सञ्चालित कल्याणकारी कार्यलाई दिगो बनाउन सीपमूलक तथा उत्पादनमूलक योजना सञ्चालन गर्नु, कृषि तथा पशुपालनलगायत सामाजिक क्षेत्रमा लगानी बढाउनु नराम्रो होइन। तर, सेना आफैं उद्योगी, व्यापारी, लगानीकर्ता र ठेकेदार बन्नु गलत हो। यो छुट नागरिक शासनमा हुँदैन। पछिल्ला दिनमा सेनाले सामना गर्दै आएको मुख्य प्रश्न यो पनि हो। सेनाको व्यापारिक मोहबारे नागरिकस्तरबाट पहिलेदेखि प्रश्न उठ्दै आएको छ। पछिल्लो समय जंगीअड्डामा हुने उच्चस्तरीय बैठक सामरिक विषयभन्दा ठेक्कापट्टा अनि व्यापारिक मामिलामा बढी अल्झिने गरेको आरोप पनि लागेको छ। राष्ट्रिय सुरक्षाको जिम्मेवारी बोकेको सेनाको नेतृत्व तहमा रहेका जर्नेलहरू कमिसनको चक्कर र आर्थिक चलखेलमा बढी सक्रिय भएको आरोप लाग्नु राम्रो संकेत होइन। यसले सेनाको फौजी चरित्र र चेन अफ कमान्डमै नकारात्मक असर परेको अनुभव गरिँदै छ। यस्ता घटनाक्रमको निरन्तरताले कसैले नसोचेको दुर्घटना निम्त्याउन पनि सक्छ।"
ऋणपत्रबाट फेरि पछि हट्यो सरकार,"काठमाडौं : मुलुकमा ऋणपत्र बजारको विकास हुन नसकिरहेको बेला सरकारले पुनः दीर्घकालीन ऋणपत्र निस्काशन नगर्ने गरी समय तालिका (क्यालेन्डर) सार्वजनिक गरेको छ। सरकारले बजेटमा घोषणा गरेअनुसार १ खर्ब ९५ अर्ब रुपैयाँ आन्तरिक बजारबाट उठाउने तालिका आइतबार राष्ट्र बैंकले सार्वजनिक गरेको हो। क्यालेन्डर अनुसार १ वर्षभन्दा कम अवधिका ट्रेजरी बिल्सबाट ९० अर्ब, ३ वर्ष अवधिको विकास ऋणपत्रबाट ३५ अर्ब, ५ वर्ष अवधिको विकास ऋणपत्रबाट ६५ अर्ब, ५ वर्ष अवधिको नागरिक बचतपत्रबाट ४ अर्ब र ५ वर्ष अवधिकै वैदेशिक रोजगार बचतपत्रबाट १ अर्ब ऋण उठाइनेछ। नागरिक बचतपत्रमा वार्षिक ९ प्रतिशत र वैदेशिक रोजगार बचतपत्रमा १० प्रतिशत ब्याज दिने राष्ट्र बैंकले बताएको छ। अरु ब्याजदर भने बोलकबोलका आधारमा तय हुन्छन्। निजी बैंकहरूले १० वर्षसम्मको डिबेन्चर जारी गर्न थालेको अवस्थामा सरकारले भने अल्पकालीन र मध्यकालीन ऋणपत्रका उपकरणमात्रै प्रस्तुत गरेको छ। गत वर्ष पनि अर्थ मन्त्रालयका अधिकारीले ५ वर्षभन्दा बढी अवधिको ऋणपत्र निष्काशनको प्रस्ताव नल्याउन राष्ट्र बैंकलाई भनेको थियो। तर, राष्ट्र बैंकका अधिकारीहरूले झगडा गरेर ५ देखि १४ वर्षसम्मका लागि ऋणपत्रको क्यालेन्डर स्वीकृत गराएका थिए। अर्थ मन्त्रालयको आर्थिक नीति विश्लेषण महाशाखाले यो वर्ष पुनः ५ वर्षभन्दा बढी अवधिको ऋणपत्र नलिने गरी तालिका बनाउन भनेको राष्ट्र बैंकका अधिकारीहरूले बताए। अर्थ मन्त्रालयले बजेटमा उल्लेख भएका कार्यक्रमका लागि खर्च गर्न राजस्व, अनुदान र बाह्य ऋणजस्ता स्रोतले नपुगेपछि आन्तरिक बजारबाट ऋण लिन्छ। सरकारलाई चाहिने ऋण राष्ट्र बैंकमार्फत् उठाउँछ। आन्तरिक ऋण सरकारी स्रोतका लागि अन्तिम हतियार मानिन्छ। तर, यसलाई मुद्रा बजारमा भने निकै महत्वका साथ हेरिन्छ। मूलतः सरकारी ऋणपत्रले बजारको दीर्घकालीन ब्याजदरलाई पूर्वानुमानयोग्य (प्रेडिक्टेबल) बनाउन सघाउ पुग्ने राष्ट्र बैंकका पूर्व कार्यकारी निर्देशक नरबहादुर थापा बताउँछन्। निजी क्षेत्रले ऋणपत्र बजारको विस्तारमा काम गर्न नसक्ने हाम्रोजस्तो अर्थतन्त्रमा सरकारले धेरै किसिमका आवधिक ऋणपत्र जारी गर्नुपर्छ, उनी भन्छन्, यसले हाम्रो बजारले दीर्घकालीन ब्याजदरको प्रवृत्ति कसरी तयार हुन्छ भन्ने दर्शाउँछ। त्यस्तो प्रवृत्तिलाई सन्दर्भ मानेर भविष्यमा निजी प्रतिष्ठानले ऋणपत्र जारी गर्ने मात्र होइन, व्यवसायीले लगानीको निर्णय लिन पनि सहयोग पुग्ने उनी बताउँछन्। यसैकारण थापाले गत वर्ष राष्ट्र बैंकमा रहँदा ५ देखि १४ वर्षसम्मका आवधिक योजनाअन्तर्गत ऋणपत्र जारी गरेका थिए। अहिले पनि ऋणपत्र बजारको विकास नहुँदा राष्ट्र बैंकले ब्याजदरमा हस्तक्षेप गर्ने सकिरहेको छैन। हालैमात्र पनि राष्ट्र बैंकले कोरोना भाइरसबाट अर्थतन्त्रलाई त्राण दिन भन्दै नीतिगत ब्याजदर घटाउने प्रस्ताव ल्याएको छ। तर, यस्ता मौद्रिक औजारले बजार ब्याजदरलाई खासै प्रभाव पार्न नसकेको विगतका उदाहरण पनि छन्। नेपालमा ऋणपत्र बजार बलियो नभएकाले केन्द्रीय बैंकको मौद्रिक हस्तक्षेपले चाहिनेजति प्रभाव पार्न सकेको छैन, राष्ट्र बैंकका प्रवक्ता डा गुणाकर भट्ट बताउँछन्। धितोपत्र बजारमा सेयरको मात्र कारोबार भएको र ऋणपत्रको कारोबार हुन नसक्दा लगानीकर्ताको जोखिम बढेको आँकलन विश्लेषकले गर्दै आएका छन्। सेयर एउटैमात्र लगानीको क्षेत्र भएकाले सट्टेबाजीमा जोखिम मोल्ने एउटै बजारमा केन्द्रित हुन पुगेका छन्। यसले गर्दा सेयर बजारलाई नै चाहिनेभन्दा ज्यादा उतारचढावमा धकेलेको र यसबाट सोझासिधा बहुसंख्यक लगानीकर्ताले गुमाउनुपर्ने बाध्यता बनेको छ। ऋणपत्रको बजार दोस्रो बजार कारोबारले सेयर बजारको अस्वभाविक उथलपुथललाई नियन्त्रण गर्नसमेत सघाउ पुग्ने धितोपत्र दलालहरू पनि बताउँछन्।"
'थप एक हप्ता लकडाउन',"काठमाडौं : सरकारले 'लकडाउन'को समय एक हप्ता थप गर्ने भएको छ। भारतमा समेत २१ दिने लकडाउन जारी रहेको र नेपालमा समेत कोरोनाको सङ्क्रमणको दर केही बढेको पाइएकाले लकडाउन बढाउने तयारी गरिएको हो। नेपाल सरकारका एक उच्चपदस्थ मन्त्रीले लकडाउन थप गर्ने तयारी गरिएको जानकारी दिए। सरकारले यही चैत ११ गतेदेखि कोरोनाको सङ्क्रमण कम गर्ने उद्देश्य राखेर पहिलो चरणमा लकडाउन गरेको थियो। यस्तै चैत १८ गते पुनःलकडाउनको समय थप गरेर भोलि मङ्गलबारसम्मका लागि थप गरिएको थियो। लकडाउनलगायतका मुलुकको पछिल्लो अवस्थाका बारेमा छलफल गर्ने उद्देश्यले आज मन्त्रिपरिषद्को बैठक बोलाइएको छ। रासससँगको कुराकानीका क्रममा गृहमन्त्री थापाले भने 'लकडाउनको अवधि थप गर्ने विषयमा छलफल जारी छ। सम्भवतः आज भोलि नै थप हुने निर्णय हुनसक्छ।' उनले यही चैत २२ गते बसेको मन्त्रिपरिषद्को बैठकले कोभिड१९ को जोखिम नियन्त्रणका लागि एक प्रदेशबाट अर्को प्रदेश, एक जिल्लाबाट अर्को जिल्ला र एक स्थानीय तहबाट अर्को स्थानीय तहसम्मको आवागमनलाई नियन्त्रित गर्ने निर्णय गरेको थियो। कोरोना सङ्क्रमणको अवधि र यसको जोखिम रहिरहुञ्जेलसम्म बन्दाबन्दी (लकडाउन) को अझ पूर्ण पालना गराउन प्रदेश र सबै निकायलाई प्रभावकारीरुपमा काम गर्न सरकारले निर्देशन दिएको छ। मन्त्रिपरिषद्ले कोभिड१९ को सम्भाव्य जोखिम तथा शङ्कामा रहेका व्यक्तिको व्यापकरुपमा (मास स्केलमा) परीक्षण प्रक्रिया शुरु गर्ने निर्णय समेत गरेको थियो। समग्र अवस्थाको मूल्याङ्कन गरेर नागरिकको स्वास्थ्य अवस्थालाई समेत केन्द्रमा राखेर महत्वपूर्ण निर्णय लिइने मन्त्री थापाले जानकारी दिए। कोभिड१९ उच्चस्तरीय समितिको आइतबारको बैठकमा समेत लकडाउनको अवधि थप गर्ने विषयमा महत्वपूर्ण छलफल भएको थियो। त्यसो त सुदूरपश्चिम प्रदेश सरकारले आफ्नो प्रदेश मातहत कोरोना सङ्क्रमणको जोखिम बढेको भन्दै लकडाउनको अवधि थप गर्न सङ्घीय सरकारलाई आग्रह गरिसकेको छ। स्वास्थ्य तथा जनसङ्ख्या मन्त्रालयका अनुसार नेपालमा हालसम्म नौ जनामा कोभिड१९ को सङ्क्रमण भएको छ। यसैबीच गृहमन्त्री थापाले लकडाउनको समयमा कालोबजारी तथा अन्य गैरकानूनी गतिविधि नियन्त्रणका लागि सरकारले सुरक्षा निकायलाई प्रभावकारीरुपमा परिचालन गरेको र कुनै पनि समस्या आउन नदिन सचेत रहेको बताए। दैनिक उपभोग्य वस्तुको आपूर्ति तथा शान्ति सुरक्षाका विषयलाई महत्वका साथ आफूहरुले संयोजन एवं निर्देशन गरेको उनको भनाइ छ। यस्तै सशस्त्र प्रहरी बलको बलम्बुमा रहेको अस्पताललाई कोरोना उपचारका लागि 'डेडिकेटेड' अस्पतालका रुपमा तोकेर आवश्यक साधान तथा स्रोत उपलब्ध गराइएको उल्लेख गर्दै गृहमन्त्री थापाले विपद्को समयमा सुरक्षा निकायको भूमिका थप महत्वपूर्ण हुने बताए। अस्पतालका लागि चिकित्सक एवं अन्य कर्मचारीको प्रबन्ध भएको, स्वास्थ्य सामग्री तथा उपकरणको समेत प्रबन्ध भएको जानकारी दिँदै उनले विपद्को समयमा नागरिकको सुरक्षा र अन्य प्रबन्धका लागिसमेत सुरक्षा निकाय नै अग्रमोर्चामा रहेर काम गर्ने स्पष्ट पारे। लकडाउनको समयमा अनावश्यक आवागमन रोक्नका लागि नेपालभारत सीमा क्षेत्रमा सशस्त्र प्रहरी बलको थप परिचालन गरिएको उल्लेख गर्दै उनले मुलुकभित्र पनि महत्वपूर्ण भूमिकामा नेपाली सेना नेपाल प्रहरी, सशस्त्र प्रहरी र राष्ट्रिय अनुसन्धान विभागलाई आवश्यक मात्रामा परिचालन गरिएको बताए। उनले नागरिकलाई दैनिक उपभोग्य वस्तु उपलब्ध गराउनसमेत सुरक्षा निकायले सहयोग गरेकाले लकडाउन उल्लङ्घन नगर्न सबैलाई आग्रह गरे। 'आफ्नो र परिवारको स्वास्थ्यका लागिसमेत सबै नागरिक आफू आफैँमा जिम्मेवार हुनुपर्छ। कुनै अत्यावश्यक सामग्री खरिद तथा अन्य कुनै अत्यावश्यक काम परेको खण्डमा नजिकको सुरक्षाकर्मीको सहयोग लिन म आग्रह गर्दछु', गृहमन्त्री थापाले भने। खाना पकाउने ग्यास तथा दैनिक उपभोग्य वस्तुको कालोबजारी रोक्न र सहज आपूर्तिका लागि प्रमुख जिल्ला अधिकारीको संयोजकत्वका अनुमगन समिति बनाइएको र सो समितिले दैनिक जसो नै प्रतिवेदन दिने गरेको र सोही प्रतिवेदनका आधारमा सरकारले आवश्यक निर्णयसमेत गर्ने गरेको उनको भनाइ छ। गृहमन्त्री थापाले लकडाउनको समयमा देशभित्रको समग्र शान्ति सुरक्षाको अवस्थासमेत मजबूत रहेको बताए।"
संघीय संसद सचिवालयले सरकारी राहत कोषमा १ करोड पठायो,"संघीय संसद सचिवालयले नेपाल सरकारले स्थापना गरेको केन्द्रीय राहत कोषमा पहिलो चरणमा आज मंगलबार १ करोड बढी रकम जम्मा गरेको छ । सचिवालयले महालेखा नियन्त्रकको कार्यालय मार्फत आज १ करोड १ लाख ३२ हजार ८ सय रुपैंया कोषमा पठाएको सचिवालयका प्रमुख लेखा नियन्त्रण बसन्तराज सिग्देलले जानकारी दिए। आज पठाईएको रकम प्रतिनिधिसभाका सम्माननीय सभामुख अग्नि प्रसाद सापकोटा, राष्टिय सभाका सम्माननीय अध्यक्ष गणेश प्रसाद तिमिल्सिना, माननीय उपाध्यक्ष शशिकला दाहालले यस अघि घोषणा गरेको एक महिनाको पारिश्रमिक बराबरको रकम पठाइएको छ । यस्तै नेकपा संसदीय दलका १ सय ९५ जना सांसदको आधा महिनाको तलब बराबरको रकम, नीजि सचिवालय, स्थाई तथा करार कर्मचारीका तर्फबाट गरिएको योगदाकनको रकम पनि पठाईएको छ । पहिलो चरणमा संघीय समाजवादी फोरमका सांसद प्रदीप यादव र राष्टिय जनमोर्चाकी सांसद दुुर्गा पौडेलको एक महिना बराबरको तलब पनि कोषमा पठाइएको छ । संघीय संसद सचिवालयका अनुसार बाँकी सांसदहरुले कोषमा गरेको राहत रकम भने अर्को महिना जम्मा हुनेछ ।"
'एजेन्टलाई कसिमन रोक्न पर्यटनमन्त्री भट्टराईको निर्देशन,"काठमाडौं : संस्कृति, पर्यटन तथा नागरिक उड्डयनमन्त्री योगेशकुमार भट्टराईले नेपाल वायुसेवा निगमको 'चार्टर्ड फ्लाइट' बापतको कसिमन एजेन्टलाई नदिन निगम नेतृत्वलाई निर्देशन दिएका छन्। अष्ट्रेलियन दूतावासले आफ्ना २७४ नागरिकलाई स्वदेश लैजानका लागि चैत १९ गते गरेको निगमको 'चार्टर्ड फ्लाइट'मा एजेन्टका रुपमा घुसाइएको भनिएको बोन ट्राभल्सलाई कमिसनबापतको भुक्तानी हाललाई रोक्न मन्त्री भट्टराईले निगमलाई निर्देशन दिएका हुन्। पर्यटनमन्त्री भट्टराईले निगमका निमित्त महाप्रबन्धक गणेशबहादुर चन्द र कमर्सियल डिपार्टमेन्टका निर्देशक टङ्कनिधि दाहाललाई एजेन्टलाई कमिसनबापतको भुक्तानी हाललाई रोक्न निर्देशन दिँदै एजेन्ट घुसाइएका विषय स्पष्ट पार्न आग्रह गरे। यसअघि निगमको चार्टर्ड फ्लाइटमा ट्राभल एजेन्सी घुसाएर रु २७ लाख रुपैयाँ भन्दाबढी नोक्सानी गरेको समाचार प्रकाशन भएलगत्तै मन्त्री भट्टराईले तत्कालै निगमका नेतृत्वलाई बोलाएर यो विषय स्पष्ट पार्न निर्देशन दिएका थिए। उक्त सम्बन्धमा निगमको वाणिज्य विभागले भने अष्ट्रेलियन दूतावासले नै चार्टर्ड सेवा सहजीकरणका लागि बोन ट्राभल्सलाई एजेन्ट नियुक्तिका लागि लेखेको पत्रका कारण बोन ट्राभल्सलाई 'एजेन्ट' तोकिएको जानकारी गराएको थियो। तर मन्त्री भट्टराईले एजेन्ट घुसाएको विषयमा सबै तथ्य र प्रक्रिया स्पष्ट पार्न बताएका थिए। नियतबस एजेन्ट घुसाएर अनियमितता गरिएको भए यसमा संग्लनलाई कारवाहीको दायरामा ल्याउने चेतावनी मन्त्री भट्टराईले दिए। अष्ट्रेलियन दूतावासले दिएको काठमाडौँअष्ट्रेलियाकाठमाडौँ उडानबापतको चार लाख ३९ हजार २०० डलर र प्रत्येक यात्रुको ट्याक्ससमेत गरी पाँच करोड ४८ लाख ४३ हजार रुपैयाँ निगमको खातामा जम्मा भइसकेको छ। बोन ट्राभल्सले 'एजेन्ट' भएर काम गरेबापत पाँच प्रतिशत अर्थात् २७ लाख ४५ हजार ७७० रुपैयाँ पाइसकेको समाचार प्रकाशित भएको छ। तर निगमका निमित्त महाप्रबन्धक गणेशबहादुर चन्दले अष्ट्रेलियन दूतावासले तिरेको पैसा निगमको खातामा जम्मा भएको र बोन ट्राभल्सलाई कसिमनबापतको रकम दिइ नसकिएको बताए। उनले भने, 'त्यो निगमकै खातामा छ, बोन ट्राभललाई दिइएको छैन।' यही चैत १९ गते बुधबार निगमको जहाज काठमाडौँबाट अष्ट्रेलियन नागरिक बोकेर अष्ट्रेलियाको ब्रिसबेन उडेको थियो। नेपाल एअरलाइन्सले प्रतिघण्टा १८ हजार १०० डलरका दरले शुल्क लिएको छ। निगमले २५ घण्टा (काठमाडौँअष्ट्रेलियाकाठमाडौँ) उडानको चार्टरबापतको रकम पाँच करोड ४९ लाख १५ हजार ४०० रुपैयाँ तिरेको हो। यही उडानमा नेपाल वायुसेवा निगमले एजेन्ट घुसाएर अनियमितता गरेको समाचार बाहिर आएपछि मन्त्री भट्टराईले 'एक्सन' लिएका हुन्।"
बैशाख ३ गतेसम्म लकडाउन लम्ब्याउने सरकारको निर्णय,काठमाडौं : सरकारले थप एक साता लकडाउन लम्ब्याउने निर्णय गरेको छ। सोमबार बसेको मन्त्रिपरिषद बैठकले थप एक साता लकडाउनको अवधी थप गर्ने निर्णय गरेको हो। आइतबार बसेको कोभिड१९ कोरोना रोकथाम तथा नियन्त्रण सम्बन्धी उच्चस्तरीय समितिको बैठकले लकडाउन थप्न गर्नुपर्ने निर्णय गरेको थियो। सरकारले चैत ११ गते बिहान ६ बजेदेखि चैत १८ गतेसम्म लकडाउन गरेको थियो। पहिलो चरणको लकडाउन पछि फेरि सरकारले चैत २५ गते राति १२ बजेसम्मलाई लकडाउन लम्ब्याएको थियो। योसँगै लकडाउनको समय थपेको सरकारले तेस्रो पटक हो। दोस्रो पटक लकडाउन थप गरेपछि सुदूरपश्चिममा एकै पटक तीन जनामा कोरोना संक्रमण देखिएको थियो। नेपालमा हालसम्म कोरोना संक्रमितको संख्या ९ पुगेको छ।
नेकपा सचिवालय बैठक मंगलबार,काठमाडौं : नेपाल कम्युनिष्ट पार्टी (नेकपा)ले सचिवालय बैठक बोलाएको छ। मंगलबार अपराह्न ४:०० बजे प्रधानमन्त्री निवास बालुवाटारमा बैठक बोलाइएको हो। पार्टी प्रवक्ता नारायणकाजी श्रेष्ठका अनुसार बैठकमा कोभिड१९ कोरोना भाइरस र समसामयिक राजनीतिक परिस्थितिबारेमा छलफल हुने छ । बन्दाबन्दी (लकडाउन) पछि पहिलो पटक नेकपाले बैठक बोलाएको हो। नेकपाभित्र अध्यक्ष पुष्पकमल दाहाल प्रचण्डलाई सचिवालय बैठक बोलाउन दबाब दिइएको थियो। दबाब पछि प्रधानमन्त्रीसमेत रहेका अर्का अध्यक्ष केपी शर्मा ओलीसँग प्रचण्डले छलफल गरेपछि मंगलबारका लागि बैठक डाकिएको हो। स्वास्थ्य सामाग्री खरिदको विवाद र त्यसपछि सेनालाई दिइएको जिम्मेवारीबारे नेकपाभित्रै विवाद छ। सो बारे पनि छलफल हुने बताइएको छ।
कुन मन्त्रीले के जिम्मेवारी पाए ?,"काठमाडौं : मन्त्रिपरिषद्को सोमबारको बैठकले कोरोना रोकथाम तथा नियन्त्रण उच्चस्तरीय समन्वय समितिमा नरहेका मन्त्रीलाई कोरोना भाइरस रोकथामका लागि प्रदेश सरकारसँग समन्वय गर्न थप जिम्मेवारी दिइएको छ। सोअनुसार महिला, बालबालिका तथा ज्येष्ठ नागरिकमन्त्री पार्वत गुरुङलाई महिला, ज्येष्ठ नागरिक र अपांगता भएका व्यक्ति र बालबालिकामा कोभिड१९ को कारणले परेको र पर्नसक्ने असर सम्बोधनका लागि कार्ययोजना बनाउने र सामाजिक संघसस्था परिचालन गर्ने जिम्मेवारी दिइएको छ। भौतिक पूर्वाधार तथा यातायातमन्त्री वसन्तकुमार नेम्वाङलाई प्रदेश नं १ मा र भूमि व्यवस्था, सहकारी तथा गरीबी निवारणमन्त्री पद्माकुमारी अर्याललाई गण्डकी प्रदेशमा र वन तथा वातावरणमन्त्री शक्तिबहादुर बस्नेतलाई कर्णाली प्रदेश सरकारसँग कोरोना नियन्त्रणमा समन्वय गर्ने जिम्मेवारी दिइएको छ। युवा तथा खेलकूदमन्त्री जगत विश्वकर्मालाई युवा खेलाडी र राहत वितरणमा स्वयंसेवकको व्यवस्थापन र परिचालनका लागि योजना बनाउने तथा कार्यान्वयनका लागि समन्वय गर्ने जिम्मेवारी दिइएको छ। ऊर्जा, सिंचाइ तथा जलस्रोतमन्त्री वर्षमान पुनलाई प्रदेश नं ५ को सरकारसँग कोरोनासँग सम्बन्धित विषयमा समन्वय गर्ने र कानून, न्याय तथा संसदीय मामिलामन्त्री डा शिवमाया तुम्बाहाङ्फेलाई संसदमा भएका विभिन्न राजनीतिक दलसँग कोरोना नियन्त्रणबारे निरन्तर संवाद र समन्वय गर्ने, श्रम तथा रोजगारमन्त्री रामेश्वर राय यादवलाई प्रदेश नं २ को सरकारसँग कोरोना नियन्त्रण सम्बन्धमा समन्वय गर्ने, खानेपानी तथा सरसफाइमन्त्री विना मगरलाई सुदूरपश्चिम प्रदेश सरकारसँग कोरोना रोकथाम तथा नियन्त्रणसम्बन्धी कामका बारेमा समन्वय गर्ने जिम्मवारी दिने निर्णय गरिएको सरकारका प्रवक्ता डा युवराज खतिवडाले आज अर्थ मन्त्रालयमा पत्रकारहरुलाई जानकारी दिए।"
आजको मन्त्रिपरिषद् बैठकले लकडाउन थप्ने,काठमाडौं : कोरोना महामारीको रोकथाम नियन्त्रण र यसका लागि गर्नुपर्ने थप तयारीबारे निर्णय गर्न मन्त्रिपरिषद्को बैठक बस्ने तयारी भइरहेको छ । सोमबार दिउँसो २ बजे प्रधानमन्त्री निवास बालुवाटारमा मन्त्रिपरिषद् बैठक बस्ने नागरिक उड्यन तथा सँस्कृति पर्यटन मन्त्री योगेश भट्टराईले जानकारी दिए । बैठकले कोरोना भाइरसको महामारी फैलन नदिन सरकारले दुईसातादेखि घोषणा गरेको लकडाउनको अवधि एकसाता थप्ने तयारी गरेको जानकारी प्राप्त भएको छ। कोरोना (कोभिड १९) भाइरस संक्रमण नियन्त्रण तथा रोकथाम समन्वय उच्चस्तरीय समितिको आइतबार बसेको बैठकले लकडाउन एकसाता थप गर्ने निर्णय गरेको थियो। सोही निर्णय सोमबरको मन्त्रिपरिषद् बैठकमा प्रस्तावका रुपमा पेस गर्ने तयारी भएको उच्चस्तरीय समितिनिकट स्रोतले जनाएको छ।
महामारीविरुद्ध हातेमालो : चिनियाँ राजदूत,"काठमाडौं : चिनियाँ राजदूत होउ यान्छीले कोरोना भाइरस (कोभिड१९)विरुद्धको लडाइँमा नेपाल मात्र होइन, विश्वको साथमा चीन सँगै रहने बताएकी छन्। चीनको हुपई प्रान्तको वुहानबाट सुरु भएको कोरोना संक्रमणविरुद्ध ऊ सफलता हासिल गरिरहेको छ। राष्ट्रपति सी चिनफिङको नेतृत्वमा महामारीलाई विस्तारै समाधान गर्दै सकारात्मक पाटोमा ल्याउने काम भइरहेको छ। ७६ हजार संक्रमित ठीक भइसकेका छन्, चिनियाँ दूतावासले राजदूत होउसँगको संयुक्त अन्तर्वार्ता भन्दै पठाएको एक विज्ञप्तिमा लेखिएको छ, अहिले यो महामारी विश्वभर फैलिएको छ। यसविरुद्धको लडाइँमा चीन सबैसँग हातेमालो गर्छ। चीनमा बाहिरबाट आएका कोरोना संक्रमित भेटिएकाले यसलाई आयातीत संक्रमण भनिएको छ। त्यसको संख्या ९ सयभन्दा बढी रहेको जानकारी उनले दिएकी छन्। चीन महामारीविरुद्ध लडिरहँदा नेपालले सहयोग उपलब्ध गराएर चीनलाई पीडामा साथ दिएको पनि विज्ञप्तिमा उल्लेख छ। उनले नेपालले गरेको सहयोगको प्रशंसा गर्दै नेपाललाई पनि चीनले सक्दो सहयोग गर्ने बताएकी छन्। सम्बन्ध र सहयोग दोहोरो हुन्छ। हामी पनि यहाँको अहिलेको अवस्थामा सहयोग गरिरहेका छौं, उनले भनेकी छन्, हामीले नेपाल मात्र होइन, १ सय २० मुलुकमा कोरोनाविरुद्धको लडाइँमा सहयोग उपलब्ध गराइरहेका छौं। उनले विश्वको आगामी सुन्दर भविष्यका लागि सबै सहयोगी हुन आवश्यक रहेको उल्लेख गरेकी छन्। चीनले कहिले पनि चीन पहिलो भन्ने नीति लिएको छैन र लिने पनि छैन, उनले भनेकी छन्, हामी सबैसँग हातेमालो गरेर अघि बढ्नेछौं। नेपालजस्तो छिमेकसँग झनै निकट रहेर सहकार्य गरिरहनेछौं। हामीले हाम्रो अनुभव र सुझाव मात्र होइन आवश्यक सामग्री पनि नेपाल सरकारलाई एक लट उपलब्ध गराइसकेका छौं। नेपालमा झैं लकडाउनको बाटो अपनाएर चीनले समस्या समाधान गरेको विज्ञप्तिमा उल्लेख छ। परीक्षणका लागि आवश्यक सामग्रीहरु सक्दो उपलब्ध गराउने उनले जनाएकी छन्। उपप्रधानमन्त्री ईश्वर पोखरेलको नेतृत्वमा उच्चस्तरीय समन्वय समितिसँग कूटनीतिक च्यानलमार्फत भेटघाट गरी आवश्यक सामग्री ल्याउने विषयमा छलफल गरिरहेको उनले उल्लेख गरेकी छन्। चीनले उत्पादन गरेको सामग्रीको गुणस्तरमा प्रश्न आएको विषयमा भने उनले मापदण्ड तोकेको कम्पनीबाट खरिद गर्दा राम्रो हुने बताएकी छन्। चीनले पनि त्यस्ता सामग्री गुणस्तर परीक्षण गरेर पठाउने उनको भनाइ छ।सामान कमसल रहेको वा त्यो प्रमाणित छैन भने भन्सारमा रोकिने गर्छ, विज्ञप्तिमा भनिएको छ, त्यो परीक्षण हुन्छ। सार्क राष्ट्रमा ७ हजारभन्दा बढी संक्रमण देखिएको उल्लेख गर्दै उनले सबै सार्क सदस्य चीनको छिमेक र छिमेक जस्तै निकट रहेकाले सहयोग रहने रहने जनाएकी छन्। सार्कले भिडियो कन्फरेन्स गरेर सहकार्यमा जोड दिँदा सार्कको पर्यवेक्षकको तवरबाट चीनले पनि साथ दिएको पनि उनले स्पष्ट पारेकी छन्।"
"युएईका युवराजसँग प्रधानमन्त्री ओलीको टेलिफोन, नेपाली कामदारबारे चासो देखाए","काठमाडौं : प्रधानमन्त्री केपी शर्मा ओलीले युएईमा रहेका नेपाली कामदारको पछिल्लो अवस्थाबारे जानकारी लिएका छन् । युएईका युवराजसँग सोमबार टेलिफोन कुराकानी मार्फत उनले कोरोना महामारीका बेला नेपाली कामदारको बारेमा चासो देखाएका हुन् । प्रधानमन्त्री ओलीले ट्वीटर मार्फत आफूले युएईका युवराजसँग कुराकानी गरेको बताए । उनले लेखेक छन्, : ""युएईका युवराजसँग मेरो टेलिफोन संवाद भयो। त्यहाँ रहेका नेपालीहरुको सुरक्षाको सन्दर्भमा मैले राखेका जिज्ञासामा उहाँले भन्नुभयो नेपालीहरु इमान्दार र परिश्रमी छन्। उनीहरुले युएईको आर्थिक विकासमा पुर्याएको योगदानको प्रशंसा गर्दछु। ढुक्क रहनुहोस् नेपालीलाई युएईका नागरिकसरह नै व्यवहार र सहयोग गर्छौं।"" युएईका युवराजले भने नेपाली कामदारहरुको प्रशंसा गर्दै ढुक्क रहन प्रधानमन्त्री ओलीलाई जवाफ दिएका थिए । प्रधानमन्त्री ओलीका अनुसार युवराज मोहम्मद बिन जायद अल नाह्यानले नेपालीलाई पनि आफ्नै नागरिक सरह व्यवहार गरेको बताएका थिए ।"
सेनालाई अघि सार्ने डिजाइन !,"चीनबाट अत्यधिक महँगो मूल्यमा मेडिकल सामग्री खरिद डिल नागरिक दबाबमा रद्द भएपछि सरकारले त्यो कामको जिम्मा सेनालाई दिएको छ। सरकारको यो कदमबारे अहिले भिन्नभिन्न कोणबाट बहस भइरहेका छन्। सेनाको प्राथमिक दायित्व भनेको राष्ट्रिय सुरक्षा हो। आपत्विपत्मा नागरिक र सरकारलाई सघाउनु उसको कर्तव्य हो। प्रकृति तथा पर्यावरण संरक्षण, महत्वपूर्ण विकास परियोजना, खेलकुद र अन्य सामाजिक क्षेत्रमा सेनाको योगदान महत्वपूर्ण छ। सेना पछिल्लो समय आफ्नो मूलभूत दायित्वभन्दा व्यापार, परियोजना र ठेक्कापट्टातिर बढी अलमलिएको आम आरोप छ। यो केही हदसम्म सत्य पनि हो। यही पृष्ठभूमिमा सरकारले मेडिकल सामग्री खरिदको जिम्मा दिएपछि उसको भूमिका र चरित्रबारे नागरिकस्तरबाटै प्रश्न उठेको छ। सेना सरकारकै अंग हो। संकटका बेला उसको साथ लिनु र उसले पनि सरकारलाई सक्दो सहयोग गर्नु स्वाभाविक हो। सरकारले अह्राएको काम गर्नु सेनाको कर्तव्य पनि हो। तर, यति खेर जुन कामको डिल गर्न सेनालाई जिम्मा दिइएको छ, यसको पृष्ठभूमि र यसका पछाडि लुकेको नियतबारे सेना सुसूचित र सचेत हुनुपर्छ। मेडिकल सामग्री खरिदमा घोटालाको योजना खुलासा भएपछि सबैतिरबाट छानबिनको माग भइरहेको छ। संकटको मौका छोप्दै राजनीतिक तहको इसारामा रचिएको कमिसनको डिजाइन असफल भएपछि पानीमाथिको ओभानो बन्ने प्रयासस्वरूप यो 'डिल'को जिम्मा सेनालाई दिइएको छ। पहिलो प्रश्न, यो काम सरकारअन्तर्गतका नागरिक निकाय (स्वास्थ्य सेवा विभाग, औषधि व्यवस्था विभागलगायत)ले किन गर्न सक्दैनन् ? सेनाले त्यही काम गर्न सक्ने अनि सरकारी निकायले नसक्ने भन्ने प्रश्न हुँदैन। जब कि स्वास्थ्य सेवा विभागले यो काम गर्न सक्दिनँ भनेर हात उठाएको अवस्था होइन। औषधि आपूर्ति र व्यवस्थापनको जिम्मा लिएको त्यो निकायमा अनुभवप्राप्त विज्ञ जनशक्ति छ। संकटका बेला त्यो जनशक्तिलाई उपयोग गर्नुको सट्टा किन उपेक्षा गरिँदै छ ? आफूमातहतका निकायको क्षमता र विश्वसनीयतामाथि सरकारलाई किन शंका लाग्यो ? नागरिकस्तरबाट यस्ता थुप्रै प्रश्न सोधिएका छन्। नागरिक निकायको मनोबल गिराएर तथा सार्वजनिक प्रशासनलाई होच्याएर सेनालाई अनावश्यक रूपमा उक्साउने जुन प्रयास भएको छ त्यसको नकारात्मक प्रभाव र प्रतिक्रिया राजनीतिक नेतृत्वले पछिसम्म सामना गर्नुपर्नेछ। संकटको मौका छोप्दै राजनीतिक तहको इसारामा रचिएको कमिसनको डिजाइन असफल भएपछि पानीमाथिको ओभानो बन्ने प्रयासस्वरूप यो 'डिल'को जिम्मा सेनालाई दिइएको छ। नागरिक निकाय र प्रशासनले गर्न सक्ने काम पनि जबरजस्ती सेनालाई जिम्मा लगाउने प्रवृत्तिले निम्त्याउन सक्ने प्रभाव र परिणामलाई तीनवटा पक्षमा विश्लेषण गर्न सकिन्छ। पहिलो नागरिक सरकार तथा नागरिक प्रशासन कमजोर हुँदै गएको गलत सन्देश जान सक्छ। यस्तो प्रयासले नागरिक निकायको मनोबल गिराउने खतरा पनि हुन्छ। दोस्रो सेनाको महत्वाकांक्षा बढाउन यस्ता घटनाक्रमले पनि मद्दत गर्छ। त्यसै पनि सेनामाथि व्यापारिक मनोवृत्ति बढेको अनि प्रोजेक्ट र ठेक्कापट्टामा अल्झिएको आरोप लाग्दै आएको छ। तेस्रो यस्तो प्रकरणले सेनाको स्वतन्त्र व्यावसायिक छविमा धक्का लाग्न सक्छ। सेनाप्रतिको जुन आमआस्था र भरोसा छ त्यसमा ठेस लाग्नेछ। मेडिकल सामग्री खरिद प्रकरणमा सार्वजनिक भएका घटनाक्रमलाई विश्लेषण गर्ने हो भने विवादित भइसकेको यो डिलको जिम्मा सेनालाई लगाउनु पछाडिको नियत राम्रो देखिँदैन। कमिसनको डरलाग्दो चक्करमा सेनालाई पनि फसाउने खेल यो कदमसँग जोडिएको छ। कमिसनको बाटो सहज बनाउने, नागरिक निगरानीबाट उन्मुक्ति खोज्ने र अख्तियारबाट जोगिने नियतका साथ आर्थिक डिलमा सेनालाई अघि सार्ने जुन डिजाइन भएको छ त्यसको मतियार सेना बन्नु हुँदैन। यसमा सैनिक नेतृत्व कति सचेत छ,त्यसको सुक्ष्म निगरानी यतिबेला नागरिकस्तरबाट भइरहेको छ। नागरिक दबाब र आलोचनाबाट बच्न सेनालाई अघि सार्ने यो गलत प्रवृत्तिले नागरिक शासनमा बिस्तारै खिया लाग्न सक्छ। अन्ततः लोकतन्त्र धरापमा पर्ने जोखिम छ। राष्ट्रिय सुरक्षा कमजोर हुने मात्र होइन, हाम्रो अखण्डतामा आँच आउने खतरा हुन्छ। नागरिक निकाय र नागरिक प्रशासनले गर्न सक्ने गैरसैन्य कामको जिम्मा पनि सेनालाई सुम्पिँदै जाने प्रवृत्तिले भोलि नागरिक शासनको औचित्यमाथि नै प्रश्न उठ्न सक्छ। अनि, मुलुकमा सैन्य मनोविज्ञान हावी हुन सक्छ। व्यावसायिक चरित्र नगुमाएको, राजनीतिमा नमुछिएको र चेन अफ कमान्डका हिसाबले इनट्याक्ट रहेको एउटै मात्र राज्यको निकाय सेनालाई विवादमा तान्ने र उचाल्ने प्रयास बेलाबखत हुँदै आएको छ। संक्रमणका बेला पनि धेरै कसरत भए। त्यसमा सेनाले आफूलाई सतर्क राख्दै आएको छ। २०६३ को राजनीतिक परिवर्तनपछि सेनाले आफूलाई सक्दो रूपान्तरण गर्ने कोसिस गरेको छ। सेनाको थप व्यवसायीकरण तथा आन्तरिक सुधारका केही पक्ष बाँकी छन्। यसमा सेनाको स्वअग्रसरताभन्दा राजनीतिक नेतृत्वको सुझबुझ र भूमिका अझ महत्वपूर्ण हुन्छ। सेनालाई अझ व्यावसायिक बनाएर थप प्रभावकारी नागरिक नियन्त्रणमा राख्नेतिर भन्दा पछिल्लो समय दलहरू पनि सेनालाई खुसी पार्ने प्रतिस्पर्धामा सामेल भएको देखिन्छ। सत्तामा छँदा सेनाले मागेको स्रोधसाधन र अख्तियार निर्बाध रूपमा उपलब्ध गराएका छन् दलहरूले। सरकारले पछिल्लो समय फास्ट ट्र्याकलगायत थुप्रै प्रोजेक्ट सेनालाई जिम्मा लगाएको छ। सेना विकासका प्रोजेक्ट, कल्याणकारी कोषको कारोबार, व्यवसायतिर अल्झिएको आरोप पनि छ। यसले गर्दा अप्रेसनल रेडिनेस एवं आधारभूत ल्याकतमा खिया लाग्दै गएको चिन्ता पनि व्यक्त भएको छ। यो अवस्था सिर्जना गर्न राजनीतिक नेतृत्व पनि जिम्मेवार देखिन्छ। नागरिक निकायबाट प्रभावकारी नियमन, नियन्त्रण तथा निगरानी भइदिए सेना आफ्नै घेरामा रमाउँछ। सेनालाई विकास प्रोजेक्ट जिम्मा लगाएर कमिसन सुरक्षित गर्ने र नागरिक जवाफदेहिताबाट उन्मुक्ति खोज्ने गलत राजनीतिक मनोवृत्तिका कारण पनि आर्थिक मामिलामा सेनाको सक्रियता बढेको हो। राष्ट्रसंघीय शान्ति मिसनमा सहभागी हुने सैनिकको भत्ता कटौती गरेर स्थापना गरिएको सैनिक कल्याणकारी कोष मुलुककै सबैभन्दा ठूलो आकारको फन्ड बनेको छ। झन्डै चालीस अर्बको यो कोषका कारण पनि सेनाको लगानी र व्यापारिक मोह बढेको देखिन्छ। अधिकांश बैंक तथा वित्तीय संस्थाले सेनाको पैसा चलाएका छन्। यो कोषको प्रभावकारी नियमन भएन भने कुनै बेला यसले मुलुककै अर्थतन्त्रमा चलखेल गर्न सक्ने खतरा पनि छ। पेट्रोल पम्पबाट सुरु भएको सेनाको व्यावसायिक सहभागिता मेडिकल कलेज, स्कुल कलेज, जलविद्युत् आयोजना, विमान सेवादेखि सडकको ठेक्कापट्टा र घरजग्गा कारोबारसम्म फैलिएको छ। सेनाले सैनिक परिवारका लागि सञ्चालित कल्याणकारी कार्यलाई दिगो बनाउन सीपमूलक तथा उत्पादनमूलक योजना सञ्चालन गर्नु, कृषि तथा पशुपालनलगायत सामाजिक क्षेत्रमा लगानी बढाउनु नराम्रो होइन। तर, सेना आफैं उद्योगी, व्यापारी, लगानीकर्ता र ठेकेदार बन्नु गलत हो। यो छुट नागरिक शासनमा हुँदैन। पछिल्ला दिनमा सेनाले सामना गर्दै आएको मुख्य प्रश्न यो पनि हो। सेनाको व्यापारिक मोहबारे नागरिकस्तरबाट पहिलेदेखि प्रश्न उठ्दै आएको छ। पछिल्लो समय जंगीअड्डामा हुने उच्चस्तरीय बैठक सामरिक विषयभन्दा ठेक्कापट्टा अनि व्यापारिक मामिलामा बढी अल्झिने गरेको आरोप पनि लागेको छ। राष्ट्रिय सुरक्षाको जिम्मेवारी बोकेको सेनाको नेतृत्व तहमा रहेका जर्नेलहरू कमिसनको चक्कर र आर्थिक चलखेलमा बढी सक्रिय भएको आरोप लाग्नु राम्रो संकेत होइन। यसले सेनाको फौजी चरित्र र चेन अफ कमान्डमै नकारात्मक असर परेको अनुभव गरिँदै छ। यस्ता घटनाक्रमको निरन्तरताले कसैले नसोचेको दुर्घटना निम्त्याउन पनि सक्छ।"
सुदूरपश्चिमका नेता भन्छन्'कोरोनाको उच्च जोखिम भो अस्पतालको क्षमता र परीक्षण बढाऊ',"काठमाडौं : एकै दिन तीन जनामा कोरोना भाइरसको संक्रमण देखिएपछि सुदूरपश्चिम प्रदेश उच्च जोखिममा परेको भन्दै त्यस क्षेत्रका सांसद र नेताहरुले चिन्ता व्यक्त गरेका छन्। लकडाउनबीच भारतका विभिन्न स्थानबाट सुदूरपश्चिमका लाखौं बासिन्दा स्वदेश फर्किएले कोरोना भाइरसको उच्च जोखिम बढेको उनीहरुको भनाइ छ। पूर्वमन्त्री एवं कांग्रेसका नेता रमेश लेखकले सुदूरपश्चिममा कोरोनाको परिक्षण गर्ने प्रयोगशाला र अस्पतालको क्षमता विकास गर्न सरकारसँग माग गरेका छन। सुदूरपश्चिममा परीक्षण नगन्य भयो लेखकले भने, कम्तिमा दिनमा ५ सय जनाको परीक्षण गर्नुपर्छ। स्वाथ्यकर्मी र सुरक्षाकर्मीका लागि पनि आवश्यक सुरक्षाका सामग्रीको व्यवस्था गर्नुपर्ने लेखकले बताए। डोटीबाट निर्वाचित नेकपाका सांसद प्रेम आलेले राम्रो परीक्षण बिना नै छिमेकी भारतबाट लाखौ नेपाली भित्रिएकाले सुदूरपश्चिमका गाउँ गाउँमा कोरोना परीक्षण गर्ने प्रबन्ध मिलाउनु पर्ने बताए। राष्टियसभा सांसद शेरबहादुर कुंँवरले अछामको बयाल्पाटा अस्पतालमा कोरोना भाइरस परीक्षणको व्यवस्था गर्न सरकारसँग माग गरेका छन। देशको उत्कृष्ट अस्पतालका रुपमा पहिचान बनाएको अछामको बयाल्पाटा अस्पतालमा भारतबाट आउनुभएकालाई आम रुपमा विशेष चेकजाँच गर्न र्यापिट डाईग्नोष्टिक किटसको व्यवस्था गर्न सरकारसँग माग गर्छु कुँवरले भने। पूर्वमन्त्री एवं कांग्रेसका नेता एनपी साउदले भारतको राजधानी दिल्ली र अन्य ठूला शहरसँगको भौगोलिक निकटता, प्रवासमा सुदूरपश्चिमेलीको ठूलो संख्या र सीमामा नियमनको अभावका कारण सुदूरपश्चिम कोरोनोको उच्च जोखिम बढेको बताए। सुदूरपश्चिममा जनस्वास्थ्य क्षेत्रमा पूर्वाधार र जनशक्तिको अभाव रहेकोले केन्द्र सरकारले विशेष ध्यान दिनुपर्ने साउदले बताए। नेकपा सांसद गणेश ठगुन्नाले सिमामा अलपत्र नेपालीका विषयमा पनि सरकारले उचित पहल गर्नुपर्ने बताए। नेकपाका अर्का सांसद झपट रावलले सुदूरपश्चिममा भाइरस परीक्षण केन्द्र स्थापना र आवश्यक औषधि पचारको व्यवस्थाका लागि आफूले निरन्तर दवाव दिइरहेको जानकारी दिए।"
अमेरिकामा कोरोना प्रभावित नेपालीका बारेमा कांग्रेस महामन्त्री कोइरालाको चासो,"अमेरिका : कोरोना भाइरसका कारण नयाँ इपिसेन्टर बनेको अमेरिका र अमेरिकामा रहेका गैरआवासीय नेपालीका बारेमा कांग्रेस महामन्त्री शशाक कोइरालाले चासो व्यक्त गरेका छन् । अमेरिकामा नेपाली समुदायका सदस्यको मृत्युसमेत भएको र संक्रमितको संख्याका बढ्दै गएको भन्दै चिन्ता व्यक्त गरेका हुन् । महामन्त्री कोइरालाले अमेरिकामा रहेका कांग्रेस नेताहरू नेबिसंघका पूर्व महामन्त्री डाक्टर यादव पण्डित, नेविसंघका पूर्व केन्द्रीय सदस्य डाक्टर केशव पौडेल, महासमिति सदस्यहरू हरिबोल भण्डारी, विष्णु सुवेदी, महाधिवेशन प्रतिनिधिहरू प्रमोद सिटौला, हेमराज भट्ट, माया कडायत, तरुण दलका उपसभापति अनन्त सुवेदी, नेबिसंघ अमेरिका अध्यक्ष प्रभात सापकोटा, जनसम्पर्क समितिका नेता विश्वराज बास्तोला लगायत जनसम्पर्क समितिका च्याप्टर सभापतिहरू सहभागी कन्फ्रेन्स कलमा अमेरिका लगायत विश्वभर छरिएर रहेका नेपालीका बारेमा जानकारी लिएका थिए । कन्फ्रेन्स बैठकमा सहभागीले न्यूयोर्क लगायत अमेरिकाको विभिन्न राज्यहरूको अवस्था र हालसम्म दिवंगत भएका नेपालीका बारेमा जानकारी गराएका थिए । फोन बैठकका क्रममा नेता कोइरालाले विश्वभर छरिरहेका नेपालीहरू प्रभावित भएको लगायत नेपालको अवस्थाका बारेमा प्रधानमन्त्री केपी शर्मालाई भेटेर भोलि नै अवगत गराउने प्रतिवद्धता व्यक्त गरेको जनसम्पर्क समितिका पूर्वसंयोजक विष्णु सुवेदीले जानकारी दिए । कन्फ्रेन्सका क्रममा महामन्त्री कोइरालाले पार्टी सभापति शेरबहादुर देउवालेसमेत चासो र चिन्ता व्यक्त गरेको अवगत गराएका थिए । छलफलका क्रममा नेपाली कांग्रेसका उपसभापति विमलेन्द्र निधिले अमेरिकाको न्यूयोर्क लगायतका विभिन्न देशमा दिवंगत भएका र प्रभावित भएका नेपालीको बारेमा चासो, चिन्ता र दुख व्यक्त गर्दै सुरक्षित रहन आग्रह गरेको पूर्व संयोजक सुवेदीले जानकारी गराए । सुवेदीका अनुसार कांग्रेसका महामन्त्री पूर्णबहादुर खड्का, पूर्वमहामन्त्री प्रकाशमान सिंह, सहमहामन्त्री डाक्टर प्रकाशशरण महत, प्रवक्ता विश्वप्रकाश शर्मा, पूर्वमहामन्त्री कृष्णप्रसाद सिटौला लगायत केन्द्रीय नेताले अमेरिकामा रहेका नेपालीलाई सहयोग गर्न तथा सुरक्षितरूपमा घरमै रहन आग्रह गरेका छन् ।"
