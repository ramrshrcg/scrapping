शीर्षक,विवरण
कूटनीतिक सेवाको मर्यादा,"योग्यता, क्षमता र सम्बन्धित मुलुकको विज्ञताका आधारमा पारदर्शी रूपमा राजदूत नियुक्त गर्ने एक वर्षदेखिको सरकारी वाचा अझै पूरा हुन सकेको छैन। परराष्ट्रमन्त्री प्रदीप ज्ञवालीले राजदूत नियुक्तिका मापदण्ड तय हुँदै गरेको बताए पनि योग्य पात्रको अभाव खट्किएको छ। नियुक्तिलाई व्यवस्थित, मर्यादित र पारदर्शी बनाउने वाचा यसअघिका सरकारले पनि गर्दै आएका हुन्। भनसुन, राजनीतिक प्रभाव र सम्बन्धित मुलुक नबुझेका व्यक्ति पठाइने गर्दा कूटनीति कमजोर सावित हुँदै आएको छ। राजदूत देशकै प्रतिनिधि भएकाले कूटनीति बुझेको र सबैका लागि स्वीकार्य पात्र होस् भन्ने चाहना हुनु स्वाभाविक हो। झन् परराष्ट्र सेवाबाटै नियुक्त भएका राजदूत भए पनि विगतमा क्षमतामा प्रश्न उठेकाले सरकार सजग र सचेत देखिनुलाई सकारात्मक मान्नुपर्छ। दुई उदाउँदो छिमेकका बीचमा रहेकाले पनि भूराजनीतिक दृष्टिले नेपाल महत्त्वपूर्ण बन्दै गएको छ। पछिल्लो समय विश्व शक्तिको आँखा नेपालमा पर्दै आएको छ। भिसा प्रणाली, राजनीतिक नेतृत्वलाई सहजै प्रभावमा लिन सकिने, कर्मचारीतन्त्र निकै कमजोर र सानातिना लोभमा पर्ने भएकाले पनि विदेशीका लागि नेपाल सहज मुलुक बन्दै आएको छ। तर नेता र कर्मचारीको बोलीमा एकरूपता नहुनुले कहिलेकाहीं विदेशी झस्किने गरेका छन्। नेतृत्वले कर्मचारी र कर्मचारीले नेतृत्वलाई दोष दिई व्यक्तिगत स्वार्थ पूरा गर्ने शैलीकै कारण नेपालको कूटनीति सफल हुन सकेकौ छैन। त्यसैले त कूटनीति सेवा होइन चाकडी सेवाका रूपमा प्रस्तुत हुन थालेको छ। कुनै बेला राम्रा ज्ञान भएका नेता पनि परराष्ट्र सेवाका कर्मचारीका घरमा गएर कूटनीतिबारे जानकारी लिने चलन थियो। तर, अहिले कर्मचारी नेताका घरघरमा धाउने प्रचलनले कूटनीतिक सेवाको मर्यादामा प्रश्न उठ्नु दुर्भाग्य हो। पछिल्लो समय नेतृत्वले कमजोर व्यक्तिलाई राजदूत सिफारिस गरेर कूटनीति थलिएको छ। अस्ट्रेलियामा सिफारिस राजदूतको विषयमा बहस नै आरम्भ भएको छ। नाम सुन्दै नाक खुम्च्याउनपर्ने अवस्थालाई राजनीतिज्ञले नजरअन्दाज गर्न हुँदैन। कुनै पनि मुलुकको राजदूतले मुलुकको हितलाई पहिलो प्राथमिकता राख्छ। व्यक्तिगत लाभहानिलाई प्र श्रय दिने परिस्थिति सिर्जना हुनै दिइँदैन। तर हाम्रोमा त्यस्तो गरिएको आभास हुन्छ। यसैले त परराष्ट्र सेवाबाट राजदूत भएकामध्ये एकदुई छोडेर अन्यको अवस्थाबारे प्रश्न उठ्न थालेको छ। सरकारले मापदण्ड बनाएर राजदूत बनाई त्यसको अर्धवार्षिक र वार्षिक समीक्षा गर्न जरुरी छ। नेपालको परिवेश बुझेको र भूराजनीति नियालेर दृष्टिकोण बनाउन सक्ने व्यक्ति नभएका होइनन्। विदेशी गैरसरकारी संस्थामा काम गरेर बसेका यस्ता व्यक्तिप्रति नेतृत्वले चासो नदेखाई चाकडी र चाप्लुसीलाई मापदण्ड बनाएको गुनासो सुनिँदै आएको छ। कूटनीतिमा सही पात्रलाई छानिएन भने देशकै मर्यादामा आँच आउँछ भन्ने सामान्य ज्ञान राजदूत नियुक्ति गर्नुअघि हासिल गर्न जरुरी छ। नेपालभारत प्रबुद्ध व्यक्ति समूह (ईपीजी) को टोली तय गर्दा एक व्यक्तिको नामबाहेक अन्यमा कसैबाट आलोचना भएन। त्यस्तै व्यक्तिको चयनसहित निर्णय गरेर मुलुकको दर्बिलो प्रतिनिधित्व गराउन ढिलाइ गर्नु हुन्न। कूटनीति बुझ्न परराष्ट्र सेवामै कार्यरत हुनु पर्दैन। सिंगापुर र भारतको जस्तो कूटनीति सेवा हाम्रो होइन। कूटनीतिक सेवाका मानिस भनेपछि श्रद्धाले अन्य सेवाको शिर झुक्ने अवस्था छैन। त्यसअनुसारको ज्ञान र अध्ययन भएमा स्वाभाविक रूपमा झुक्छ। यदाकदा प्रश्न उठ्ने गर्छ नेपालको पनि कूटनीति छ र ? यो प्रश्नको उत्तर राजदूतको नयाँ नियुक्तिले दिने छ भन्ने आशा गर्नुको विकल्प छैन।"
मिसनरी अस्पतालमा शिवसेना पस्यो,"ललितपुर : शिवसेना नेपाल गोदावरी नगरपालिकास्थित आनन्द वन अस्पतालमा शनिबार छापामार शैलीमा पसेर कागजात कब्जा गरेको छ । बिरामीको निःशुल्क उपचार गर्ने बहानामा जबर्जस्ती इसाई धर्म प्रचार र परिवर्तन गराएको आरोप शिवसेना नेपालका केन्द्रीय अभियन्ता मनोज सापकोटाले लगाए । नेपालका मौलिक रैथाने धर्मसंस्कृति बचाउने अभियानमा लागेकाले यस्ता गतिविधि बढ्न नदिने पनि उनले चेतावनी दिए । अस्पताल द लेप्रोसी मिसन नामको गैरसरकारी संस्थाको सहयोगमा सञ्चालित छ । राजा महेन्द्रको पहलमा स्थापित अस्पतालमा दीनदुःखीलाई प्रलोभनमा पारेर धर्मप्रचार गरेको आरोप सापकोटाले लगाए । बिरामीका शड्ढयाबाट बाइबल निकालिएका थिए । कम्तीमा ३० बाइबल जलायौं, उनले भने, नेपालमा यस्ता गतिविधि हुन दिँदैनौं । उनले कुनै रिसइबी वा वैरभावले यस्तो नगेको दाबी गरे । पाल्पा, रुकुम, रोल्पालगायत जिल्लाबाट पनि इसाई धर्मप्रचारको गुनासो आएको उनले बताए । बिहानबेलुका बिरामी र स्टाफलाई प्रार्थना गर्न लगाउने तथा बाइबल पढ्नैपर्ने नियम अस्पतालमा भएको आरोप पनि उनले लगाएका छन् । अस्पताल प्रशासनले आरोप सत्य नभएको बताएको छ । प्रशासन प्रमुख शेरबहादुर गुरुङले बिदाको दिन अकस्मात् प्रवेश गरेर स्टाफ र बिरामीलाई दुव्र्यवहार गरेको बताए । को आएर यस्तो गरे हामीलाई जानकारी छैन, उनले भने, उनीहरूले केवल भ्रम फैलाएका छन् । अस्पताल स्थापना हुँदा नै मिसिनरी क्रियाकलाप गर्ने भनेर जिल्ला प्रशासन कार्यालय तथा समाज कल्याणमा जानकारी गराइएको उनले बताए । डाक्टर र नर्सले बिहान प्रार्थना गरे पनि बिरामीलाई त्यसो नगराएको उनको भनाइ छ । उनले भने, हामी धर्म परिवर्तन र धर्मप्रचारमा लागेका छैनौं । कुष्ठप्रभावितको निःशुल्क उपचार गरिरहेको स्पतालले ४० रुपैयाँ शुल्कमा अन्य बिरामीको पनि उपचार गर्दै आएको उनले बताए । नेपाललगायत भारतका विभिन्न ठाउँबाट बिरामी उपचारका लागि आउने गरेका छन् । जिल्ला प्रशासन कार्यालयका प्रमुख प्रेमराज जोशीले मुलुकी फौजदारी अपराध संहिताको दफा १५८ ले कसैले, कसैको धर्म परिवर्तन गराउन दुरुत्साहन गर्न नहुने तथा कुनै प्रलोभनमा पारेर धर्म परिवर्तन गराउन नमिल्ने उल्लेख भएको बताए । कसुर गरे ५ वर्ष कैद र ५० हजारसम्म जरिवाना हुन सक्छ, उनले भने, अब छिटै अनुगमनमा जाने छौं । अस्पताल प्रशासनले धर्मसम्बन्धी कुनै पनि सामग्री र बाइबल नराख्ने र भएका हटाउने बताएको छ ।"
विमानस्थलबाट ३८ राहदानीसहित एक पक्राउ,विराटनगर : विराटनगर विमानस्थलबाट एक व्यक्तिलाई ३८ थान राहदानीसहित प्रहरीले नियन्त्रणमा लिएको छ। आइतबार बिहान ११ बजे सुनसरीको इटहरी उपमहानगरपालिकाका ४५ वर्षीय विनोद खवासलाई प्रहरीले पक्राउ गरेको हो। विमानस्थलबाट ३८ थान राहदानी काठमाडौं पठाउन लागेको अवस्थामा खवास पक्राउ परेको मोरङ प्रहरीका प्रवक्ता डीएसपी घनश्याम श्रेष्ठले बताए। विराटनगर विमानस्थलमा खटिएको प्रहरी टोलीले खवाससँग राहदानी फेला पारी नियन्त्रणमा लिएको उनको भनाइ छ। पक्राउ परेका खवासलाई थप अनुसन्धान तथा कारबाहीका लागि विराटनगरस्थित श्रम तथा रोजगार कार्यालयमा पठाइएको छ।
'दाइजोको निहुँमा फेरि यातना',"वीरगन्ज : अदालतको आदेशमा घरमा बस्दै आएकी डा निलम साहले दाइजोको निहुँमा पुनः यातना खेप्नु परेको दाबी गरेकी छन्। ससुरालगायतले आफूलाई घरबाट निकाल्न यातना दिएको उनले बताइन्। वीरगन्जमा आइतबार पत्रकार सम्मेलन गरेर निलमले अदालतको आदेशसमेत अटेर गरेर ससुरा पक्षले आफूलाई यातना दिएर घरनिकाला गर्न खोजेको बताइन्। शनिबार आफू बस्ने कोठामा बिजुलीको लाइन काटिदिएको र पानीको आपूर्ति पनि बन्द गरिदिएको उनको भनाइ छ। वीरगन्ज महानगरपालिका वडा नम्बर ६ माइस्थानका गम्भरी साहका छोरा डाक्टर राजेश साहसँग डाक्टर निलमको २०६७ सालमा मागी बिहे भएको थियो। माइतीघर बाराको मटिअर्वा भएकी डाक्टर निलम हाल वीरगन्जको नेसनल मेडकल कलेजमा कार्यरत छन्। बिहेका बेला ३५ लाख रुपैयाँ नगद र सुनका गरगहना दाइजो दिएको निलमको माइती पक्षले बताएको छ। तर पति, ससुरा र सासुले विगत एक वर्षदेखि थप दाइजो माग्न थालेका थिए। पति डाक्टर राजेश साह, ससुरा गम्भिरा साह र सासु साबित्री देवीले एउटा जिप, कार वा नगद २५ लाख रुपैयाँ माइतीबाट ल्याउ भन्दै यातना दिएर घरनिकाला गरेपछि निलमले गत माघ २० गते जिल्ला प्रहरी कार्यालय पर्साको महिला तथा बालबालिका सेवा केन्द्रमा घरेलु हिंसाको उजुरी दिएकी थिइन्। उजुरी पश्चात केही दिन राम्रै व्यवहार भएको तर चैत ३० गते कुटपिट गर्दै घरबाट निकालिएको उनी बताउँछिन्। पटकपटक यातना दिने र घर बाहिर निकाला गर्ने कार्य दोहोरिएपछि निलमले पर्सा जिल्ला अदालतमा 'घरमा बस्ने, खाने वातावरण मिलाई घरेलु हिंसाबाट मुक्त दिई संरक्षात्मक आदेश पाऊँ' भनी निवेदन दिएकी थिइन्। बैशाख १६ गते अदालतबाट आदेश भए बमोजिम 'अब आइन्दा घरबाट कुनै हिंसामा पारी निकाला नगर्ने' अन्तरिम आदेश आएपछि स्थानीय अधिकारकर्मीको पहलमा बैशाख १९ गते डाक्टर निलम माईस्थानस्थित पतिको घरमा बस्दै आएकी छन्। तर फेरि जेठ २६ गते बिहान ८ बजे पति, ससुरा र सासुले आफू बस्दै आएको कोठाको ढोका तोडफोड गरीगाली गलौजसहित कुटपिट गरेको निलमले आरोप लगाइन्। निलमका बाबु भन्छन् दुबैलाई डाक्टर पढाएँ पत्रकार सम्मेलनमा निलमका बुबा डाक्टर निरन्जनप्रसाद साहले बिहेका बेला ३५ लाख दाइजो दिएको र बिहेपछि छोरी ज्वाईँ दुवैलाई आफ्नै खर्चमा एमडी पढाएको बताए। अहिले फेरि थप दाइजो मागेर छोरीमाथि अत्यचार हुँदा आफू 'मर्नु न बाच्नुको अवस्थामा पुगेको' साहले बताए। तर निलमका ससुरा गम्भिरा साहले भने अदालतको आदेशबाट घरमा बस्दै आएकी बुहारी निलमलाई कुनै किसिमको यातना तथा गालीगलौज नगरेको बताए। 'अदालतको पत्र आएपछि उनी घरमा छुटटै बस्दै आएकी छन्', ससुरा साहले भने, हामीले कुनै गालीगलौज वा टर्चर गरेका छैनौँ।' जिल्ला प्रहरी कार्यालय पर्साका प्रवक्ता प्रहरी नायव उपरीक्षक अनन्तराम शर्माले अदालतको आदेशबाट निलम घर बसिरहेकाले पछिल्लो घटनाबारे निवेदन दिएको खण्डमा अनुसन्धान गर्ने बताए। तर निलमले पछिल्लो घटनाबारे प्रहरीमा खबर नगरेको बताइन्। 'अदालतको आदेशले घरमा बसेकी हुँ', उनले भनिन्, 'मिडिया र अधिकारकर्मीले नै मलाई न्याय दिनुपर्यो।' अदालतको अन्तरिम आदेशलगत्तै वीरगञ्जमै अर्कै घरमा बस्दै आएका उनका श्रीमान् डाक्टर राजेश साहले निलमका आरोप आधारहीन रहेको दाबी गरे। 'म उक्त घरमा बस्दिनँ। बाबा पनि बस्नुहुन्न', उनले भने, 'घरमा उनी (निलम) र आमामात्र बस्नुहुन्छ। हामीले कसरी टर्चर गर्यौँ त ?' बरु निलमले नै आफूहरूलाई लामो समयदेखि 'टर्चर' गरिरहेको उनले दाबी गरे। उनले पाँच वर्षदेखि आफू दुईजना सम्पर्कमा नरहेको बताए। निलमले रकमका लागि आफूसँग बार्गेनिङ गरिरहेको उनले दाबी गरे।"
टुँडिखेलमा भूमे पर्वको रौनक (फोटो फिचर),"काठमाडौं : मगर समुदायले आइतबार उनीहरुको विशेष पर्व भूमे मनाएका छन्। राजधानीको टुँडिखेलमा आयोजित विशेष कार्यक्रमकबीच भूमे पर्व मनाएका हुन्। यो पर्वको अवसरमा मगर समुदायले प्रकृतिको विशेष पूजा गर्ने गर्छन्। एक महिनासम्म मनाइने यो पर्वको आइतबार विशेष दिन हो। मगर समुदायको मौलिक पहिचान बोकेको भूमे नाच र मगरको पहिचान झल्किने पोशाकमा सजिएका थिए। टुँडिखेलमा महिला गुन्यौँ चोली, पटुका र पछ्यौरामा सजिएका थिए। मगर समुदायका पुरुष फेटा, ढाका टोपीसँगै कम्बरमा खुकुरी भिरेर नाचिरहेका थिए। सुनिता डंगोलले कैद गरेका तस्बिर :"
काठमाडौंका ५ ठाउँमा स्मार्ट पार्किङ (फोटो),"काठमाडौं : काठमाडौं महानगरपालिकाले निजी क्षेत्रसँगको सहकार्यमा आइतबार न्युरोडका ५ ठाउँमा स्मार्ट पार्किङ सुरु गरेको छ। स्मार्ट पार्किङ उद्घाटन गर्दै काठमाडौं महानगरपालिकाका मेयर विद्यासुन्दर शाक्यले सडक व्यवस्थित गर्न सेवा सुरु गरिएको बताए। उनले स्मार्ट पार्किङ अस्थायी पाइलट प्रोजेक्टका रूपमा सुरु सारिएको बताए। उनले भने, पहिलो पटक यो प्रोजेक्ट सुरु गरिएको हो। यसलाई परिष्कृत गर्दै लग्छौं। सडकमा पार्किङ गर्ने प्रवृत्ति महानगरपालिकाको समस्या रहेको उल्लेख उनले स्मार्ट पार्किङपछि त्यस्तो प्रवृत्ति निरुत्साहित हुने बताए। स्मार्ट पार्किङको शुल्क दुईथरि तोकिएको छ। महानगरका अनुसार चारपांग्रेका लागि ८० र दुईपांग्रे सवारीका लागि प्रतिघण्टा २५ रुपैयाँ तोकिएको छ। ह्विल्स ट्रुली योर्स प्रालिसँगको सहकार्यमा न्युरोडको विशाल बजारअगाडि इन्द्रचोक जाने सडक, रामेश्वर मिठाइ पसल पछाडिको भाग, धर्मपथ, पाको र आरबी कम्प्लेक्स अगाडि स्मार्ट पार्किङ गर्न मिल्ने छ। एकपटकमा करिब ८ सय मोटरसाइकल र ४० गाडी पार्किङ गर्न सकिने छ। न्युरोड जानुअघि उपभोक्ताले मोबाइलबाटै रियल टाइममा कुन ठाउँ खाली छ भनेर हेर्न र पार्किङ गर्ने ठाउँ बुकिङ गर्न सक्ने छन्। रिजर्भ नगरी पुग्ने सवारीधनीले स्क्रिन हेरेर पार्किङ गर्ने ठाउँ छान्न सक्ने छन्। पार्किङ स्थलमा गोप्रो क्यामरासहितका पार्किङ सहयोगी छन्। रिजर्भ गरेको समय, पार्किङ गरिएको स्थान र समय, पार्किङ शुल्कजस्ता विवरण क्यूआर कोडबाट पनि हेर्न सकिने महानगरपालिकाले जनाएको छ। यसका लागि केएमसी पार्किङ एप एन्ड्रोइड र आईओएस दुवैमा डाउनलोड गर्न सकिने छ। हेर्नुस् स्मार्ट पार्किङका फोटोहरू।"
गर्मी बढेपछि सर्लाहीका विद्यालय बन्द,"मलंगवा : लगातार गर्मी बढ्दै गएपछि सर्लाहीका तीन स्थानीय तहमा विद्यालय बन्द गरिएको छ। आइबारदेखि लालबन्दी, मलंगवा र गोडैता नगरपालिकाले नगरभित्रका विद्यालय बन्द गर्न निर्देशन दिएका छन्। गर्मी बिदाबाट कट्टा हुने गरी स्थानिय तहले बिदा दिएका हुन्। लालबन्दी नगरपालिकाले आफ्नो नगरपालिकामा रहेको ४८ वटा सामुदायिक र २० वटाभन्दा बढी संस्थागत विद्यायलमा पठन पाठन बन्द गर्न निर्देशन दिएको हो। अर्को सूचना जारी नभएसम्मका लागि लालबन्दी नगरपालिकाले विद्यालय बन्द गर्न निर्देशन दिएको नगरप्रमुख मानबहादुर खड्काले जानकारी दिए। गर्मी बढेसँगै विद्यार्थी धमाधम बिरामी हुन थालेपछि विद्यालय बन्द गर्न निर्देशन दिइएको नगरप्रमुख खड्काले बताए। त्यसै, गोडैता नगरपालिकाले पनि सोमबारदेखि शुक्रबारसम्मका लागि विद्यालय बन्द गर्ने निर्देशन दिएको प्रमुख प्रशासकीय अधिकृत बिकाउ यादवले जानकारी दिए। २५ वटा सामुदायिक विद्यालयलाई पत्रचार गरी विद्यालय बन्द गर्न निर्देशन दिएको उनले बताए।"
गाउँपालिका अध्यक्षले नै गरे घरनिकाला,"फिदिम : पाँचथरको कुम्मायक गाउँपालिका४ यासोककी विष्णुमाया सम्बाहाम्फे न्याय खोज्दै शनिबार सदरमुकाम फिदिम आइपुगिन्। बस्दै आएको घर गाउँपालिका अध्यक्ष जयकुमार चेम्जोङ नेतृत्वको टोलीले जबजस्ती घरमा ताला लगाएर निकालेपछि विष्णुमायाले न्यायको गुहार मागेकी छन्। शुक्रबार बिहान छोरालाई स्कुल पठाउन खाना खुवाउँदै थिएँ उनले भनिन्, एक्कासी अध्यक्षको टोली आएर बाहिर निस्की, घर छाड् भन्दै बाहिर निकाले। छोरालाई थालमा पस्केको खानासमेत खान नदिइ अर्काको घर किर्ते गरेर कब्जा गर्ने ? भन्दै सामानसहित निकालेर घरमा ताला लगाएको उनको आरोप छ। शुक्रबार रातभरी परेको पानीले बाहिर फालिएका विष्णुमायाको सामान भिजेर अलपत्र परेको छ। घरमा बहुमूल्य सामान पनि थिए, जथाभावि फ्याँक्दा ती पनि हराए होला उनी थप्छिन्, जबरजस्ती समान बुझेको प्रमाण बनाउन सामान अगाडि राखेर तस्वीर खिचाउन अध्यक्षले बाध्य पारे। बसिरहेको घरबाट गाउँपालिकाले नै निकाला गरेपछि १३ वर्षीय छोरा र उनको विचल्ली भएको छ। यता गाउँपालिकाले भने ३५ दिनअघि नै घर छाड्न सूचना दिए पनि अटेर गरेकोले निकाल्न बाध्य भएको दाबी गरेको छ। पटकपटक सूचना दिँदा पनि नछाडेपछि निकाल्नुपयो, अब उनीहरु के गर्छन्, कहाँ जान्छन् ? हाम्रो चासोको विषय होइन। तपाइ पनि यसलाई अतिरञ्जित नबनाउनुहो अध्यक्ष चेम्जोङले भने। विष्णुमायालाई घरबाट निकाल्न अध्यक्ष चेम्जोङ र उपाध्यक्ष आचार्यसहित वडा नं १ का अध्यक्ष देवेन्द्र लावती, वडा नं ४ का अध्यक्ष पूर्ण खड्का, सदस्य तारा लुईटेल र तीन जना प्रहरी खटिएका थिए। हाल विष्णुमाया बस्दै आएको घरमा साइनोमा भदैनी पर्ने गीतामाया सम्बाहम्फे पनि बस्दै आएकी छन्। विष्णुमायाले गीतामायाबाटै घर जग्गा खरिद गरेको बताइन्। किर्ते गरेर गीतामायाको घर र जग्गा विष्णुमायाले कब्जा गर्न खोजेको भन्दै गाँउपालिकाको टोलीले उनलाई निकालेर ताला लगाएको हो। त्यो घर पनि ऐलानी जग्गामा छ। विष्णुमाया र गीतामायाबीचमा भएको आर्थिक लेनदेनको विवाद अहिले अदालतमा छ। पहिलो सम्बन्ध राम्रो भए पनि पछि आर्थिक हिसाब नमिल्दा घरबाटै निकालिनुपरेको विष्णुमायाको भनाइ छ। ऐलानी जग्गामा भएको घर पास नहुने भएपछि विष्णुमायाले आफ्नो रकम फिर्ता मागेर घर छाड्ने बताउँदै आएकी थिइन्। तर अदालतबाट फैसला नहुँदै घरबाट निकालिएपछि आमा छोरा छिमेकीको शरणमा छन्।"
"सार्वजनिक यातायातमा पाकेटमारको धन्दा, ८२ पक्राउ","काठमाडौं : राजधानीमा विशेष कामकाजमा आएका आगन्तुक पाकेटमारको निशानामा पर्दै आएका छन्। प्रहरीले जेठ महिनामा चलाएको अपरेशनपछि यो तथ्य बाहिरिएको हो। महानगरीय प्रहरी परिसर टेकु र मातहत प्रहरी वृत्तले एक महिना अपरेशन चलाउँदा ८२ पाकेटमार पक्राउ परेका छन्। पक्राउ मध्ये ७८ पुरुष र चार महिला छन्। सार्वजनिक यातायातमा हुने पकेटमारी धन्दामा लागेका उनीहरूलाई सादा पोशाक परिचालन गरेर नियन्त्रणमा लिएको जानकारी महानगरीय प्रहरी परिसर टेकुका प्रमुख एसएसपी उत्तमराज सुवेदीले दिए। पाकेटमार पक्राउबारे जानकारी दिन आइतबार परिसर आयोजित पत्रकार सम्मेलनमा एसएसपी सुवेदीले भने, काठमाडौंमा औषधोपचार गर्न आउने, विदेश जान टिकट खरिद गर्ने, विवाहमा गहना खरिद गर्नेहरू पाकेटमारको निशानामा पर्ने गरेका छन्। बढीमा दुई लाखसम्म पकेटमारी भएका छन्। पाँचथरका नगेन्द्र लिम्बुको बालाजुमा दुई लाख रुपैयाँ पाकेमारी गर्दागर्दै वसन्त परियार रंगेहात पक्राउ परेका थिए। रिङरोड परिक्रमा गर्ने बसमा बढी पाकेटमारी हुँदै आएको जानकारी सुवेदीले दिए। पक्राउ परेका मध्ये सौगात मल्लले आफूलाई प्रहरी निरीक्षक र सई भन्दै पाकेटमारी गर्दै आएका थिए। अर्का लालध्वज जिम्मा भने ९ पटकसम्म पक्राउ परेका अभियुक्त हुन्। दुई देखि चार जनाको समूह बनाएर सार्वजनिक बसमा पाकेट गर्ने गिरोह सक्रिय रहेको पाइयो। पैसा भएको यात्रु पत्ता लगाएर घेराबन्दी गरि पाकेटमारी गर्ने र भाग्ने गरेको देखियो', एसएसपी सुवेदीले भने, पाकेटमारले सुन, मोबाइल र पैसा बढी रोज्ने गरेको देखियो।"
धिमालको जात्री पर्वमा मोरङका ४ स्थानीय तहमा सार्वजनिक विदा,"विराटनगर : अल्पसंख्यक धिमाल समुदायको जात्री पर्व समापनको अवसरमा सोमबार मोरङका चार स्थानीय तहले सार्वजनिक विदा दिएका छन्। पूर्वी नेपालका विभिन्न जिल्लामा बसोबास गर्दै आएका धिमाल समुदायले जात्रीलाई महान एवं विशेष पर्वका रुपमा मनाउने गरेका छन्। प्रत्येक वर्ष वैशाख २ गतेबाट दुई महिनासम्म यो पर्व मनाउने गरिएको छ। यसको समापन हुने दिन सोमबार मोरङको उर्लाबारी, पथरीशनिश्चरे, बेलबारी नगरपालिका र कानेपोखरी गाउँपालिकाले सूचनानै जारी गरेर सार्वजनिक विदा दिएका छन्। पथरीशनिश्चरे र बेलबारी नगरपालिकाले यस अघि नै नगरको पहिलो जातिका रुपमा धिमाल जातिलाई घोषणा पनि गरिसकेका छन्। धिमाल जातिले प्रत्येक वर्ष वैशाख २ गतेबाट असार २ गतेसम्म दुई महिना यो पर्व मनाउने गरेका छन्। मोरङको लेटाङ नगरपालिकाबाट सुरु भएर उर्लाबारी नगरपालिका३ मा भव्य मेला लागेर यसको समापन हुने गरेको छ। तर पर्व सुरु भएको र धिमाल समुदायको उद्गमस्थल मानिने लेटाङ नगरपालिकाले भने सार्वजनिक विदा नदिएर धिमाल जातिमाथि अपमान गरेको गुनासो स्थानीय अगुवाहरुले गरेका छन्। लेटाङका मेयर शंकर राईले नगर भित्र धेरै जातजातिको बसोबास रहेको उल्लेख गर्दै भने, सबैका आआफ्नै धर्म संस्कृति र चाड पर्व छन्। त्यस्तामा विदा दिँदै जाने हो भने सार्वजनिक विदाको सूची लामै बनाउनु पर्ने हुन्छ। उनले संघीय र प्रदेश सरकारले गरेका विदाको निर्णय भने कार्यान्वयन गर्ने र नगरपालिका आफैले भने सार्वजनिक बिदा नदिने निर्णय भएको बताए। प्रकृति पुजक धिमालहरु रोगव्याधी नलागोस्, वाली विरुवा लगाउने बेलामा वर्षात होस्, जंगली जनावरले दुःख नदियोस् भन्ने भन्ने कामनासहित महाराजथानमा गएर सामूहिक पूजाआजा गर्ने गरेका छन्। परापूर्वकालमा धिमालहरुले यी समस्याहरु समाधान गर्न पूजा गर्दा कामना पूरा भएको र यसलाई निरन्तरता दिँदै जात्री पर्व मनाउने गरेको जनविश्वास छ। सिर्जात अर्थात सामूहिक पूजा वा जात्री नयाँ वर्षको पहिलो चाड भएकाले वर्षभरी कसैलाई पनि रोगव्याधी नलागोस्, शोक नपरोस् र सुख शान्ति छाओस् भनेर यो पर्व मनाउने गरिएको संविधानसभा सदस्य पर्तमान धिमालले बताए।"
तराईमा उखरमाउलो,"मलंगवा : केही दिनयता उखरमाउलो गर्मीका कारण जनजीवन कष्टकर बनेको छ।दैनिक ज्याला मजदुरी गर्ने, निर्माण कामका मजदुर, रिक्सा चालक, स्कुले बालबालिका र वृद्धवृद्धा बढी प्रभावित बनेका छन्। सर्लाही सदरमुकाम मलंगवा, बरहथवा, लालबन्दी, हरिवन, ईश्वरपुरलगायत बजारमा चहलपहल घटेको छ। सरकारी कार्यालयमा सेवाग्राहीको चापमा कमी आएको छ। व्यापारमा घाटा हुन थालेको गुनासो व्यापारीले छन्। बजार दिनभर सुनसान हुने गरेको उनीहरूको भनाइ छ। तापक्रम ४० डिग्री नाघेपछि जनजीवन आक्रान्त बनेको मलंगवाका निर्माण व्यवसायी दिनेश यादवले बताए। शनिबार मध्याह्न १२ बजेदेखि मजदुरलाई काममा लगाउन छाडेको उनले सुनाए। उनका अनुसार मजदुरको स्वास्थ्यको ख्याल गर्दै बिहानबेलुका मात्र काममा लगाउने गरिएको छ। वृद्धवृद्धा स्याहार्न सास्ती भइरहेको पद्मभुवनेश्वरी नमुना वृद्धा श्रम सञ्चालिका भवानी कोइरालाले बताइन्। अत्यधिक गर्मीका कारण वृद्ध आमाबुवा घरभित्र बस्न मान्नु हुन्न, उनले भनिन्, दिनभर रूखको फेदमा गएर बस्नुहुन्छ। राति पनि बाहिरै आएर सुत्नु हुन्छ। उनका अनुसार पक्की घर तातेपछि छिटो सेलाउँदैन। बिजुली पनि नियमित आउँदैन। कम भोल्टेज बिजुलीले पंखा राम्रोसँग चल्दैन। मोटर चलाउँदा कम भोल्टेजका कारण कम पानी दिने समस्या रहेको उनले बताइन्। जस्ताले छाएको भवनमा विद्यार्थीलाई पढाउन गाह्रो भएको जनता मावि औरहीका प्रधानाध्यापक लक्ष्मीकान्त रायले बताए। बिहान ९ बजेदेखि अत्यधिक गर्मी हुन्छ, उनले भने, विद्यार्थी कक्षाकोठामा बस्नै मान्दैनन्। छिनछिनमा बाहिर भाग्न खोज्छन्। मध्याह्नसम्म पढाउँदा त विद्यार्थी र शिक्षक दुवै पसिनाले निथ्रुक्कै हुने उनले सुनाए। उनका अनुसार विगतमा यो समय यत्तिका गर्मी हुँदैनथ्यो। असारसाउनमा गर्मी बिदा हुन्थ्यो। यो वर्ष जेठमै यति धेरै गर्मी भएको उनले बताए।"
बडीमालिकाको संरक्षण सेनाले गर्ने,"बाजुरा : धार्मिक तथा पर्यटकीय क्षेत्र बडीमालिकाको संरक्षण नेपाली सेना र पुरातत्व विभागले गर्ने भएको छ। ४ हजार ३ सय मिटर उचाईमा रहेको यो धाम नेपालका चार धाममध्ये एक मानिन्छ। पुरातत्व विभाग र नेपाली सेनाले बहुवर्षीय योजना अन्तर्गत बडीमालिका क्षेत्रको संरक्षणसँगै मन्दिरलगायत पर्यटक बस्ने स्थल, खानेपानीको व्यवस्था गर्ने पुरातत्व विभागका प्रमुख दामोदर गौतमले बताए। बिहिवार नेपाली सेना, पुरातत्व विभाग र प्राविधिकसहितको टोली हेलिकप्टर मार्फत बडीमालिका पुगेर स्थलगत अध्ययन गरेको हो। पहिलो चरणमा ३ करोड भन्दा बढी लगानीमा मन्दिर, सतल पाटि, खानेपानी लगायत अन्य व्यवस्थापन गर्नेछ। सेना र पुरातत्व विभागको टोली बडीमालिका पुगेर स्थलगत अध्ययन गर्दै। बडीमालिका निकै उचाईमा भएकाले बैशाख देखि भाद्र महिनासम्म मात्र काम गर्न सकिने सेनाको समरजित गुल्म बाजुराका गुल्मपति प्रल्हाद घलले बताए। पुरानो मन्दिरलाई पुनर्निर्माण गर्ने र नयाँ संरचनाका मन्दिर निर्माण हुने छन्। जेठमा पर्ने गंगा दशराका दिनमा सरकारी पुजा हुने गरेको छ। त्यो दिन हेल्किप्टरमा गएर पुजा गरिन्छ। मेला भने जनैपुर्णिमाको दिनमा लाग्ने गर्छ। स्वदेश र विदेशबाट दर्शनार्थी आउँछन्। अछाम, बाजुरा र कालिकोट भएर त्यहाँसम्म पुग्न सकिन्छ। बडीमालिका माईको दर्शन गर्नाले मनोकान्क्षा पुरा हुने जनविश्वास रहेको कैलाशमान्डौंका दीर्घराज जोशीले जानकारी दिए। जैविक विविधता, वन्यजन्तु, जडिबुटी, तथा वातावरणीय दृष्टिकोणले पनि यस क्षेत्रको विशेष महत्व रहेको पुजारी भानुभक्त पाध्यायले बताए। २२ पाटन, त्रिबेणी, नाटेश्वरी धामका धरोहरका रुपमा परिचित रहेका छन्।"
अस्थायी शिक्षकलाई घर पठाउन ८ अर्ब,"काठमाडौं : आन्तरिक परीक्षामा अनुत्तीर्ण अयोग्य शिक्षकलाई सेवाबापत ८ अर्ब रुपैयाँ दिनुपर्ने भएको छ। शिक्षा, विज्ञान तथा प्रविधि मन्त्रालय बिदा हुने शिक्षकको व्यवस्थापनमा जुटेको छ। मन्त्रालयका अनुसार विद्यालय शिक्षक किताबखानामार्फत अस्थायी शिक्षकलाई दिनुपर्ने रकम जिल्लास्थित शिक्षा विकास तथा समन्वय इकाइमा पठाइनेछ। किताबखानाका प्रवक्ता उपसचिव रवीन्द्र बुढाप्रितीले भने, झन्डै ४ अर्ब रुपैयाँ एक साताभित्र जिल्लामा पठाउँछौं। यो रकम ७७ जिल्लामै जान्छ। किताव खानाले शिक्षा तथा मानवस्रोत विकास केन्द्रले विभिन्न जिल्लाबाट आएको शिक्षकको विवरण निक्र्योल गरी रकम निकासाका लागि पठाउने गर्छ। केन्द्रका प्रवक्ता सहसचिव दीपक शर्माले आन्तरिक परीक्षामा अनुत्तीर्ण शिक्षकको विवरण पठाउन जिल्लालाई ताकेता गर्दा पनि संख्या नआएकोले समस्या भएको बताए। सरकारले शिक्षा ऐन संशोधन गरी अस्थायी दरबन्दीमा कार्यरत शिक्षकलाई आन्तरिक प्रतिस्पर्धा गराएको थियो। करिब २३ हजार यस्ता शिक्षक प्रतिस्पर्धामा सहभागी भएपनि १० हजार मात्रै उत्तीर्ण भएका थिए। सरकारले शिक्षक सेवा आयोगमार्फत अस्थायी दरबन्दीमा कार्यरत शिक्षकका कुल दरबन्दीमध्ये ७५ प्रतिशतलाई आन्तरिक प्रतिस्पर्धामा सहभागी गराएको थियो। अनुत्तीर्ण शिक्षकलाई उनीहरूको सेवा अवधि गणना गरी रकम दिने (गोल्डेन ह्यान्डसेक) व्यवस्था शिक्षा ऐनमा छ। जस अनुसार पाँच वर्षदेखि १० वर्षसम्म सेवा गरेको शिक्षकलाई उसले काम गरेको प्रत्येक वर्ष आधा महिनाको तलब बराबरको रकम दिइनेछ। १० वर्षदेखि पन्ध्र वर्षसम्म सेवा गरेका शिक्षकलाई प्रत्येक वर्षको एक महिनाको तलब तथा पन्ध्र वर्षभन्दा बढी सेवा गरेको शिक्षकलाई उसले काम गरेको प्रत्येक वर्षको डेढ महिनाको तलब बराबरको रकम दिइने नीतिगत व्यवस्था छ। तीन अर्ब अपुग अस्थायी शिक्षकलाई दिनुपर्ने रकममध्ये पाँच अर्बको स्रोत पहिचान भए पनि तीन अर्ब अपुग छ। शिक्षा तथा मानव स्रोत विकास केन्द्रका प्रवक्ता शर्माका अनुसार अपुग रकम जुटाउने विषयमा छलफल भइरहेको छ। भएकै रकम लिन आउनुस् भन्दा शिक्षकहरू आएका छैनन। अपुग रकमको के चिन्ता ? , शर्माले भने, जसरी पनि दिनुपर्छ। समय आएपछि कतै न कतैबाट जुटाउँला। सामुदायिक विद्यालयमा लामो समयदेखि समस्याको रूपमा रहेको अस्थायी शिक्षकलाई सरकारले नीतिगत व्यवस्था गरी घर पठाउन लागेको हो। विगतमा राजनीतिक दलको दबाबमा बिना प्रतिस्पर्धा नियुक्त भएका शिक्षकलाई आन्तरिक प्रतिस्पर्धा गराएर स्थायी गरिएको भन्दै सरकारको विरोध भएको थियो। प्रतिस्पर्धाबिनै शिक्षक भएकाहरूका कारण सामुदायिक विद्यालयको स्तर खस्केको भन्दै शिक्षाविद्हरूले अस्थायी शिक्षकलाई पर्याप्त रकम दिएर घर पठाउँदा उपयुक्त हुने सरकारलाई सुझाव दिएका थिए।"
सगरमाथाको काख नाम्चे बजारमा योग दिवस (फोटो फिचर),"काठमाडौं : भारतीय दूतावासले विश्वकै सर्वोच्च शिखर सगरमाथाको काखमा रहेको नाम्चे बजारमा योग दिवस मनाएको छ। सोलुखुम्बु जिल्लाको नाम्चे बजारमा नेपालका लागि भारतीय राजदूत मञ्जीव सिंह पुरीको उपस्थितिमा योग दिवस मनाइएको हो। नाम्चे बजारको योग दिवस समारोहमा नेपालस्थ्ति भारतीय दूतावासका पदाधिकारी, सोलुखुम्बुका स्थानीयबासीलगायतको बाक्लो उपस्थिति थियो। योग दिवसमा विदेशी पर्यटकसमेत सहभागी थिए। हरेक वर्ष जुन २१ मा विश्व योग दिवस मनाइन्छ। तस्बिर सौजन्य : भरत शर्मासमीरजंग थापा"
सर्पदंशको जोखिम बढ्यो,"चन्द्रपुर : गर्मी बढेसँगै रौतहटको उत्तरी भेगमा सर्पदंशको जोखिम बढेको छ। वैशाख र जेठ महिनामा मात्रै चन्द्रनिगाहपुर अस्पतालमा ५२ जना सर्पदंशका बिरामीले उपचार गराएका छन्। धेरैजसो कम विष भएका सर्पले टोकेका बिरामी अस्पताल आएको चिकित्सक बताउँछन्। दैनिक रुपमा सर्पले टोकेको भन्दै बिरामी उपचारमा आउने गरेको चन्द्रनिगाहपुर अस्पतालकी सहायक स्वास्थ्य अधिकृत कविता लामाले बताइन्। रौतहटमा गोमन, करेत, धामन प्रजातिका सर्प बढी पाइन्छन्। विषालु सर्पको टोकाइपछि समयमै उपचार नपाउँदा बर्सेनि धेरैको ज्यान जाने गरेको छ। गोमन सर्पले टोकेमा एक घन्टाभित्रै अस्पताल पुयाउन चिकित्सकहरुले सल्लाह दिने गरेका छन्। सर्पले टोकेका शंका लागेमा चाँडोभन्दा चाँडो अस्पताल नलैजाँदा बिरामीको मृत्यु हुने गरेको छ। सर्पले टोकेमा वा शंका भएमा तुरुन्त अस्पतालमा गएर उपचार गराउन चन्द्रनिगाहपुर सरकारी अस्पतालका डाक्टर अभिषेक अधिकारीको सुझाव छ। सर्पले टोेकेको भागमा चलाउन नहुने, विष झार्ने भन्दै घाउ चिर्न नहुने, टोकेको भाग भन्दा माथि धेरै कसेर बाँध्न नहुने डा अधिकारीको सुझाव छ। सर्पले टोकिहालेमा आत्तिने, डराउने र घरमै झारपुख तथा जडीबुटी प्रयोग गर्नुभन्दा पनि तालिम प्राप्त चिकित्सक भएको अस्पतालमा जानुपर्ने उनले बताए। रौतहटको उत्ततरी भेगमा सर्पले टोकेका बिरामीको उपचार चन्द्रनिगाहपुर अस्पतालमा हुने गरेको छ। यस्तै जिल्ला अस्प्ताल गौरमा पनि सर्पले टोकेका बिरामी दिनहुँजसो आउने गरेका छन्। बिरामीका लागि ऐन्टी स्नेक भेनम औषधि पर्याप्त रहेको चन्द्रनिगाहपुर अस्पतालले जनाएको छ।"
ट्याक्टर दुर्घटनामा शिक्षकको मृत्यु,"डडेल्धुरा : ट्याक्टर दुर्घटना हुँदा डडेल्धुरामा एक शिक्षकको मृत्यु भएको छ। जिल्लाको समैजी आधारभूत विद्यालय, आलितालमा कार्यरत ४० वर्षीय शिक्षक श्याम कलौनीको मृत्यु भएको जिल्ला प्रहरी कार्यालयले जानकारी दिएको छ। स्थानीय गोदाम बजारबाट बालुवा लिएर कुर्जेनी गाउँ जाँदै गरेको से २ त २८५० नम्बरको ट्याक्टर आलिताल गाउँपालिकाको कुर्जेनियामा गएराति दुर्घटना हुँदा कलौनीको मृत्यु भएको आलिताल प्रहरी चौकीका इन्चार्ज एवम् प्रहरी सहायक निरीक्षक बीरबहादुर धामीले जानकारी दिए । यस्तै दुर्घटनामा परी आलिताल घर भएका पदम राना सामान्य घाइते छन् । ट्याक्टर चालक धनजीत धामी भने फरार रहेको प्रहरी सहायक निरीक्षक धामीले जानकारी दिए ।"
बेंसीसहरको सडक कालोपत्रे,"बेंसीसहर : सदरमुकाम बेसीसहरको सडक कालोपत्रे भएको २४ वर्ष वितिसक्यो। त्यस यता एकाध वर्ष टालटुल गरिएपनि विस्तार र स्तरवृद्धि हुन सकेको छैन। डुम्रेबेंसीसहर सडक कालोपत्रे भएको दुई दशकसम्म बेंसीसहर भित्रका अन्य सडक धुलाम्मे थिए। कति खनिएका थिएनन्, खनिएकापनि कालोपत्रे हुन सकेका थिएनन्। चालु आर्थिक वर्षमा भने सदरमुकाम भित्रका दर्जनौं सडकको मुहार फेरिएको छ। यहाँका ३० बढी सडकहरु धमाधम कालोपत्रे भएका छन्। बेंसीसहर नगरपालिका र सहरी विकास मन्त्रालयले सडक कालोपत्रे गरेका हुन्। चालु आर्थिक वर्षमामात्रै बेंसीसहर बजार क्षेत्रका १२ वटा सडक कालोपत्रे भइरहेको छ। २ वटा सडक ढलान भएको छ। सम्झौता भएर निर्माण कार्य भइरहेको केही सडकको निर्माणकार्य अन्तिम चरणमा पुगेको नगरपालिका प्रमुख गुमानसिंह अर्यालले बताए। उनकाअनुसार बजार क्षेत्रमा पर्ने बेंसीसहर नगरपालिका ७ र ८ का सडक कालोपत्रेका लागि काम अघि बढाइएको छ। बजार क्षेत्रका १३ वटा सडक कालोपत्रेका लागि सम्झौता भएको थियो। यीमध्ये ३ वटा सडकको निर्माण कार्य सकेर भुक्तानी भइसकेको छ। यस्तै, ढलानका लागि सम्झौँता भएका ३ वटा सडकको काम पनि सकिएको छ। नगरपालिकाका शाखा अधिकृत शम्भुप्रसाद घिमिरेकाअनुसार बेसीशहरस्थित जनविकास स्कूल अगाडिको सडक कालोपत्रे, गैरीधारा नाली तथा बाटो ढलान, मुक्तिनाथ मार्ग ढलान तथा नाला निर्माण सकिएको छ। तिलानदी ओख्लेफाँट सडक, मनाङ्गे चौतारा गुमानसिंह रामबाबुबीचको सडक, ओख्लेफाँट सडक, गंगटे मार्ग सडक, ठमेल मार्ग सडक, लाइन स्टार होटल जाने सडक, नागबोली सडक, बुद्ध मार्ग, मोहन अधिकारीको घरसम्मको सडक, आले मुलमार्ग मोटरबाटो दोबाटोसम्म सडक, सामुदायिक अस्पताल पछाडिको सडक कालोपत्रे कार्य अन्तिम चरणमा पुगको छ। त्यसैगरी बेसीशहर२ भकुण्डेमा प्रदेश सरकार र बेसीशहर नगरपालिकाको साझेदारीमा १ सय ८३ मिटर सडक कालोपत्रे गरिएको छ। नगरपालिकाका इन्जिनियर शर्मिला श्रेष्ठकाअनुसार नगरपालिकाको ६० प्रतिशत र स्थानीयको ४० प्रतिशत लगानीमा सडक कालोपत्रे भएको हो। चालु आर्थिक वर्षमा सहरी विकास मन्त्रालयबाट ८ वटा सडक कालोपत्रेको काम भइरहेको छ। नगरभित्रका सबै सडक कालोपत्रे गरिने गरी काम भइरहेको नगर प्रमुख अर्यालले दाबी गरे। उनले भनेअर्को वर्षदेखि बेंसीसहरबासीले हिलो र धुलोमा हिँड्नु पर्दैन। धुलो, खाल्डाखुल्डी तथा हिलोमैलो र बिग्रिएको बाटो सबै कालोपत्रे हुन्छ। विकासको मेरुदण्ड नै सडक भएकाले नागरिकको घरदैलोसम्म पुग्ने गरी सडक विकासको काम गरिने उनले बताए। नगरपालिकाका उपप्रमुख लक्ष्मी अधिकारीकाअनुसार सडक कालोपत्रेका लागि नगरपालिकाले चालु आर्थिक वर्षमा ५ करोड रुपैयाँ र सहरी विकास मन्त्रालयले ७ करोड रुपैयाँ छुट्याएको छ। गतवर्ष नगरभित्रको ६ वटा सडक कालोपत्रे गरिएको थियो। सहरी विकास मन्त्रालयले एकल लगानीमा सडक कालोपत्रे गरेको र नगरपालिकाको हकमा उपभोक्ताको श्रमदान रहने छ। बजार क्षेत्रको सडक कालोपत्रे भएपछि नगरपालिकाभित्रको ग्रामीण सडक कालोपत्रे गर्ने योजना रहेको उनले बताइन्। यसवर्ष बजारको सडक कालोपत्रे भ्याउँछौं। अर्को वर्ष ग्रामीण क्षेत्रमा जाने योजना छ, अधिकारीले भनिन्।"
भूमिहीनले बसेकै स्थानमा घर बनाउन पाउने,"सिन्धुली : सिन्धुलीको दुधौली नगरपालिकामा वर्षौंदेखि सार्वजनिक जग्गामा अस्थायी टहरो बनाएर बस्दै आएका भूमिहिनहरुलाई घर बनाउँन जग्गा दिइने भएको छ। आफ्नो नाममा एक टुक्रा पनि जग्गा नभएका तर कमला नदी किनार, सामुदायीक वन र सार्वजनिक स्थलमा टहरो हालेर बस्दै आएका ८ सय १५ भूमिहिन दलित परिवारलाई घर निर्माणका लागि जग्गा दिने निर्णय गरिएको हो। राष्ट्रिय पुनःनिर्माण प्राधिकरणले भूमिहिन नागरिकहरुका लागि आवास निर्माण गर्न गठन गरेको भन्दै जिल्ला समन्वय समितिको बैठकले यस्तो निर्णय गरेको हो। समितिका सिन्धुली संयोजक तथा सांसद गणेश प्रसाद पहाडीको अध्यक्षतामा बसेको बैठकले दुधौली नगरपालिकाका विभिन्न ११ वटा वडामा बसोबास गर्दै आएका उनीहरुको पहिचान गरी घर बनाउन जग्गा दिने निर्णय गरेको हो। वर्षौंदेखि माछा मार्ने, अर्काको बनिबुतो र चरुवाको काम गर्दै परिवारसहित बसोबास गर्दै आएका, सदा, दुसाद, डुम लगायतका भूमिहिन दलितहरुलाई हाल बसिरहकै जग्गामा घर निर्माणका लागि स्वीकृति दिने निर्णय भएको हो, संयोजक तथा सांसद पहाडीले भने। उनीहरुकै नाम भूकम्पछि नीजि आवास निर्माणका लाभग्राहीको सूचिमा परे पनि जग्गा नहुँदा भार वर्षदेखि घर बनाउन सकेका छैनन्। मन्त्रीपरिषद्को २०७५ माघ २१ गतेको निर्णयले भूमिहीन भूकम्प पीडितका लागि बसोबास गरेकै थलोमा आवास पुनःनिर्माणको बाटो खोलेको थियो। सोही निर्णयअनुसार भूकम्पबाट प्रभावित नीजि आवास पुनःनिर्माण अनुदान वितरण (दोस्रो संसोधन) कार्यविधि २०७५ को अनुसूची १ को बुँदा नं १० (ग) ले लाभग्राहीको सूचिमा परेका भूमिहीन भूकम्प पीडितले स्थानान्तरण हुन नचाहेमा परम्परादेखि भोग गर्दै आएको साविकको घडेरीमै नीजि आवास पुनःनिर्माणका लागि समन्वय समितिले स्वीकृति दिनेसक्ने व्यवस्था गरेको छ। राष्ट्रिय भूमि अधिकार मञ्चका जिल्ला अध्यक्ष टिकाबहादुर देवकोटाका अनुसार जिल्लामा हालसम्म एक हजार पाँच सय ४५ जना भूकम्प प्रभावित भूमिहिनको पहिचान भएको छ। उनीहरुमध्ये ८ सय १५ जनाको घर निर्माणको बाटो खोलेको र बाँकी भूमिहिनको पनि छिट्टै निर्णय हुने देवकोटाले बताए। यो निर्णयसँगै अब भूमिहिन लाभग्राहीले भूकम्प पुनःनिर्माण प्राधिकरण जिल्ला समन्वय इकाईमा गएर आवास निर्माणका लागि सम्झौता गर्नेछन्। आवास निर्माणका लागि तीन लाख रुपैयाँ अनुदान पाउने छन्।"
भालुको आग्रमणमा परी २१ भेडा मरे,जोमसोम : मुस्ताङको तल्लोक्षेत्र थासाङमा भालुको आक्रमणमा परी २१ भेडाको मृत्यु भएको छ । थासाङ गाउँपालिका५ ताक्लुङ र झिप्रा देउरालीबीचको मिन्दी पाखोमा जंगली भालुको आक्रमणले २१ वटा भेडा मारेको इलाका प्रहरी कार्यालय लेतेले जनाएको छ । थासाङ५ छयो घरभई हाल म्याग्दीको दाना बस्दै आएका शंकरमान गुरुङको गोठमा पालेका भेडाको बथानमाथि गत शुक्रबारबेलुका जंगली भालुले आक्रमण गरेको वडाअध्यक्ष सोमल हिराचनले जानकारी दिए । घटनाबारे शनिबार मात्रै जानकारी पाएको वडाअध्यक्ष हिराचनको भनाइ छ । उनकाअनुसार भालुको आक्रमणबाट २१ भेडा गोठमै मरेको र केही घाइते भएका छन् । इलाका प्रहरी कार्यालय लेतेका इन्चार्ज मिनबहादुर थापाले भालुको आक्रमणमा परी भेडाहरु मरेको जानकारी प्रहरीले पाएको । उनले क्षति विवरण संकलन गर्ने कार्य भने नभएको इन्चार्ज थापाले जानकारी दिए । भालुले आक्रमण गरेको स्थान झिप्रा देउरालीदेखि करिब १ घण्टा पैदल हिड्नु पर्छ । पीडित शंकरमानको गाउँ भन्दामाथि २ वटा भेडी गोठ भएको र त्यहाँ उनले करिव ५ सय बढी भेडा पालन गरेको वडाअध्यक्ष हिराचनले बताए । उक्तक्षेत्र अन्नपूर्ण संरक्षितक्षेत्र अन्तर्गत पर्दछ । थासाङको उक्तक्षेत्रमा उल्लेख भालुहरुको बासस्थान रहेको र बेलाबेलामा स्थानीयलाई सास्ती दिने गरेको स्थानीय देउबहादुर बिकले बताए ।
