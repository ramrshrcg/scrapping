शीर्षक,विवरण
"सुकी हेगमा, चर्चा नेपालमा","कुनै बेला लोकतन्त्र र स्वतन्त्रताको प्रतीक ठानिँदै संसारभर चर्चित म्यानमार (बर्मा) की नेत्री आन सान सुकी अन्ततः अन्तर्राष्ट्रिय अदालतमा उभिएर तीन घण्टा बयान दिइन्। सैन्य शासनविरुद्ध स्वतन्त्रताका पक्षमा निरन्तर उभिएपछि उनलाई शान्तिका निम्ति नोबेल शान्ति पुरस्कारसमेत मिलेको थियो। उनी बर्मेली नागरिकविरुद्ध अपराधको साक्षी बनिन्, सँगै उनको ख्यातिमा प्रश्न मात्र उठेन मानवताविरुद्ध अपराधमा अन्तर्राष्ट्रिय अदालतमा उभिनुपर्यो। अन्तर्राष्ट्रिय निकायसंयन्त्र न्यायका लागि कुनै पनि कसर बाँकी छाड्दैनन् भन्ने उदाहरण बन्यो सुकीको बयान। म्यानमारमा नरसंहार सुरु हुनुअघि सन् २०१६ अप्रिलदेखि राज्य सत्तामा मुख्य नेत्री रहेकी सुकीसँग सेनालाई नियन्त्रण गर्ने अधिकार त थिएन, तर राष्ट्रसंघका अनुसन्धानकर्ताहरूले सेनाको कदममा उनको साथ रहेको आरोप लगाए। तिनै सेनाले उनलाई १५ वर्ष नजरबन्दमा राखेका थिए। पछि उनी सेनाको क्रियाकलापप्रति मौन रहिन्। सँगै विगतमा आर्जित सम्मान र हैसियत पनि गुमाइन्। मुस्लिम बहुल रखाइन राज्यमा पुस्तौंदेखिका वासिन्दा छिमेकी बंगलादेश हुँदै अन्य मुलुकमा शरणार्थी जीवन जिउन बाध्य छन्। कैयन् रोहिंग्या त नेपालसमेत प्रवेश गरेका छन्। सुकीको अन्तर्राष्ट्रिय अदालत (दि हेग) को बयानले नेपालका द्वन्द्वपीडितमा आशा जगाएको छ, हाम्रा मानव अधिकार उल्लंघनकर्ता पनि यसरी नै बयानमा पुग्नेछन्। रोहिंग्या अल्पसंख्यक मुस्लिम समुदायमाथि म्यानमार सरकारको नरसंहारका कारण सुकी स्वयं उपस्थित हुनुपरेको हो। न्याय नमर्ने र गलत गर्नेलाई छाडिन्न भन्ने सन्देश पनि हो यो। विश्वकै प्रतिष्ठित नोबेल शान्ति पुरस्कारबाट सम्मानित सुकीले बयानका क्रममा सरकार र सुरक्षा निकायको बचाउ र रोहिंग्याविरुद्ध आम नरसंहार गरेको आरोप अस्वीकार गरिन्। सन् २०१७ मा म्यानमार सेनाले अल्पसंख्यक आदिवासी समुदायमाथि बलात्कार, हत्या र शारीरिक यातना दिएपछि थातथलोमा स्वतन्त्र रूपमा जिउन पाउने अधिकारको मागसहित रोहिंग्या समुदायबाट म्यानमार सरकारविरुद्ध मुद्दा दायर भएको थियो। दि हेगको कठघरामा उभिएकी सुकीले लाखौंलाई रखाइन छाड्न देशभित्रको आन्तरिक सशस्त्र द्वन्द्वले बाध्य पारेको हुन सक्ने बताउँदै सरकारको बचाउ गरेकी थिइन्। सुरक्षा निकायले अमानवीय किसिमले बल प्रयोग भएको भए आन्तरिक रूपमा त्यसलाई समाधानतर्फ म्यानमार सरकार लाग्ने र दोषीलाई कारबाही गर्ने बताइन्। मुद्दाको सुनुवाइ नसकिएसम्म रोहिंग्याहरूलाई संरक्षण गर्न विशेष कदम चाल्नुपर्ने माग पनि अन्तर्राष्ट्रिय रूपमा उठेको छ। तर उनले यो समस्या शताब्दीऔंदेखिको भएको जिकिर लिइन्। बौद्ध धर्मावलम्बी बहुल म्यानमारमा सन् २०१७ मा सैनिक कारबाहीमा हजारौं रोहिंग्याहरू मारिए अनि विस्थापित भए। राष्ट्रसंघका महासचिव भएलगत्तै एन्टेनियो गुटेरसले म्यानमार सरकारलाई सैन्य गतिविधि रोक्न गरेको आग्रहको पनि सुनुवाइ भएन। केही शक्ति राष्ट्रहरूकै आडमा म्यानमार सरकारले मानव अधिकार र लोकतन्त्रको धज्जी उडाएकै कारण पनि यो अवस्था आएको हो। नेपालमा पनि दि हेग को चर्चा नचल्ने होइन। यसैको कारण सायद पूर्वमाओवादी नेताहरू युरोप भ्रमणमा विरलै निस्केको देखिन्छ। हुन त, संक्रमणकालीन न्याय सम्पादनमा उनीहरूको नियतप्रति राष्ट्रिय र अन्तर्राष्ट्रिय समुदाय मात्र हैन, द्वन्द्वपीडितले समेत शंका गरिरहेका छन्। सत्यनिरूपण तथा मेलमिलाप र बेपत्ता पारिएका व्यक्तिको छानबिन कार्य निस्क्रिय पार्नुको खेल पनि हेग छल्ने चालका रूपमा लिने गरिन्छ। दुवै आयोगलाई समयमै पूर्णता नदिनुले नेतृत्वको नियतमा शंका गर्ने आधार मिलेको छ। मानवताविरुद्धका अपराधमा अन्तर्राष्ट्रिय मापदण्डअनुरूप न्याय सम्पादन नगर्ने हो भने त्यसले मान्यता पाउँदैन। तत्कालीन विद्रोही र राज्यपक्षबाट भएका मानवताविरुद्धका युद्ध अपराधमा उन्मुक्ति दिन नहुने सन्दर्भ समाप्त भएको छैन। मुलुकभित्र सत्ताका बलमा दबाउन सकिएला, तर अन्तर्राष्ट्रिय समुदाय र मञ्चमा जीवितै रहन्छ भन्ने उदाहरण रोहिंग्या मुद्दा मात्र होइन, अन्य मुद्दाहरू नियाल्दा हुन्छ। घाउ निको हुन जति ढिलाइ हुन्छ उति नै जटिलता थपिनेछ। संक्रमणकालीन न्याय सकेसम्म स्वतन्त्र र निष्पक्षरूपमा अन्तर्राष्ट्रिय समुदायलाई समेत मान्य हुने गरी चाँडै सम्पादन गर्न आवश्यक छ।"
कांग्रेसमा चर्कियो विवाद : पौडेल र सिटौला समूहद्वारा बैठक बहिष्कार,"काठमाडौं : उपनिर्वाचनका बेला एकढिक्का देखिएको कांग्रेसभित्र एकाएक विवाद चर्किएको छ। संस्थापनइतर समूहले बिहीबारको केन्द्रीय कार्यसमिति बैठक बहिष्कार गरेको छ। यससँगै कांग्रेसभित्रको गुटगत किचलो सतहमा आएको हो। १४ औं महाधिवेशनको कार्यतालिका सार्वजनिक गर्नुपर्ने माग राखी वरिष्ठ नेता रामचन्द्र पौडेल र अर्का नेता कृष्णप्रसाद सिटौला समूहले बैठक बहिष्कार गरे। केन्द्रीय विभाग गठन र संख्या बढाउने प्राथमिक विषय होइन। अब महाधिवेशनमै जोड दिनुपर्छ, बैठक बहिष्कारपछि नेता पौडेलले सञ्चारकर्मीसँग भने, हामीले महाधिवेशनको कार्यतालिका सार्वजनिक गर्नुपर्छ भन्यौं। उहाँहरू सहमत हुनु भएन। बहुमतमा पेलेरै निर्णय गर्ने हो भने किन बैठकमा बसिरहनुपर्यो ? उहाँहरूले आफैं निर्णय गरे भइहाल्यो। प्रमुख प्रतिपक्षको भूमिका प्रभावकारी बनाउन नसकेको आरोप कांग्रेसलाई लागेको छ। आन्तरिक किचलोले गुटबन्दी झनै मौलाउने निश्चित छ। दुई घण्टा ढिलो गरी बसेको बैठकमा विभाग संख्या बढाउने, भ्रातृ तथा शुभेच्छुक संस्थाको विधान संशोधनलगायतकनौ फरक प्रस्ताव पेस भएका थिए। त्यसमा महाधिवेशनको विषय नसमेटिएको भन्दै पौडेल पक्ष रुष्ट बनेको हो। बैठकअघि सभापति शेरबहादुर देउवा र वरिष्ठ नेता पौडेलबीच छलफल भएको थियो। पौडेलका अनुसार महाधिवेशनको कार्यतालिका प्रमुख एजेन्डा बनाउनुपर्ने मागमा देउवा सकारात्मक देखिएनन्। आफ्नो माग सम्बोधन नभएको भन्दै पौडेल समूहका नेता बैठकमा सहभागी भएनन्। उनीहरूले बहिष्कार गरे पनि बैठक बसेको थियो। यो पनि पढ्नुहोस् : पौडेल समूहले बहिष्कार गरेको कांग्रेस बैठकले के पारित गर्यो ? उपसभापति विमलेन्द्र निधिले असहमतिका नाममा बैठकमा सहभागी नहुनु उचित नभएको प्रतिक्रिया दिए। हामीले पेलेर जाने भनेकै छैनौं। सहमतिकै पक्षमा हौं। उहाँहरूका असहमति छन् भने केन्द्रीय कार्यसमिति बैठकमा राखे भयो, उपसभापति निधिले भने, बैठकमै नआउने भन्ने त राम्रो देखिएन नि ! महाधिवेशनमा जानुअघि पार्टीको अन्तरिम संरचनाले पूर्णता पाउनुपर्छ। उनले पार्टीको सांगठनिक संरचना समायोजन सम्पन्न नभई महाधिवेशनको प्रक्रिया सुरु गर्न सम्भव नभएको दाबी गरे। २८ बाट ४१ विभाग प्रस्ताव पदाधिकारीको बुधबार बसेको बैठकले नौ एजेन्डा तयार पारेको थियो। विभागको संख्या २८ बाट बढाएर ४१ पुर्याउने र समयावधि सकिएका भ्रातृसंस्थाको अधिवेशनका विषयमा पौडेल र सिटौला समूहले असहमति जनाएका हुन्। वर्तमान कार्यसमितिको औपचारिक (चारवर्षे) कार्यकाल आगामी फागुनमा सकिँदै छ। अहिलेसम्म विभाग गठन भएन। महाधिवेशन गर्ने बेला विभाग गठन गर्नु र संख्या बढाउनु उपयुक्त हुँदैन। १४ औं महाधिवेशनको एजेन्डालाई नै प्रमुख बनाइनुपर्ने हाम्रो जोड हो, पौडेल पक्षका केन्द्रीय सदस्य कल्याण गुरुङले भने, पार्टी संगठन सुदृढ गर्न पनि यथाशक्य महाधिवेशन आवश्यक भएकाले यही एजेन्डालाई प्रमुख बनाउनुपर्छ भनेर वरिष्ठ नेता पौडेलले सभापतिसँग राख्नुभयो। यसको सम्बोधन नभएपछि नेता पौडेलसहित हामीले बैठकमा सहभागी नहुने निर्णय गर्यौं। देउवा पक्ष भनेर चिनिएका सबैजसो केन्द्रीय सदस्य बैठकमा सहभागी थिए। ८४ सदस्यमध्ये ५० भन्दा बढी सहभागी भएको प्रवक्ता विश्वप्रकाश शर्माले बताए। विभागको संख्या बढाउने प्रस्तावप्रति असहमति जनाउँदै कात्तिक ७ गतेको बैठक पनि पौडेल र सिटौला समूहले बहिष्कार गरेका थिए। पटकपटक बैठक बहिष्कार गरेको भन्दै संस्थापन पक्ष रुष्ट बनेको छ। पदाधिकारी बैठकले सर्वसम्मत तयार पारेको एजेन्डा बिहीबारको बैठकमा पेस भएका हुन्, प्रवक्ता शर्माले भने, पदाधिकारीमा महामन्त्री शशांक कोइराला र सीतादेवी यादव पनि हुनुुहुन्छ। एजेन्डामाथि आज त छलफल मात्र भएको हो। बहुमतबाट निर्णय भएको छैन। प्रस्ताव पेस गर्दा के समस्या थियो र ? सहमति नभए बहुमतबाट कांग्रेस केन्द्रीय कार्यसमितिको अर्काे बैठक आइतबारका लागि बोलाइएको छ। आइतबारसम्म सहमति प्रयास गरिने तर सहमति नभए निर्णय प्रक्रियामा जाने तयारीमा संस्थापन पक्ष छ। सहमतिको प्रयास हुन्छ, होइन भने निर्णय प्रक्रिया अगाडि बढ्छ, संस्थापन पक्षका केन्द्रीय सदस्य मोहन बस्नेतले भने, लोकतान्त्रिक व्यवस्थामा कतिपय विषय नमिले बहुमतबाट निर्णय लागू हुने कुरालाई स्वीकार गर्नुपर्छ। हामी अरूलाई लोकतन्त्रको पाठ सिकाउने, आफैं लोकतान्त्रिक नहुने कुरा हुन सक्छ ? प्रवक्ता शर्माले पार्टीको अन्तरिम संरचना समायोजन टुंगिएपछि मात्र महाधिवेशन कार्यतालिका सार्वजनिक हुने स्पष्ट पारे। अन्तरिम संरचनाले पूर्णता पाएपछि बस्ने केन्द्रीय कार्यसमिति बैठकबाट महाधिवेशनको कार्यतालिका सार्वजनिक गरिने यसअघिको बैठकको एजेन्डाको दोस्रो बुँदामा स्पष्ट छ, उनले भने, अहिलेसम्म निर्वाचन समितिले काम सकेको छैन। यस्तो अवस्थामा महाधिवेशनको कार्यतालिका सार्वजनिक गर्नुपर्छ भन्ने माग तर्कसंगत छैन। संगठन समायोजन अपूरै राधेश्याम अधिकारी संयोजक रहेको निर्वाचन समितिलाई कात्तिकभित्र पार्टीका सबै तहको अन्तरिम संरचना समायोजन गर्ने जिम्मेवारी दिइएको थियो। तर, समितिले कामै गर्न सकेको छैन। बिहीबार बैठकमा समितिले प्रगति विवरण जानकारी गरायो। समिति सदस्य खम्मबहादुर खातीले १४ जिल्लाको प्रतिवेदन मात्र केन्द्रमा आएको बताए। उनले अधिकांश जिल्लामा समायोजन सम्पन्न भए पनि जिल्ला कार्यसमितिको असहयोगका कारण ढिलाइ भएको सुनाए। महामन्त्री कोइराला बैठक सुरु हुनुअघि बाहिरिएका थिए। पूर्वमहामन्त्री सिटौला पार्टी कार्यालयमै आएनन्। शशांक दाजु प्रकाश कोइरालाको वैवाहिक वार्षिकोत्सवमा जान भन्दै बाहिरिएका थिए। बैठकमा पौडेल पक्षधर मानिने केन्द्रीय सदस्य महेश आचार्य सहभागी थिए भने सिटौला निकट उमाकान्त चौधरी पनि थिए। केन्द्रीय सदस्य आचार्यले सहमतिमै जोड दिँदै महाधिवेशन यथासक्य सम्पन्न गर्ने गरी अगाडि बढ्नुपर्ने धारणा राखेका थिए।"
कर्मचारीतन्त्र चलाउँदै सल्लाहकार,"काठमाडौं : प्रधानमन्त्रीलाई विज्ञ सल्लाहसुझाव दिन नियुक्त भएका सल्लाहकारले प्रथम श्रेणीका कर्मचारीलाई ठाडो निर्देशन दिने असंवैधानिक चलन सुरु गरेका छन्। राष्ट्रका नाममा शपथ नखाएका तर सुझाव दिनमात्र सम्बन्धित क्षेत्र तोकिएका विज्ञले सबै मन्त्रालयका प्रवक्तालाई बिहीबार बोलाएर के गर्न र के नगर्न निर्देशन दिएका हुन्। प्रधानमन्त्री केपी ओलीका प्रमुख राजनीतिक सल्लाहकार विष्णु रिमाल, परराष्ट्र मामिला सल्लाहकार राजन भट्टराई र प्रेस सल्लाहकार सूर्य थापाले प्रवक्ताहरूलाई पालैपालो डेढ घण्टाभन्दा बढी प्रवचन दिएका थिए। सल्लाहकारको काम जसले नियुक्ति दिएको उसैलाई सल्लाह दिने मा सीमित रहनुपर्छ। सहसचिवस्तरका प्रवक्ताहरूले सल्लाहकारका गैरसंवैधानिक क्रियाकलाप अस्वाभाविक रूपले सहनुपरेको एक सहभागीले बताए। मन्त्रालयका प्रवक्ता तथा कर्मचारीको भूमिका प्रभावकारी नभएको र सरकारलाई असहयोग गरेको भन्दै यसमा सचेत रहनसमेत उनीहरूले निर्देशन दिएका थिए। कर्मचारीले यसलाई सल्लाहकारले आफ्नो कार्यक्षेत्र मिचेर अनुचित स्वार्थ पूरा गराउने योजनाबद्ध अभ्यासको थालनीका रूपमा लिएका छन्। उनीहरूले यो विषय सचिवमार्फत प्रधानमन्त्रीलाई जानकारी गराउने र यथार्र्थ बाहिर ल्याउने पनि बताए। पूर्व प्रशासकहरूले यसरी सल्लाहकारले निर्देशन लिने कार्यले अराजकता बढ्ने ठहर गर्दै राजनीतिक नेतृत्वले निरुत्साहित गर्नुपर्ने बताए। पूर्वमुख्यसचिव विमल कोइरालाले कर्मचारीतन्त्रमा सल्लाहकारको सोझो हस्तक्षेप स्वीकार्य नहुने बताए। सरकारी काममा सल्लाहकारको हस्तक्षेप स्वीकार्य मानिँदैन, उनले भने, जसले नियुक्त गरेको हो उसलाई सल्लाह दिने काम सल्लाहकारको हो। उनका अनुसार प्रधानमन्त्रीका सल्लाहकारले कर्मचारीलाई सीधा निर्देशन, सल्लाहसुझाव दिन पाउँदैनन्। अझ निर्देशन दिइएको हो भने त्यो त असंवैधानिक क्रियाकलाप हो। सरकारी काममा सल्लाहकारको हस्तक्षेप स्वीकार्य मानिँदैन। जसले नियुक्त गरेको हो उसलाई सल्लाह दिने काम सल्लाहकारको हो। विमल कोइराला, पूर्वमुख्य सचिव सल्लाहकारहरूले मन्त्रालयमा भएका कामको नियमित रिपोर्टिङ गर्न निर्देशन दिएको एक प्रवक्ताले बताए। हरेक साता मन्त्रालयले गरेको राम्रो कामकारबाही सार्वजनिक गर्न पनि उनीहरूले निर्देशन दिए। राम्रा काम कुरा मिडियामा आउँदैनन्, नराम्रा मात्रै आउँछन् भन्ने भनाइ उहाँहरूको थियो, एक प्रवक्ताले अन्नपूर्णसँग भने, उहाँहरूले मिडियामा सरकारले गरेका सकारात्मक काम मात्र दिनुपर्छ भन्नुभयो। निर्देशनको मनसाय मिडियामा राम्रा काम प्रवाह गर्नु भन्ने आफूले बुझेको एक सहसचिवले बताए। सल्लाहकारहरूले सरकारको गलत र विवादमा पर्ने विषय मात्र सञ्चारमाध्यममा पठाएको तर राम्रा काम नसुनाएको तर्क दिँदै हकारे, ती सहसचिवले भने, नराम्रा कुरा जताततै जाने तर राम्रा कतै पनि नजाने ? उहाँहरूको गुनासो थियो। अर्का सहभागीले भने, हामीलाई बोलाएर निर्देशन दिने होइन, मन्त्री, सचिवमार्फत दिएको भए राम्रो हुन्थ्यो। उहाँहरूको काम हामीलाई चलाउने होइन। प्रधानमन्त्रीलाई सुझाव दिनेजस्तो लाग्छ। प्रधानमन्त्रीका प्रेस सल्लाहकार सूर्य थापाले भने यसलाई नियमित प्रक्रियाका रूपमा व्याख्या गरेका छन्। पहिला पनि यो प्रकारको अन्तरक्रिया हुन्थ्यो। हामीले प्रधानमन्त्री कार्यालयका दुई सचिवसहित परिचयात्मक कार्यक्रम गरेका हौं, उनले अन्नपूर्णसँग भने, यो कुनै निर्देशन होइन। कसरी सूचना प्रभावकारी बनाउन सकिन्छ भनेर सल्लाह गरेका हौं। हामीले प्रधानमन्त्रीको अपेक्षा सुझाएका हौं। कार्यक्रम सल्लाहकारले नभई प्रधानमन्त्री कार्यालयका सुशासनसमेत हेर्ने सचिवमार्फत आयोजना गरिएको उनले बताए। मन्त्रालयले गरेका कामको जानकारी प्रधानमन्त्री कार्यालयमा रहनुपर्ने, सूचना पनि त्यहीअनुरूप सम्प्रेषण हुनुपर्ने भन्दै प्रवक्तालाई कसरी थप प्रभावकारी बनाउने भनेरै छलफल भएको उनले बताए। सल्लाहकारको निर्देशनमा प्रधानमन्त्री कार्यालयका दुई सचिव महेन्द्रप्रसाद गुरागाईं र डा तीर्थ ढकाल सहभागी थिए। दुई सचिवलाई साक्षी राखेर सल्लाहकारले पालैपालो निर्देशन दिएका थिए। बैठकमा सबै मन्त्रालयका प्रवक्ता उपस्थित थिए। प्रवक्ताको अनुपस्थिति रहेको मन्त्रालयबाट सहप्रवक्ता अर्थात् सूचना अधिकारी सहभागी थिए। प्रधानमन्त्री तथा मन्त्रिपरिषद् कार्यालयका प्रवक्ता यमलाल भुसालले यसलाई परिचयात्मक अन्तरक्रियाका रूपमा बुझिदिन आग्रह गरेका छन्। यो कार्यक्रम सल्लाहकारले आयोजना गरेको होइन, उनले भने, हामीले परिचयात्मक रूपमा सल्लाहसुझाव दिएका हौं। पूर्वसचिव खेमराज रेग्मीले कानुन र संविधानले नचिनेका व्यक्तिले कर्मचारीलाई निर्देशन दिने अधिकार नरहने बताए। यस्ता अनुचित कामलाई राजनीतिक नेतृत्वले प्रोत्साहन गर्न नहुने उनको भनाइ छ। सल्लाहकारले निर्देशन वा सल्लाह दिन सक्दैनन्, उनले भने, ती व्यक्तिलाई न कानुनले चिन्छ न त संविधानले। उनीहरू को हुन् ? उनीहरूले भनेको किन कर्मचारीले मान्ने ? , उनले भने, कर्मचारीलाई निर्देशन दिने कानुनी र राजनीतिक हैसियत उनीहरूसँग छैन। कर्मचारीलाई आदेश र निर्देश दिनु भनेको अप्रजातातिन्त्रक, गैरकानुनी र अधिनायकवादी शासनको अभ्यास रहेको उनको ठम्याइ छ। सम्बन्धित व्यक्तिलाई विज्ञ सुझाव दिन रहेकाले सचिव, कर्मचारीलाई निर्देशन दिने हैसियत राख्दैन, उनले भने, कर्मचारीलाई निर्देशन दिन कि जनताबाट चुनिएर आउनुपयो कि त योग्यता, परीक्षा पास गरेर आउनुपयो। प्रधानमन्त्रीले सम्बन्धित मन्त्रीमार्फत मात्रै कर्मचारीलाई निर्देशन दिन सक्ने हुनाले गैरशासकीय अभ्यास नगर्न उनले सुझावसमेत दिए। प्रधानमन्त्रीका वास्तविक सल्लाहकार मन्त्री हुन्, उहाँले सम्बन्धित मन्त्रीमार्फत नै हो सल्लाह दिने, उनले भने। अर्का पूर्वसचिव कृष्ण ज्ञवालीले पनि यस्तो अन्तरक्रिया र निर्देशन अस्वाभाविक भनेका छन्। उनका अनुसार अनौपचारिक छलफल वा सम्बन्धित विज्ञ हुन् भने सम्बन्धित मन्त्रालयका अधिकारीसँग परामर्श गर्न सक्छन्। आफू सचिव हुँदा सल्लाहकारहरुले बोलाएर यसरी निर्देशन दिएको वा कसैलाई दिएको जानकारीमा नभएको उनले सुनाए। १९ जिल्लामा अब सहसचिव सीडीओ संघीय सरकारको प्रतिनिधित्वलाई मजबुद गर्दै लैजाने उद्देश्यले सरकारले थप १९ जिल्लामा सहसचिवलाई प्रमुख जिल्ला अधिकारी बनाउने निर्णय गरेको छ। मन्त्रिपरिषद् निर्णय सार्वजनिक गर्दै सरकारका प्रवक्ता गोकुल बाँस्कोटाले यो जानकारी दिएका हुन्। डडेल्धुरा, पाँचथर, दोलखा, लम्जुङ, अर्घाखाँची, प्युठान, सल्यान, रोल्पा, बैतडी, पर्वत, जाजरकोट ,भोजपुर, खोटाङ, रामेछाप, दैलेख, अछाम, संखुवासभा, ओखलढुंगा, जुम्ला समेत १९ जिल्लामा राजपत्रांकित प्रथम श्रेणी अधिकृतस्तरको सहसचिवलाई सीडीओ बनाउने निर्णय भएको छ। ती जिल्लामा अहिलेसम्म उपसचिव सीडीओ रहँदै आएका थिए। पूर्व गृहसचिव खेमराज रेग्मीले सरकारले हचुवाका भरमा सीओडो स्तरोन्नति गरेको बताए। सुरक्षा चुनौती नभएका जिल्लामा पनि सहसचिवलाई सीडीओ बनाउने निर्णयप्रति चित्तबुझ्दो कारण नभएको उनको ठहर छ।"
"सुकी हेगमा, चर्चा नेपालमा","कुनै बेला लोकतन्त्र र स्वतन्त्रताको प्रतीक ठानिँदै संसारभर चर्चित म्यानमार (बर्मा) की नेत्री आन सान सुकी अन्ततः अन्तर्राष्ट्रिय अदालतमा उभिएर तीन घण्टा बयान दिइन्। सैन्य शासनविरुद्ध स्वतन्त्रताका पक्षमा निरन्तर उभिएपछि उनलाई शान्तिका निम्ति नोबेल शान्ति पुरस्कारसमेत मिलेको थियो। उनी बर्मेली नागरिकविरुद्ध अपराधको साक्षी बनिन्, सँगै उनको ख्यातिमा प्रश्न मात्र उठेन मानवताविरुद्ध अपराधमा अन्तर्राष्ट्रिय अदालतमा उभिनुपर्यो। अन्तर्राष्ट्रिय निकायसंयन्त्र न्यायका लागि कुनै पनि कसर बाँकी छाड्दैनन् भन्ने उदाहरण बन्यो सुकीको बयान। म्यानमारमा नरसंहार सुरु हुनुअघि सन् २०१६ अप्रिलदेखि राज्य सत्तामा मुख्य नेत्री रहेकी सुकीसँग सेनालाई नियन्त्रण गर्ने अधिकार त थिएन, तर राष्ट्रसंघका अनुसन्धानकर्ताहरूले सेनाको कदममा उनको साथ रहेको आरोप लगाए। तिनै सेनाले उनलाई १५ वर्ष नजरबन्दमा राखेका थिए। पछि उनी सेनाको क्रियाकलापप्रति मौन रहिन्। सँगै विगतमा आर्जित सम्मान र हैसियत पनि गुमाइन्। मुस्लिम बहुल रखाइन राज्यमा पुस्तौंदेखिका वासिन्दा छिमेकी बंगलादेश हुँदै अन्य मुलुकमा शरणार्थी जीवन जिउन बाध्य छन्। कैयन् रोहिंग्या त नेपालसमेत प्रवेश गरेका छन्। सुकीको अन्तर्राष्ट्रिय अदालत (दि हेग) को बयानले नेपालका द्वन्द्वपीडितमा आशा जगाएको छ, हाम्रा मानव अधिकार उल्लंघनकर्ता पनि यसरी नै बयानमा पुग्नेछन्। रोहिंग्या अल्पसंख्यक मुस्लिम समुदायमाथि म्यानमार सरकारको नरसंहारका कारण सुकी स्वयं उपस्थित हुनुपरेको हो। न्याय नमर्ने र गलत गर्नेलाई छाडिन्न भन्ने सन्देश पनि हो यो। विश्वकै प्रतिष्ठित नोबेल शान्ति पुरस्कारबाट सम्मानित सुकीले बयानका क्रममा सरकार र सुरक्षा निकायको बचाउ र रोहिंग्याविरुद्ध आम नरसंहार गरेको आरोप अस्वीकार गरिन्। सन् २०१७ मा म्यानमार सेनाले अल्पसंख्यक आदिवासी समुदायमाथि बलात्कार, हत्या र शारीरिक यातना दिएपछि थातथलोमा स्वतन्त्र रूपमा जिउन पाउने अधिकारको मागसहित रोहिंग्या समुदायबाट म्यानमार सरकारविरुद्ध मुद्दा दायर भएको थियो। दि हेगको कठघरामा उभिएकी सुकीले लाखौंलाई रखाइन छाड्न देशभित्रको आन्तरिक सशस्त्र द्वन्द्वले बाध्य पारेको हुन सक्ने बताउँदै सरकारको बचाउ गरेकी थिइन्। सुरक्षा निकायले अमानवीय किसिमले बल प्रयोग भएको भए आन्तरिक रूपमा त्यसलाई समाधानतर्फ म्यानमार सरकार लाग्ने र दोषीलाई कारबाही गर्ने बताइन्। मुद्दाको सुनुवाइ नसकिएसम्म रोहिंग्याहरूलाई संरक्षण गर्न विशेष कदम चाल्नुपर्ने माग पनि अन्तर्राष्ट्रिय रूपमा उठेको छ। तर उनले यो समस्या शताब्दीऔंदेखिको भएको जिकिर लिइन्। बौद्ध धर्मावलम्बी बहुल म्यानमारमा सन् २०१७ मा सैनिक कारबाहीमा हजारौं रोहिंग्याहरू मारिए अनि विस्थापित भए। राष्ट्रसंघका महासचिव भएलगत्तै एन्टेनियो गुटेरसले म्यानमार सरकारलाई सैन्य गतिविधि रोक्न गरेको आग्रहको पनि सुनुवाइ भएन। केही शक्ति राष्ट्रहरूकै आडमा म्यानमार सरकारले मानव अधिकार र लोकतन्त्रको धज्जी उडाएकै कारण पनि यो अवस्था आएको हो। नेपालमा पनि दि हेग को चर्चा नचल्ने होइन। यसैको कारण सायद पूर्वमाओवादी नेताहरू युरोप भ्रमणमा विरलै निस्केको देखिन्छ। हुन त, संक्रमणकालीन न्याय सम्पादनमा उनीहरूको नियतप्रति राष्ट्रिय र अन्तर्राष्ट्रिय समुदाय मात्र हैन, द्वन्द्वपीडितले समेत शंका गरिरहेका छन्। सत्यनिरूपण तथा मेलमिलाप र बेपत्ता पारिएका व्यक्तिको छानबिन कार्य निस्क्रिय पार्नुको खेल पनि हेग छल्ने चालका रूपमा लिने गरिन्छ। दुवै आयोगलाई समयमै पूर्णता नदिनुले नेतृत्वको नियतमा शंका गर्ने आधार मिलेको छ। मानवताविरुद्धका अपराधमा अन्तर्राष्ट्रिय मापदण्डअनुरूप न्याय सम्पादन नगर्ने हो भने त्यसले मान्यता पाउँदैन। तत्कालीन विद्रोही र राज्यपक्षबाट भएका मानवताविरुद्धका युद्ध अपराधमा उन्मुक्ति दिन नहुने सन्दर्भ समाप्त भएको छैन। मुलुकभित्र सत्ताका बलमा दबाउन सकिएला, तर अन्तर्राष्ट्रिय समुदाय र मञ्चमा जीवितै रहन्छ भन्ने उदाहरण रोहिंग्या मुद्दा मात्र होइन, अन्य मुद्दाहरू नियाल्दा हुन्छ। घाउ निको हुन जति ढिलाइ हुन्छ उति नै जटिलता थपिनेछ। संक्रमणकालीन न्याय सकेसम्म स्वतन्त्र र निष्पक्षरूपमा अन्तर्राष्ट्रिय समुदायलाई समेत मान्य हुने गरी चाँडै सम्पादन गर्न आवश्यक छ।"
"भव्य भवन, खाली कक्षा","काठमाडौं : विज्ञान प्रयोगशाला र अतिरिक्त क्रियाकलापका लागि पर्याप्त स्थान, उज्याला र चम्किला कक्षाकोठा साथमा आधुनिक बास्केट बल कोर्ट, पुस्तकालय र चमेना गृह। राणा शासनको सुरुमै १६६ वर्षअघि खुलेको दरबार हाइस्कुलको अहिलेको भौतिक अवस्था हो यो। नेपालमा आधुनिक शिक्षाको सूत्रपात गर्ने यो स्कुलमा त्यतिबेला राजपरिवार र राणाका सन्तान मात्र प्रवेश पाउँथे। बिस्तारै जनताका छोराछोरीले पनि पढ्न पाए। २०२४ सालमा भानु माविमा परिवर्तन भएको यो स्कुलको राणाकालीन भवन २०७२ सालको भूकम्पले भत्कायो। अहिले विद्यालयको भवन भव्य बनेको छ। दरबार हाइस्कुलको सुविधायुक्त वातावरणमा पढ्न र पढाउन पाउने भएपछि विद्यार्थी र शिक्षक खुसी छन्। तर, विद्यार्थी कसरी जम्मा गर्ने भन्ने समस्या छ। भवनमा भानु र संस्कृत माविका विद्यार्थी पढ्छन्। दुवै विद्यालयमा मुस्किलले तीन सय ५० विद्यार्थी छन्। थोरै मात्र नियमित स्कुल आउँछन्। पढाइमा देखिएको बेवास्ता र फितलो व्यवस्थापनका कारण विद्यार्थी घट्ने क्रम बढ्दो छ। भवनमा साना ठूला ४६ वटा कोठा छन्। हरेक कोठामा ४५ जनासम्म विद्यार्थी अट्ने क्षमता छ। अहिलेकै अवस्थामा दुवै विद्यालयका विद्यार्थी राख्ने हो भने पनि भवनभित्रै हराउने अवस्था छ, एक साताअघि मात्र संस्कृत माविबाट सेवा निवृत्त पूर्वप्रधानाध्यापक बद्री दाहालले भने, नयाँ योजना नबनाउने हो भने विद्यार्थी अभाव देखिन्छ। तर सबै सक्रिय भएर लाग्ने हो भने विद्यार्थी खोज्न कठिन छैन। पुरानो रूपको तर भित्री भागमा पूरै नयाँ युगको निर्माण सामग्री प्रयोग गरिएको छ। भवन ८० करोड रुपैयाँ लागतमा चीन सरकारले बनाइदिएको हो। विद्यार्थी अभाव हुने भएपछि नयाँ भवनको व्यवस्थापन कसरी गर्ने भन्नेमा शिक्षा विज्ञान तथा प्रविधि मन्त्रालय पनि अलमल्लमा छ। रानीपोखरी वरपरका अन्य सामुदायिक विद्यालयलाई यही स्कुलमा गाभेर पढाउँदा राम्रो हुन्छ, शिक्षाकै एक अधिकारीले भने, यसको विरासत कायमै राख्न उपत्यकामा विज्ञान विषयको मात्र पढाइ हुने विद्यालयका रूपमा विकास गर्न पनि सकिन्छ।"
राष्ट्रियसभा निर्वाचन : नेकपालाई फाइदै फाइदा,"काठमाडौं : राष्ट्रियसभा चुनाव विपक्षी कांग्रेसका लागि सुखद नहुने निश्चित देखिएको छ। राष्ट्रियसभा सांसदको म्याद सकिनु ३५ दिनअघि निर्वाचन गर्नुपर्ने संवैधानिक व्यवस्था छ। निर्वाचन आयोगले आगामी माघ ९ मा चुनाव तोकेको छ। कांग्रेसका ७ सहित १९ सांसदको कार्यकाल फागुनमा सकिँदै छ। पदावधि सकिन लागेका सांसदमा नेकपाका ८, राजपाका २, समाजवादीका १ र राष्ट्रपतिबाट मनोनीत (अर्थमन्त्री युवराज खतिवडा) एक जना छन्। सात सय ५३ स्थानीय तहका प्रमुखउपप्रमुख गरी १ हजार ५ सय ६ जना र प्रदेशसभाका ५ सय ५० जना सांसद राष्ट्रियसभा निर्वाचनका मतदाता हुन्। स्थानीय तह र प्रदेशसभाका सांसदले दिने मतभार भने फरक हुन्छ। स्थानीय तहका पदाधिकारीले दिने मतको भार १८ छ भने प्रदेशसभाका सांसदको मतभार ४८ निर्धारण गरिएको छ। दुवै तहको मतभार जोड्दा ५३ हजार ५ सय ८ हुन्छ। राष्ट्रियसभाको निर्वाचन प्रणाली एकल संक्रमणीय हो। यसपटक प्रत्येक प्रदेश (क्लस्टर) बाट एकएक जना निर्वाचित हुनेछन्। प्रदेश २ बाहेक ६ वटैमा प्रदेशसभा र स्थानीय तहमा सत्तासीन नेकपाको बहुमत छ। प्रदेश २ बाट निर्वाचित हुने उम्मेदवारका हकमा भने दलगत गठबन्धनले फरक पार्नेछ। सो प्रदेशबाट राष्ट्रियसभाका चार सांसदको पद रिक्त हुँदै छ। एक महिला, एक दलित, एक खुला र एक जना अल्पसंख्यक वा अपांगता भएका व्यक्ति गरी चारवटै क्लस्टरबाट चार पद रिक्त हुन लागेको हो। प्रदेश २ सभाबाट निर्वाचित हुन सत्तासीन नेकपाले मधेसकेन्द्रित कुनै एक दलसँग मात्र गठबन्धन गरे पुग्छ। विपक्षी कांग्रेसले चुनाव जित्न राजपा र समाजवादी दुवै दलसँग गठबन्धन बनाउनुपर्छ। मधेस केन्द्रित दलसँग गठबन्धन गर्न सके कांग्रेसले प्रदेश २ बाट राष्ट्रियसभामा प्रतिनिधित्वको सम्भावना छ। ५९ सदस्यीय राष्ट्रियसभामा कांग्रेसका १३ सांसद छन्। सात सिट जोगाउन नसके कांग्रेस ६ सिटमा खुम्चिनुपर्ने हुन्छ। ५९ सदस्यीय राष्ट्रियसभामा प्रत्येक प्रदेशबाट ८ जनाका दरले सांसद निर्वाचित हुने व्यवस्था छ। ३ जना भने मन्त्रिपरिषद् सिफारिसमा राष्ट्रपतिबाट मनोनीत हुन्छन्। स्थायी सदन राष्ट्रियसभाका लागि पहिलोपटक गोला हालेर २, ४ र ६ वर्षे कार्यकाल निर्धारण गरिएको थियो। एक तिहाइ सांसदको कार्यकाल प्रत्येक दुई वर्षमा समाप्त हुन्छ। अब निर्वाचित हुनेको कार्यकाल भने ६ वर्षकै हुनेछ। निर्वाचन आयोगले राष्ट्रियसभा निर्वाचनका लागि दल दर्ता गर्न आह्वान गरेको छ। आयोग प्रवक्ता गिरिजा शर्माले मंसिर २७ देखि पुस ६ गतेसम्म दल दर्ताको समय निर्धारण गरिएको जानकारी दिए। सरकारले निर्वाचन मिति निर्धारण गरेका कारण आयोगले चुनाव प्रक्रिया अघि बढाएको आयोगले जनाएको छ। ककसको सकिँदै कार्यकाल राष्ट्रियसभाका सांसदहरु आफंैले गोला तानेर आफ्नो कार्यकाल निर्धारण गरेका थिए। कसैको भागमा दुई, कसैको चार र कसैको ६ वर्षे कार्यकाल गोलामार्फत निर्धारण गरिएको थियो। २ वर्षे कार्यकाल समाप्त हुन लागेकामा कांग्रेस संसदीय दलका नेता सुरेन्द्र पाण्डे, प्रमुख सचेतक सरिता प्रसाई, विन्दादेवी आले, बद्री पाण्डे, मुक्ताकुमारी यादव, दुर्गाप्रसाद उपाध्याय र धनकुमारी खतिवडा छन्। सत्तासीन नेकपाका ८ जना सांसदको कार्यकाल सकिन लागेको हो। नेकपाका बलराम बास्कोटा, हरिचरण शिवाकोटी, मीना बुढा, युटोल तामाङ, राजकुमार कुँवर, कमलाकुमारी ओली, कालीबहादुर मल्ल र खेमराज नेपालीको कार्यकाल पनि सकिन लागेको हो। राजपाका वृशेषचन्द्र लाल र रमेशप्रसाद यादव तथा समाजवादीका रामप्रीत पासवानको पनि २ वर्षको कार्यकाल सकिन लागेको हो। मन्त्रिपरिषद्को सिफारिसमा राष्ट्रपतिबाट मनोनीत अर्थमन्त्री युवराज खतिवडाको पनि कार्यकाल सकिँदै छ। ९ माघमा नयाँ सांसद चुनिए पनि पुरानाको कार्यकाल भने फागुन २० सम्म रहनेछ।"
सिद्धबाबा थप तीन दिन थुनामा,"विराटनगर : जिल्ला अदालत सुनसरीले बलात्कार आरोपमा प्रहरी निगरानीमा रहेका सिद्धबाबा भनिने कृष्णबहादुर गिरीलाई थप तीन दिन हिरासतमा राखेर अनुसन्धान गर्न अनुमति दिएको छ। अबको तीन दिनमा उनलाई अभियोग पत्रसहित अदालतमा बुझाइनेछ। तेस्रो पटक म्याद थपको क्रममा तीन दिनभित्र मिसिल बुझाउनु भन्ने अदालतको आदेश बमोजिमको तयारी थालिएको प्रहरीले जनाएको छ। प्रहरीले गिरीमाथिको अनुसन्धान अन्तिम चरणमा पुगेको पनि स्पष्ट पारेको छ। मिसिल बुझाएपछि कृष्णदास उपरको मुद्दामा थुनछेक बहस सुरु हुनेछ। थुनछेक पश्चात कृष्णदासलाई पूर्पक्षकालागि थुनामा राख्ने, धरौटीमा छाड्ने वा सादा तारिकमा छाड्ने तीन मध्ये एक आदेश हुन सक्ने कानुन व्यवसायी बताउँछन्। सुनसरीका प्रहरी प्रवक्ता डीएसपी विनोद शर्माका अनुसार कृष्णबहादुर गिरीसँगको बयान सकिएको छ। दुई पटक गरी ११ दिनको म्याद अस्पतालमै गुजारेका कृष्णदासलाई पछिल्लो पटक ३ दिन म्याद थप गरी पुनः बिराट नर्सिङ होममै राखिएको छ। पक्राउ अघिनै अस्पतालमा बसेका कृष्णदासलाई १० दिन म्याद थपको मागसहित प्रहरीले शुक्रबार सुनसरी जिल्ला अदालत उपस्थित गराएको थियो।"
हिउँले छोपियो घुन्सा,"ताप्लेजुङ : ताप्लेजुङका हिमाली तथा उच्च पहाडी क्षेत्रमा बिहीबारबाटै हिमपात र वर्षा भइरहेको छ। हिमाली वस्ती ओलाङचुङगोला, घुन्सा, पाथीभरा फेदीलगायतका स्थानमा हिउँ परिरहेको छ। कञ्चनजंघा हिमालको प्रवेशद्वारा घुन्सा हिउँले छपक्क छोपेको छ। ३ हजार ५ सय मिटर उचाईमा रहेको घुन्सामा बिहीबारबाटै हिउँ परेपनि शुक्रबार बाक्लो हिउँ परिरहेको स्थानीय टासी तेन्जिङ शेर्पाले बताए। हिउँ परेपछि चिसो पनि अत्याधिक बढेको छ, शेर्पाले टेलिफोनमा भने, घरबाट बाहिर निस्कने अवस्था छैन। पाथभिरा क्षेत्रको फेदीमा दिउँसो ४ बजेदेखि हिउँ परिरहेको प्रहरी चौकी इञ्चार्ज धनराज तुम्बापोले जानकारी दिए। फुङलिङ बजारसहितका स्थानमा वर्षासमेत भएको छ। हिमपातले दैनिकी प्रभावित भएपनि किसान भने हर्षित छन्।"
तातोपानी भन्सारका प्रमुखविरुद्ध साढे १० करोडको भ्रष्टाचार मुद्दा,"काठमाडौं : अख्तियार दुरुपयोग अनुसन्धान आयोगले तातोपानी भन्सार कार्यालय सिन्धुपाल्चोकका प्रमुख भन्सार अधिकृत कृष्णबहादुर बस्नेतसहित ५ जनाविरुद्ध अकुत आर्जनमा मुद्दा दायर गरेको छ । बस्नेतविरुद्ध साढे १० करोड विगो कायम गरिएको छ । बस्नेतसहित उनकी श्रीमती, जेठान, जेठानकी श्रीमती र छोरालाई प्रतिवादी बनाइएको छ । ३० वर्षे जागिरे जीवनमा बस्नेतले गैर कानुनी रुपमा सम्पत्ति आर्जन गरेर जेठान नविनकुमार गौलीलगायतका आफन्तको नाममा लुकाइ राखेको अख्तियारले दाबी गरेको छ । बस्नेतकी श्रीमती सबिता गौली बस्नेत, सकुन्तला गौली, छोरा शुलभ गौलीविरुद्ध मुद्दा दायर गरिएको छ ।"
गुम्बाडाँडामा आगलागी एक घर खरानी,फिदिम : पाँचथरको फाल्गुनन्द गाउँपालिका ३ गुम्बाडाँडामा आगलागी हुँदा एक घर जलेर खरानी भएको छ। धनबहादुर तामाङको काठले बनेको चार तले घर जलेर खरानी भएको पाँचथरका प्रहरी नायब उपरीक्षक सिद्धराज न्यौपानेले जानकारी दिए। शुक्रबार दिउँसो ४:२० बजेदेखि घरमा आगलागी सुरु भएको थियो। छिमेकी डिल्लीप्रसाद परियारको कटेरोबाट सुरु भएको आगोले तामाङको घर जलेर खरानी भएको प्रहरीको भनाइ छ। स्थानीयसहित नेपाल प्रहरीले आगो नियन्त्रणमा लिने प्रयास गरेको थियो। सदरमुकाम फिदिममा रहेको दमकल आगो नियन्त्रणका लागि घटनास्थलमा लगिएको थियो। घटनास्थलमा दमकल पुग्दा घर पूर्ण रुपमा क्षति भइसकेको स्थानीयको भनाइ छ। क्षतिको एकिन बिवरण आउन बाँकी छ।
पश्चिमी वायुको प्रभावले देशभर वर्षा र हिमपात : कहाँ कति पानी पर्यो ?,"काठमाडौं : पश्चिमी न्यून चापीय वायुको प्रभावले शुक्रबार देशैभर वर्षा भएको छ। पहाडी तथा हिमाली क्षेत्रमा हिमपात भएको जल तथा मौसम विज्ञान विभाग मौसम पूर्वानुमान महाशाखाले जनाएको छ। महाशाखाको पछिल्लो विवरण अनुसार सबैभन्दा धेरै धनगढीमा ६४, नेपालगञ्जमा ५५, डडेलधुरामा ४३, वीरेन्द्रनगरमा ४१ र दिपायलमा ३२ मिलिमिटर वर्षा भएको छ। त्यस्तै पोखरामा २२, जुम्लामा १८, भैरहवामा नौ, ओखलढुङ्गा र दाङमा समान पाँच तथा काठमाडौँमा चार मिलिमिटर वर्षा भएको छ। शुक्रबार काठमाडौँ उपत्यकासहित मुलुकभर वर्षा भएको छ। उपत्यकामा वर्षा र उच्च पहाडमा हिमपातसमेत भएकाले शुक्रबार बढी चिसो महसुस गरिएको छ। उपत्यकाका नगरकोट, फुलचोकी, चम्पादेवी, चन्द्रागिरिलगायत क्षेत्रमा हिमपात भएको छ। पश्चिमी क्षेत्रका जुम्ला, हुम्ला, डोल्पा, मुगुलगायतका उच्च पहाडी तथा हिमाली जिल्लामा हिमपातसँगै जनजीवन प्रभावित भएको छ। बुधबार साँझ नेपाल प्रवेश गरेको पश्चिमी वायुको प्रभावले देशभर चिसो बढेको छ। जल तथा मौसम विज्ञान विभागले पश्चिमी उच्च पहाडी र हिमाली भूभागमा भारी हिमपातको सम्भावना रहेकाले विशेष सतर्कता अपनाउन आग्रह गरेको छ। यसैबीच मौसम पूर्वानुमान महाशाखाले मौसम पूर्वानुमानसम्बन्धी बुलेटिन जारी गर्दै हाल देशको अधिकांश भूभागमा सामान्यदेखि पूर्ण बदली रही केही भूभागमा हल्का वर्षा भइरहेको जनाएको छ। साथै उच्च पहाडी र हिमाली क्षेत्रमा हिमपातसमेत भएको छ। काठमाडौँमा अहिले हल्का वर्षा भइरहेको छ। अपराह्नदेखि पानी पर्न सुरु भएको थियो। राति देशभर सामान्य बदली रही पश्चिमी भेगका केही स्थानमा मेघगर्जनसहित हल्का वर्षा साथै पूर्वका थोरै स्थानमा हल्का वर्षाको सम्भावना छ। पश्चिमी उच्च पहाडीसहित हिमाली भूभागमा भारी हिमपातको सम्भावना रहेको जनाइएको छ। मध्य तथा पूर्वका उच्च पहाडीसहित हिमाली भेगमा हल्कादेखि मध्यम हिमपातको सम्भावना रहेको छ। शनिबार देशभर आंशिकदेखि सामान्य बदली रही केही स्थानमा हल्का वर्षा हुने छ। आइतबार देशको पश्चिमी भूभागमा सामान्य बदली र मध्य तथा पूर्वका पहाडी भूभागमा आंशिकदेखि सामान्य बदली रही पश्चिमको केही स्थानका साथै मध्य र पूर्वका पहाडी भूभागमा हल्का वर्षाको सम्भावना रहेको मौसम पूर्वानुमान महाशाखाले जनाएको छ। महाशाखाको पछिल्लो विवरणअनुसार शुक्रबार काठमाडौँको न्यूनतम तापक्रम आठ र अधिकतम तापक्रम ११ दशमलव सात डिग्री सेल्सियस रहेको छ। रासस रारालाई हिउँको घुम्टो (फोटो फिचर) हिमपातले जनजीवन कष्टकर (फोटो फिचर) हिउँले छोपियो घुन्सा"
महानगरका पहिलो मेयर श्रेष्ठको निधन,काठमाडौ : काठमाडौँ महानगरपालिकाका पहिलो मेयर जनकमान श्रेष्ठको निधन भएको छ । शुक्रबार विहान ७ बजे ९२ वर्षको उमेरमा उनकै निजि निवास टेकुमा निधन भएको हो । श्रेष्ठ लामो समयदेखि कलेजोको क्यान्सरबाट पीडित थिए । वि सं २०१० सालमा उनी पहिलो पटक काठमाडौँ नगरपालिकाको मेयरमा निर्वाचित भएका थिए । श्रेष्ठको दाहासंस्कार शुक्रबारै पशुपति आर्यघाटमा गरिएको छ । श्रेष्ठ वि सं २०१६ सालमा चिसापानी इलाका अदालत र विशेष अदालतको न्यायधिससमेत बनेका थिए ।
बलात्कार आरोपित वडाध्यक्ष छुटाउन कांग्रेसको प्रदर्शन,"राजविराज : बलात्कार प्रयासको आरोपमा पक्राउ परेका वडा अध्यक्षलाई छुटाउन नेपाली कांग्रेसले शुक्रबार राजविराजमा प्रदर्शन गरेको छ। पक्राउ परेका शम्भुनाथ नगरपालिका१२ का वडा अध्यक्ष लक्ष्मी साहसहित तीनजना निर्दोष रहेको भन्दै कांग्रेसले प्रदर्शनसहित जिल्ला प्रशासन कार्यालय र जिल्ला प्रहरी कार्यालयमा ज्ञापनपत्र बुझाएको छ। कांग्रेस सप्तरीका सभापति दिनेश यादवको नेतृत्वमा रहेको जुलुसले नगर परिक्रमा गरी बुझाएको ज्ञापनपत्रमा वडा अध्यक्ष साह र अन्य व्यक्तिलाई अविलम्ब रिहा गर्न माग गरिएको छ। कांग्रेस पार्टीले घटनाको सूक्ष्म अनुसन्धान गरेको र आरोपित निर्दोष रहेको ज्ञापनपत्रमा दाबी गरिएको छ। राजनीतिक प्रतिशोधको भावनाले नियोजित ढंगले फसाएको दाबी सभापति यादवले गरे। यौन दुव्र्यवहारको आरोपमा प्रहरीले वडाअध्यक्ष साहसहित सोही ठाउँका अनीलकुमार राय अमात र नसिम मियाँलाई मङ्गलबार पक्राउ गरी उजुरी दर्ता गरेको छ। गाउँमा उत्पन्न विवाद पञ्चेती (छलफल) गरी मिलाइ दिने प्रलोभन दिएर गत मङ्सिर १२ गते ३४ वर्षीय महिलालाई बलात्कार प्रयास गरेको आरोपमा तीन जनालाई पक्राउ गरी अनुसन्धान भइरहेको एसपी कृष्ण प्रसाईले बताए। महिलाको १६ वर्षीय जेठो छोरा र २३ वर्षीया विवाहित महिलाबीच प्रेम सम्बन्ध रहेकोले विवाह गर्नुपर्ने गाउँलेको दबाब अस्वीकार गर्दै आएकी पीडितलाई छलफल गर्न बलात्कार प्रयास गरेको पीडितको आरोप छ। नसिमले स १० प २५८३ नम्बरको मोटरसाइकलमा राखेर एकान्त चौरमा लगेको, वडा अध्यक्षले भनेको मान्नु भनी सल्लाह दिएको र वडा अध्यक्षले बलात्कार प्रयास गरेको पीडितको उजुरीमा उल्लेख छ।"
हिमपातले जनजीवन कष्टकर (फोटो फिचर),"प्रकाश उपाध्याय जुम्ला : शुक्रबार बिहानदेखि जुम्लालगायत कर्णाली प्रदेशका विभिन्न जिल्लामा हिमपात भएको छ।। कर्णालीको हुम्ला, मुगु, डोल्पा जिल्लामा हिजोदेखि हिमपात सुरु भएको हो भने जुम्ला र कालिकोटमा रातिदेखि हिमपात सुरु भएको हो। चिसोका कारण कर्णालीका जिल्लामा जनजीवन कष्टकर बनेको छ। गाई वस्तुलाई घासपात गर्न समस्या भएको छ भने सडक र हवाई यातायात ठप्प छ। जुम्ला र मुगु बाट सुर्खेत नेपालगञ्ज काठमाडौं जाने सवारी साधन बिहान छुटेका छन् तर हिमपातका कारण सबै गाडी कालिकोटमा रोकिएका छन्। स्थानीय रुटमासमेत गाडी चल्न सकेका छैनन्। यता समयमै हिउँ र वर्षा हुँदा बालीनाली सप्रने भन्दै किसान भने खुसी भएका छन्। हिमपातले हिमाली क्षेत्रका विद्यालयमा पठनपाठन प्रभावित भइरहेको छ। किसान अमर शाही हिमपातले स्याउलाई राम्रो गर्ने सुनाए। विपद् व्यवस्थापनको तयारीमा प्रशासन रहेको जिल्ला तथा स्थानीय विपाद् व्यवस्थापन समितिका पदाधिकारी जुटेको प्रमुख जिल्ला अधिकारी दुर्गा बञ्जाडेको भनाइ छ। विपद् व्यवस्थापनका विषयमा सरकार, निजीक्षेत्र, व्यक्ति, समुदाय सबैलाई सचेत हुन आग्रह गरिएको छ।"
पिकनिक जाँदै गरेको बस पल्टियो,"भक्तपुर : पिकनिकको लागि विद्यार्थी बोकेर आएको बस शुक्रबार भक्तपुरको सूर्यविनायक नगरपालिका ८ घ्याम्पे डाँडामा पल्टिएको छ। काठमाडौंस्थित मदन भण्डारी मेमोरियल कजेलका विद्यार्थीहरु बोकेको बा ५ ख ४२८६ नम्बरको बसमा आफै अनियन्त्रित भई सडकमा पल्टिएको हो। महानगरीय प्रहरी परिसर भक्तपुरका अनुसार ब्रेक फेल भएर बस सडकको बायाँतर्फको ढिस्को चढ्न पुगी सडकमै पल्टिएको हो। बस सडकमा पल्टिएपछि त्यसमा सवारमध्ये २८ विद्यार्थी घाइते भएको परिसरका प्रमुख प्रहरी उपरीक्षक सविन प्रधानले जानकारी दिए। घाइतेहरुलाई तत्काल भक्तपुर अस्पताल र डा इवामुरा मेमोरियल अस्पताल लगिएको उनले सुनाए। घटना हुँदा प्रहरी उपरीक्षक प्रधानसमेत घ्याम्पे डाँडास्थित एक कार्यक्रममा सहभागी हुँदै थिए। जसले गर्दा घटना भएलगत्तै सुरक्षाकर्मीहरुले उद्धार गरी अस्पताल पुर्याएका थिए। प्रहरी उपरीक्षक प्रधानले घाइतेमध्ये दुई जनालाई थप उपचारको लागि काठमाडौंस्थित अन्नपूर्ण न्यूरो अस्पताल रिफर गरिएको जानकारी दिए। गुल्मी घर भई हाल काठमाडौं नयाँ बानेश्वर बस्ने २१ वर्षीया अस्मिता भण्डारी र झापाको चन्द्रगढी घर भई काठमाडौंको गोठाटार बस्ने १८ वर्षीया निकिता चौलागाईंलाई न्यूरो अस्पताल रिफर गरिएको हो। बाँकी सम्पूर्ण घाइते विद्यार्थीहरुलाई उपचारपछि रिफर गरिएको प्रहरी उपरीक्षक प्रधानले बताए। अस्मिता र निकिताको स्वास्थ्य अवस्था पनि खतराजनक छैन, उनले भने, टाउकोमा केही चोटपटक भएको हुनाले त्यसको यकिन गर्न न्यूरो अस्पताल रिफर गरेका हौं। उनले बसको ब्रेक फेल भएर दुर्घटना भएको भनिए पनि घटनाबारे अनुसन्धान भइरहेको जानकारी दिए। प्रहरीले बसका चालक रामेछापको सालुदेउराली गाउँपालिका ६ घर भई हाल काठमाडौंको काँडाघारी बस्ने ३८ वर्षीय केशव खड्कालाई नियन्त्रणमा लिएको छ। उनलाई महानगरीय प्रहरी वृत्त जगाती भक्तपुरमा राखिएको छ। भक्तपुर प्रहरीका अनुसार पिकनिक मनाउन सूर्यविनायकको घ्याम्पे डाँडा पुगेका कलेजका ११ वटा बसमध्ये एउटा पल्टिएको हो।"
नारायणगढमुग्लिन सडक दैनिक ४ घन्टा बन्द,"नारायणगढ : मुग्लिन सडकखण्ड शुक्रबारदेखि दुई सातासम्म दिउँसो बन्द हुने भएको छ । पहिरो रोक्ने कामका लागि दुई साताका लागि सवारीसाधन सञ्चालनमा रोक लगाइएको हो । जिल्ला सुरक्षा समितिको बैठकले आजदेखि पुस ११ गतेसम्म दुई साताका लागि बिहान ११ बजेदेखि दिउँसो ३ बजेसम्म सवारीसाधन सञ्चालनमा रोक लगाउने निर्णय यसअघि नै गरेको थियो । सडकको निर्माण कार्य सकिए पनि पहाडको पहिरो रोक्ने काम बाँकी रहेकाले सडक बन्द गरेर काम गर्न लागिएको मुग्लिन नारायणगढ सडक आयोजनाका सूचना अधिकारी शिव खनालले बताए । 'पहिरो झर्ने विभिन्न आठ स्थानमा काम गर्नुपर्ने भएकाले हामीले सूचना प्रकाशित गरेर सडक बन्द गरेका छौँ, उनले भने, 'यो अवधिमा धमाधम काम हुन्छ।' ढुंगा झारेर काम गर्नका लागि ठेक्का सम्झौता भइसकेको सूचना अधिकारी खनालले बताए।१२ करोडको लागतमा ठेक्का भएको काम ६ महिनाभित्र सक्ने योजना छ । पहाडमा झर्न लागेका पहिरो, खुकुलो माटोलाई झारेर तारजाली हाल्ने योजना रहेको उनले बताए। नारायणगढमुग्लिन सडक आयोजना कार्यालयको मागअनुसार निर्णय गरिएको भन्दै सो अवधिमा आआफ्नो क्षेत्रबाट सहयोग गर्न जिल्ला प्रशासन कार्यालय चितवनले सबैमा आह्वान गरेको छ । सो अवधिमा नारायणगढबाट मुग्लिनतर्फ जाने यात्रुवाहक सवारीसाधन १५ किलो र मालवाहक सवारीसाधन दासढुंगामा रोकिनेछन् । यस्तै मुग्लिनबाट नारायणगढतर्फ आउने यात्रुवाहक सवारीसाधन मुग्लिन र बेनिटार तथा मालवाहक सवारीसाधन लेवाटार र आबुखैरहनीमा रोकिने छ । सो अवधिमा एम्बुलेन्स, शव वाहनलगायतका अत्यावश्यक सवारीसाधन सुरक्षा निकाएको समन्वयमा पास गराइने जिल्ला प्रशासन कार्यालय चितवनले जानकारी दिएको छ ।रासस"
कालापहाडले छेक्यो पढाइ,"दैलेख : आठबिस नगरपालिका५ काफलगैरास्थित गोर्खी गाउँका डिल्ली विक मजदुरीका लागि भारत (कालापहाड) जाने तयारीमा छन्। १३ वर्ष हुँदादेखि नै उनी भारततिर जान थालेका हुन्। सानै थिएँ, कालापहाड जान थालेको हुँ। मैले एक कक्षा पनि पढेको छैन, कमाउन गएपछि पढाइ नै छुट्यो उनले आफ्नो पीडा सुनाए। भारतमा कमाएको रकमले पाँच जनाको परिवारको खर्च जोहो गर्छन् डिल्ली। खेतीपातीबाट एक महिना पनि खान पुग्दैन, उनले थपे, भारत नगए जीविका चल्दैन्, स्कुलमा कसरी जानु ? ११ वर्षको कलिलो उमेरमै भारतको मुम्बई पसेका २० वर्षीय टेकबहादुर विकले जेनतेन कक्षा पाँचसम्म पढेका छन्। घरमा आर्थिक संकट आएपछि विद्यालय जान छाडेर उनी पनि कालापहाड हानिए। कमाउने कोही नभएपछि पढ्न छाडेर भारत पसेँ। अहिले तीन जनाको परिवार त्यहीँबाट कमाएरै पाल्छु। स्थानीय २४ वर्षीय भक्ती विक पनि दश कक्षा पढ्दापढ्दै भारत पसे। पढाइ र उमेर बढ्दै जाँदा खर्च पनि बढ्यो। दुईछाक खान पनि मुस्किल भएपछि पढ्ने मन हुँदा हुँदै पनि भारत छिर्नु परेको उनी बताउँछन्। भारतमै मजदुरी गरेर ल्याएको पैसाले बालबच्चा पढाउने र घरखर्च धानिरहेका छन्। यहाँका अधिकांश बालबालिका सानै उमेरमा कमाउन भारत जान्छन्। रहरले नभइ कर्णालीका पिवन्न परिवारको बाध्यता हो। पढ्ने उमेरमै कमाउन परदेश हिड्नुपरेपछि उनीहरू जीवनभरी भारतबाट उस्किन सक्दैनन्। वर्षमा एक पटक चाड मनाउन घर आए पनि ९ महिनाजति उनीहरूको दैनिकी भारतै बित्छ। दलित बस्ती, त्यसैमाथि विपन्न भएकाले यहाँका पुरुषहरू भारत जाने र किशोरी सानैमा बिहे गरी घरजम गर्न बाध्य छन्। स्थानीय बिउरा विक अहिले २२ वर्षकी भइन्। १७ वर्षमै बिहे गरेकी बिउराको जुम्ल्याहा सन्तान खेर गए। अहिले दुई छोरी छन्। आमाबुबाले पढाइ दिएनन्, सानैमा विवाह भयो, अहिले दुःख भोगिरहेको छु उनले सुनाइन्। जिल्लाकै दुर्गम मानिने गोर्खी गाउँका ६० भन्दा बढी दलित परिवारको बसोबास छ। यहाँका अधिकांश पुरुष १५ वर्ष नपुग्दै भारततर्फ हानिन्छन्। झण्डै चार सयको हाराहारीमा जनसंख्या रहेको यहाँ हालसम्म तीन जनाले मात्रै एसईई उत्तीर्ण गरेका छन्। गाउँकै छेउमा कक्षा तीनसम्मको स्कुल छ। यो विद्यालय स्थानीयकै पहलमा स्थापना गरिएको हो। कक्षा आठसम्मको पढाईका लागि दुई घण्टा उकालो चढ्नुपर्छ। माध्यमिक तहको शिक्षा लिन चार घण्टा हिँड्नुपर्छ। जनचेतनाको कमी, अभिभावको लापरबाही, आर्थिक अभाव, भौगोलिक विकटताका कारण कारण यो गाउँ शिक्षामा पछि परेको पिपलकोटका स्थानीय नैनबहादुर शाहीले बताए। खेतीपातीले खान नपुग्ने, विद्यालय टाढा र अन्य आम्दानीको स्रोत नभएपछि यहाँका बालकदेखि बृद्धहरू सबैको गन्तव्य भारत नै हो। गाउँमा भएका केही योजनामा पनि मेसिन प्रयोग गरिन्छन्। सरकारी निकायबाट पनि हामीलाई वेवास्ता गरिएको छ, स्थानीय पवित्रा विक भन्छिन,् सीपमुलक तालिम पाए पनि गरिखाने मेसो त हुन्थ्यो नि ? विद्यालय शिक्षामा पहुँच पुर्याउने, भारत जानेको संख्यामा कमी ल्याउन स्थानीय तहको ठोस योजना छैन। रोजगारी सिर्जना तथा शिक्षामा पहुँच पुर्याउन शिक्षक दरबन्दी थप गर्ने योजना वडाको छ। वडाध्यक्ष कर्णबहादुर मगरले गोर्खी गाउँको मुहार फेर्ने गरी काम गर्ने बताए। स्थानीयको आयआर्जनमा सुधार ल्याएर शिक्षामा पहुँच बृद्धि गर्ने योजना रहेको उनले सुनाए।"
बैतडीका उच्च भूभागमा हिमपात,"बैतडी : बैतडीका उच्च भूभागमा बिहीबार रातीदेखि हिमपात भएको छ । मौसममा आएको परिवर्तनसँगै उच्च भूभागमा हिमपात भएको हो । जिल्लाका सतबाँझ, खोड्पे, श्रीभावर, सिगासधुरा, रौलाकेदार,जित्कीजुवाँड, ग्वाल्लेकधुरालगायतका उच्च भूभागमा हिमपात भएको स्थानीयले जनाएका छन् । हिमपातले उच्च पहाडी क्षेत्रको जनजीवन प्रभावित भएको छ । 'बिहीबार साँझदेखि अलिअलि पानी परेको थियो, राती हिमपात भएपछि अत्यधिक चिसो बढेको छ, पाटन नगरपालिका ८ खोड्पेका मोहन बिष्टले भने, 'बालबालिका, बुढाबुढी र पशुचौपाय बढी प्रभावित भएका छन्।' हिमपातले सवारी साधन सञ्चालनमा समस्या भएको सवारी चालकले बताए । खोड्पे, सतबाँझ,श्रीभावरलगायतका ठाउँमा सवारी साधन सञ्चालनमा समस्या आएको चालक कृष्णबहादुर बोहराले बताए । उनले भने, 'हिउँका कारण सडकमा जीप गुडाउन गाह्रो भएको छ ।' जिल्लाका उच्च भूभागमा हिमपात भएपछि सबै ठाउँमा चिसो बढेको छ । चिसोका कारण दैनिक जनजीवन कष्टकर भएको सुर्नया ८ ढोलेका भानबहादुर बोहराले बताए । हिमपात भएपछि किसान खुसी हिउँदे वर्षासँगै हिमपात भएपछि किसान भने खुसी भएका छन् । लामो समयदेखि खडेरी परेको थियो, गहुँबाली र तरकारी बालीका लागि धेरै राम्रो भएको दशरथचन्द नगरपालिका १ गुरुखोलाका किसान कृष्णदत्त भट्टले बताए। उनले भने, 'हिउँले खेतबाली राम्रो हुन्छ, तरकारीबाली र गहुँबालीमा लाग्ने रोगकीरा पनि मर्छन् ।' गहुँबाली तथा तरकारी बालीका लागि हिउँदे वर्षा र हिमपात निकै लाभदायक हुने कृषि ज्ञानकेन्द्र बैतडीका निमित्त प्रमुख कर्णबहादुर चन्दले बताए । उनले अहिलेको वर्षा र हिमपातले हिउँदेबाली सप्रिने बताए।। हिउँदे वर्षा नहुँदा सुक्न लागेका हिउँदेबालीलाई फाइदा भएको छ । हिमपातले हिउँदे फलफूलका बिरुवा रोप्ने तयारीमा रहेका किसानलाई समेत फाइदा हुने सुख्खा फलफूल विकास केन्द्र सतबाँझका प्राविधिक अर्जुन खड्काले बताए।'हिउँदे फलफूलका बिरुवा रोप्ने समय सुरु भएको छ । खाल्डो तयार पारेर विरुवा रोप्ने तयारी गरेका किसानलाई हिमपातले सिंचाइको काम गरेको छ,'उनले भने।"
काठमाडौं उपत्यकामा हल्का वर्षा,"काठमाडौं : भूमध्य सागरको वायुको प्रभाव नेपालका विभिन्न भूभागमा परेको छ। न्यूनचापीय प्रणालीका कारण नेपालका पश्चिमी उच्च पहाडी र हिमाली भूभागमा हिमपात भएको छ। भूमध्य सागरबाट इरान, अफगानिस्तान, पाकिस्तान र भारतको जम्मुकश्मीर हुँदै पश्चिमी भूभागबाट मौसमी वायु नेपाल भित्रिने गर्छ। यसबाट शुक्रबार काठमाडौंलगाएतका विभिन्न भूभागमा हल्का बर्षा भइरहेको छ । पानी परेकाले काठमाडौं उपत्यकामा चिसो बढेको छ । मौसम पूर्वानुमान महाशाखाकी मौसमविद् मञ्जु बासीका अनुसार काठमाडौं उपत्यकामा अहिलेको तापक्रम १२ डिग्री सेल्सियस रहेको छ। उनका अनुसार काठमाडौंको भिजिबिलिटी ३ किलोमिटर रहेको छ। बुधबार विकसित हुन थालेको मौसमी प्रणाली शनिबारसम्ममा अन्त्य हुने महाशाखाकी मौसमविद् बासीले जानकारी दिइन्। उनका अनुसार हुम्ला, डोल्पा,मुगु, मुस्ताङ, बैतडी लगायतको उच्च पहाडी तथा हिमाली जिल्लामा भारी हिमपात भएको छ ।पहाडी भेगमा बदली भइ हल्का वर्षा भएको छ। हिमाली र उच्च पहाडी भेगमा वर्षा र भारी हिमपात भइरहेको छ। महाशाखाले हिमपात हुने भेगमा बसोबास गर्ने स्थानीय तथा पर्यटकलाई शनिबारसम्म सचेत रहन अनुरोध गरेको छ। काठमाडौं उपत्यकामा बिहीबार न्यूनतम तापक्रम ७ दशमलव ७ डिग्री सेल्सियस पुगेको थियो। मंसिर २२ मा न्यूनतम तापक्रम ४४ डिग्री सेल्सियसमा झरेको थियो। यो वर्षकै सबैभन्दा बढी चिसो मंसिर १४ गते भएको थियो। उक्त दिन तापक्रम १ डिग्री सेल्सियसमा झरेको थियो।"
"उच्च हिमाली भेगमा हिमपात, बेसीतिर वर्षा, कहाँ के भयो?","काठमाडौं : बिहीबारदेखि देशका हिमाल तथा उच्च पहाडी क्षेत्रमा हिमपात तथा वर्षा भइरहेको छ।हिमपातका कारण त्यहाँको जनजीवन कष्टकर बनेको छ।हिमपातले दैनिकी जीवन प्रभावित भएपनि किसान भने हर्षित भएका छन्। पश्चिमी न्यून चापीय प्रणालीको प्रभावले देशभर बदली भई विभिन्न स्थानमा भारी हिमपात तथा हल्का वर्षा भएको मौसम पूर्वानुमान महाशाखाले जनाएको छ। यो न्यून चापीय प्रणाली शनिबारसम्म सक्रिय हुने महाशाखाले जनाएको छ। शुक्रबार देशका विभिन्न जिल्ला डोल्पा,मनाङ, मुस्ताङ,बाजुरा,बैतडी,दार्चुलालगायत क्षेत्रमा भारी हिमपातसँगै वर्षा भइरहेको छ। काठमाडौं उपत्याकामा पनि हल्का वर्षा भइरहेको छ। उपत्याकामा वर्षासँगै चिसो बढेको छ। चिसोले यहाँको जनजीवन प्रभावित भएको छ। अन्नपुर्ण समाचारदाताहरुले आआफ्नो ठाउँमा भइरहेको हिमपात र वर्षाबारे समाचार पठाएका छन्। कहाँ कहाँ हिमपात र वर्षा भइरहेको छ यसबारे अन्नपूर्ण जिल्ला संवाददाताले पठाएको रिपोर्ट। बाजुराका उच्च हिमाली भागमा हिमपात बाजुरा जिल्लाका उच्च हिमाली भेगमा हिमापात सुरु भएको छ भने बेसीतिर पानी पर्दा अत्यधिक मात्रामा जाडो बढेको छ। बिहीबार रातिदेखि उच्च हिमाली क्षेत्रका धेरै ठाउँमा परेको हिमपातले जनजीवन कष्टकर बनाएको छ । लामो समयदेखि पानी नपर्दा समस्यामा परेका किसान भने खुशी भएका छन् । सिचाई नहुँदा गहुँ बाली नलगाएका किसानलाई राहत भएको बडिमालिका नगरपालिका २ का किसान बीरबहादुर महत्तले बताए । कार्तिकमै लगाउनुपर्ने गहुबाली लामो समयसम्म पानी नपर्दा लगाउन पाएका थिएनौं, ढिलोगरी पानी आएपनि केही राहत भएको उनले बताए । 'पानी नआउने भएपछि केही खेतमा बीउ मात्र छर्केका थियो । अब पानी आयो, बीउ उम्रिन्छ,' अर्का किसान गौमुल गाउँपालिका ६ का प्रेम बिकले बताए। हिउँदे वर्षाका कारण पहाडी क्षेत्रमा लगाइका विभिन्न बालीलाई फाइदा पुगेको किसानले बताएका छन् । यो वर्षाले विभिन्न अन्नवाली,फलफूल र तरकारीलगायत किसानलाई फाइदा पुगेको जिल्ला कृर्षि ज्ञान केन्द्र बाजुराका सूचना अधिकारी मीनप्रशाद जैशीले बताएका छन् । गएका वर्षको तुलनामा यो वर्ष हिमालमा हिँउ छिटो परेको स्थानीय बताए। बडीमालिका, बुढिनन्दा नगरपालिका हिमाली गाउँपालिकालगायतका उच्च हिमाली क्षेत्र यो वर्ष मंसिरमै सेताम्मे बनेका छन् । जिल्लाका हिमाली गाउँपालिका बडिमालिका नगरपालिका, गौमुल गाउँपालिका, त्रिबेणी नगरपालिकाका, खप्तड छेडेदह गाउँपालिका, स्वामीकार्तिक खापर गाउँपालिका, जगन्नाथ गाउँपालिकाका लेकाली भेगमा हिमपात भएपछि वस्तुभाउ घाँसको समेत समस्या भएको स्थानीयले बताए। बडिमालिका र बुढिनन्दा नगरपालिकाको सिमानामा पर्ने पोरखे लेकमा परेको हिंमपात।तस्बिर : पदमबहादुर सिंह बाजुरा जिल्लाको हिमाली गाउँपालिकाको गुम्बा, बडिमालिका नगरपालिकाको ढम्कने, बुढिनन्दा नगरपालिकाको पाण्डुसैन क्षेत्रका केही विद्यालयमा अत्याधिक चिसोका कारण विद्यार्थी अनुपस्थित हुने गरेको बडिमालिका नगरपालिका ७ का वडा अभ्यक्ष धर्मराज पाध्यायले जानकारी दिए। हिमपालतका कारण बाजुरा जिल्लाको उत्तरी क्षेत्रका चार स्थानीय तह र हुम्ला, मुगु र कालिकोटका केही स्थानीय तह जोड्ने मार्तडी कोल्टि सडकखण्डमा पर्ने बडिमालिका र बुढिनन्दा नगरपालिकाको पोरखे लेकमा हिमपालत हुँदा त्यो क्षेत्रमा चल्ने जीप सेवा बन्द भएको छ। सेवा बन्दा हुँदा यात्रुहरु सदरमुकामक मार्तडीमा अलपत्र परेका छन् । बिहीबार दिउँसोदेखि मौसम बदली भई रातीदेखि उच्च हिमाली भेगमा हिउँ र बेसीतिर पानी पर्न थालेको हो।आज पनि पश्चिमी वायुको प्रभावका कारण हिमाली जिल्लामा हिमपात हुने र अरु क्षेत्रका धेरै ठाउँमा पानी पर्ने मौसमविद्ले बताएका छन्। जुम्लामा हवाई सेवा बन्द शुक्रबार बिहानदेखि जुम्लामा पनि हिमपात भएको छ। कर्णाली प्रदेशका विभिन्न जिल्लामा पानीसँगै हिमपात भइरहेको छ । कर्णालीको हुम्ला, मुगु, डोल्पा जिल्लामा बिहीबारदेखि हिमपात सुरु भएको हो भने जुम्ला र कालिकोटमा रातीदेखि हिमपात सुरु भएको हो। जुम्ला भएको हिमपात। तस्बिर : प्रकाश उपाध्याय चिसोका कारण कर्णालीका जिल्लाको जनजीवन कष्टकर बनेको छ । चौपायालाई घासपात गर्न मानिसलाई आवतजावतमा समस्या भएको छ। हवाई मार्ग पूर्णरुपमा बन्द भएको छ। सार्वजनिक यातायात राम्रोसँग संचालन हुन सकेका छैनन्। जुम्ला र मुगुबाट सुर्खेत, नेपालगञ्ज र काठमाडौंतिर बिहान छुटेका गाडीहरु हिमपातका कारण कालिकोटमा रोकिएका छन्। मुस्ताङमा भारी हिमपात बैतडीका उच्च भूभागमा हिमपात मुस्ताङमा हिमपात (फोटो फिचर) काठमाडौं उपत्यकामा हल्का वर्षा तर, किसान भने खुसी छन्। समयमै हिउँ र वर्षा हुँदा बालीनाली सप्रने भन्दै किसान निकै खुसी भएका हुन् । यस्तै, हिमाली क्षेत्रमा विद्यालयमा पठनपाठन प्रभावित भएको छ। प्रशासनले हिमपातको पूर्व तयारी गरेको छ। हिउँदमा अत्याधिक हिमपात हुनसक्ने भन्दै तत्कालिन कर्णालीका जिल्ला प्रशासन कार्यालयले हिमपात विपद् योजना निर्माण गरेका छन्। जिल्लामा हिमपात विपद् व्यवस्थापनका कार्य थप प्रभावकारी र दिगो बनाउन जिल्ला तथा स्थानीय विपद् व्यवस्थापन समितिका पदाधिकारी जुटेको जुम्लाका प्रमुख जिल्ला अधिकारी दुर्गा बञ्जाडे बताउँछिन्। विपद् व्यवस्थापनमा गर्नुपर्ने काम ,कर्तव्य र अधिकारबारे सबै क्षेत्रमा जानकारी भइसकेको छ। विपद् व्यवस्थापनका विषयमा सरकार, निजीक्षेत्र, व्यक्ति, समुदाय सबैलाई सचेत हुन आग्रह गरिएको छ। तस्बिर : प्रकाश उपाध्याय डडेलधुरामा पनि हिमपात पश्चिमी वायुका कारण बिहीबार रातीदेखि डडेलधुरामा हिउँदे झरी परिरहेको छ । हिउँदे झरीसँगै जिल्लाको अनारखोली, साहुखर्क, हगुल्टे लेकमा शुक्रबार बिहानैदेखि हिमपात भइरहेको छ । अनारखोली, हगुल्टेलेक सहित साहुखर्कमा आधा फिट जति हिमपात भएको जिल्ला प्रहरी कार्यालय डडेल्धुराले जनाएको छ । हिउँदे झरीका साथै हिमपातका कारण जिल्लामा अत्याधिक चिसो बढेको छ । चिसोका कारण डडेल्धुरा जिल्लाको जनजीवन प्रभावित बनेको छ ।हगुल्टे लेक, साउखर्क र उच्च लेकाली भागमा अहिले पनि हिमपात भइरहेको साउखर्कका खीर व्यापारी शेरबहादुर देउवाले बताए । डडेलधुरामा भएको हिमपात। तस्बिर : धनबहादुर भण्डारी हिमपातका कारण बिहानैदेखि डडेलधुराको भिमदत्त राजमार्ग र दशरथचन्द राजमार्ग अवरुद्ध भएका छन् । दशरथ चन्द राजमार्गको अनार खोली र भिमदत्त राजमार्गको साहुखर्कमा हिमपात भएपछि दुवै राजमार्ग अवरुद्ध भएका छन्। अनारखोलीमा करि २ घण्टा पछि बाटो सुचारु भएपनि भिमदत्त राजमार्गको साहुखर्कमा रहेको हिउँ हटाउनका लागि डोजर पठाएको जिल्ला प्रहरी कार्यालय डडेल्धुरा प्रहरी नायव उपरीक्षक दधीराम न्यौपानेले जानकारी दिए । मानिस घरभित्रै आगो तापेर बसिरहेका छन् । हिउँदे झरीसँगै बढेको चिसोका कारण जिल्ला सदरमुका वागबजार तथा आसपासका बजार सुनसान छन्। दार्चुलामा संचार सेवा प्रभावित बिहीबार रातीदेखि दार्चुलाका उच्च पहाडी क्षेत्रमा वर्षासँगै हिमपात परेको छ । दार्चुलाको नौगाड, न्वाल्पानी ,ब्यास, दुम्लिङ,रानिशिखर,मार्मालगायतका लेकाली भेगमा हिमपात भइरहेको छ । टेलिकम बाल्शिखर्को भवनमाथि जमेको हिउँ ।।तस्बिर : सुन्दरसिंह धामी हिमपातका कारण आवतजावतमा समस्या भएको छ। जिल्लाको मालिकार्जुन गाउँपालिका २ मा हिम्पात हुँदा संचार सेवा प्रभावित भएको छ।एक्कासी चिसो बढेपछि स्थानीय घर बाहिर निस्कन सकेका छैनन् । वर्षा र हिमपात भएपछि कृषक भने खुसी भएका छन्। डोल्पामा वार्षिक परीक्षा स्थगित बुधबार रातिदेखि परेको हिमपातले डोल्पाको वार्षिक परीक्षा स्थगित भएको छ । हिमपातका कारण चिसो बढेपछि बालबालिकाले लेख्न नसक्ने हुँदा परीक्षा स्थगित भएको हो। जिल्लाको ठुलीभेरी नगरपालिकाअन्तर्गतका लक्ष्मी माध्यामिक विद्यालय थरगाउँ, विद्यामन्दिर मावि माझफाल, सरस्वती मावि दुनै, आदर्श मावि जुफाललगायत दर्जनौं विद्यालयको वार्षिक परीक्षा स्थगित भएको हो। नेपाली विषयको परीक्षा चिसो र हिउँको कारण स्थगन गरिएको लक्ष्मी माध्यामिक विद्यायका प्रधानाध्यापक गगन बुढाले जानकारी दिए । उनका अनुसार परीक्ष दिने समयमा हावासँगै हिउँ परेपछि परीक्षा रोकिएको हो। हिमपातको कारण परीक्षा रोकिएको लक्ष्मी माध्यामिक विद्यालय थरगाउँ ।तस्बिर : टेकबहादुर शाही निकै ठूलो हिमपातको कारण नगरपालिका भित्रका सबै विद्यालयको परीक्षा स्थगन गर्नुपर्ने बाध्यता आएको शिक्षा शाखा प्रमुख डिलप्रसाद रोकायाले जानकारी दिए । परीक्षाका प्रश्नपत्र एकै भएका कारण पनि परीक्षा सबै ठाउँमा एकैपटक रोक्नु परेको रोकायाको बताए। उनका अनुसार परीक्षा हिमपात रोकिएपछि एकै साथ हुनेछ। डोल्पाको जनजीवन पूरै प्रभावित भएको छ। माथिल्लो डोल्पा पूरै हिउँले ढाकेको छ भने तल्लो डोल्पामा पानी र हिउँसँगै पानी परिरहेको छ । तल्लो डोल्पाको तापक्रम माइनस ८ पुगेको छ भने माथिल्लो डोल्पाको तापक्रम माइनस १४ पुगेको स्थानीय आङबहादुर लामाले जानकारी दिए । चिसोको कारण डोल्पाका अधिकांस मानिस घरभित्रै बसेका छन् भने पशुचौपाया गोठभित्रै थुनिएका छन्। पदमबहादुर सिंहबाजुराप्रकाश उपाध्याय जुम्ला धनबहादुर भण्डारीडडेलधुरासुन्दरसिंह धामी दार्चुलाटेकबहादुर शाहीडोल्पा"
"सुनको मूल्य ४ सयले घट्यो, चाँदी स्थिर",काठमाडौं : नेपाली बजारमा सुनको मूल्य घटेको छ। शुक्रबार तोलामा ४ सयले घटेर ७० हजार ८ सय रुपैयाँमा कारोबार भइरहेको नेपाल सुनचाँदी महासंघले जनाएको छ। आज तेजावी सुनको मूल्य भने ७० हजार ५ सय रुपैयाँ कायम गरिएको छ। बिहीबार सुन तोलामा ४ सयले बढेर ७१ हजार २ सय रुपैयाँमा कारोबार भएको थियो। यस्तै चाँदी तोलाको ८४० रुपैयाँमा कारोबार भइरहेको छ।बिहीबार चाँदी सोही मूल्यमा बिक्री भएको थियो।
पत्रकार कुट्ने ६ जनाविरुद्ध मुद्दा,"धरान : नेपाल पत्रकार महासंघ सुनसरीका उपाध्यक्ष तथा न्युज २४ टिभीमा कार्यरत पत्रकार सन्तोष काफ्लेलाई कुटपिट गर्ने ६ जनाविरुद्ध शरीर अंगभंग ऐनअन्र्तगत मुद्धा चलाइएको छ । बुधबार समाचार संकलन गर्न ढिलो आएको भन्दै सल्लेरी बचत तथा ऋण सहकारी संस्थाबाट पीडित भएका बचतकर्ताले काफ्लेलाई मरणासान्न हुनेगरी कुटपिट गरेका थिए । कुटपिटमा संलग्न धरान ३ का नरशे शाही, १५ का तुलसी प्रसाद विक, ४ का दिपक राई र संगीता राईलाई पक्राउ गरिएको छ । अन्य चारजनाको खोजी भइरहेको प्रहरीले जनाएको छ । कुटाइबाट घाइते भएका पत्रकार काफ्लेको देब्रे आँखा, नाक र छातीमा गम्भीर चोट लागेको छ । उनको आँखाको नली काटिएकाले बीपी कोइराला स्वास्थय विज्ञान प्रतिष्ठानमा उपचार हुन नसकेपछि थप उपचारका लागि विराटनगर आँखा अस्पताल भर्ना गरिएको छ । पत्रकार काफ्लेमाथि आक्रमण गर्ने ६ जनाविरुद्ध शरीर अंगभंग ऐनअन्र्तगत मुद्धा दर्ता गरि कारबाही पक्रिया अगाडि बढाइएको इलाका प्रहरी कार्यालय धरानका डीएसपी ढुण्डिराज न्यौपानेले बताए । शुक्रबार काफ्लेले आफूमाथि आक्रमण गर्ने ६ जनाविरुद्ध इलाका प्रहरी कार्यालय धरानमा किटानी जाहेरी दिएका छन्। पत्रकार काफ्लेमाथि भएको आक्रमणको नेपाल पत्रकार महासंघ सुनसरीले प्रेस विज्ञप्ति प्रकाशित गरि विरोध जनाएको छ। महासंघका सचिव हिमाल दाहालले हस्ताक्षर गरेको विज्ञप्तिमा आक्रमणकारीलाई कडा कारबाही र पत्रकारलाई शान्तिपूर्वक काम गर्ने वातावरण मिलाउन सरकारसँग माग गरिएको छ।"
"कालिकोटमा भारी हिमपात र वर्षा, किसान गहुँ छर्ने तयारीमा",कालिकोट : कालिकोटमा मंसिर महिनामै भारी वर्षासँगै हिमपात भएको छ । झण्डै एक दशकदेखि मंसिर महिनामा हिमपात भएको थिएन । खडेरीका कारण जिल्लाको कृषि उत्पादनमा बर्षेनी ह्रास हुँदै आएको थियो। शुक्रबार भएको भारी वर्षासँगै हिमपातले जाडो निकै बढेपछि जिल्लाको जनजीवन कष्टकर बनेको छ। बिहीबार रातीदेखि लगातार वर्षा भएसँगै भारी हिमपात भइरहेको छ। गत वर्ष कालिकोटमा माघ महिनामा मात्र हिउँ परेको थियो । जिल्लामा पानी नपर्दा किसानको पाखाबारी बाँझै रहेको थियो । अब पानी रोकिएपछि पाखो बारीमा किसान गहुँ छर्ने भएका छन्। बर्षेनी पर्दै आएको खडेरीका कारण निरास बनेका किसान यसबर्ष समयमै वर्षासँगै हिउँ परेपछि निकै खुसी भएका छन् । समयमै परेको वर्षाका कारण हिउँदे बाली सप्रिने भएपछि किसानलाई राहात भएको छ । हिमपातपछि कालिकोट सदरमुकाम मान्मदेखि देखिने उच्च हिमालय र चुचुरा सेताम्मे भएका छन् । भारी वर्षा र हिमपातका कारण कालिकोटमा अत्यधिक जाडो बढेको छ । बिहीबार रातीदेखि परेको पानी र हिमपातले जाडो निकै वृद्धि भएकाले नागरिकलाई सजकता अपनाउन प्रशासनले आग्रह गरेको छ । कालिकोटका निमित्त प्रमुख जिल्ला अधिकारी मबबहादुर नेपालीले जिल्लाभर भारी वर्षासँगै हिमपात भइरहेकाले स्थानीयलाई जाडोबाट जोगिन आग्रह गरिएको बताए । यसैगरी जिल्ला स्वास्थ्य कार्यालय कालिकोटले झरीसँगै बढ्दो चिसोका कारण बालबालिका र वृद्धवृद्धालाई रुघाखोकी निमोनिया दमजस्ता रोगबाट बच्न न्यानो कपडासहित तातोमा रहन आग्रह समेत गरेको छ ।
मुस्ताङमा भारी हिमपात,"जोमसोम : हिमालपारीको जिल्ला मुस्ताङमा हिमपात भएको छ। शुक्रबार बिहानैदेखि मुस्ताङमा हिउँ पर्न सुरु गरेको मुस्ताङका प्रमुख जिल्ला अधिकारी वेदप्रसाद अर्यालले जानकारी दिए। मुस्ताङका ५ वटै स्थानीय तहमा बाक्लो हिउँ परेको छ। उपल्लो मुस्ताङमा २ फिटसम्म हिउँ परेको एक्याप लोमान्थाङका निमित्त कार्यालय प्रमुख श्रीकृष्ण न्यौपानेले जानकारी दिए। उपल्लो मुस्ताङको लोमान्थाङ,चराङ, घमी, मराङ, छोसेर, छोनुप, सुर्खाङ, चुमजुङर, किम्लिङ, घिलिङ र समुजुङलगायतका ग्रामिण भेकहरुमा भारी हिमपात भइरहेको निमिक्त कार्यालय प्रमुख न्यौपानेले अन्नपूर्णलाई बताए। उनका अनुसार हिमपातसँगै नदी नाला घरका धारा र सेफ्टी ट्याङ्कीसमेत हिउँ र चिसोले जमेको छ। हिउँ परेपछि उपल्लो मुस्ताङको जनजिवन कष्टकर बनेको न्यौपानेले बताए। जिल्लाको तल्लो क्षेत्र थासाङ गाउँपालिकाको घासादेखि वारागुङ मुक्तिक्षेत्र गाउँपालिकाको छुसाङमा पनि १ फिट हिउँ परेको एक्याप जोमसोमका कार्यालय प्रमुख तुलसी दाहालले जानकारी दिए। गत वर्ष मंसिरको पहिलो साता हिउँ परेको थियो। यसवर्ष उपल्लो मुस्ताङमा कार्तिककै हिउँ परेको लोघेक दामोदरकुण्ड गाउँपालिकाका अध्यक्ष लोप्साङ छोम्फेल विष्टले जानकारी दिए। शुक्रबार भइरहेको हिमपातका कारण मुस्ताङका पुरै ग्रामिण क्षेत्र प्रभावित भइरहेका छन्। तल्लो मुस्ताङक्षेत्रका डाँडाकाडासमेत हिउँले सेताम्मे बनेको स्थानीय अजित थकालीले बताए। उपल्लो मुस्ताङमा हिउँ परेसँगै मानिसहरु घर बाहिर निस्कन सकेका छैनन् भने तल्लो मुस्ताङमा पर्यटक ,कर्मचारी र स्थानीयहरु हिउँ खेल्न जुटेका छन्। स्थानीय किसानहरु पनि हिउँ परेपछि उत्साहित भएका छन्। हिउँले खेतीयोग्य जमिनको सतहमा चिस्यान भर्ने, हिउँले बालीलाई नाईट्रोजन प्रदान गर्ने र विभिन्न प्रकोपहरुलाई निरुत्साहित गर्न सहयोग पुर्याउने भएकाले हिउँ पर्दा किसानलाई फाईदा पुग्ने थकालीले उल्लेख गरे। उपल्लो मुस्ताङमा शुक्रबार बिहान परेको हिमपातले जोमसोमकोरला सडक हिउँले ढाकिएको छ। सडकमा बाक्लो हिउँ परेपछि उपल्लो मुस्ताङको यातायात सेवासमेत अवरुद्ध भएको उपल्लो मुस्ताङ यातायात व्यवसायी समितिका अध्यक्ष देव लोहाले जानकारी दिए। हिउँ परेसँगै २ महिनाका लागि समितिले सार्वजनिक यातायात सेवा स्थगित गर्नुपरेको अध्यक्ष लोहाले उल्लेख गरे। तल्लो मुस्ताङमा समेत हिमपात दिनभर जारी रहे यातायात सेवा प्रभावित बन्ने देखिएको छ। गत वर्ष परेको असन्तुलित हिमपातले उपल्लो मुस्ताङमा सयौंको संख्यामा याक चौरी ,भेडा च्याङ्ग्रा र घोडा खच्चड मरेको एक्याप लोमान्थाङले जनायो। केही दिन हिउँ परे स्की खेल्ने पर्यटक र हिउँमा रमाउने पर्यटक वृद्धि हुने मुक्तिनाथका पर्यटन व्यवसायी सुरज गुरुङले बताए। उनले गत वर्षको माघमा स्की खेल पर्यटक विस्तारका लागि स्की खेल आयोजना गरेको जानकारी दिए।"
भक्तपुरमा प्रहरी परिवार आवास बन्ने,"भक्तपुर : समुदाय प्रहरी साझेदारीअन्तर्गत मध्यपुर थिमी नगरपालिका६ स्थित कुन्डोलमा प्रहरी परिवार आवास भवन भन्ने भएको छ। महानगरीय प्रहरी वृत्त ठिमीअन्तर्गत सञ्चालन हुने उक्त भवनमा पहिलो चरणमा १० घरपरिवारले आवास पाउनेछन्। वृत्तका प्रमुख प्रहरी नायब उपरीक्षक शान्तिराज कोइरालाले उक्त आवासगृह समुदाय प्रहरी साझेदारीअन्तर्गत बन्ने देशकै पहिलो भएको दाबी गरे। उक्त आवास प्रहरी संगठनका हवल्दार तथा सिपाहीका परिवारका लागि बनाउन लागिएको उनले बताए। उनका अनुसार उक्त आवासमा एक परिवारलाई एउटा कोठा र अर्को भान्छा गरी दुइटा कोठा उपलब्ध गराइनेछ। त्यस्तै, उक्त आवासमा करिब ८० जना क्षमताको मनोरञ्जन एवं बैठक कक्ष र एउटा बालमैत्री कोठा हुनेछ। प्रहरी संगठनमा उच्चपदस्थ अधिकृतहरूका लागि प्रहरी संगठनकै आवासको व्यवस्था छ तर तल्लो तहका कर्मचारीलाई आवास सुविधा नहँुदा भाडामा बस्न बाध्य छन्। तल्लो तहका प्रहरी कर्मचारीको समस्या निराकरण गर्न समुदाय प्रहरी साझेदारीअन्तर्गत प्रहरी परिवार आवास भवन बनाउन लागेका हौं, प्रहरी नायब उपरीक्षक कोइरालाले भने, प्रहरीकै आवासमा बस्न घर भाडाको रकम छोराछोरीको शिक्षा तथा स्वास्थ्य एवं जीविकोपार्जनमा खर्च गर्न पाइन्छ। यसले गर्दा उनीहरूले उच्च मनोबलका साथ काम गर्ने विश्वास लिएका छौं। उनले उक्त आवासलाई २५ प्रहरी परिवार क्षमतासम्मको पुर्याउने जानकारी दिए। प्रहरी संगठनकै लागि यो नयाँ सोच हो, प्रहरी नायब उपरीक्षक कोइरालाले थपे, त्यसैले नमुना योजनाका रूपमा पहिलो चरणमा १० प्रहरी परिवारका लागि आवास निर्माण गर्छौं। उक्त प्रहरी परिवार आवास निर्माणका लागि मध्यपुर थिमी नगरले करिब आठ आना जग्गासँगै १ करोड रुपैयाँ बजेट उपलब्ध गराएको छ। मध्यपुर थिमी नगरपालिका६ कुन्डोलस्थित करिब ७ रोपनी पर्ती जग्गामध्ये प्रहरी परिवार आवासका लागि करिब ८ आना जग्गा उपलब्ध गराइने नगर प्रमुख मदनसुन्दर श्रेष्ठले जानकारी दिए। उनले बिहीबार एक कार्यक्रमबीच उक्त प्रहरी परिवार आवासको जग शिलान्याससमेत गरेका छन्। नगर प्रमुख श्रेष्ठले आवास गृहका लागि विनियोजित रकम नपुग भए थप उपलब्ध गराइने आश्वासन दिए। नगरपालिकाले स्थानीय दिनेशकुमार श्रेष्ठको अध्यक्षतामा प्रहरी परिवार आवास निर्माण उपभोक्ता समिति बनाएको छ। उपभोक्ता समितिका अध्यक्ष श्रेष्ठले ५ महिनाभित्र उक्त आवास निर्माण सम्पन्न गर्ने जानकारी दिए। नमुना योजना भएकाले समयमै उक्त भवन निर्माण पूरा गर्न समुदाय क्रियाशील हुने उनले बताए।"
खानेपानी आयोजनामा खेलाँची,"सिरहा : आयोजना : एक सीमावर्ती भगवानपुर गाउँपालिका५ इर्नवा गाउँमा ०६३ सालदेखि खानेपानी आयोजना निर्माण सुरु भयो। ३ वर्षभित्रै सम्पन्न हुनुपर्ने हो तर १४ वर्ष पुग्न लाग्दा पनि पूरा भएको छैन। पानी तान्न ३६ लाख रुपैयाँ खर्चेर २ वटा बोरिङ गाडिएको छ। ओभरहेड ट्यांक बनेको छ। कार्यालयको पक्की घर निर्माण गरिएको छ। आयोजनामा हालसम्म १ करोड २५ लाख रुपैयाँ खर्च भएको छ। ३ हजार घरपरिवारमा पानी पुर्याउने सर्वे गरिएको थियो। २ वर्षपहिले पाइप जडान थालियो तर पूरा भएको छैन। पाइप गाड्न खाल्टो खनियो। १ हजार घरपरिवारसम्म पुग्ने पाइप हालियो तर खाल्टो पुरिएन। त्यत्तिकै पाइप छरिएको छ। खानेपानी कार्यालयको कारण आयोजना पूरा हुन नसकेको त्यस खानेपानी उपभोक्ता समितिको अध्यक्ष बुधेश्वर यादवको भनाइ छ। आयोजना : दुई लहान नगरपालिका२४ मलहनमा गाउँमा ०६९७० सालमा खानेपानी आयोजना बन्न सुरु भयो। त्यहाँ पनि कम्पान्ड वाल निर्माण गरिएको छ। बोरिङ गाडिएको छ। पक्की घर बनेको छ। एक करोड भन्दा बढी खर्चेर ओभरहेड ट्यांकी बनाइएको छ। विद्युतीकरणको काम पनि भएको छ तर घरघरमा धाराको माध्यमले पानी पुर्याउने पाइप जडान गरिएको छैन। गाउँमा खानेपानी अभाव छ। इनार, पोखरी र खोलाको पानीले खाने र गाइवस्तुलाई दिनुपर्छ, सोही आयोजनाका अध्यक्ष रासलाल रायले भने, तर बजेट अभावले आयोजना सुरु हुन सकेको छैन। आयोजना : तीन लहान नगरपालिका१४ बस्तीपुर गाउँमा ३ वर्षदेखि खानेपानी आयोजना निर्माण सुरु भयो। त्यसमा ओभरहेड ट्यांक बनिसकेको छ। बोरिङ पनि गाडिएको छ। पानी तान्ने मोटर आएको छैन। पक्की घर बनेको छैन। घरघरमा धारा पुर्याउन पाइप ओछ्याउने काम बाँकी नै छ। यो सम्पन्न नहुँदै सोही वडामा गत वर्षदेखि अर्को आयोजना निर्माण सुरु भयो। त्यहाँ कम्पाउन्ड वाल र बोरिङ गाडिएको छ। अरू काम अलपत्र छन्। आयोजना : चार लहान नगरपालिका१३ सरस्वती टोलमा ०७१ सालमा फनबोर्ड एनजीओले ५० लाख खर्चेर खानेपानी आयोजना बनाउन सुरु गर्यो। ३ वर्ष पूरा हुन लाग्यो। २७६ घर लाभान्वित भनेर गाउँमा ३८ ठाउँमा सार्वजनिक धारा जडान गरियो। ०७३ साल कात्तिकदेखि गाउँलेले पानी खान पाएका थिए। डेढ वर्षसम्म राम्रै चल्यो। अहिले बन्द छ। बनाउने प्रयास भएको छैन। पाइप फुट्यो। पानी तान्ने मोटरमा खराबी आएको छ। मर्मत गर्ने पैसा छैन, उपभोक्ता समिति अध्यक्ष सत्यनारायण यादवले भने, सार्वजनिक रूपमा धारा लगाएपछि कसैले पैसा तिर्दैन। बिजुलीको बिल पनि तिरेको छैन। गाउँका अधिकांश घरपरिवार इनारको पानी खान बाध्य छन्। सोही वडाको पक्कीटोलमा अर्को खानेपानी आयोजना निर्माण सुरु भएको छ। तर, त्यो पनि अधुरै छ। सिरहाका विभिन्न ठाउँमा १५ वर्षयता निर्माण सुरु भएका ६५ वटा आयोजना अलपत्र परेको खानेपानी तथा सरसफाइ डिभिजन कार्यालय राजविराजले जनाएको छ। डिभिजन प्रमुख शैलेन्द्र झाका अनुसार ७ वटा आयोजनामा मात्रै ओभरहेड ट्यांक निर्माण हुन सकेको छ। बाँकीमा थोरथोरै काम भएको छ। निर्माणाधीन अवस्थामा रहेको आयोजना पूरा नहुँदै प्रदेश २ का सरकारले सिरहामा फेरि ४ वटा आयोजना थप गरेको कार्यालय प्रमुख झाले जानकारी दिए। यीबाहेक ३ वटा आयोजना संघीय सरकारअन्तर्गत रहेको उनले बताए। आयोजना धेरै छन्। तर, बजेट पर्याप्त आउँदैन, उनले भने, त्यही भएर काम सम्पन्न हुन सकेको छैन। ०७६७७ का लागि कार्यक्रम बनाएर पठाउँदा पनि मन्त्रालयमा स्वीकृत नभएको उनले सुनाए। अधिकांश आयोजनामा पाइप जडान भएको छैन। किन्नलाई कार्यालयमा पैसा आउँदैन, प्रमुख झाले भने, बजेट नआउँदा काम कसरी गर्ने ? लहान१३ सरस्वती गाउँका कृष्ण महतोले भने, एउटा बिग्रेको छ। अर्को निर्माण पूरा भएको छैन। एउटैले काम चल्ने ठाउँमा दुईदुई वटा आयोजना छन्। सरकारको लगानी खेर गइरहेको छ। गाउँमा खानेपानी अभाव रहेको उनले बताए। जिल्लामा अर्बांै रुपैयाँ लगानीमा खानेपानी आयोजना निर्माण गरियो तर कुनै बिग्रेको छ त अधिकांशमा निर्माण पूरा भएको छैन, निर्माण व्यवसायी संघ सिरहाका अध्यक्ष रासलाल रायले भने, एउटा सम्पन्न नहुँदै अर्को ठाउँमा आयोजना थालिन्छ। त्यसैले धेरै ठाउँमा अलपत्र परेका छन्।"
सिरिजंगा गाउँपालिकामा आइतबार सार्वजनिक विदा,"ताप्लेजुङ : किराँत सिरिजंगा लिपीका पुर्नउत्थानकर्ता सिरिजंघा सिन थेवेको जन्म जयन्तिको अवसरमा सिरिजंघा गाउँपालिकाले आइतबार सार्वजनिक विदा दिएको छ । थेवे इसापूर्व १७०४ मंसिर २९ गते तत्कालिन तेल्लोक गाविसमा जन्मिएका थिए । सो स्थान हाल सिरिजंगा गाउँपालिका ४ मा पर्छ । मंसिर २ गते बसेको कार्यपालिकाको बैठकले हरेक वर्ष मंसिर २९ गते सार्वजनिक विदा दिने निर्णय गरेको गाउँपालिका अध्यक्ष टिकाराम गुरुङले जानकारी दिए । 'हाम्रै गाउँपालिकामा जन्मिनुभएका उहाँले किराँत धर्म, भाषा र साहित्यको उत्थानमा योगदान गर्नुभएको थियो, गुरुङले भने, ,' सम्मानस्वरुप स्थानीय तहको नाम नै सिरिजंगा राखिएको हो र यस वर्षदेखि विदा समेत दिन थालेका छौं ।' भाषा र लिपीको प्रचार गरेको भन्दै तत्कालिन शासकले थेवेको हत्या गरेको थियो । ऐतिहाँसिक व्यक्तित्वको जन्मजयन्तिमा स्थानीय तहले विदा दिनु सकरात्मक भएको किराँत धर्म तथा साहित्य उत्थान संघ ताप्लेजुङका सचिव ज्ञानु लिम्बुले प्रतिक्रिया दिए ।"
भारतले ११ सम्पदाको पुनर्निर्माण गर्ने,"काठमाडौं : भूकम्पबाट क्षति भएकामध्ये ११ सांस्कृतिक सम्पदाको काम चार वर्षपछि अघि बढ्ने भएको छ। भारतीय सहयोगमा उक्त सम्पदाको पुनर्निर्माण कार्य अघि बढ्ने भएको हो। भारतीय दूतावासले इन्डियन नेशनल ट्रष्ट फर आर्ट एन्ड कल्चरल हेरिटेज (इन्टेक) सँग बिहीबार निर्माण सम्झौता गरेपछि कामले गति लिने भएको हो। पाटनको सेतो मछिन्द्रनाथ र गोल्डेन मन्दिरसहित ११ यस्ता पुराना एवं गर्विलो पूर्वाधार निर्माणमा भारतले सहकार्य गर्ने भएको हो। पुनर्निर्माणका लागि काठमाडौंस्थित भारतीय राजदूतावास नियोग उपप्रमुख डा अजय कुमार र इन्टेकका सदस्यसचिव डा सिटी मि श्राले सरकारका उच्च अधिकारीसामू हस्ताक्षर गरेका हुन्। डा अजय भूकम्पपछि पुनर्निर्माणकै लागि नेपालमा काम गर्ने विज्ञ कूटनीतिको रूपमा आएका थिए। उनले भूकम्पपछिको पुनर्निर्माण कार्यमा संलग्न रहँदैमा बढुवा भएपछि उनी सार्कको निर्देशक र पछि नियोग उपप्रमुखको जिम्मेवारीमा पुनः काठमाडौंमा नै रहे। उनको संयोजनमा नुवाकोट र गोर्खामा पनि करिब ५० हजार घर बनिसकेका छन्। पुनर्निर्माण प्राधिकरणसँगको सहकार्यमा ती काम भएका हुन्। प्राधिकरणका वरिष्ठ अधिकारी तथा नेपालका लागि भारतीय राजदूत मञ्जीवसिंह पुरीको उपस्थिति थियो। राजदूत पुरीले इन्टेक भारतकै सबै धेरै सांस्कृतिक पूर्वाधार पुनर्निर्माण गर्ने ठूलो कम्पनी रहेको बताए। नेपाल र भारतबीच सहकार्यको यो पछिल्लो नमुनाको रूपमा समेत उनले व्याख्या गरेका थिए। राजदूतका अनुसार काठमाडांै, ललितपुर, भक्तपुर र सोलुखुम्बु गरी चार जिल्लाका ११ पुराना सांस्कृतिक धरोहरको पुनर्निर्माणका लागि डिजाइन तथा परियोजना व्यवस्थापन परामर्श सेवा प्रदान गर्ने दूतावासले जनाएको छ। सांस्कृतिक सम्पदाको पुनर्निर्माणका लागि सरकारले तयार पारेको निर्देशिकाअनुरूप सांस्कृतिक सम्पदाको पुनर्निर्माण तथा संरक्षणका लागि इन्टेकले नेपाल संस्कृति, पर्यटन तथा नागरिक उड्डयन मन्त्रालय अन्तर्गतको पुरातत्व विभागसँग मिलेर काम गर्ने जानकारी दिइएको छ। भारतभर १ सय ९० भन्दा बढी शाखा रहेको इन्टेक विश्वको सबैभन्दा ठूलो सांस्कृतिक संगठनमध्ये एक हो। सन् २००७ मा राष्ट्रसंघ आर्थिक तथा सामाजिक परिषद्का लागि इन्टेकलाई विशेष परामर्शदाताको रूपमा लिइएको जानकारी पनि कार्यक्रममा दिइएको थियो। पुनर्निर्माणको काम अर्को छिमेकी चीन र मित्र मुलुक अमेरिकाले पनि गरिरहेको छ। अमेरिकाले गद्दी बैठक पुनर्निर्माण गरेर सरकारलाई बुझाइसकेको छ। अन्य काम पनि अघि बढाएको छ। भारत र चीनले पनि वसन्तपुर क्षेत्रमा काम गरिरहेको छ।"
समिट एयरको जहाज जुफाल बिमानस्थलमै रोकियो,"डोल्पा : डोल्पाको जुफाल बिमानस्थलामा समिट एयरको जहाज धावनमार्गमै रोकिएको छ । बिहान ७ बजेतिर जुफाल बिमानस्थल पुगेको समिट एयरको जहाज मौसममा खराब आएपछि धावनमार्गमै थन्किएको हो। प्रतिकुल मौसमका बीच यात्रु लिएर आएको समिट एयरको जहाज जुफाल पुग्ने बित्तिकै मौसममा खराबी आएपछि धावनमार्गमै रोकिएको समिट एयरका डोल्पा इन्चार्ज पूर्णजंग शाहीले जानकारी दिए । 'मौसममा सुधार आएको छैन, आउने बित्तिकै जहाज नेपालगञ्ज फर्किने छ,' शाहीले भने। नियमित रुपमा उडान भर्दै आएको समिटले शुक्रबार पनि पहिलो उडान डोल्पाका लागि भरेको थियो । मौसमका कारण डोल्पाबाट जहाज उड्न नसकेको जुफाल बिमानस्थलले जानकारी दिएको छ। नाइनएन एएमपी कल साइन भएको समिटको जहाज जुफाल बिमानस्थलमा थन्किएको हो ।"
मनाङमा खोइ त जहाज ?,"बेंसीसहर : पक्की धावनमार्ग बनेको ६ वर्षपछि गत भदौ २७ गते हिमाली जिल्ला मनाङमा जहाज पुग्यो। परीक्षण उडानका लागि गएको समिट एयरबाट हुम्डे विमानस्थल ओर्लिएका गण्डकी प्रदेशका मुख्यमन्त्री पृथ्वी सुब्बा गुरुङ र उद्योग, पर्यटन, वन तथा वातावरणमन्त्री विकास लम्सालले असोज १० गतेदेखि मनाङमा नियमित उडान हुने पनि भाषण गरे। असोज १० गते दिनभर जहाज आउँछ कि भनेर आकाश हेर्दैमा बित्यो, तर जहाज आएन, ङिस्याङ गाउँपालिका ४, हुम्डे मनाङकी छ्युङदा गुरुङले भनिन्, जहाज आउँछ भनेर भाषण गरेको तीन महिना बित्यो जहाज देख्न पाइएन। हुम्डेमा जहाज चलाउने नेताको प्रतिवद्धता भाषणमै सीमित भएको उनले बताइन्। मुख्यमन्त्री, मन्त्री, सांसदले भनेपछि धेरैले असोज १० गतेदेखि नियमित जहाज आउँछ भन्ने ठानेका थिए। तर, मन्त्रीले आश्वासन दिएको ३ महिनामा बित्दा पनि जहाज नआएपछि स्थानीय निराश बनेका छन्। मनाङवासीलाई झुक्काइएको यो पहिलोपटक भने होइन। यसअघि पनि पटकपटक जहाज आउँछ भनेर झुक्काउने गरिएको मनाङ ङिस्याङ गाउँपालिकाका अध्यक्ष कान्छा घलेले बताए। मन्त्रीले भनेपछि पत्याउनै पर्र्यो, घलेले भने, तर हामीलाई पटकपटक धोका दिइयो। मन्त्री लम्सालले नियमित उडानसँगै मनाङमा ४ दिने प्याकेज बनाउने घोषणा गरेका थिए। आन्तरिक पर्यटन वर्ष २०१९ र नेपाल भ्रमण वर्ष २०२० लाई लक्षित गरेर मनाङको हुम्डे विमानस्थलमा नियमित उडान गरिने उनको भनाइ थियो। तर मन्त्रीको कुरा भाषणमै सीमित भयो। पर्यटन व्यवसायी समिति मनाङका अध्यक्ष विनोद गुरुङले जहाज उडान नहुँदा मनाङवासी समस्यामा परेको बताए। उनले सरकारी उदासीनताका कारण मनाङवासीले मात्रै नभएर पर्यटकले जहाज चढ्न नपाएको बताए। हामीलाई पटकपटक झुक्काइयो, उनले भने, बरु नसक्ने भए सकिँदैन भन्दा राम्रो हुन्छ। अहिले मनाङमा दैनिक २ सय ५० बढी पर्यटक आउने गरेका छन्। अधिकांश पर्यटक पोखराबाट आउने गरेका छन्। जहाज उडान हुन सके कम समय भएका उडानबाटै मनाङ आउन सक्ने उनले बताए। उद्योग, पर्यटन, वन तथा वातावरणमन्त्री विकास लम्सालले मनाङमा जहाज लाने पहल भइरहेको बताएका छन्। यसअघि विविध कारणले भएन। हामी छलफलमै छौं, उनले भने। उडानका लागि समिट एयर र राष्ट्रिय ध्वजावाहक नेपाल वायु सेवा निगमको जहाजसँग छलफल चलाएको उनले बताए। नागरिक उड्डयन प्राधिकरणले आर्थिक वर्ष ०६९७० मा ९ करोड रुपैयाँ खर्च गरेर धुले धावनमार्गलाई बिस्तार गरी कालोपत्रे गरेको थियो। ६ सय मिटरको धावन मार्ग ९ सय मिटर बनाइएको छ। धावनमार्ग कालोपत्रे भएपछि तत्कालीन मन्त्री तथा प्राधिकरणका अधिकारी चढेर मंसिरमा धावनमार्गमा जहाज परीक्षण गरिएको थियो। २०७० देखि हुम्डे विमानस्थल बन्द थियो। कालोपत्रे भएको २ वर्षपछि तारा एयरको डोर्नियर जहाजले परीक्षण उडान गरे पनि त्यसयता कुनै पनि जहाज मनाङ आएको छैन। गतवर्ष एउटा ट्वीनेटर जहाजले चार्टर उडान भरेको थियो। पछिल्लो समय गएको पुस २४ र असार २० मा जहाज उडाउने तयारी गरिए पनि सफल भएको थिएन। धावनमार्ग बिस्तार र कालोपत्रे हुनुअघि साताको दुुईपटक उडान हुन्थ्यो। मनाङसम्म सडकको ट्रयाक खुलेपछि जहाजले उडान नगरेको स्थानीयको भनाइ छ। मनाङमा नेपाल वायु सेवा निगमको ट्वीनेटर जहाजले मात्रै उडान भर्दै आएको थियो। पोखरामनाङ उडानमा करिब २५ मिनेट लाग्छ। हुम्डे विमानस्थलमा २०३९ साल असोजबाट उडान सुरु गरिएको थियो। त्यतिबेला साताको दुई दिन उडान गरिन्थ्यो। प्राधिकरणका एयर ट्राफिक कन्ट्रोलर सूर्यबहादुर खत्रीले हिमपात र पानी परेको समय मनाङको आकासमा उडान भर्न नसकिने बताए।"
मुस्ताङमा हिमपात (फोटो फिचर),"जोमसोम : हिमालपारीको जिल्ला मुस्ताङमा हिमपात भएको छ। शुक्रबार बिहानैदेखि मुस्ताङमा हिउँ पर्न सुरु भएको हो। मुस्ताङका ५ वटै स्थानीय तहमा बाक्लो हिउँ परेको छ। उपल्लो मुस्ताङमा २ फिटसम्म हिउँ परेको एक्याप लोमान्थाङका निमित्त कार्यालय प्रमुख श्रीकृष्ण न्यौपानेले जानकारी दिए। उपल्लो मुस्ताङको लोमान्थाङ,चराङ, घमी, मराङ, छोसेर, छोनुप, सुर्खाङ, चुमजुङर, किम्लिङ, घिलिङ र समुजुङलगायतका ग्रामिण भेकहरुमा भारी हिमपात भइरहेको निमिक्त कार्यालय प्रमुख न्यौपानेले अन्नपूर्णलाई बताए। उनका अनुसार हिमपातसँगै नदी नाला घरका धारा र सेफ्टी ट्याङ्कीसमेत हिउँ र चिसोले जमेको छ। हिउँ परेपछि उपल्लो मुस्ताङको जनजीवन कष्टकर बनेको न्यौपानेले बताए। जिल्लाको तल्लो क्षेत्र थासाङ गाउँपालिकाको घासादेखि वारागुङ मुक्तिक्षेत्र गाउँपालिकाको छुसाङमा पनि १ फिट हिउँ परेको एक्याप जोमसोमका कार्यालय प्रमुख तुलसी दाहालले जानकारी दिए। देशका विभिन्न भागमा वर्षा र हिमपात भएको छ।विभिन्न जिल्लामा हिमपात भएको अन्नपूर्ण समाचारदाताले जानकारी दिएका छन्। बैतडी, माथिल्लो डोल्पा र मनाङलगायत विभिन्न उच्च हिमाली भूभागमा भारी हिमपात भएको छ।"
रास तालमा डुबेर मृत्यु,धरान : सुनसरीको रामधुनी नगरपालिका ७मा रहेको रास तालमा पौडी खेल्ने क्रममा डुबेर स्थानीय पुरन चौधरीको मृत्यु भएको छ । बिहीबार साँझ तालमा पौडी खेल्न गएका ५५ वर्षीय चौधरी तालमा डुबेर गम्भीर भएका थिए।तत्काल उपचारका लागि बीपी कोइराला स्वास्थय विज्ञान प्रतिष्ठान धरान लगिएका चौधरीको उपचारका क्रममा मृत्यु भएको अस्पतालले जनाएको छ। चौधरीको उपचारका क्रममा प्रतिष्ठानमा मृत्यु भएको इलाका प्रहरी कार्यालय धरानका डिएसपी ढुण्डिराज न्यौपानेले बताए। घछनाबारे थप अनुसन्धान भइरहेको प्रहरीले जनाएको छ ।
नक्सा र निशान छाप र संविधान संशोधन माग गर्दै रिट : सर्वोच्चले गर्यो दरपिठ,"काठमाडौं : नेपालको सीमा र नक्साको विवाद सर्वोच्च अदालतसम्म पुगेको छ। शुक्रबार नेपालको नक्सा, निशान छाप र संविधान संशोधन गरिपाऊ भनी दायर रिट सर्वौच्च अदालतले दरपिठको आदेशद्वारा अस्वीकार गरेको छ। नेपालको नक्सा, छाप र क्षेत्रफल एकिन गर्नका लागि संविधान संशोधनको मागसहित सर्वोच्चमा पेश भएको रिट दर्ता गर्न सर्वोच्च अदालतले अस्वीकार गरेको हो। सार्वजनिक सरोकारको ऊक्त रिट वरिष्ठ अधिवक्ता विश्वप्रकाश भण्डारी, अधिवक्ता रामसुन्दर श्रेष्ठ, शर्मिली लामा र जनकराज शाहले पेश गरेका थिए। प्रधानमन्त्री तथा मन्त्रिपरिषदको कार्यालय तथा सरकारका सम्बन्धित निकाय विपक्षी बनाएर रिट पेश भएको थियो। उक्त रिटलाई सर्वौच्चका रजिष्टार लालबहादुर कुँवरले दर्ता गर्न नमिल्ने बताउँदै दरपिठको आदेश गरेका हुन्। निवेदन दर्ता हुने नहुने सम्बन्धमा हेर्दा यसमा संविधान संशोधनको विषयमा न्यायिक मार्गबाट प्राप्त गर्न नसकिने र अन्य मागका सम्बन्धमा यस अदालत समक्ष सार्वजनिक सारोकारको विवादको रुपमा यस अघि नै रिट निवेदन परी विचाराधिन रहेको देखिएन आएको छ, रजिष्टार कुँवरको आदेशमा भनिएको छ। विगतमा भएका सन्धि सम्झौता तथा ऐतिहासिक दस्तावेजसमेतले स्पष्ट रुपमा लिम्पियाधुरा, कालापानी र लिपुलेक नेपालको भएको प्रमाणित भएको दाबी रिटमा गरिएको छ। नेपालको नक्सामा कालापनी उल्लेख भए पनि उक्त स्थान कालापानी नै हो भन्ने एकिन नभएको दाबी गर्दै पूर्वमेचीदेखि पश्चिम कहाकालीसम्मको भूभाग अतिक्रमणमा परेको र भारत सरकारले प्रकाशन गरेको नक्सा र लिम्पियाधुरा नेपालको नक्सामा अंकन नगरेको भन्दै सरकारसमक्ष रिटमा यसको यथार्थ उपलब्ध गराउन माग गरिएको छ। रिटमा नेपाल संयुक्त राष्ट्रको सदस्य हुँदा बुझाएको नेपालको डकुमेन्ट झिकाएर नेपालको नाप,नक्सा एकिन गर्नसमेत माग गरिएको छ। भारतको भ्रम : काली उहीं छ, नक्साबाट नाम मात्र झिकियो यो हो लिम्पियाधुरासहितको नक्सा भारतीय नक्साको परकम्प र मौका नक्सा समितिमा सेना संविधानमा नक्सा र सीमा खोइ ?"
बजेटजति सडकमै,"सन्धिखर्क : अर्घाखाँचीका स्थानीय तहले सडक निर्माणलाई नै पहिलो प्राथमिकतामा राखेर बजेट विनियोजन गरेका छन्। यस वर्षमात्र अर्घाखाँचीका तीन नगरपालिका र तीन गाउँपालिकाले ३१ करोड १८ लाख ५० हजार रकम सडकमा विनियोजन गरेका छन्। विकास बजेटको सबैभन्दा बढी हिस्सा २५ प्रतिशत रकम मोटरबाटोमा खर्च हुन्छ। यस्तो रकम सडकको स्तरोन्नतिभन्दा पनि सडक सोहर्ने र नयाँ ट्र्याक खोल्नेमै खर्च गरिन्छ। प्रदेश तथा संघबाट प्राप्त हुने योजना पनि सडकमै केन्द्रित गरिएको छ। बाहिरबाट हेर्दा काम देखिने भएकाले पनि सडकमा बजेट खन्याउन स्थानीय सरकारको होडबाजी नै छ। बर्सेनि करोडौं खर्चेर बनाइएका यस्ता सडक न दिगो छन् न सुरक्षित नै। बिना अध्ययन हचुवाका भरमा डोजर चालकले निर्माण गरेका सडकले बर्सेनि प्राकृतिक विपद् निम्त्याइरहेका छन्। सन्धिखर्क नगरपालिकाले चालू आर्थिक वर्षमा ग्रामीण सडक निर्माणमा ८ करोड ८१ लाख ४३ हजार रुपैयाँ छुट्याएको छ। नगरपालिका भित्रका २ सय ५१ सडकको निर्माण, मर्मत, स्तरोन्नती तथा नाली कटिङ, ग्राभेल तथा कालोपत्रेको लागि रकम विनियोजन गरिएको नगरपालिकाका प्रमुख प्रशासकीय अधिकृत जीवन ज्ञवालीले बताए। १२ वर्षअघि नै यहाँका सबै गाविसमा मोटरबाटो पुगेको थियो। सोही बाटो स्तरोन्नती गर्नुको साटो पुनः अनावश्यक ठाउँमा नयाँ ट्र्याक खोल्ने र भएको सडक पनि बिगार्ने काम भएको छ। सन्धिखर्क नगरपालिकाको सिमानादेखि भुमिकास्थान नगरपालिका जाने सन्धिखर्क, कुर, नुवाकोट सडक कालोपत्रेका लागि २ करोड ४० लाख र प्रदेश सरकारको एक करोड गरी ३ करोड ४० लाख रकम विनियोजन भएको सूचना अधिकारी हरिसचन्द्र भुसालले बताए। शितगंगा नगरपालिकाले एक सय ७१ वटा सडकका लागि ७ करोड ७७ लाख ४० हजार रुपैयाँ छुट्याएको छ प्रमुख प्रशासकीय अधिकृत शेसकान्त पौडेलले बताए। गत वर्ष सडक निर्माणमै ९ करोड ३घ लाख ८५ हरा रुपैयाँ छुट्याइएको थियो। यस्तै, पाणिनी गाउँपालिकाले चालू आर्थिक वर्षमा तीन करोड ७९ लाख २७ हजार रुपैयाँ सडक विस्तारका लागि विनियोवन गरिएको गाउँपालिका अध्यक्ष अच्यूत गौतमले बताए। मालारानी गाउँपालिकाले ३ करोड ५० लाख, छत्रदेवले एक करोड २९ लाख ९० हजार रुपैयाँ गाउँपालिका प्रमुख प्रशासकीय अधिकृत खिमानन्द भुसालले जनाए। प्रदेश तथा संघबाट बन्ने ग्राभेल सडक र कालोपत्रे सडकमा वार्षिक ५० करोड बढी खर्च हुन्छ। तर बाटो गुणस्तरीय बन्न सकेका छैनन्। सोही कारण बर्सेनि दुर्घटना पनि बढीरहेका छन्। बितेका आठ वर्षमा सडक दुर्घटनामा परि अर्घाखाँचीमा एक सय ५० जनाले ज्यान गुमाएका छन्। ५ सय ७८ जना घाइते भएको जिल्ला ट्राफिक प्रहरी कार्यालयका हवल्दार नारायण पराजुलीले बताए। जिल्ला समन्वय समितिका अनुसार २८ मुख्य, १६ सहायक स्तर, ५० गाउँस्तरीय र ९६ टोल स्तरीय गरी झण्डै ११ सयको हाराहारीमा नयाँ सडक खनिएका छन्। मोटरबाटो खन्दा नत वातावरणीय प्रभाव मूल्यांकन नै हुन्छ। न प्राविधिक सर्भे नै। डोजर चालक नै इन्जिनियर हुन्। अनि कहाँबाट दिगो विकास हुन्छ त ? , अधिवक्ता जगन्नाथ भुसालले भने। खनिएका अधिकांश सडक डीपीआरबिनै निर्माण गरिएका हुन्। राजनीतिक दलहरूले आपसी सहमतिका आधारमा स्थानीय काय चलाइरहेका छन्। घरघरमा मोटरबाटो पुर्याउने होडबाजीले स्थानीयबीच सम्बन्ध टाढिँदै आएको छ। अव्यवस्थित सडकका कारण घरमै पहिरो खस्न थालेपछि मोटरबाटो निर्माण रोक्न मुद्दा परेका छन्। सन्धिखर्क नगरपालिकाका नगर उपप्रमुख तथा स्थानीय न्यायिक समितिका संयोजक ठाकुरकुमार विकका अनुसार त्यस्ता मुद्दालाई सबै पक्ष बसेर छलफल गर्ने र क्षति कम हुनेगरी मेलमिलाप गराइन्छ।"
"मदन भण्डारी कलेजको बस दुर्घटना, २२ जना घाइते",भक्तपुर : सूर्यविनायक नगरपालिका ८ घ्याम्पेडाँडामा शुक्रबार कलेजका विद्यार्थी बोकेर पिकनिकमा जाँदै गरेको ऋद्धिसिद्धी यातायातको बा ५ख ४२८६ नम्बरको बस दुर्घटना हुँदा २२ विद्यार्थी घाइते भएका छन्। काठमाडौंको मदन भण्डारी मेमोरियल कलेजबाट घ्याम्पेडाँडामा पिकनिक मनाउन जाने क्रममा साँघुरो सडकबाट बस बाटोबाट खसेर दुर्घटना हुँदा दुई विद्यार्थी गम्भीर घाइते भएका छन्। अन्य २० घाइते खतरामुक्त रहेको महानगरीय प्रहरीवृत्त जगातीका प्रमुख एवं प्रहरी नायब उपरीक्षक चक्रराज जोशीले जानकारी दिए। पिकनिकका कलेजका विद्यार्थी र शिक्षक बोकेको उक्त बस पाइलट बाबा आश्रम नजिकै सडकबाट खसेर रुखमा अड्केपछि ठूलो दुर्घटनाबाट बचेको उनले बताए। दुर्घटनाका घाइतेमध्ये दुईको भक्तपुर अस्पतालमा र अरुको सल्लाघारीस्थित डा इवामुरा अस्पतालमा उपचार भइरहेको प्रहरीले जनाएको छ।
म्याग्दीमा हिमपात,"बेनी : हिमाली जिल्ला म्याग्दीको उच्च पहाडी क्षेत्रमा शुक्रबार बिहानदेखि हिमपात सुरु भएको छ। केही दिनयता मौसममा भएको बदली र हिमपातसँगै बढेको चिसोले जनजीवन प्रभावित भएको छ। अन्नपूर्ण गाउँपालिका६ मा पर्ने पर्यटकीय स्थल घोडेपानी, धवलागिरी गाउँपालिकाको गुर्जामा बिहानदेखि हिउ पर्न थालेको स्थानीयले जनाएका छन्। घोडेपानीका आकाश गर्बुजाले दुई फिट हिउँ जमिसकेको बताए। हिउ पर्ने क्रम जारी छ, उनले भने चिसोले पर्यटक आगमन घटेको छ। घर बाहिरको काम गर्न सकेका छैन्। आगो तापेर घरभित्रै न्यानोमा बसेका छौँ। गुर्जाको जनकल्याण माविका प्रअ रुपेश सुवेदीले ठूलो पानी र चिसो बतास चलेको बताए। डाँडामा सेताम्मे हिउ परेको छ, उनले भने दुई महिनापछिको वर्षाले चिसो बढाए पनि कृषक भने खुसी छन्। मोहरेडाडा, खोप्रा लेक लगायत पर्यटकीय स्थलमा पनि हिउ परेको छ । असोज महिनादेखि वर्षा नभएको म्यादीमा दुई महिनापछि भएको वर्षाका कारण कृषकहरुलाई भने राहत मिलेको छ। गहुँ, केराउ, जौ, उवालगायत हिउँदेबालीमा सिँचाई भएर खेतीबाली सप्रने कृषकको आशा छ।"
"भव्य भवन, खाली कक्षा","काठमाडौं : विज्ञान प्रयोगशाला र अतिरिक्त क्रियाकलापका लागि पर्याप्त स्थान, उज्याला र चम्किला कक्षाकोठा साथमा आधुनिक बास्केट बल कोर्ट, पुस्तकालय र चमेना गृह। राणा शासनको सुरुमै १६६ वर्षअघि खुलेको दरबार हाइस्कुलको अहिलेको भौतिक अवस्था हो यो। नेपालमा आधुनिक शिक्षाको सूत्रपात गर्ने यो स्कुलमा त्यतिबेला राजपरिवार र राणाका सन्तान मात्र प्रवेश पाउँथे। बिस्तारै जनताका छोराछोरीले पनि पढ्न पाए। २०२४ सालमा भानु माविमा परिवर्तन भएको यो स्कुलको राणाकालीन भवन २०७२ सालको भूकम्पले भत्कायो। अहिले विद्यालयको भवन भव्य बनेको छ। दरबार हाइस्कुलको सुविधायुक्त वातावरणमा पढ्न र पढाउन पाउने भएपछि विद्यार्थी र शिक्षक खुसी छन्। तर, विद्यार्थी कसरी जम्मा गर्ने भन्ने समस्या छ। भवनमा भानु र संस्कृत माविका विद्यार्थी पढ्छन्। दुवै विद्यालयमा मुस्किलले तीन सय ५० विद्यार्थी छन्। थोरै मात्र नियमित स्कुल आउँछन्। पढाइमा देखिएको बेवास्ता र फितलो व्यवस्थापनका कारण विद्यार्थी घट्ने क्रम बढ्दो छ। भवनमा साना ठूला ४६ वटा कोठा छन्। हरेक कोठामा ४५ जनासम्म विद्यार्थी अट्ने क्षमता छ। अहिलेकै अवस्थामा दुवै विद्यालयका विद्यार्थी राख्ने हो भने पनि भवनभित्रै हराउने अवस्था छ, एक साताअघि मात्र संस्कृत माविबाट सेवा निवृत्त पूर्वप्रधानाध्यापक बद्री दाहालले भने, नयाँ योजना नबनाउने हो भने विद्यार्थी अभाव देखिन्छ। तर सबै सक्रिय भएर लाग्ने हो भने विद्यार्थी खोज्न कठिन छैन। पुरानो रूपको तर भित्री भागमा पूरै नयाँ युगको निर्माण सामग्री प्रयोग गरिएको छ। भवन ८० करोड रुपैयाँ लागतमा चीन सरकारले बनाइदिएको हो। विद्यार्थी अभाव हुने भएपछि नयाँ भवनको व्यवस्थापन कसरी गर्ने भन्नेमा शिक्षा विज्ञान तथा प्रविधि मन्त्रालय पनि अलमल्लमा छ। रानीपोखरी वरपरका अन्य सामुदायिक विद्यालयलाई यही स्कुलमा गाभेर पढाउँदा राम्रो हुन्छ, शिक्षाकै एक अधिकारीले भने, यसको विरासत कायमै राख्न उपत्यकामा विज्ञान विषयको मात्र पढाइ हुने विद्यालयका रूपमा विकास गर्न पनि सकिन्छ।"
"देशभरि चिसो बढ्यो, हिमाली भेगमा हिमपात","काठमाडौं : भूमध्य सागरको वायुको प्रभावले देशभरि नै ठन्डी बढेको छ। न्यूनचापीय प्रणालीका कारण नेपालका पश्चिमी उच्च पहाडी र हिमाली भूभागमा हिमपात भएको छ। भूमध्य सागरबाट इरान, अफगानिस्तान, पाकिस्तान र भारतको जम्मुकश्मीर हुँदै पश्चिमी भूभागबाट मौसमी वायु नेपाल भित्रिने गर्छ। यसबाट बिहीबार मुलुकभरिको अधिकतम तापक्रम घट्नुको साथै र केही भूभागमा घाम नलागेको मौसम पूर्वानुमान महाशाखाले जनाएको छ। बुधबार विकसित हुन थालेको उक्त मौसमी प्रणाली शनिबारसम्म अन्त्य हुने महाशाखाकी मौसमविद् विभूती पोखरेलले जानकारी दिइन्। पहाडी भेगमा बदली भइ हल्का वर्षा हुनेछ। हिमाली र उच्च पहाडी भेगमा बाक्लो हिमपातको सम्भावना छ, उनले भनिन्, तराई भेगमा समेत चिसो बढ्ने तर शीतलहरको सम्भावना भने छैन। महाशाखाका अनुसार हिमपात हुने भेगमा बसोबास गर्ने स्थानीय तथा पर्यटकलाई शनिबारसम्म सचेत रहन पनि मौसमविद् पोखरेल अनुरोध गरिन्। महाशाखाका अनुसार पूर्वी तराईका जिल्लामा हुस्सुकुहिरो लाग्ने सम्भावना छ। बिहान हवाई सेवासमेत अवरुद्ध हुने जनाएको छ। बिहीबार विराटनगरको भिजिबिलिटी ६ सय, जनकपुर १५ सय, भैरहवा १२ सय मिटर थियो। काठमाडौंमा ५ हजार मिटर थियो। काठमाडौं उपत्यकामा बिहीबार न्यूनतम तापक्रम ७ दशमलव ७ डिग्री सेल्सियस पुगेको छ। मंसिर २२ मा न्यूनतम तापक्रम ४४ डिग्री सेल्सियसमा झरेको थियो। यो वर्षकै सबैभन्दा बढी चिसो मंसिर १४ गते भएको थियो। उक्त दिन तापक्रम १ डिग्री सेल्सियसमा झरेको थियो। पश्चिमी वायुको प्रभावले तापक्रम घटने क्रम जारी रहने महाशाखाले जनाएको छ।"
