शीर्षक,विवरण
गौतमको तागत,"काठमाडौं : पार्टी विधान संशोधन गरेर उपाध्यक्ष। त्यसअघि नै संगठन विभाग प्रमुख। राष्ट्रियसभामार्फत प्रधानमन्त्रीको हकदार बनाउन देशकै संविधान संशोधनको गृहकार्य। आखिर वामदेव गौतमको तागत के हो, जसले चाहेको कुरा पुर्याइदिन शीर्ष नेताहरूलाई कर लाग्छ ? उनको खास तागत हो पार्टीभित्र आआफ्ना शक्तिशाली गुट चलाउँदै आएका अध्यक्षद्वय केपी ओली, पुष्पकमल दाहाल र वरिष्ठ नेता माधवकुमार नेपालसम्मले समीकरण बलियो देखाउन तानातान गर्नु। त्यसैको फाइदा उठाउँदै गौतमले भूमिका बढाउन खोजिरहेका छन्। गौतम निकट केन्द्रीय सदस्य हरि पराजुलीका शब्दमा, पार्टीको बाहिरी संगठनात्मक क्षेत्रमा गौतम कमजोर देखिए पनि भित्री समीकरणमा शक्तिशाली छन्। सोही कारण ओली, दाहाल र नेपालसम्मलाई उनको आवश्यकता परेको हो। तत्कालीन एमाले र माओवादी एकीकरण प्रक्रियामा वामदेव नभई भएन। अध्यक्षकै पुस्ताका नेता पनि उहाँ (वामदेव) हुनुहुन्छ। वामदेवसँग बाहिरी शक्ति नदेखिए पनि भित्री शक्ति बलियो छ। जोडघटाउका सबै गतिविधिमा उहाँको महत्व बढेकै छ, पराजुलीको ठम्याइ छ। पार्टीभित्रै अर्को आशंका छ, जस्केलाबाट सांसद बनाएर उनलाई कताबाट प्रधानमन्त्री बनाइन्छ ? ओली र दाहालबीच सरकार र पार्टीको कार्यकारी अधिकार पाँचै वर्षका लागि बाँडिएको छ। उसो भए गौतमको चाहना के त ? उनी निकट नेता पराजुली भन्छन्, संविधान संशोधन गरेर दुवै सदनका बीचमा देखिएको विभेद अन्त्य गरे पनि उहाँ (वामदेव) प्रधानमन्त्री बनिहाल्ने भन्ने होइन। राष्ट्रियसभा सदस्य मात्र हुन उहाँ किन जाने ? प्रधानमन्त्री बन्न नपाए पनि कम्तीमा मन्त्री त बन्न पाउनुपर्यो नि ? त्यसका लागि पनि संविधान संशोधन चाहिन्छ। नेकपामा जसरी गौतम शक्तिशाली देखिँदै छन्, त्यो हेर्दा उनको दैनिकी व्यस्त हुनुपर्ने हो। नेताकार्यकर्तासँगको भेटघाट बाक्लो हुनुपर्ने। कार्यक्रमको चाप पनि उत्तिकै हुनुपर्ने। तर, पछिल्ला तीन दिनयता उनीसँग हरि पराजुली, बलराम बाँस्कोटा, सुमन प्याकुरेल, नरबहादुर धामी, जीवनराम श्रेष्ठलगायत सीमित नेताले मात्र भेटेका छन्। गौतमले भने मंगलबार साँझ अध्यक्ष पुष्पकमल दाहाल निवास खुमलटारमा दाहाल, वरिष्ठ नेताद्वय झलनाथ खनाल र माधव नेपालसँग भेटघाट गरे। संविधान संशोधनका लागि पार्टीले बनाएको कार्यदल विवादबारे छलफल गरे। त्यसअघि दिउँसो महासचिव विष्णु पौडेलसँग कुराकानी गरे। पार्टी सचिवालयदेखि स्थायी समितिसम्म उनकै लागि मरिहत्ते गरेर लाग्ने नेता उनी पछाडि अहिले एक जना पनि देखिन्नन्। राम्रै होस् भन्ने शुभचिन्तक भने केही छन्। केन्द्रीय समितिमा बाँस्कोटा, पराजुली, केशवलाल श्रेष्ठ, सावित्रीकुमारी भुसाल, यमलाल कँडेल, उमादेवी कोइराला, लालबहादुर विक, गणेशसिंह ठगुन्ना, राधा ज्ञवाली, दलबहादुर रानालगायत एक दर्जन जति नेता उनी पक्षमा चिनिएका छन्। संघीय संसद्मा दार्चुलाका गणेशसिंह ठगुन्ना, बझाङका भैरवहादुर सिंह, काभ्रेकी नवीना लामा, पत्नी तुलसी थापा, राधा ज्ञवाली उनका लागि पछि लाग्न सक्ने देखिन्छन्। पार्टीको गुट राजनीतिमा विगतभन्दा कमजोर बन्दै गए पनि व्यक्तिगत रुपमा भने उनी नेकपाभित्र शक्तिशाली देखिन्छन्। अध्यक्ष दाहालले उहाँलाई संगठन विभाग प्रमुख बनाउने प्रस्ताव पार्टीको सचिवालय बैठकमा गर्नुभयो। त्यसपछि प्रधानमन्त्री ओलीले त्यसमाथिको पद उपाध्यक्ष नै बनाउने प्रस्ताव राख्नुभयो, एक सचिवालय सदस्यले भने, संगठन विभाग प्रमुख अनि दुई महिना नबित्दै विधानमै नभएको उपाध्यक्ष पद विधान संशोधन गरेर सिर्जना गर्ने र उपाध्यक्ष बनाउने सम्मको प्रस्ताव अध्यक्षद्वयले सचिवालयमा ल्याउनुभयो। केन्द्रीय समितिले पारित गरेर उहाँलाई उपाध्यक्ष बनाइयो। गौतम गत प्रतिनिधिसभा चुनावमा देशभर वाम गठबन्धनले चुनाव जितिरहँदा बर्दिया १ बाट पराजित भए। तर उनले ५ वर्षसम्म चुप बस्ने नीति लिएनन्। निर्वाचित सांसदलाई राजीनामा गराई उपचुनाव गराउने र त्यसमार्फत आफू संसद् छिर्ने दाउ रचे। कहिले डोल्पा, कहिले काठमाडौंसम्मका निर्वाचन क्षेत्रमा वामदेवका आँखा परे। काठमाडौं ७ का सांसद (हालका सहरी विकास राज्यमन्त्री) रामवीर मानन्धरलाई राजीनामाको पत्र नै लेख्न लगाई पार्टी सचिवालयमा अध्यक्ष दाहालमार्फत प्रस्तुत गर्न लगाए। तर उनको संसद् छिर्ने दाउमा भने सधंै पार्टीभित्रै छेकबार लाग्दै आयो। उनको चाहना सम्बोधन गर्न अन्ततः अध्यक्षद्वयले उनलाई कास्की २ का दिवंगत सांसद रवीन्द्र अधिकारीको क्षेत्रमा उठ्न प्रस्ताव गरे। गौतमले चाहेनन्। उनलाई राष्ट्रियसभाको दुईवर्षे कार्यकाल सकिएका सांसदका रिक्त स्थानमा चुनाव लड्न नेताहरूले आग्रह गरे। त्यसपछि उनले संविधान संशोधन गरेर राष्ट्रियसभा र प्रतिनिधिसभाका सांसदका बीचमा रहेको विभेद हटाउनुपर्ने सर्त राखे। उनी निर्वाचन लड्न गएनन्। उनले पार्टी सचिवालयका बहुमत सदस्यलाई कन्भिस गरेर संविधान संशोधन कार्यदल निर्माणसम्म पुर्याए। त्यसका लागि उनले आफ्नै निवासमा पुस २३ मा अध्यक्ष दाहालसहितका बहुमत सचिवालय सदस्यको भेला गरे। नेकपाभित्र पार्टीको निर्णय गर्ने निकाय सचिवालय बन्दै आएको छ। त्यसमा शीर्ष नेताहरूको समीकरणमा गौतम जता ढल्किन्छन्, उतै उनले बहुमत पुर्याउन सक्ने क्षमता प्रदर्शन गरिरहेका छन्। जसका कारण पनि गौतमलाई नेताहरुले उपयोग गर्न खोजिरहेका छन्। उनी अध्यक्ष ओली, दाहालदेखि वरिष्ठ नेता नेपालसम्मलाई पनि आपू अनुकूल उपयोग गर्न सजिला बनिदिन्छन्। शक्ति सन्तुलनका कारण पनि होला पार्टीभित्र वामदेवलाई लिएर बेलाबेला अनेक फन्डा आएका। किनभने नेतृत्वले सीधासीधा लड्न नसक्ने भएपछि जसलाई सकिन्छ, त्यसैलाई प्रयोग गर्छ। वामदेव अहिले त्यस्तै प्रयोग भएका हुन सक्छन्, नेकपाका अर्का स्थायी समिति सदस्य भन्छन्, एकले अर्काे नेतालाई पावर साइजमा ल्याउने गतिविधि हो कि ? ओलीलाई साइजमा ल्याउन दाहालले वामदेव प्रयोग गर्ने र ओली बलियो भएका बेला दाहाललाई साइजमा ल्याउन वामदेव प्रयोग गर्ने क्रममा पद थपेर हुन्छ वा के गरेर हुन्छ माथि पुर्याइन्छ। पार्टीमा यो दुर्भाग्य हो। तत्कालीन एमालेभित्र उनी झलनाथ खनालतिर मिले। आठौं महाधिवेशनमा पार्टी अध्यक्षमा खनाल निर्वाचित भए। नवौंमा उनले ओलीसँग केही लेनदेनमा सम्झौतासहित टिम निर्माण गरे, ओलीले अध्यक्ष जिते। दाहालसँग पनि उनको जनयुद्धकालदेखिकै हितैषी सम्बन्ध छ। दाहालले अझै तत्कालीन एमालेभित्रका एक जना नेतालाई आफूले प्रधानमन्त्री बनाउन बाँकी रहेको भनेर वामदेवप्रति नै बारम्बार संकेत गर्दै आएका थिए। जसले जे दिए पनि प्रयोग हुन सक्ने र पाएपछि त्यसैमा मरिहत्ते गरेर लाग्ने गुण वामदेवमा देखिन्छ। उनी सबैका सजिला पनि छन्। त्यस कारण सबै नेताले वामदेवतिर आँखा लगाउँदा उहाँ तानातानमा पर्नुभएको हो, नेकपाका एक स्थायी समिति सदस्यले भने। पार्टीले संविधान संशोधन कार्यदल वनाउँदै गर्दा उनी त्यसको पक्षमा भने थिएनन्। संविधान संशोधन कार्यदल पार्टीले भन्दा सरकारले बनाउने भन्ने मेरो कुरा हो, तर पार्टीले पहिले कार्यदल बनाउने कुरा ल्यायो, पूर्वकृषिमन्त्री पराजुलीले गौतमलाई उद्धृत गर्दै अन्नपूर्णसँग भने, वामदेवलाई राष्ट्रियसभामा जान मात्र भन्ने, तर सांसद मात्र बन्न किन जाने ? कञ्चनपुर २ का सांसद नरबहादुर धामीले नेताहरूले वामदेवलाई किन स्थान दिइरहेका छन् भन्ने कुरा समयक्रमसँगै खुल्दै जाने बताए। म अहिले यति भन्छु उहाँलाई नेताहरूले किन महत्व दिइरहनुभएको छ भन्ने कुरा समयक्रमले पुष्टि गर्दै लैजान्छ। वामदेवलाई उपाध्यक्ष बनाउँदै गर्दा पार्टी केन्द्रीय समिति बैठकमा एउटा व्यक्तिलाई मात्र हेरेर पद थप गर्नु नहुने अधिकांश नेताहरूको मत थियो। केन्द्रमा उपाध्यक्ष बनाउने हो भने तल पनि बहुपदमा जानुपर्ने नेताहरूको माग थियो। केन्द्रीय सदस्य लेखनाथ न्यौपाने भन्छन्, एक व्यक्तिका पछाडि समग्र आन्दोलन, संस्था, पार्टी विधान र देशको संविधानसमेत सती जानुपर्ने अवस्था आउनु आफंैमा विघटन हो। पार्टी नेतृत्वले किन यसो गरिरहेको छ, बुझ्न सकिएको छैन। यसैबीच नेकपाले बुधबार बिहान सचिवालय बैठक बोलाएको छ। त्यसमा तुहेको कार्यदल र एमसीसीबारे छलफल हुने स्रोतले बतायो। पार्टीका एक नेताले भने, हेरौं, गौतमको वास्तविक तागत यो बैठकमा देखिएला।"
अमेरिकी नीतिमा भारतको साथ,"नयाँ दिल्ली : भारतीय प्रधानमन्त्री नरेन्द्र मोदीले अमेरिकाको इन्डो प्यासिफिक रणनीति (आईपीएस) विश्व हितमा रहेको बताएका छन्। अमेरिकी राष्ट्रपति डोनाल्ड ट्रम्पको भ्रमणको दोस्रो दिन आयोजित संयुक्त पत्रकार सम्मेलनमा मोदीले यस्तो धारणा बाहिर ल्याएका हुन्। उनले भारत र अमेरिकाबीचको सहयोग समान लोकतान्त्रिक मूल्य र उद्देश्यमा आधारित रहेको स्पष्ट पारे। हामी दुवै मुलुक विश्वमा कनेक्टिभिटी र पूर्वाधार विकासमा दिगो तथा पारदर्शी वित्तीय लगानीका लागि सहमत छौं। हाम्रो आपसी तालमेल दुई मुलुकका लागि मात्र नभएर विश्वकै हितमा छ,, मोदीले भने। चीनले सन् २०१३ मा ल्याएको बेल्ट एन्ड रोड इनिसिएटिभ (बीआरआई) रणनीतिमा भारतको समर्थन नभएको अवस्थामा मोदीले अमेरिकालाई आईपीएसमा खुला साथ दिएका हुन्। एसिया, युरोप, अफ्रिकालगायत ७० भन्दा बढी मुलुकमा बीआरआई रणनीतिअनुरूप आफ्नो शक्ति विस्तार गरिरहेको चीनलाई टक्कर दिन अमेरिकाले ल्याएको आईपीएसमा भारतको साथ स्वाभाविक देखिएको छ। चीनले बीआरआईलाई विश्वव्यापी हितमा बताइरहँदा भारतीय प्रधानमन्त्री मोदीले ट्रम्पसँगै उभिएर आईपीएस विश्व हितमा रहेको बताएका छन्। दुई देशबीच आपसी सम्बन्धलाई रणनीतिक साझेदारीका रूपमा अघि बढाउने सहमति भएको छ। ठूला व्यापारिक सम्झौताका लागि वाणिज्यमन्त्रीस्तरीय वार्तामा भएका सहमतिलाई कानुनी रूप दिने सहमति भएको मोदीले बताए। दिल्लीमा भड्किएको हिंसालाई ट्रम्पले भारतको आन्तरिक मामिला भनेका छन्। यस्तै उनले मोदीलाई धार्मिक स्वतन्त्रता पक्षधरको संज्ञा दिएका छन्। ट्रम्प र मोदीको निकटता, घनिष्ठता र एकअर्काको चासोले दक्षिण एसियामा चीनसँगको शक्ति सन्तुलनका लागि दुई मुलुकबीच रणनीतिक साझेदारी अघि बढेको देखिन्छ। भ्रमणका क्रममा दुई देशबीच कुनै ठूलो व्यापारिक सम्झौता भएन। तर तीन अर्ब डलर बराबरको सैन्य हेलिकप्टर सम्झौताले आईपीएस सहकार्यको संकेत गर्छ। सहयोगलाई भारतको सैन्य शक्ति थप विस्तार गर्ने रणनीतिअनुरूप व्याख्या गरिएको छ। विश्लेषकहरूका अनुसार अब यस क्षेत्रमा आईपीएस नीतिको प्रभाव बढ्ने स्पष्ट छ।"
ट्रस्टको जग्गा भाडा पूर्वसरकारहरूबाटै,"काठमाडौं : नेपाल ट्रस्टको जग्गा भाडा विवाद बढिरहेका बेला यससम्बन्धी ठूला निर्णय पूर्ववर्ती सरकारहरूबाटै भइसकेको पाइएको छ। सरकारले नेपाल ट्रस्टका नाममा रहेका चलअचल सम्पत्तिबारे श्वेतपत्रमार्फत मंगलबार विवरण सार्वजनिक गरेको हो। ट्रस्टका अध्यक्ष उपप्रधानमन्त्री ईश्वर पोखरेलले वास्तविक अवस्था र भाडामा लगाइएका जग्गाको विवरण प्रस्तुत गरे। श्वेतपत्रअनुसार २०७४ वैशाख ५ गते यती होल्डिङअन्तर्गतको थामसेर्कु ट्रेकिङ प्रालिलाई दरबारमार्गको जग्गा लिजमा दिने निर्णय हुँदा ट्रस्टको संरक्षकमा तत्कालीन प्रधानमन्त्री पुष्पकमल दाहाल र अध्यक्षमा गृहमन्त्री विमलेन्द्र निधि थिए। चारमध्ये सबैभन्दा धेरै थामसेर्कुको १ अर्ब ४० करोड १० लाख ८६ हजारको प्रस्ताव स्वीकृत भएको थियो। २०७४ कात्तिक १३ गते सोल्टी आउटर कम्प्लेक्स थामसेर्कु ट्रेकिङलाई २७ करोड ७४ लाख ७५ हजारमा दिने निर्णय गर्दा ट्रस्टको संरक्षकमा तत्कालीन प्रधानमन्त्री शेरबहादुर देउवा र ट्रस्ट अध्यक्षमा गृहमन्त्री जनार्दन शर्मा थिए। ऐन संशोधन हुनुअगावै दरबारमार्ग र ताहाचलका लिज सम्झौता भएका थिए। २०७१ साउन २८ मा ट्रस्टका संरक्षक तत्कालीन प्रधानमन्त्री सुशील कोइराला तथा अध्यक्षमा उपप्रधान तथा गृहमन्त्री वामदेव गौतम रहेको ट्रस्ट सञ्चालक समितिले कमलादी, हेटौंडा, ताहाचल सोल्टी आउटर कम्प्लेक्स र दरबारमार्ग लिजमा लगाउने निर्णय गरी वार्षिक कार्यक्रम र बजेट स्वीकृत गरेको थियो। ट्रस्टको १७३ रोपनी जग्गा व्यक्तिको नाममा ल्याउने निर्णयमा तत्कालीन प्रधानमन्त्री डा बाबुराम भट्टराई र उपप्रधान तथा गृहमन्त्री गच्छदार संलग्न देखिएका छन्। ट्रस्टले जारी गरेको श्वेतपत्रमा थानकोट, मातातीर्थ, सतुंगल र बालाजुको १७३ रोपनी मोहीका नाममा नामसारी गर्ने कार्यमा भट्टराई र गच्छदारको संलग्नता रहेको उल्लेख छ। श्वेतपत्रमा ट्रस्टका तत्कालीन संरक्षक प्रधानमन्त्री भट्टराई तथा ट्रस्ट सञ्चालक समितिका अध्यक्ष गच्छदार रहेका बेला २०६९ कात्तिक २ मा बसेको मन्त्रिपरिषद् विधेयक समितिको निर्णयानुसार ट्रस्टको स्वामित्वको पूरै १७२ रोपनी १५ आना जग्गा मोही तथा निजको हकवालाका नाममा नामसारी भएको उल्लेख छ। मातातीर्थको ५९ रोपनी १ आना ३ पैसा, थानकोट महादेवस्थानको १०२ रोपनी ३ पैसा, सतुंगलको १ रोपनी ६ आना १ पैसा र बालाजु इचंगुको १० रोपनी ६ आना १ दाम ट्रस्टको जग्गा भूमि ऐन २०२१ विपरीत व्यक्तिको नाममा नामसारी भएको श्वेतपत्रमा छ। त्यो जग्गा ११ जनाका नाममा नामसारी गरिसकिएको छ। ट्रस्टसँग झन्डै २२ हजार रोपनी देशभरका १२ जिल्लामा ट्रस्टका नाममा २१ हजार ५६२ रोपनी ४ आना २ पैसा १ दाम जग्गा छ। धादिङमा सबैभन्दा धेरै ७० प्रतिशत अर्थात् १५ हजार १०१ रोपनी ११ आना २ पैसा १ दाम छ। जग्गा प्रयोगविहीन छन्। काठमाडौंमा ४ हजार ४४२ रोपनी ३ दाम, भक्तपुरमा ११३ रोपनी २ आना ३ पैसा, ललितपुरमा ८ रोपनी १० आना ३ पैसा, नुवाकोटमा २४० रापनी ६ आना छ। धनकुटामा १९४ रोपनी, मकवानपुरमा २६ रोपनी १ आना ६ दाम, काभ्रेमा ९ रोपनी १५ आना ३ पैसा १ दाम, सिन्धुपाल्चोकमा २७ रोपनी १३ आना १ पैसा १ दाम, सुर्खेतमा ४५७ रोपनी ७ आना २ पैसा, कास्कीमा १७४ रोपनी ४ आना २ पैसा, चितवनमा ७६७ रोपनी ११ आना १ पैसा १ दाम छ। चल सम्पत्तितर्फ नेपाली रुपैयाँ ७८ करोड ९ लाख ७७ हजार ७९३ छ। एक लाख ४८ हजार ५८१ अमेरिकी डलर, ५० हजार १२४ पाउन्ड स्टर्लिङ रकम बैंकमा मौज्दात छ। नबिल बैंकमा पाँच लाख ३३ हजार २४४ कित्ता, होटल डेला अन्नपूर्णमा ३० हजार ७२० कित्ता, नेपाल औद्योगिक विकास निगममा ६ हजार ७५० सेयर ट्रस्टको स्वामित्वमा छ। ट्रस्टको ६ वटा कम्पनीलाई आफ्नो जग्गा लिजमा दिएको छ भने सरकारी कार्यालय र विद्यालय गरी ४ वटा भवन भाडामा लिइएको छ। गोकर्णस्थित गोकर्ण फरेस्ट रिसोर्ट, कमलादीस्थित काठमाडौं प्लाजाको भवन, लाजिम्पाटस्थित स्ट्यान्डर्ड चार्टर्ड बैंक नेपाल लिमिटेड रहेका भवन, टेकुस्थित बिजनेस पार्क, दरबारमार्गस्थित कम्प्लेक्स, ताहाचलस्थित सोल्टी आउटर कम्प्लेक्स लिजमा दिइएको छ। ताहाचल रेडक्रसमार्गस्थित ट्रस्टको स्वामित्वको भवन सार्वजनिक खरिद तथा अनुगमन कार्यालय, गरिबी निवारण कोष, वैदेशिक रोजगार विभाग र धनकुटाको चुलीवनस्थित निजामती आवासीय विद्यालयलाई भाडामा दिइएको छ। राजा वीरेन्द्र र उनका परिवारका नाममा रहेको सम्पत्ति २०६४ सालमा नेपाल ट्रस्टको नाममा ल्याइएको थियो। अझै पनि ट्रस्टको सम्पत्तिको खोजी कार्य जारी रहेको अध्यक्ष पोखरेलले बताए। उनले शिक्षा, स्वास्थ्य र पर्यटन क्षेत्रमा लगानी गर्ने दिशामा ट्रस्ट अगाडि बढिरहेको बताए। ट्रस्टको सम्पत्ति दानपुण्यका लागि मात्र नभएको उनको भनाइ छ। उनले पर्यटकीय विकासका लागि ट्रस्टको सम्पत्ति उपयोग गरिने समेत बताए। होमस्टे बनाउने, विद्यार्थीलाई छात्रवृत्ति लगायतका सेवा दिन सञ्चालक समितिले प्रक्रिया अघि बढाएको छ, उनले भने। उनले ट्रस्टको सम्पत्ति पारदर्शी गरिने समेत बताए। ट्रस्ट अध्यक्ष पोखरेलले त्यो जग्गा आफ्नो भएको दाबीसहित उजुरी सरकारी, सार्वजनिक तथा गुठी जग्गा संरक्षण गर्न बनेको जाँचबुझ आयोगमा दिइसकेको बताए। उच्च अदालतका पूर्वन्यायाधीश मोहनरमण भट्टराईको अध्यक्षतामा बनेको आयोगले छानबिन गरिरहेको छ। हामीले त्यो जग्गा गैरकानुनी रूपमा व्यक्तिका नाम नामसारी भएको भन्दै आयोगमा उजुरी दिएका छौं, उनले भने, आयोगले छानबिन गरिरहेको छ। छानबिनपछि आउने प्रतिवेदनका आधारमा राखेर मन्त्रिपरिषद्ले निर्णय गर्छ। श्वेतपत्रमा गोकर्ण फरेस्ट रिसोर्ट, दरबारमार्ग र तहाचलको जग्गा यी होल्डिङलाई लिजमा दिएको सम्बन्धमा उल्लेख गरिएको सदस्यसचिव एवं ट्रस्टका सहसचिव राजेश्वर ज्ञवालीले जानकारी दिए। गोकर्णबाट एक अर्ब लाभ यती होल्डिङ अन्तर्गतको गोकर्ण फरेस्ट रिसोर्ट प्रालि (साबिक एलएम सुभिर ब्रदर्स नेपाल प्रालि) लाई ३० वर्षका लागि लिजमा दिने मन्त्रिपरिषद्को निर्णयको आलोचना हँुदै आएको छ। श्वेतपत्रमा लिज अवधि थप भएको २५ वर्षमा एक अर्ब एक करोड ५१ लाख रुपैयाँ तथा पुरानो सम्झौताकै बाँकी अवधिमा चार करोड ३१ लाख आर्थिक लाभ हुने उल्लेख छ। २९ करोडको लगानीमा ४८ वटा सुविधायुक्त कोठा तथा चार सयजना अट्ने सभाहल निर्माण हुनेछ। थप अवधि रिसोर्ट सञ्चालन हुँदा ३ अर्ब ९ करोड रकम अप्रत्यक्ष व्यावसायिक करबापत प्राप्त हुने अध्ययनबाट देखिएको श्वेतपत्रमा उल्लेख छ। थप रोजगारी सिर्जना, पर्यटन उद्योगमा टेवा, सम्पत्ति संरक्षण, सामाजिकसांस्कृतिक प्रवद्र्धन हुने पनि उल्लेख छ।"
४० देशको शान्ति सेनाको नेतृत्वमा नेपाल,"काठमाडौं : नेपाली सेनाले चार वर्षपछि बहुराष्ट्रिय शान्ति सेनाको नेतृत्व गर्ने मौका पाएको छ। ४० भन्दा बढी मुलुकका सेनाको नेतृत्व गर्ने मिसन प्रमुख एवम् फोर्स कमान्डरको जिम्मेवारी उपरथी ईश्वर हमालले पाएका हुन्। हमाल यो पदमा पुग्ने सातौं नेपाली जनरल बनेका छन्। आर्मी कमान्ड तथा स्टाफ कलेजका शिक्षा अधिकृत हमाललाई राष्ट्रसंघका महासचिव एन्टोनियो गुटेरसले नियुक्तिपत्र पठाउँदै सफल कार्यकालको शुभकामना व्यक्त गरेका छन्। राष्ट्रसंघीय मिसनमा कमजोर मुलुकबाट सैनिक र बलियो मुलुकबाट माथिल्लो तहका व्यक्ति नियुक्त गर्ने चलन छ। शान्ति मिसनमा नेपालबाट हाल पाँच हजार बढीको उपस्थिति रहे पनि संख्याका आधारमा नेपालले माथिल्लो पद पाउनै सकेको छैन। यतिबेला नेपालबाट सेक्टर कमान्डरसमेत छैन। पर्यवेक्षक संख्या भने एक सय ६० पुगेको छ। हमालले कठिन प्रतिस्पर्धाबाट जिम्मेवारी पाएको सैन्य प्रवक्ता विज्ञानदेव पाण्डेले जानकारी दिए। नेपालले आफ्नो सुरक्षाफौजको उपस्थितिअनुरूपको पद पाउन लबिङ गर्दै आएको छ। तर कूटनीतिक लबिङ अभाव रहेको गुनासो सैन्य अधिकारीहरूको छ। न्युयोर्कमा रहेको मिसन र सुरक्षा परिषद्को पाँचै सदस्य राष्ट्रमा रहेका दूतावासले लगातार यस्ता विषयमा लबिङ गर्नपर्छ। राजदूत सक्रिय नहुँदा नेपालले यस्ता पद पाउन सकेको छैन। सुरक्षा परिषद्का स्थायी सदस्य मुलुक अमेरिका, बेलायत, चीन, फ्रान्स र रुसको सहमतिपछि राष्ट्रसंघ मुख्यालयले हमाललाई फोर्स कमान्डर नियुक्त गरेको हो। हमाल अब पश्चिम एसियाको गोलानहाइटस्थित राष्ट्रसंघीय शान्ति सेनाको नेतृत्व सम्हाल्न जानेछन्। त्यहाँ नेपाललगायत ४० मुलुकका सैनिक खटिएका छन्। उपरथी हमाल मातहत सेक्टर कमान्डर रहनेछन्। उनी नेपाली सेनाले सञ्चालन गर्ने तयारी गरेको नेसनल डिफेन्स युनिभर्सिटी प्रमुखसमेत हुन्। यसअघि उनले चारपटक शान्ति मिसनमा विभिन्न पदमा रहेर सेवा गरिसकेका छन्। अमेरिकाबाट डिफेन्स कोर्स गरेका हमाल नेपालबाट त्यो पदमा पुग्ने सातौं व्यक्ति हुन्। उक्त स्थानमा प्रधानसेनापति पूर्णचन्द्र थापा (सन् २०१५१६) ले र पूर्वरथी बालानन्द शर्मा (२००४०६) ले मिसन प्रमुखको जिम्मेवारी सम्हालेका थिए। त्यस्तै सुडान फौजमा तत्कालीन उपरथी पवनजंग थापा (२००७०८) फोर्स कमान्डर थिए। उपरथी चित्रबहादुर गुरुङ (२००००२) ले तत्कालीन महासचिव कोफी अन्नानको सहायक सैनिक सल्लाहकार थिए । रथी एवं पूर्व राजदूत भिक्ट्रीशमशेर राणा (१९९९२००१) ले साइप्रसमा फोर्स कमान्डरकै जिम्मेवारी सम्हालेका थिए। सन् १९९३ मा रथी कृष्णनारायण सिंह थापा इराक तथा कुवेतस्थित शान्ति सेनाको फोर्स कमान्डर थिए।"
"१८ वर्ष बित्यो, ३ पिलर मात्रै","विराटनगर : सिंघिया खोलामा तीनवटा पिलर ठडिएको १८ वर्ष भयो। ग्रामथान र बुढीगंगा गाउँपालिका जोड्न २०५८ सालमा पुल बनाउन थाले पनि पूरा हुन सकेको छैन। पुल नबन्दा ग्रामथान र बुढीगंगा दुर्गमजस्तै बनेका छन्। ती पिलरमा फलामको भुइँ र बार लगाएर अस्थायी पुल बनाइएको छ। बाँसको पुलबाट साइकल र मोटरसाइकलसहित तर्नुपरे १० रुपैयाँ तिर्नुपर्छ। स्थानीय युवाले पुलछेउमा बसेर शुल्क उठाउँछन्। ग्रामथान र बुढीगंगा गाउँपालिकाका बासिन्दा जोखिमपूर्ण यात्रा गर्न बाध्य छन्। म सानै छँदा पुल बनाउन सुरु गरेको अलिअलि थाहा छ। अझै निर्माण सम्पन्न भएन, बुढीगंगाका श्याम चौधरीले भने, वर्षायाममा धेरै समस्या हुन्छ। हिउँदमा बाँसको पुल र वर्षामा लामो बाटो घुमेर अन्यत्र जान बाध्य रहेको उनले सुनाए। पुल निर्माण भए ग्रामथान गाउँपालिकाको तेतरियाबाट बुढीगंगा हुँदै सुनसरीको दुहबीसम्म सडक जोडिन्छ। पुल नबन्दा झन्डै १५ किलोमिटर घुमाउरो बाटो प्रयोग गर्नुपरेको स्थानीय बताउँछन्। ठेकेदारलाई स्थानीयले पटकपटक दबाब दिए पनि चासो नदेखाएको स्थानीय वृद्ध नरजित ठाकुर बताउँछन्। सांसद, मन्त्री, नेता सबैलाई भन्दा पनि कसैले सुनेनन्, ठाकुरले भने, चुनावको बेला भोलि नै पुल बन्ने जस्तो गरी भाषण गर्ने नेताको अहिले मुख देखिँदैन। सुरेश खरेलले ठेक्का लिएर निर्माण सुरु गरेका हुन्। बाँसको अस्थायी पुलबाट साइकल तार्दै महिला। विवेक निर्माण सेवा प्रालिले एक करोड २० लाख रुपैयाँमा ठेक्का सम्झौता गरी पुल निर्माण थालेको थियो। तीनवटा पिलर उठाएपछि सो कम्पनीले कामै गरेको छैन। पुल निर्माणका लागि ल्याएको सामग्री पटकपटक चोरी भएको छ। सुनसरीमोरङ औद्योगिक करिडोरका उद्योगमा काम गर्न सयौं मजदुर त्यही बाटो आवतजावत गर्छन्। ठेकेदार कम्पनीले २०६०६१ सालमा पुलको तीनवटा पिलर बनाएर काम थालेको थियो। स्थानीयको दबाबपछि दुई वर्षअघि तत्कालीन भौतिक पूर्वाधार तथा यातायात व्यवस्थामन्त्री रघुवीर महासेठले निर्माणको अवस्था अवलोकन गरेका थिए। उनले स्थानीयलाई आफ्नै कार्यकालमा पुल निर्माण सकिने आश्वासन दिएका थिए।"
"वरिष्ठ उपाध्यक्षमा चन्द्र ढकालको उम्मेदवारी, महासंघलाई साझा चौतारी बनाउने संकल्प","काठमाडौं : चर्चित उद्यमी चन्द्र ढकालले नेपाल उद्योग वाणिज्य महासंघको बरिष्ठ उपाध्यक्ष पदमा उम्मेदवारी घोषणा गरेका छन्। काठमाडौंको होटेल याक एण्ड यतीमा बुधबार आयोजित विशेष कार्यक्रममा उपाध्यक्ष चन्द्र ढकालले उम्मेदवारी दिने घोषणा गरेका हुन् । आगामी चैत २८ र २९ मा हुने महासंघको साधारण सभाले महासंघको नयाँ नेतृत्व चयन गर्नेछ। बरिष्ठ उपाध्यक्ष नै स्वत: अध्यक्ष हुने प्रावधान रहेको छ। महासंघका पूर्व अध्यक्षहरू सुरज बैद्य, चण्डिराज ढकाल र महासंघका सातमध्ये ५ वटा प्रदेशका अध्यक्षहरुलगायत थुप्रै उद्यमीको उपस्थितिमाझ ढकालले उम्मेदवारी घोषणा गरेका हुन्। ढकालले 'समृद्धिको आधार राज्यनिजी क्षेत्र साझेदार' भन्ने नारालाई आफ्नो उम्मेदवारीको प्रमुख एजेन्डा बनाएका छन्। उम्मेदवारी घोषणा गर्ने क्रममा आगामी अध्यक्ष शेखर गोल्छाको प्रशंसा गर्दै उनले भने, 'महासंघको भावि अध्यक्षका रुपमा एउटा डायनामिक नेतृत्वका रुपमा सफल उद्यमी शेखर गोल्छालाई पाइसकेका छौं।उहाँको नेतृत्वमा हाम्रो एउटा व्यवसायिक र गतिशिल टीम बन्नेछ। यो टीम महासंघमा, उद्योग वाणिज्यको क्षेत्रमा, सरकासँग पोलिसी डाइलगको क्षेत्रमा, सरोवारवाला र साझेदारहरुसँग साझेदारी गर्न एक र एक जोडेर दुई होइन्, हामी एक र एक जोडेर एघार बनाउनेछौं।' ढकालले मुलुकको आर्थिक विकासको लागि निजी क्षेत्रमा अनवरत काम गरेका उल्लेख गर्दै ५० वर्षभन्दा लामो इतिहास बोकेको महासंघको गरिमा बढाउनको लागि मन,बचन र कर्मले लाग्ने प्रतिवद्धता व्यक्त गरेका थिए। उनलेमहासंघलाई सबै प्रकार र स्तरका उद्यमी व्यवसायीको साझा चौतारी बताउने संकल्प गरे। करिब दुई दशकअघि आइएमइ स्थापना गरेर व्यवसाय सुरु गरेका ढकाल मुलुककै सफल र स्थापित उद्यमी हुन्। ढकालको व्यवसायिक यात्रा आइएमइ हुँदै बैंक, वित्तीय संस्था, बिमा, केवलकार, जलविद्युतदेखि लिएर सेवा क्षेत्र सम्म विस्तार भएको छ। सबैभन्दा ठूलो व्यवसायिक संजाल जोड्न उनी सफल भएका छन्। निजी क्षेत्र समृद्धिको दरिलो खम्बा ढकालले निजी क्षेत्र समृद्धिको दरिलो खम्बा भएको बताएका छन्। उनले भने, 'हामी निजी क्षेत्र भनेको देशको समृद्धिको यात्राका दरिलो खम्बा पनि हौँ । राज्यले घोषणा गरेको तीन खम्बे अर्थतन्त्रको एक दरिलो खम्बा। देशको अर्थतन्त्रमा अहिले पनि निजी क्षेत्रको योगदान ७५ प्रतिशत हाराहारी छ । तर पनि सरकारले अघि सारेको समृद्धिको यात्रामा सफल सारथीका रुपमा रहने निजी क्षेत्रले राज्यको तर्फबाट अपेक्षाअनुसार अभिभावकको भूमिका पाउन सकिरहेको छैन ।' ढकालले भने, 'महासंघलाई ठूला उद्यमीहरुको मात्रै होइन साना र मझौला उद्योगी व्यापारीको पनि साझा चौतारीका रुपमा स्थापित गर्न मेरो प्रयास रहनेछ। त्यस चौतारीमा सबैका समस्याको सुनुवाई हुने वातावरण बनाउने प्रयास गर्नेछु। उम्देवारी घोषणासभामा ढकालले राखेका भनाइका सम्पादित अंशहरु बागलुङको गाउँमा जन्मिएर, एउटा सहायकस्तरको जागिर छाडेर शुरु गरेको सानोतिनो व्यवसायबाटै तपाईंहरु अधिकांश जस्तै मेरो पनि व्यवसायीक जीवन सुरु भएको हो। करिब दुई दशकअघि हामीले आइएमइ स्थापना गरेर सुरु भएको हाम्रो व्यवसायिक यात्रा आजका दिनसम्म आइपुग्दा बैंक, वित्तीय संस्था, बिमा, केवलकार, जलविद्युतदेखि लिएर सेवा क्षेत्र सम्म विस्तार भएको छ। देशैभरि पुगेको हाम्रो उद्यमशिलताबाट हजारौं नेपाली दाजुभाइ दिदीबहिनी प्रत्यक्ष एवम् आश्रित रुपमा हामीसँग जोडिनुभएको छ । यो हाम्रो लागि गौरवको विषय पनि हो । जब हामीले नेपाली दाजुभाइले बिदेशमा रगत र पसिना बगाएर जम्मा गरेको दुई चार पैसालाई विश्वासका साथ जतन गरेर उहाँहरुका आश्रित आमाबुबा एवं परिवारका हातमा पुराइदिन थाल्यौं। त्यसले हामीलाई सँधैभरी आशिर्वादको काम गरिरह्र्यो। नेपाली दाजुभाईले विश्वासकासाथ हामीलाई दिएको र हामीले जतन साथ परिवारमा पुर्याइदिएको त्यो पैसा, त्यो परिवारको जीविकोपार्जन मात्रै बनेन, त्यो नेपालको अर्थतन्त्रको मेरुदण्ड पनि बन्यो। त्यही पैसाले कैयौं व्यापार चले, कयौं उद्योगहरु बने। त्यति मात्र नभएर त्यो पैसा सानोतिनो व्यापारका लागि वित्तीय स्रोत बन्यो, घरेलु उद्योगका लागि सिड मनी। आज कहिं न कहिं कतै न कतै सानो होस् वा ठूलो, घरेलु होस् वा मझौला अधिकांश उद्योग र व्यापार यही रेमिट्यान्सको जगमा उभिएका छन्। तिनै घरेलु उद्योग र व्यापारलाई बढाएर मझौला उद्योग र व्यापारमा लैजान सक्यौं भने, मझौला उद्योग र व्यापारलाई बढाएर ठूला उद्योग र व्यापारमा लैजान सक्यौं भने, ठूला उद्योग र व्यापारलाई बहुराष्ट्रिय उद्योग र व्यापारमा विस्तार गर्न सक्यौं भने त्यसले हाम्रो मात्रै होइन् समग्र देशको प्रगति हुन्छ भन्ने मेरो विश्वास छ। त्यो मेरो विश्वासलाई यथार्थमा बदल्न, उद्योग र व्यापारमा उत्साहित साथीलाई प्रोत्साहित गर्न, तपाईं साथीहरुलाई आशावादी बनाउन, तपाईंका समस्यालाई सुल्झाउन, तपाईंका मुद्दालाई सम्वन्धित सबै निकायमा जोडसँग उठाउन मेरो साथ रहन्छ। यो मेरो प्रण हो। हामी निजी क्षेत्र भनेको देशको समृद्धिको यात्राका दरिलो खम्बा पनि हौँ । राज्यले घोषणा गरेको तीन खम्बे अर्थतन्त्रको एक दरिलो खम्बा। देशको अर्थतन्त्रमा अहिले पनि निजी क्षेत्रको योगदान ७५ प्रतिशत हाराहारी छ । तर पनि सरकारले अघि सारेको समृद्धिको यात्रामा सफल सारथीका रुपमा रहने निजी क्षेत्रले राज्यको तर्फबाट अपेक्षाअनुसार अभिभावकको भूमिका पाउन सकिरहेको छैन । नेपालमा लामो समयपछि देखिएको राजनीतिक स्थायित्वसँगै लगानीको वातावरण पनि बन्दै गएको छ । लगानीकर्ताले अरु वातावरणका अतिरिक्त स्थायी सरकार पनि हेर्छन् नै । देशमा तीन तहको सरकार बनेपछि आआफ्ना क्षेत्रमा लगानी भित्र्याउन एक किसीमले प्रतिश्पर्धा नै भएको मैले पाएको छु । मेरो आफ्नै कुरा गर्ने हो भने कार्यक्रमका लागि विभिन्न ठाउँमा पुग्दा त्यहाँ प्रदेश सरकारका मुख्यमन्त्री एवं मन्त्रीज्यूहरुले आफ्नो प्रदेशमा पनि चन्द्रागिरिजस्तै केबलकार बनाउन आग्रह गर्नुहुन्छ । उहाँहरुले तपाईँ आउनुहोस् वातावरण हामी बनाइदिन्छौँ पनि भन्ने गर्नुभएको छ । सरकारले निजी क्षेत्रसँगको साझेदारीलाई नीति नियम र कानुनमा राम्रैसँग स्वीकार गरेको पनि छ । तर नेतृत्वमा यो सकारात्मक सोच देखिएजसरी राज्य संयन्त्रभित्र भने के के नपुगेजस्तो देखिन्छ । हाम्रा उद्योगी, व्यवसायी साथीहरुले काम गर्ने क्रममा नेपालको परम्परागत संरचनाबाट सहज महसुश गर्न नपाएको गुनासो बारम्बार गर्नुभएको पनि छ। राज्य भनेको हाम्रो अभिभावक हो र यसले हामीलाई सहजीकरण गरिदिनुपर्छ । हामीले राज्यसँग आवश्यक वातावरणका लागि पहल गर्नुपर्छ र आवश्यक परे संघर्ष गरेर पनि लिनुपर्छ । निजी क्षेत्रले दिने सेवा पनि राज्यकै लागि हो । यसका लागि उद्योगी व्यवसायी मित्रहरु आफ्ना व्यावसायिक हकहितका लागि संयुक्त रुपमा लाग्नु पर्ने हुन्छ। म महासंघमा सक्रिय भएपछि महासंघकै काम र विभिन्न कार्यक्रमका सिलसिलामा पूरै देशभर पुग्ने अवसर पाएँ। ती कार्यक्रममा सहभागी हुँदा तपाईं उद्योगी व्यवसायी साथीहरु, नागरिक समाजका प्रतिनिधीहरुसँग औपचारिक अनौपचारिक थुप्रै बसाइ भए, भेला र बैठकहरु भए।ती बसाई भेला र बैठकमा तपाईहरु सबै जनाले मलाई यो गरिमामय संस्थाको नेतृत्वमा आउन आग्रह गर्नुभयो । एक किसीमले भन्दा तपाईंहरुले मलाई यस संस्थालाई नेतृत्व दिन दबाब पनि दिइरहनुभयो। त्यसैले मेरो उम्मेदवारीको नारा समृद्धिको आधार राज्यनिजी क्षेत्र साझेदार राखेको छु । किनभने निजी क्षेत्रको दरिलो उपस्थिति बिना राज्यमात्रको पहलमा देश समृद्ध बनेको संसारमा अहिलेसम्म मैले कतै देखेको छैन । राज्यले निजी क्षेत्रसँग जति सहकार्य गर्छ त्यति द्रूत गतिमा राज्यको आर्थिक उन्नति हुन्छ । आखिर राज्य निजी क्षेत्रको विना लगानीको एउटा पाटर्नर पनि हो। निजी क्षेत्र आर्थिक विकास र रोजगारी सृजनाको बलियो इन्जिन हो । नागरिकलाई वस्तु तथा सेवा प्रदान गर्न र राजस्वमार्फत राज्यको आम्दानी बृद्धि गर्न निजी क्षेत्रको सक्रिय सहभागिता अनिवार्य छ । औद्योगिक र व्यापारिक वातावरण बनाउन हामी कहाँ अझै थुप्रै काम गर्न बाँकी छ। जस्तो उद्योग व्यापार दर्ता, नविकरण र खारेजी प्रक्रियालाई सहज र शुलभ बनाउनुपर्नेछ। उद्योग, आयोजना, वेयरहाउसको निर्माणमा इआईए, आईईका लागि लाग्ने लामो प्रक्रिया, समय र झण्झटलाई छोट्टयाउनुपर्नेछ। समय प्रक्रियाका कारण बढ्ने लागतलाई घटाउनुपर्नेछ। छिमेकी मुलुकमा निर्यात व्यापार बढाउनका लागि हामीलाई उद्योग ग्राम, विशेष आर्थिक क्षेत्र मात्रै होइन्, त्यहाँ पुग्ने सडक, विद्युत लगायतका दिगो पूर्वाधार चाहिन्छ। गुणस्तरीय विद्युत त्यो पनि सर्वसुलभ दरमा उपलब्ध हुनुपर्छ। उद्योग र आयोजनाका लागि चाहिने जग्गा किन्न वा अधिग्रहण गर्न, ती कम्पनीलाई अनावश्यक सम्पत्ती र जग्गा विक्रि गर्ने प्रक्रिया सहज बनाउनुपर्नेछ। एउटा निकायबाट फर्छयौट भएको विषयलाई वन, मालपोत लगायतका विभिन्न निकायबाट अहिले जुन अल्झाउने परिपाटी छ, त्यसलाई हटाउनुपर्नेछ। नवउद्यमीलाई मात्रै होइन्, ठूला उद्योगी र व्यापारीसम्मलाई ऋण मात्रै नभएर स्वपुँजीको उपलब्धता पनि बढाउनुपर्नेछ। उद्योगी व्यापारीसँग राज्यका निकायले जबरजस्ती कर नउठाइ पारदर्शी ढङ्गबाट, सहज र वैज्ञानिक रुपमा कर उठाउने वातावरण बनाउनुपर्नेछ। निजी क्षेत्रलाई करको बोझमा दवाउने अहिलेको जुन व्यवस्था छ त्यसलाई हटाउनुपर्नेछ। करमा रहेका दुविधाका कारण भविष्यमा उद्योगी व्यवसायीहरु करको ठूलो भार पर्ने समेत गरेका छन। त्यस्ता दुविधा भएका कर कानुनहरुलाई सुधार गर्नुपर्नेछ। एउटा निकायबाट पार लागेको कर, सम्पत्तीको विषयलाई अनेक निकायबाट छानविनको विषय बनाउने जुन रोग छ, त्यसको सही निदान र उपचार पनि गर्नुपर्नेछ। सरकारले हालै लागू गरेको भिसिटिएस र अनिवार्य पानले साना तथा मझौला उद्यमी समस्यामा छन्। हामीले यसको पनि दिर्घकालीन समाधान खोज्नुपर्ने बेला भएको छ। सम्पत्तीमाथि निजी क्षेत्रको जुन हक छ, त्यसलाई अझ विश्वासिलो बनाउनुपर्नेछ। स्वेदेशी उद्योग र व्यापारको संरक्षण गरेर विदेशी लगानीलाई आकार्षित गर्नुपर्नेछ। त्यसका लागि उद्योग बाणिज्य महासंघ जस्ता संस्थालाई विज्ञ संस्थाको रुपमा विकास गर्नुपर्ने अवस्था छ । यी काम गर्न महासंघको सचिवालयलाई विश्वासिलो, भरपर्दो र डायनामिक बनाउनुपर्नेछ। त्यसैगरी महासंघले राज्यका निकायसँग पोलिसि डाइलगलाई अझै बढाउनुपर्ने छ। विदेशी लगानी नेपाल भित्र्याउनका लागि देशमा मात्र नभएर विदेशसम्म ठूलाठूला मेगा इभेन्ट गर्नुपर्ने छ। उद्योगी व्यापारी साथिहरुलाई विदेशी लगानीकर्ताको नेपालको साझेदार बनाउन विदेशमा एक्सपोजर भ्रमणहरु बढाउनुपर्ने छ। महासंघको भावि अध्यक्षका रुपमा हामीले आगामी तीन वर्षका लागि एउटा डायनामिक नेतृत्वका रुपमा सफल उद्यमी शेखर गोल्छालाई पाइसकेका छौं। उहाँको नेतृत्वमा हाम्रो एउटा व्यवसायिक र गतिशिल टीम बन्नेछ। यो टीम महासंघमा, उद्योग वाणिज्यको क्षेत्रमा, सरकासँग पोलिसी डाइलगको क्षेत्रमा, सरोवारवाला र साझेदारहरुसँग साझेदारी गर्न एक र एक जोडेर दुई होइन्, हामी एक र एक जोडेर एघार बनाउनेछौं। हाम्रो टीमले देशमा औद्योगिक वातावरण निर्माण गर्न, वैदेशिक लगानी भित्र्याउन, नयाँ प्रविधि भित्र्याउन, निजी क्षेत्रको सृजनात्मक भूमिका बढाएर व्यवसायीक क्षेत्रमा देखा परेका समस्या समाधान गर्न र व्यवसायीका हकहित तथा अधिकारका लागि सरकारसँग लविइङ् पनि गर्ने छ। मेरो उम्मेदवारी पनि त्यसैको एउटा अंश हो भनेर बुझिदिनुहुन सबैमा मेरो विनम्र अनुरोध छ । तीन खम्बे अर्थ नीतिको प्रमुख खम्बाका रुपमा स्वीकारिएको यस क्षेत्रलाई सबैभन्दा सशक्त र सबल खम्बाको रुपमा स्थापित गर्न, तीव्र आर्थिक विकास र सुशासन सहितको जनउत्तरदायी राज्य व्यवस्थामा सघाउन मैले नेपाल उद्योग वाणिज्य महासंघको आगामी नेतृत्वमा रहेर पैरवी गर्ने प्रतिबद्धता यसै मञ्चमार्फत व्यक्त गर्दछु । महासंघलाई ठूला उद्यमीहरुको मात्रै होइन साना र मझौला उद्योगी व्यापारीको पनि साझा चौतारीका रुपमा स्थापित गर्न मेरो प्रयास रहनेछ। त्यस चौतारीमा सबैका समस्याको सुनुवाई हुने वातावरण बनाउने प्रयास गर्नेछु। जसरी केही वर्ष अघिसम्म उद्योगी र कामदारवीच रहेको तिक्ततापूर्ण सम्वन्धलाई हामीले वार्ता र छलफलका माध्यमबाट सुमधुर सम्वन्धमा स्थापना गर्न सफल भयौं। त्यसैगरी हामीले हाम्रा स्टेकहोल्डरसँगका समस्यालाई वार्ता र छलफलबाट समाधान गर्न केन्द्रित हुनेछौं । कुनै पनि संस्था या संगठनको नेतृत्व गर्नु भनेको आशा र भरोसाको सम्बाहक बन्नु हो । मैले पनि मेरा सहकर्मी, सहृदयी सबैजना उद्योगी व्यवसायी साथीहरुको आशा र भरोसाको सम्बाहक बनेर काम गर्ने प्रतिबद्धता व्यक्त गर्दछु । तपाईँहरुको मनोबल सधैँ उँचो बनाउने काममा लाग्नेछु र तपाईँहरुको सुख दुःखमा साथमा रहने प्रण गर्दछु । एउटा सबल र सक्षम नेतृत्वले नै सशक्त र बलियो महासंघ निर्माणमा सघाउ पुर्याउने छ । मलाई लाग्छ हाम्रा देशभरिका उद्योगी व्यवसायी साथीहरुले नेतृत्व छनोटका लागि अहिले गर्ने निर्णयले नेपालको समग्र निजी क्षेत्र र यस महासंघको उज्वल भविष्य निर्माणमा सहयोग गर्नेछ । त्यसैले आगामी साधारणसभामा हामी सबैको विवेकको ठूलो महत्व छ । महासंघले अघि सार्ने समग्र प्रयासलाई सफल बनाउन विकास साझेदार, सरकार र उद्यमीहरुको साझा प्रयासबाट महासंघलाई अघि बढाइने छ । प्रदेश, जिल्ला नगर तथा वस्तुगत उद्योग बाणिज्य संघहरुलाई आगामी दिनमा थप सशक्त बनाउने मेरो प्राथमिकताको अर्को विषय हो । मुलुकको अर्थतन्त्रमा अहम भूमिका खेलिरहेको निजी क्षेत्रको छाता संगठन उद्योग बाणिज्य महासंघलाई जति बलियो र सशक्त बनाउन सकियो त्यति नै देशको समग्र निजी क्षेत्रको मनोबल उँचो हुनेछ र यसबाट राज्य संयन्त्रले निजी क्षेत्रलाई हेर्ने दृष्टिकोणमा पनि परिवर्तन आउने छ । यसका लागि म सबै व्यवसायी र राज्यको पुलका रुपमा बीचमा बसेर रचनात्मक भूमिका खेल्ने काममा लाग्नेछु । साथीहरुलाई के भन्न चाहन्छु भने म हिजोका दिनमा तपाईँहरुसँगै थिएँ र आज पनि छु । भोलि पनि तपाईँहरुसँगै रहनेछु । महासंघको नेतृत्वमा हुँदा होस वा नहुँदा म तपाईंसँग सँधै साथमै रहन्छु। आखिर हाम्रो देशैभरीका जिल्ला नगरमा व्यवसायिक नेटवर्क छ, यही व्यवसायमार्फत तपाईं हामी सबै जोडिएकै छौं । हाम्रो यही नेटवर्कका माध्यमबाट पनि जिल्ला नगरका साथीहरुलाई महासंघको केन्द्रिय नेतृत्वसँग सम्पर्क जोड्न तथा आफ्ना गुनासोहरुको सञ्चार गर्न अझै सजिलो होला भन्ने मलाई लाग्दछ। महासंघ र व्यवसायिक सञ्जालमार्फत उठ्दा बस्दा तपाईंहरु सबैले म कति सहज छु भन्ने बुझिसक्नु भएको छ। मेरो व्याक्तिगत व्यवहार र व्यवसायिक प्रकृतिले गर्दा म तपाईंबाट टाढा जान पनि सक्दिन। तपाईंलाई अफ्ठ्यारो परेको दिन, तपाईंले खोजेको दिन सहजै उपलब्ध हुनेछु। महाभारतमा कृष्णजीले अर्जुनलाई युद्ध जित्नेले आफ्ना सारथीलाई चिन्न सक्नुपर्छ भन्नु भएको थियो। मेरो यो अभियानका सारथी तपाईँ उद्योगी, व्यवसायी साथीहरु हुनुहुन्छ, यहाँ उपस्थित अग्रजहरु हुनुहुन्छ र मेरा सबैजना शुभचिन्तकहरु हुनुहुन्छ। मेरो अभियानका सारथिहरुको पहिचान मैले गरिसकेकोले म सफल हुनेमा ढुक्क पनि छु।"
जडिबुटीसूर्यविनायक सडकमा लेन अनुशासन सुरु,"भक्तपुर : महानगरीय ट्राफिक प्रहरी महाशाखाले जडिबुटीसूर्यविनायक (भक्तपुरकाठमाडौं) ६ लेन सडकको भक्तपुर खण्डमा बुधबारदेखि लेन अनुशासन नियम लागू गरेको छ। जसअनुसार ठूला एवं ढिलो गतिका सवारीसाधनले बायाँ लेन प्रयोग गर्नुपर्नेछ। हलुका एवं तीव्र गतिका सवारीसाधनले भने दायाँ लेन प्रयोग गर्नुपर्ने नियम रहेको छ। देशकै पहिलो ६ लेन सडकमा लेन अनुशासन पालना नहुँदा सडक दुर्घटना बढेपछि महाशाखा र महानगरीय प्रहरी परिसर भक्तपुरले उक्त लेन अनुशासनलाई बुधबारदेखि लागू गरेको हो। सडक दुर्घटना न्यूनीकरणसँगै सडकमा रहेको लेनलाई अनुशासित एवं व्यवस्थित रुपमा पालना गराउन उक्त नियम लागू गरिएको महाशाखाका प्रमुख वरिष्ठ प्रहरी उपरीक्षक भीमप्रसाद ढकालले जानकारी दिए। भक्तपुरकी प्रमुख जिल्ला अधिकारी हुमकला पाण्डे र महाशाखा प्रमुख वरिष्ठ प्रहरी उपरीक्षक ढकालले बुधबार एक कार्यक्रमबीच भक्तपुरको सूर्यविनायकमा उक्त लेन नियमको उद्घाटन गरे। रिबन काटेर लेन अनुशासन नियमको उद्घाटनसँगै प्रमुख जिल्ला अधिकारी पाण्डे, वरिष्ठ प्रहरी उपरीक्षक ढकाललगायतले ६ लेन सडकमा गुड्ने ठूला तथा साना सवारीका चालकलाई लेन अनुशासनसम्बन्धी जानकारीमूलक पर्चा वितरण गरे। भक्तपुरकी प्रमुख जिल्ला अधिकारी पाण्डेले भक्तपुर काठमाडौं ६ लेन सडकमा हुने दुर्घटनाले विकराल रुप लिएपछि त्यसलाई न्यूनीकरण गरेर उक्त सडकलाई नमुना बनाउन लेन अनुशासन नियम कार्यान्वयनमा ल्याइएको बताइन्। सडकमा लेन हुँदा पनि सवारीसाधनले आफूखुसी लेन परिवर्तन गर्दा सडक दुर्घटना भएको महाशाखा प्रमुख ढकाल बताउँछन्। चालकले जथाभावी सवारीसाधनको लेन परिवर्तन गर्दा बढी सडक दुर्घटना भएको उनको भनाइ थियो। महिनामा दुई सय दुर्घटना महाशाखाको तथ्यांकअनुसार भक्तपुरकाठमाडौं ६ लेन सडकमा मासिक दुईसयको हाराहारीमा सडक दुर्घटना हुन्छन्। भएका ती दुर्घटनामध्ये सबैभन्दा बढी जथाभावी लेन परिवर्तन गर्दा भएको देखिएको महाशाखा प्रमुख वरिष्ठ प्रहरी उपरीक्षक ढकाल बताउँछन्। भक्तपुरकाठमाडौं ६ लेन सडकमा महिनामा दुई सयको हाराहारीमा सडक दुर्घटना भएको तथ्यांक रहेको छ, उनले भने, यी दुर्घटनामध्ये जथाभावी लेन प्रयोग गर्दा गाडीहरु एकापसमा ठक्कर खाएर भएका बढी छन्। त्यसैले सडक दुर्घटना न्यूनीकरण गर्ने तथा चालकहरुलाई सडकमा रहेको लेनको सही सदुपयोग गराउने बानी विकास गर्न सडक लेन पालना गर्ने नियम लागू गरिएको उनले स्पष्ट पारे। एक मिनेटमा गुड्छन् ७४ सवारीसाधन पछिल्लो समय भक्तपुरकाठमाडौं ६ लेन सडकमा सवारीसाधनको चाप बढेको छ। धुलिखेलसिन्धुलीबर्दिबास सडक खुलेपछि यस सडकमा सवारीसाधनको चाप बढेको हो। पूर्वी नेपाल जाने हलुवा तथा साना गाडी यहीं सडक भएर गुड्छन् तथा यहीं सडक भएर राजधानी छिर्छन्। छिमेकी चीनसँगको व्यापारिक नाका तातोपानी खुलेपछि यो सडकमा अझै सवारीसाधनको चाप बढ्ने निश्चित छ। महानगरीय ट्राफिक प्रहरी महाशाखाको अध्ययनअनुसार यो सडकमा एक मिनेटका ७४ वटा सवारीसाधन गुड्छन्। जसमा २३ वटा चार पांग्रे र ५१ वटा मोटरसाइकल तथा स्कुटरजस्ता दुई पांग्रे सवारीसाधन गुड्ने महाशाखा प्रमुख वरिष्ठ प्रहरी उपरीक्षक ढकाल बताउँछन्। त्यसैले पनि यस सडकलाई व्यवस्थित गराउन लेन नियम लागू गर्नुपर्ने तड्कारो रहेको उनले स्पष्ट पारे। हाललाई उक्त नियम भक्तपुरको सूर्यविनायकदेखि जडिबुटीसम्मको करिब सात किलोमिटर सडकमा लागू हुने महानगरीय प्रहरी परिसर भक्तपुरका प्रमुख प्रहरी उपरीक्षक सविन प्रधानले जानकारी दिए। उक्त नियम नमान्ने सवारीसाधनलाई ट्राफिक प्रहरीले एक हजार पाँचसय सम्म र सोभन्दा बढी यातायात व्यवस्था कार्यालयमार्फत कारबाही हुने उनले बताए। प्रहरी उपरीक्षक प्रधानले लेन अनुशासन नियम पालनाले सडक दुर्घटना न्यूनीकरण हुने विश्वास व्यक्त गरे। सडक र यातायात कार्यालयका प्रतिनिधि अनुपस्थित लेन अनुशासन पालना कार्यक्रममा सडकसँग प्रत्यक्ष सरोकार राख्ने सडक तथा यातायात व्यवस्था कार्यालयका प्रतिनिधि भने उपस्थित भएनन्। भक्तपुर प्रहरीका प्रमुख प्रहरी उपरीक्षक प्रधानले सडक र यातायात कार्यालयका प्रतिनिधिहरुलाई निमन्त्रणा गरिँदासमेत उपस्थित नभएको गुनासो गरे। सडक र यातायात कार्यालय सडकसँग प्रत्यक्ष सरोकार राख्ने जिम्मेवार निकाय हुन्, उनले भने, तर यी कार्यालयका प्रतिनिधि नै कार्यक्रममा उपस्थित हुनुभएन। उनले सडक सुरक्षा र त्यसको प्रयोगमा यी निकाय जिम्मेवार नभए स्थानीय तह जिम्मेवार हुनुपर्ने धारणा राखे। तर उक्त सडक कार्यक्षेत्रभित्र पर्ने भक्तपुर र मध्यपुर थिमि नपाका प्रतिनिधि पनि कार्यक्रममा उपस्थित भएनन्। सूर्यविनायक नपाबाट भने वडा अध्यक्ष किरण थापा सहभागी भएका थिए।"
सीमा फिर्ता माग्दै रिले अनशन,"बैतडी : लिपुलेक, लिम्पियाधुरा र कालापानीमा मिचिएको सीमा फिर्ताको माग गर्दै बैतडीका एक युवाले रिले अनशन सुरु गरेका छन् । दशरथचन्द नगरपालिका ९ ग्वाल्लेकका चन्द्रदेब जोशी ३ बुँदे माग राख्दै जिल्ला प्रशासन कार्यालय अगाडि अनशन बसेका हुन् । नेपाल सरकारले लिपुलेक, लिम्पियाधुरा र कालापानी समेटिएको नक्सा सार्वजनिक गर्नुपर्ने, अरु देशसँग सिमाना जोडिएका सबै ठाउँमा नेपाली सेना राख्नुपर्ने र सीमा विवादका विषयमा दुई देशका सरकार प्रमुखबीच छलफल भइ निष्कर्षमा पुग्नुपर्ने लगायतका मागहरू राखेर अनसन सुरु गरेको जोसीले बताए । हामी वीर गोर्खालीका सन्तान हौं । तर हाम्रो सीमा मिचिँदा सरकारले टुलुटुलु हेरेर बसिरहेको छ । सरकारलाई दबाब दिनका लागि अनशन सुरु गरेको हुँ । राष्ट्रप्रतिको प्रेम दर्शाउन सबैले आआफ्नो ठाउँबाट सरकारलाई दबाब दिनुपर्छ , उनले भने, जोर गते जोर घण्टा र बिजोर गते बिजोर घण्टा अनशन बस्नेछु । जोशीले ३ दिन बैतडीमा अनशन बस्ने र त्यसपछि दार्चुला, कैलाली हुँदै काठमाण्डौँ जिल्ला प्रशासन अगाडिसमेत अनशन बस्ने बताए । उनले भने, मिचिएको सीमा फिर्ताका लागि संघीय सरकारको ध्यानाकर्षण गर्न काठमाडौं पुगेर पनि अनशन बस्नेछु । सरकारले सीमा रक्षाका लागि पहल चालोस् भन्ने मेरो माग हो ।"
पाण्डे सचिवमा बढुवा,"काठमाडौं : प्रदेश ५ का सहसचिव टेकनारायण पाण्डे सचिवमा बढुवा भएका छन्। बढुवासँगै उनलाई कर्णाली प्रदेशको सचिवको जिम्मेवारी दिइएको छ। मन्त्रिपरिषदको सोमबारको बैठकले उनलाई सचिवमा बढुवा गरेको हो। पाण्डे लामो समयदेखि शिक्षा मन्त्रालयमा सहसचिव थिए। तत्कालीन शिक्षा विभाग, शैक्षिक गुणस्तर परीक्षण केन्द्र, इभेन्ट परियोजनालगायतका शिक्षा अन्तर्गको निकायमा काम गरेका थिए। पाण्डे अहिले आमाको निधनमा चार दिनदेखि किरिया कर्ममा छन्।"
कार्यालय सहयोगी घुससहित पक्राउ,बुटवल : उच्च सरकारी वकिल कार्यालय बुटवलका कार्यालय सहयोगी महेन्द्र यादव घुससहित पक्राउ परेका छन्। अख्तियार दुरुपयोग अनुसन्धान आयोग बुटवल कार्यालयले १७ हजार घुससहित पक्राउ गरेको हो। मुद्दा मिलाउने भन्दै घुस लिएको अख्तियारले जनाएको छ। उनी करारमा सहयोगीको रुपमा नियुक्त भएका थिए।
सुन बाँडीचुडी खाने सीमा चौकीका इन्स्पेक्टरसहित १६ प्रहरी निलम्बन गर्न अख्तियारको निर्देशन,"काठमाडौं : टिमुरे सीमा चौकीका प्रहरी निरीक्षक खेमप्रसाद नेपालीसहित १६ जना प्रहरीलाई निलम्बन गर्न अख्तियार दुरुपयोग अनुसन्धान आयोगले निर्देशन दिएको छ। आधा किलो सुन नियन्त्रणमा लिएर बाँडीचुडी गरेको भन्दै अख्तियारले निलम्बन गर्न प्रहरी प्रधान कार्यालयलाई निर्देशन दिएको हो। केरुङबाट नेपाल आउदै गरेको ना ६ ख ४९३२ नम्बरको कन्टेनर चेकजाँच गर्ने क्रममा भेटिएको ४२२ ग्राम सुन लिएर चालकलाई छोडेको आरोप अख्तियारको छ। ११ फागुनमा चालक फुर्वा पासाङको साथबाट सुन लिएर कानुनी प्रक्रिया पूरा नगरी बाँडीचुडी गरेको भन्दै अनुसन्धानका लागि निलम्बन गर्न अख्तियारले यस्तो निर्देशन दिएको हो। अख्तियारले उक्त चौकरीमा कार्यरत प्रहरी निरीक्षक खेमप्रसाद नेपाल, प्रहरी नायब निरीक्षक भोजबहादुर सेन वली, प्रहरी सहायक निरीक्षक रामशरण कुमाल, प्रहरी हवल्दार रामशरण रिमाल, पुरुषोत्तम खत्री, रामकाजी लामा, गोपी बहादुर लो तामाङ, प्रहरी जवान शिव नारायण चौधरी, युवराज खरेल, भविलाल रुम्बा लामा, रामचन्द्र विक, प्ररिता चौधरी, मनोज आले, छेक्यु डोल्मा मोक्तान, तारा बहादुर प्रजा र प्रहरी कार्यालय सहयोगी हरीबहादुर श्रेष्ठसमेत १६ जनालाई निलम्बन गर्न निर्देशन दिएको हो। अख्तियार प्रवक्ता प्रदीपकुमार कोइरालाले अख्तियार दुरुपयोग अनुसन्धान आयोग ऐन, २०४८ को दफा १९ को उपदफा (३) बमोजिम उनीहरू कार्यरत रहेको पदबाट निलम्बन गर्न निर्देशन दिएको जानकारी दिए।"
७० हजार घुससहित वडाध्यक्ष पक्राउ,"रुपन्देही : रुपन्देहीमा अलगअलग स्थानमा घुससहित वडाध्यक्ष र कर्मचारी पक्राउ परेका छन् । जिल्लाको सम्मरीमायी गाउँपालिका ५ का वडाध्यक्ष श्रवणकुमार यादव ७० हजार घुससहित पक्राउ परेको अख्तीयार दुरुपयोग अनुसन्धान आयोगको बुटवल कार्यालयले जनाएको छ । चौकिल्ला सिफारिस गरिदिने भन्दै घुस लिँदै गरेको अवस्थामा बुधबार दिउँसो साढे १२ बजे यादव पक्राउ परेको अख्तियार बुटवल कार्यालयका सूचना अधिकारी सुरेश भुसालले बताए । त्यसैगरी, उच्च सरकारी वकिलको कार्यालय बुटवलका कार्यालय सहयोगी महेन्द्र यादव १५ हजार घुससहित पक्राउ परेका छन् । बन्दिप्रत्यक्षीकरणको मुद्दामा सहजीकरण गरिदिने भन्दै सेवा ग्राहीबाट घुस लिँदै गरेको अवस्थामा आज दिउँसो १ बजे यादव पक्राउ परेको अख्तियारको बुटवल कार्यालयले जनाएको छ ।"
ढल व्यवस्थित नहुँदा बजार दुर्गन्धित,"मुगु : छायाँनाथ रारा नगरपालिका१ र २मा ढल व्यवस्थित नहुँदा गमगढी बजार दुर्गन्धित बनेको छ। फोहोर पानी सोझै सडक र खुला क्षेत्रमा बग्दा सर्वसाधारण सास्ती खेप्न बाध्य छन्। भिरालो सडकमा बग्ने फोहोर पानी सोझै स्थानीयको घरभित्र पस्ने गर्छ। ढल निर्माणको जिम्मा पाएको ठेकेदारको लापरवाहीले सदरमुकाम दुर्गन्धित बनेको हो। जिल्ला प्रशासन कार्यालयदेखि चैना खोला र अदालत चोकदेखि अगाडिको ढल निकास दुई वर्षदेखि अलपत्र छ। दुईहजार एकसय मिटर ढल निर्माणका लागि भवन डिभिजन कार्यालय जुम्लासँग डाँफे द क्याराभान जेबि कम्पनी काठमाडौले ०७५ पुसमा सम्झौता गरेको थियो। सो कम्पनीले दुईकरोड १३ लाख ७० हजारमा ढल निकासको ठेक्का पाएको थियो। तर अहिलेसम्म काम सुरू भएको छैन। ढल निकास व्यवस्थित नहुँदा पुरै बजार दुर्गन्धित बनेको व्यवसायी बिष्णुबहादुर मल्ल बताउँछन्। गमगढी बजारबाट मिलन चोक र अदालत चोकसम्म आउजाउ गर्न निकै सकस भइरहेको छ, उनले भने। सम्झौता भएकै समयमा ठेकेदार पक्षले १० प्रतिशत पेश्की समेत लिएको भवन डिभिजन कार्यालय जुम्लाका निमित्त प्रमुख चन्द्र खड्काले बताए। गमगढी बजारको ढल निकासका लागि आर्थिक वर्ष ०७५०७६ मा एककरोड ५० लाख रकम विनियोजन भएको थियो। भवन डिभिजन कार्यालयले ढल निर्माणमा चासो नदेखाएपछि सो बजेट नगरपालिकाले अर्कै योजनामा खर्च गरेको छ। ढल व्यवस्थित नहुनु नगरपालिकाको कमजोरी रहेको स्थानीय बताउँछन्। तर नगरप्रमुख हरिजङ्ग शाहीले बजेटको सदुपयोग गर्न भवन डिभिजन र ठेकेदारलाई ताकेता गरिएको बताए।"
धनगढीमा तीन साहित्यकारको शालिक,"धनगढी : धनगढीमा तीनजना साहित्यकारको शालिक स्थापना गरेको छ । सुदूरपश्चिम साहित्य समाजले साहित्यकारको शालिक स्थापना गरेको हो । आदिकवि भानुभक्त आयार्य, नाटककार पहलमानसिंह स्वाँर र मावनतावादी राजा तथा नेपाली व्याकरणका जन्मदाता जयपृथ्वीबहादुर सिंहको शालिक स्थापना गरेको हो । समाजको कार्यलयको प्रांगणमा स्थापना गरिएको शालिक सुदूरपश्चिम प्रदेशका मुख्यमन्त्री त्रिलोचन भट्टले मंगलबार अनावरण गरे। आदिकवी आचार्यको सालिक साहित्य समाजले, नाटककार स्वाँरको शालिक उनको परिवारले र राजा मल्लको शालिक धनगढीका योगेन्द्र शाहीले निर्माण गरेका हुन् । अनावरणपछि मुख्यमन्त्री भट्ट, सामाजिक विकासमन्त्री कृष्णराज सुवेदी लगायतले शालिकमा माल्यार्पण गरेका थिए । साहित्य समाजका अध्यक्ष रामलाल जोशीले साहित्य समाजको प्रांगणमा शालिक बाटिका स्थापना गर्ने योजना रहेको बताए । उनले एकएक गर्दै साहित्यका प्रख्यात व्यक्तित्वको शालिक स्थापना गर्दै जाने बताए । नेपाली भाषाको उद्गम थलो सुदूरपश्चिमलाई विश्वरंग मञ्चसम्म पुर्याउनका लागि विश्व नेपाली साहित्य महोत्सव आयोजना गरिएको बताए । उनले विश्वमा छरिएर रहेका नेपाली भाषी साहित्यकारलाई नेपालीको उद्गम थलोमा ल्याएर उनीहरुको अनुभव महोत्सवमा साटिने बताए । त्यसका लागि एक वर्षदेखि तयारी गरिरहेको बताउँदै तयारी गर्नुपूर्व नेपालका १२ र भारतका १२ स्थानमा सुदूरपश्चिम कला साहित्य प्रदर्शन गरिएको अध्यक्ष जोशीले बताए । उनले महोत्सवबाट सुदूरपश्चिमको भाषा साहित्यको सन्देश विश्वभर छरिएर जाने विश्वास लिइएको बताए ।"
बालविवाह रोक्न घरमै प्रहरी र प्रतिनिधि,"राजविराज : १४ वर्षीया बालिकालाई अभिभावक अन्माउने तयारीमा थिए। सप्तरीको राजविराज नगरपालिका ५ स्थित बिहे घर जन्तीको प्रतिक्षामा थियो। झमक्क साँझ परेको थियो। मैथिल ब्राह्मण समुदायमा भीडभाड गरेर र बाजागाजा बजाएर जन्ती जाने चलन नभएकाले धेरैले बिहे भएको पत्तो पनि पाउँदैनन्। अचानक केही अपरिचित मानिस बिहेघर प्रवेश गरे, बेहुली खोज्न थाले। घरमा पन्डाल टाँगिएको थिएन, जग्गे गाडिएको थिएन। बिहेको कुनै चहलपहल थिएन। बिहे रोक्न गएको टोली गलत सूचना पाएको भनेर फर्किए। सूचना दिने छिमेकीले पुनः आजै राति बिहे भइरहेको दाबी गरे। दोहोर्याएर पुगेको टोली देखेर बेहुली पक्षका मानिस तनावमा परे। उमेर नपुगेको भए मात्र विवाह रोकिने भन्दै आँगनमा उभिएर वडाध्यक्ष समिर झाले बेहुली देखाउन भने। परिवारले हत्तपत्त उमेर पुगेकी किशोरीलाई बेहुली भनेर चिनाए। बेहुली भनिएकी ती किशोरीको साजसज्जा हेर्दा पत्यार लागेन। बाल सञ्जालकी अनिषा ठाकुर र नेहा झा घरभित्र पसे। कोठाकोठा चहारे। एउटा कोठामा लुकाएर राखिएको अवस्थामा बेहुलीको श्रृंगारमा सजिएकी एक बालिका फेला परिन्। गोप्य रूपले छोरीको विवाह गर्ने सूरमा रहेका अभिभावक झस्किए। त्यसपछि वादविवाद सुरु भयो। विवाहका लागि सबै तयारी पूरा भएको र जन्ती आउनै लागेकाले विवाह नरोकिने बेहुलीका बुबाले अडान लिए। जागिरे र सम्पन्न युवक फेला परेकाले विवाह नरोक्न आमाले बिन्ती गरिन्। आफन्तले पनि एकपटक विवाह रोकिएपछि सामाजिक रूपमा अप्ठेरो पर्ने भएकाले विवाह नरोक्न आग्रह गरे। भर्खरै वडालाई बालविवाह मुक्त घोषणा गरिएको थियो। वडा अध्यक्ष झाले पनि बालविवाह रोक्नुपर्ने बाध्यता सुनाए। सञ्जालका सदस्यले कुनै पनि बहानामा गैरकानुनी बालविवाह गर्न नपाइने भन्दै सम्झाउन थाले। विवाद बढदै गएपछि प्रहरी बोलाइयो। केहीबेरमा इन्स्पेक्टर बाबुराम कार्कीसहित महिला प्रहरीहरू बिहेघरमा देखा परे। कानुनी प्रावधान बताएपछि बेहुलीका अभिभावक हच्किए। मुलुकी अपराध संहिता २०७४ को दफा १७३ मा विवाह गर्नेको उमेर २० वर्ष नपुगी विवाह गर्न वा गराउन नहुने उल्लेख छ। त्यस्तो विवाह स्वतः बदर हुने र कसुर गर्नेलाई तीन वर्षसम्म कैद र ३० हजार रुपैयाँ जरिवाना तोकिएको छ। कानुनका अगाडि उनीहरू विवाह रोक्न तयार भए र जन्तीलाई बिहे रोकिएको खबर गरे। बालविवाह रोक्न सफल भएको जानकारी दिँदै अनिषाले भनिन्, अभिभावकहरू जानाजानी आफ्नो छोराछोरीको बालविवाह गरेर भविष्य अन्धकार बनाउनु खोज्नु दुःखद् हो । निगरानीका लागि बालिकाका अभिभावकलाई हाल दैनिक हाजिरीमा राखिएको इन्स्पेक्टर कार्की बताउँछन्। बिहेका लागि भएको लेनदेन पनि फिर्ता भएको र कक्षा ८ मा अध्ययनरत बालिका पुनः विद्यालय जान थालेकी छन्।"
भारतीय राजदूत र सार्क महासचिव आउँदै,"काठमाडौं : नवनियुक्त भारतीय राजदूत विनयमोहन क्वात्रा र सार्कका महासचिव इसाला विराकुनले आइतबारदेखि कार्यभार सम्हाल्ने भएका छन्। क्वात्रा तथा नवनियुक्त सार्क महासचिव विराकुनले एकै दिन तीनवर्षे कार्यकाल सम्हाल्न लागेका हुन्। क्वात्रा सन् २००५ देखि २०१० सम्म सार्कमा निर्देशकको जिम्मेवारीमा नेपालमा थिए। विराकुन भारतका लागि श्रीलंकाली राजदूत भइसकेका कूटनीतिज्ञ हुन्। सार्कका वर्तमान महासचिव पाकिस्तानका अम्जद वि हुसेन सियाल सार्क शिखर सम्मेलन नै नगरी बिदाइ हुँदैछन्। उनी अहिले बिदाई भेटमा ब्यस्त छन्। उनी यसै साता पाकिस्तान फर्कंदैछन्। नयाँ सार्क महासचिवले आएकै दिनदेखि औपचारिक कार्यभार सम्हाल्ने छन्। क्वात्राको औपचारिक जिम्मेवारी भने चारदिनपछि सुरु हुनेछ। राष्ट्रपति विद्यादेवी भण्डारी समक्ष क्वात्राले फागुन २१ मा ओहोदाको प्रमाणपत्र बुझाउने कार्यक्रम छ। सन् १९८८ ब्याचका भारतीय विदेश सेवा अधिकृतमा प्रवेश गरेका क्वात्रा नेपालको राजदूत सिफारिस हुँदा फ्रान्समा पनि राजदूत नै थिए। यसअघिका राजदूत मन्जिवसिंह पुरीले डिसेम्बरमा कार्यकाल पूरा गरी फर्केका थिए। पुरी गएपछिको दुई महिना भारतीय कार्यवाहक राजदूतका रूपमा डाअजय कुमारले जिम्मेवारी सम्हालेका थिए। राजदूत क्वात्रा चीन, अमेरिका मात्र होइन राष्ट्रसंघीय मिसनमा समेत काम गरिसकेका छन्। सार्कका महासचिव भारतका लागि श्रीलंकाका राजदूत भइसकेका ब्यक्ति हुन्। उनको नाम विदेशमन्त्री स्तरीय बैठकले गत सेप्टेम्बरमा न्यूयोर्कमा अनुमोदन गरेको हो। नयाँ महासचिव विराकुन श्रीलंकाको परराष्ट्र मन्त्रालय तथा पर्यटन मन्त्रालयका पूर्वसचिव हुन्।"
हनुमन्ते करिडोर चेपुवामा,"काठमाडौं : भक्तपुरका दुई स्थानीय तहबीच विवाद हुँदा हनुमन्ते करिडोर निर्माण प्रभावित भएको छ। सूर्यविनायक नगरपालिका र मध्यपुर थिमी नगरबीच सिमांकनको विवाद हुँदा हनुमन्ते करिडोर निर्माणमा अवरोध भएको हो। सूर्यविनायक नगरपालिका२ र मध्यपुर थिमी नगर३ बीच सुरुदेखि नै सीमांकनमा विवाद छ। अहिले हनुमन्ते करिडोर निर्माण भइरहेका बेला सूर्यविनायक नगरपालिकाले करिडोर आयोजनालाई निर्माण रोक्न पत्राचार गरेको प्रतिनिधिसभाको विकास तथा प्रविधि समितिको छलफलमा आयोजना उपप्रमुख इन्जिनियर योगेन्द्र चित्रकारले जानकारी दिए। चित्रकारका अनुसार दुवै स्थानीय तहले खोलाको जग्गा आआफ्नो दाबी गरिरहेकाले समस्या भएको छ। विकास समितिले हनुमन्ते करिडोरका विषयमा सरोकारवाला निकायका पदाधिकारीसँग छलफल गरेको छ। छलफलमा सांसदले दुई नगरबीच देखा परेको विवादमा जनप्रतिनिधिले आपसमा समन्वय गर्नुपर्ने धारण राखेका थिए। त्यस्तै, हनुमन्ते करिडोर निर्माण आयोजनामा जग्गा विवाद पनि देखिएको छ। जग्गा प्राप्ति र नदीको बहाव परिवर्तनका कारण निर्माणमा समस्या आएको आयोजनाले समितिलाई जानकारी दियो। समितिकी सभापति कल्याणी खड्काले हनुमन्ते करिडोरमा देखिएको जग्गा विवाद अदालत नलैजान सुझाव दिएकी छन्। जग्गा समस्या अदालतमा गए निर्माण ढिलाइ हुन्छ, उनले भनिन्, आपसमा समन्वय गरी समस्याको छिट्टै समाधान खोज्नु पर्छ। हनुमन्ते करिडोर निर्माणको जिम्मा अधिकारसम्पन्न बागमती सभ्यता एकीकृत समितिलाई छ। कोटेश्वरको जाम नियन्त्रण, वातावरणीय र अन्य विभिन्न सुधारका लागि हनुमन्ते करिडोरको आयोजना ल्याइएको हो। सल्लाघारी पुलदेखि मनोहरा नदी दोभानसम्मको करिब ११ किमिमा करिडोर निर्माण गर्ने समितिको लक्ष्य छ। तर, करिडोर निर्माणको सुरुवातमा राधेराधे पुलदेखि नयाँ थिमी बालकोट पुलसम्म २८ किमि करिडोरको काम विभिन्न विवादमा फसेको छ। समितिको छलफलमा सहरी विकास मन्त्रालयका सचिव मधुसूदन अधिकारीले हनुमन्ते करिडोर निर्माणमा धेरै समस्या देखा परेकाले मन्त्रालयको पनि चासो बढाएको जानकारी दिए। मन्त्रालयले भक्तपुरका जनप्रतिनिधिसँग गृहकार्य गरिरहेको समेत उनले बताए। ०७५७६ देखि राधेराधे पुलदेखि सुरु भएको यो आयोजनाको पहिलो चरण अन्तर्गत ६९ करोड ७० लाख रकमसहित पीएस गोल्डेन गुड समानान्तर जेभीले निर्माण ठेक्का पाएको थियो। त्यसको हालसम्म ६८६७ प्रतिशत भौतिक र ६० ६९ प्रतिशत वित्तीय प्रगति भएको आयोजना समितिलाई जानकारी दिएको छ। उक्त ठेक्काका लागि ०७६७७ मा १४ करोड रुपैयाँ बजेट विनियोजन भएको छ। यस्तै, दोस्रो चरणको ठेक्का लामा समानान्तर जेभीले पाएको छ। ५६ करोड ६० लाख ठक्कासहित ०७५ असोजदेखि सुरु गरेको कामको हालसम्मको भौतिक प्रगति २९६८ र वित्तीय प्रगति २४२ प्रतिशत छ। यसका लागि ०७६७७ मा २० करोड रुपैयाँ विनियोेजन भएको थियो। तेस्रो चरणमा रहेको ठेक्काको भौतिक प्रगति २५९१ र वित्तीय प्रगति २०१२ प्रतिशत भएको छ।"
वैज्ञानिकलाई पनि लाइसेन्स,"टीका बन्धन। काठमाडौं : विज्ञान तथा प्रविधि विषयमा विज्ञता हासिल गरेकाहरूले पनि अनिवार्य लाइसेन्स लिनुपर्ने भएको छ। डाक्टर, नर्स, इन्जिनियर, अधिवक्ताले झैं वैज्ञानिकप्राविधिकले पनि लाइसेन्स लिनुपर्ने भएको हो। स्नातकोत्तर तह र विद्यावारिधि योग्यता हासिल गरेका नेपालीले नेपाल विज्ञान तथा प्रविधि प्रज्ञा प्रतिष्ठान (नास्ट) बाट नेपाली रिर्सचर्स आइडेन्टीटी (एनआरआई) कोड लिनुपर्ने व्यवस्था अनिवार्य गरिएको छ। सरकारी र गैरसरकारी क्षेत्रका अतिरिक्त अन्य देशका संघसंस्थामा आवद्ध नेपाली वैज्ञानिकप्राविधिकलाई एनआरआई कोड अनिवार्य गरिने नास्टका उपकुलपति डासुनीलबाबु श्रेष्ठले जानकारी दिए। एनआरआई कोड प्राप्त गर्न विशेष परीक्षा व्यवस्था नभएको प्रष्ट्याउँदै उनले भने, स्नातकोत्तर र पीएचडी होल्डरहरूले कम्तिमा तोकिएको विवरणसहित दर्ता प्रक्रिया पूरा गरे पुग्छ। शैक्षिक योग्यता, आवेदकको विज्ञता, व्यक्तिगत विवरण, आवद्ध संघसंस्था जस्ता विस्तृत विवरण एनआरआईका लागि अनिवार्य गरिएको श्रेष्ठले बताए। एनआरआई कोडलाई वैधानिकता दिने अधिकार नास्टमा रहने अधिकार प्राप्तिका लागि श्रेष्ठसहितका पदाधिकारीले नास्ट कुलपति एवं प्रधानमन्त्री केपी ओलीलाई समेत अवगत गराइसकेका छन्। विश्वविद्यालय अनुदान आयोग र अन्य सरोकारवाला निकायका अधिकारीसँग पनि यसबारेमा विभिन्न चरणमा छलफल भएको बताइएको छ। आगामी दिनमा स्नातक तह पूरा गरेका प्राविधिकलाई समेत यस्तो सञ्जालमा जोड्ने तयारी गरिएको छ। एनआरआई कोड प्राप्त नगरेकालाई नास्ट र अन्य निकायको सेवा प्रवेश, परियोजना, पुरस्कार, लाभ र अवसरमा प्राथमिकता नराख्न अन्तर निकाय छलफल भइरहेको नास्ट अधिकारी बताउँछन्। गत वर्ष श्रेष्ठले उपकुलपतिमा पदबहाली भएलगत्तै यस्तो अवधारणा अघि बढाएका थिए। तत्काल १० देखि १२ विधाका जनशक्तिले एनआरआईका लागि आवेदन दिन सक्ने श्रेष्ठले बताए। उनले भने, नास्टलाई भन्दा पनि देशलाई चाहिने योग्य जनशक्ति जुटाउन यस्तो काम सुरू गरेका हौं। यसो गर्न ढिलो भइसकेको थियो। श्रेष्ठले थपे, यो क्षेत्रका विज्ञ पहिचान गर्दै उहाँहरू कार्यरत संघसंस्था पहिचान गर्न अनुसन्धानमा दोहोरोपन हुन नदिन र माग भएका क्षेत्रमा जनशक्ति खटाउन सहयोग गर्ने एनआरआईको उद्देश्य हो। वैज्ञानिक र प्राविधिकको विश्वसनीय र वैधानिक सञ्जाल बनाउन नास्टका प्राज्ञ डाचन्द्रप्रसाद पोखरेलको संयोजकत्वमा पाँच सदस्यीय कमिटी गठन गरिएको छ। गत साउन ७ मा गठन भएको कमिटीले लगभग सबै प्राविधिक पक्ष टुङयाएको नास्टका सूचना प्रविधि इन्जिनियर एवं कमिटीका सदस्यसचिव प्रदीप ढोडारीले जानकारी दिए। असोज यता १ सय १९ वैज्ञानिकप्राविधिकले एनआरआई कोड प्राप्त गरिसकेका छन्।"
प्रदेश दरबन्दी किटानपछि प्रहरी समायोजन,"काठमाडौं : प्रहरीलाई संघ र प्रदेशमा समायोजन गर्न बनेको विद्येयकमा राष्ट्रपति विद्यादेवी भण्डारीले प्रमाणीकरण गरेसँगै समायोजन प्रक्रिया सुरु भएको छ। मंगलबार मात्रै गृह मन्त्रालयमा गृहसचिव महेश्वर न्यौपानेको अध्यक्षतामा समायोजन समितिको पहिलो बैठक बसेको छ। संगठन संरचना र दरबन्दी कायम गर्न बसेको बैठकमा प्रहरी महानिरीक्षक, प्रधानमन्त्री तथा मन्त्रिपरिषद् कार्यालयका सहसचिव, अर्थ मन्त्रालयका सहसचिव, कानुन, न्याय तथा संसदीय मामिला मन्त्रालयका सहसचिव, प्रदेश मन्त्रालयका सचिव र मन्त्रालयको कर्मचारी प्रशासन हेर्ने सहसचिव सहभागी थिए। बैठकले संघ वा प्रदेशको शान्ति सुरक्षासँगै अन्य व्यवस्थाका लागि गर्नुपर्ने कार्य र औचित्यको आधारमा संघ र प्रदेशमा रहने श्रेणी र पद खुल्ने गरी दरबन्दी विवरणसहितको संगठन तथा व्यवस्थापन सर्वेक्षण (ओएनएम) प्रतिवेदन तयार पारेर गृहमन्त्रीलाई सिफारिस गर्ने तयारी गरेको छ। समितिले कुन प्रदेशमा कति प्रहरी आवश्यक, दरबन्दी कति सिर्जना गर्ने, अपुग भए कति माग गर्ने, भौतिक पूर्वाधार कति आवश्यक, कति प्रहरी इकाइ राख्नेलगायतका विषयमा ओएनएम प्रतिवेदन तयार गर्न प्रक्रिया थालेको छ। यसका लागि प्रहरी प्रधान कार्यालयलेसमेत प्रहरी नायब महानिरीक्षक शैलेश थापाक्षेत्रीलाई जिम्मेवारी नेतृत्वमा आन्तरिक समिति गठन गरेर काम सुरु गरेको छ। हाल प्रहरीको कूल दरबन्दी ७९ हजार पाँच सय २३ जना छ। प्रदेशको आधारमा हेर्दा सबैभन्दा बढी बागमती प्रदेशमा छन्। बाग्मतीमा महानगरीय प्रहरीको दरबन्दी मिलाउँदा १९ हजार ६ सय ८६ जना छन्। तीन नम्बर प्रदेशपछि एक नम्बर प्रदेशमा धेरै दरबन्दी छ। एक नम्बर प्रदेशमा ११ हजार ६ सय ८९ जना सुरक्षाकर्मी कार्यरत छन्। प्रदेश ५ मा नौ हजार तीन सय ३६, गण्डकीमा सात हजार तीन सय २३, सुदूरपश्चिममा ६ हजार चार सय ९४ र कर्णालीमा ६ हजार चार सय ९४ जना सुरक्षाकर्मी परिचालित छन्। हाल प्रहरीमा ११ हजार दुई सय ११ जनाको दरबन्दी खाली छ। यो दरबन्दी पूर्ति नगरेसम्म प्रदेश र संघमा समायोजन प्रक्रिया अघि बढ्न समस्या हुने बुझाई प्रहरी मुख्यालयको छ। विद्येयकमा डीएसपीसम्मको दरबन्दी प्रदेशमा समायोजन हुने व्यवस्था छ। हाल प्रहरीमा चार सय ५१ जना डीएसपी, एक हजार चार सय ७६ जना प्रहरी निरीक्षक, चार हजार दुई सय ९३ जना सइ, सात हजार सात सय ५ जना असइ, १४ हजार नौ सय जना हवल्दार र ४६ हजार दुई सय १७ जना जवान छन्। प्रहरी प्रधान कार्यालयमा ३३ वटा प्रहरी इकाइ, प्रदेश प्रहरी कार्यालय अन्तर्गत दुई हजार पाँच सय ६४ वटा प्रहरी इकाइ, महानगरीय प्रहरी कार्यालयमा एक सय ६४ इकाइ गरी कूल दुई हजार सात सय ६१ वटा प्रहरी इकाइ छन्। डीएसपी र सोभन्दा मूनिका पद, दर्जा र त्यसको संख्यासहितको विवरण खुलाएर समायोजनका लागि प्रहरी कर्मचारीबाट निवेदन आह्वान गर्ने तयारी समितिको छ। डीएसपी बस्ने प्रहरी इकाइ (इलाका प्रहरी कार्यालय) धेरै भएकाले पदपूर्ति गर्नुपर्ने अवस्था छ। प्रदेशमा समायोजन हुन नचाहने प्रहरी कर्मचारीको हकमा भने मन्त्रालय आफैंले तोकेर पठाउन सक्ने व्यवस्था विद्येयकले गरेको छ। तलब दुई ग्रेड बढ्ने भएकाले पनि समायोजन रोज्ने प्रहरी कर्मचारी संख्या बढ्ने बुझाइ मुख्यालयको छ। प्रहरी केन्द्रीय प्रवक्ता डीआइजी शैलेश थापाक्षेत्रीले प्रदेशमा संरचनाअनुसार पहिल्यै प्रहरी परिचालन भए पनि यसको कानुनी वैद्यताका लागि सामायोजन प्रक्रिया सुरु भएको बताए। उनले भने, विद्येयक बन्नुअघि पनि प्रदेशमा प्रहरीले काम गरिसकेका थिए। तर अब समायोजनलाई कानुनी वैद्यता दिने काम सुरु भएको छ। उनले समायोजन प्रक्रियालाई थप सहज बनाउने प्रहरी मुख्यालयले समेत आन्तरिक गृहकार्य सुरु गरेको बताए। गृह मन्त्रालयका प्रवक्ता केदारनाथ शर्माले समायोजन समितिको पहिलो बैठक बसेको बताए। उनले भने, अब समायोजन प्रक्रियाले तीव्रता लिनेछ। पहिला कुन प्रदेशमा कति दरबन्दी छ, कति अपुग छ त्यो विषयमा ओएनएम भएपछि मात्रै हामी समायोजनमा जान चाहने कर्मचारीबाट निवेदन माग्छौं।"
एक वर्षदेखि राजमार्ग छेउमा रोकिएको ट्रक कस्को ?,"स्याङ्जा : एउटा मालबाहक ट्रक राजमार्ग छेवैमा राखिएको झण्डै एक वर्ष पुग्न लागेको छ। सिद्धार्थ राजगार्ग अन्र्तगत पुतलीबजार नगरपालिका ११ सुम्रेखोलाको घुम्तिमा विपरित दिशातर्फ फर्काएर राखिएको सो ट्रकको आजसम्म कसैले खोजी गरेको भेटिँदैन्। यो ट्रक आजका दिनसम्म पनि कसैले नखोजेको स्थानीयबासी बताउँछन्। न त, कोही आएर सोंधखोज गरेका छन्। न कुनै सरकारी निकायले यसतर्फ चासो देखाएको छ। स्थानीय कफी ब्यवसायी कृष्णजंग केसी भन्छन लाखौंको सम्पत्ति किन यसरी वेवारिसे बन्यो। जानकारहरुका अनुसार टाटा कम्पनीको उक्त ट्रक चालिसपचास लाख रुपैंया जति मूल्यको हो। १० चक्के सो ट्रकको नम्बर प्लेट भने छैंन। बाहिरबाट हेर्दा ट्रकभरी मालसामान राखेझैंगरी कालो त्रिपालले ढाकिएको छ। भने खाली रहेको स्थानीयको भनाइ छ। कसैले खोजी नगरेको ट्रकको दुरुपयोग भइरहेको स्थानीयबासी बताउछन्। बन्द राखिएको ट्रकको दुरुपयोग भएको छ। ट्रकभित्र बसेर लागु औषध सेवन लगायतका अन्य गलत क्रियाकलाप बढ्न थालेका छन। स्थानीय अनन्तनारायण अर्यालले भने, झिक्न मिल्ने ट्रकका सामानहरु झिकिएका छन्। पोखरासुनौली चल्ने यो राजमार्गमा दैनिक सयौं सवारी साधन ओहोरदोहोर हुन्छन्। एक वर्षसम्म पनि ट्रकको खोजीकार्य नहुँदा स्थानीयले शंका गर्न थालेका छन्। हेर्दा पनि चालु अवस्थामा देखिने जस्तो ट्रक यसरी बेवारिसे बन्दा कतैवाट पनि खोजीकार्य किन भएन भनी धेरैले चासो व्यक्त गरिरहेका छन्।"
