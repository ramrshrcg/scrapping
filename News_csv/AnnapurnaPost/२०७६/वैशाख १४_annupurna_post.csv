शीर्षक,विवरण
२१ वर्षीया महिला झुण्डिएकाे अवस्थामा मृत भेटिइन्,राजविराज : सप्तरीमा आत्महत्याका घटना बढिरहँदा हनुमाननगर कंकालिनी नगरपालिका१ भारदहमा भुण्डिएर मृत्यु भएको अवस्थामा एक महिलाको शव भेटिएको छ । स्थानीय २१ वर्षीया रन्जु मुखियाको शव शनिबार फेला परेको सप्तरी प्रहरीले जनाएको छ । आफू सुत्ने कोठाको बलोमा नाइलनको डोरीको पासो लगाइ झुण्डिएर मृत्यु भएको अवस्थामा उनको शव भेटिएको हो । प्रहरीले घटनाको आवश्यक अनुसन्धान गरिरहेको जनाएको छ । यसअघि शुक्रबार मात्रै सप्तरीको विष्णुपुर गाउँपालिका६ रञ्जितपुर बस्ने रामकुमार यादवकी छोरी १४ वर्षीया आरतीकुमारी यादवले पनि पासो लगाएर झुण्डिएर आत्महत्या गरेकी थिइन् ।
भत्ता लिएर फर्किएका वृद्धको मोटरसाइकल ठक्करबाट मृत्यु,राजविराज : सामाजिक सुरक्षावापत भत्ता थापेर घर फर्किरहेका सप्तरीका एक वृद्धको मृत्यु भएको छ । सप्तरीको खड्क नगरपालिका७ स्थित पूर्वपश्चिम राजमार्गमा पूर्वबाट पश्चिमतर्फ जाँदै गरेको स ५ प ४२४० नम्बरको मोटरसाइलको ठक्करले खड्क नगरपालिका९ लालपट्टी बस्ने ६८ वर्षीय छुतहरु मण्डल खत्वेको मृत्यु भएको प्रहरीले जनाएको छ । सिर्जना फाइनान्स लिमिटेडबाट सामाजिक सुरक्षावापत भत्ता थापेर घर फर्किरहेका पैदल यात्री खत्वेलाई शुक्रबार अपरान्ह मोटरसाइकलले ठक्कर दिइ घाइते बनाएको थियो । इन्द्रेणी पोली क्लिनिक खरचुइयामा उपचार हुन नसकेपछि थप उपचारका लागि उनलाई धरानस्थित बिपी कोइराला स्वास्थ्य विज्ञान प्रतिष्ठान घोपा पठाइएको थियो । शनिबार धरान नपुग्दै इटहरी पुगेपछि उनको मृत्यु भएको परिवारका सदस्यहरुले बताए । प्रहरीले मोटरसाइकल र चालकलाई नियन्त्रणमा लिएको छ ।
इन्जिनियर गोइत पक्राउ,सिरहा : पूर्वाधार विकास कार्यालय सिरहाका प्रमुख डिभिजनल इन्जिनियर राजकुमार गोइतलाई शनिबार प्रहरीले पक्राउ गरेको छ। सदरमुकामस्थित सरकारी निवासबाट उनलाई सिरहा प्रहरीले पक्राउ गरी सप्तरी पठाइएको छ। सप्तरीबाट पक्राउ गरी पठाउन पत्राचार आएपछि निवासबाटै पक्राउ गरिएको सिरहा एसपी जीवनकुमार श्रेष्ठले जानकारी दिए। सप्तरी प्रहरीले सरकारी छाप किर्ते गरेको विषयमा छानबिनका लागि पक्राउ गरी पठाइदिन पत्र आएको एसपी श्रेष्ठले बताए।
फरार प्रतिवादी लागु औषधसहित पक्राउ,"सिरहा : विभिन्न डाका मुद्दामा फरार रहेको प्रतिवादीलाई प्रदेश र जिल्लाको संयुक्त प्रहरी टोलीले पक्राउ गरेका छन्। पक्राउ पर्नेमा मिर्चैया नगरपालिका १० का २२ वर्षीय रविन्द्र यादव रहेको जिल्ला प्रहरी कार्यालय सिरहाका प्रवक्ता तथा डीएसपी माधवराज खरेलले जानकारी गराए। डीएसपी खरेलका अनुसार यादवलाई प्रहरीले लागुऔषध सिरहा नगरपालिका १७ स्थित माडरबाट पक्राउ गरेको हो। यादवको साथबाट नाइट्रोभेट २४५ टयाबलेट, नाइट्रोसम ८० टयाबलेट, एसपीएस पाल्कन १६ टयाबलेट, प्याभुन स्पास प्लस ३२ टयाबलेट लागुऔषध र एक थान चाक्कु बरामद गरेको छ। केही महिना अगाडि मिर्चैयाकल्याणपुर सडकखण्डमा भएको लुटपाटमा यादव संग्लन रहेको प्रहरीले जनाएको छ। फरार रहेका यादव फोनबाट विभिन्न व्यक्तिलाई ज्यान मार्ने धम्की दिने गरेको खुल्न आएको डीएसपी खरेलले बताए। उनका अनुसार यादवबारेमा जिल्ला अदालत सिरहाबाट म्याद थप गरी अनुसन्धान भइरहेको छ।"
गाउँलेलाई दुख दिएको भन्दै वडाध्यक्षलाई कारवाहीको माग,"विराटनगर : मोरङको बेलबारी नगरपालिका६ का वडाध्यक्ष राजु भनिने उदय राईलाई स्थानीयबासीले कारवाहीको माग गरेका छन् । वडाध्यक्षले वडामा हुने कुनै घटनाको सत्य तथ्य नबुझि अनर्गल प्रचार गराउने र सर्वसाधारणलाई प्रहरी लगाएर दुख दिने गरेको भन्दै स्थानीयहरुले कारवाहीको माग गरेका हुन् । बेलवारमा शनिबार पत्रकार सम्मेलनको आयोजना गरेर ठूलो संख्यामा उपस्थित भएका स्थानीयबासीहरुले वडाध्यक्षले वडामा हुने घटनाबारे जानकारी नलिइ आफन्तको बहकावमा अरुलाई जवरजस्ती प्रहरी लगाएर दुख दिने मात्र गर्ने गरेको आरोप लगाए । बोराबाधकी २७ वर्षीया सिर्जना राईको मृत्यु भएको घटनाबारे अनर्गल प्रचार गरेर परिवार र समाजकै वदनाम गरिएको भन्दै परिवार र गाउलेले आपत्ति जनँउदै कारवाही गर्न माग गरेका हुन् । सिर्जनाको मृत्युपछि शव पोष्टमार्टमको प्रक्रियामा गएदेखि नै सिर्जनाका माइती पक्षले हत्या भएको भनेर सामाजिक सञ्जालमा दुस्प्रचार र मिडियावाजी गरेको पर्वतको परिवार र गाउलेको भनाइ छ । श्रीमतीको मृत्यु हुँदा त्यसको पीडा आफैँलाई थियो । काजक्रिया समेत गर्न नदिइ प्रहरी आउने, थाना लैजाने काम भयो । सिर्जनाका काका वडाध्यक्ष उदयवहादुर राईले नै गलत आशय राखेर प्रहरीमा जाहेरी दिने, प्रहरी खटाएर दुख दिने र हत्या भएको हो भनी दुस्प्रचार गरेको पर्वतकी दिदी शान्ति राईले बताइन् । सिर्जना र पर्वतबीच ६ वर्षअघि विवाह भएको थियो । उनीहरुको ४ वर्षे छोरा पनि छन् ।"
मलमुत्र खुवाउन खोज्नेलाई ६ महिना कैद,राजविराज : कथित बोक्सी भन्दै मलमुत्र खुवाउन खोज्ने एक महिलालाई अदालतले ६ महिना कैद सजाय सुनाएको छ। खडक नगरपालिका ७ कल्याणपुर लबटोलिया घर भई तिरहुत गाउँपालिका २ बडहरास्थित माइत बस्दै आएकी २२ वर्षीया सुनीता भनिने सोनिताकुमारी रामलाई जिल्ला अदालत सप्तरीले ६ महिना कैद सजाय सुनाएको हो। सप्तरी जिल्ला अदालतका न्यायाधीश जवाहरप्रसाद सिंहको इजलाशले शुक्रबार उक्त फैसला गरेको हो। बडहराकी ४० वर्षीया मानवतीदेवी रामलाई कथित बोक्सीको आरोप लगाउँदै सोनिताले ०७५ असोज २२ गते मलमुत्र खुवाउने प्रयास गरी कुटपिट गरेकी थिइन्। मानवतीले दिएको उजुरी दर्ता गरी इलाका प्रहरी कार्यालय कञ्चनरुपले सोनितालाई पक्राउ गरेको थियो। भेदभाव तथा अन्य अपराधजन्य व्यवहारमा पक्राउ परेकी सोनिता गत कात्तिक १५ गते २५ हजार धरौटी राखी तारेखमा रिहा भएकी थिइन्।
"मदिरा सेवनपछि खुकुरी प्रहार, एक गम्भीर घाइते","विराटनगर : मदिरा सेवनपछि भएको सामान्य विवादमा खुकुरी प्रहारबाट विराटनगर१ मा एकजना गम्भीर घाइते भएका छन् । शुक्रबार राति १० बजे विराटनगर१ का १८ वर्षीय अर्जुन पोद्धारलाई विराटनगर महानगरपालिका२ का २४ वर्षीय विजय रामले खुकुरी प्रहार गरी घाइते बनाएका हुन् । खुकुरी प्रहारबाट पोद्धारको कोखा, पेट र टाउकोमा गहिरो चोट लागेको छ । घाइतेको अवस्था गम्भीर भएकाले विराट टिचिङ अस्पतालमा उपचार गराइएको छ । घटनापछि प्रहरीले घटनामा संलग्न विजय रामलाई पक्राउ गरेर आवश्यक अनुसन्धान सुरु गरिएको जानकारी दिएको छ । जिल्ला प्रहरी कार्यालय मोरङबाट एक किलोमिटरकै दूरीमा पर्ने ठाउँमा घटना भएको थियो ।"
"पुल छ, तर्न पाइन्न","दार्चुला : भारतीय बजार आउजाउमा सहजताका लागि महाकाली नदीमा झोलुंगे पुल बनाइएको छ। तर, भारत सरकारले अनुमति नदिँदा पुल सञ्चालनमा आउन सकेको छैन। यसले गर्दा लेकम गाउँपालिकाको लाली क्षेत्रका बासिन्दा ट्युबका भरमा नदी वारपार गर्न बाध्य छन्। पुल हेर्दै ट्युबबाट जोखिमपूर्ण यात्रा गर्नुपर्ने बाध्यता रहेको स्थानीय महादेव धामीले बताए। टाउको माथि पुल छ तर ज्यान जोखिममा राखेर ट्युबबाट महाकाली नदी तर्नुपरिरहेको छ, उनले भने। अर्का स्थानीय कल्याणसिंह कठायतलाई पुल निर्माणपछि ट्युबको जोखिम छुट्ला भन्ने लागेको थियो। तर, पहिला पुल निर्माणमै समस्या भयो, उनले भने, अहिले भारतले अनुमति नआउँदा पुल चढ्न पाएका छैनौं। मनोमालिका कन्स्ट्रक्सनले १ करोड ३२ लाख रुपैयाँ लागतमा पुल निर्माण सम्पन्न गरेको थियो। नेपाल सरकारको तुइन तथा ट्युब विस्थापन कार्यक्रमअन्तर्गत पुल निर्माण गरिएको हो। यो सञ्चालनमा आए लेकमसहित मालिकार्जुन गाउँपालिका क्षेत्रका नागरिकलाई भारत आवतजावत गर्न सजिलो पर्छ। पूर्वाधार विकास तथा कृषि सडक विभाग (डोलिडार)ले पुल निर्माण सम्पन्न भएको जानकारी स्थानीय प्रशासनलाई दुई महिनाअघि दिएको थियो। त्यसअनुसार जिल्ला प्रशासन कार्यालयले एक महिनाअघि भारतको पिथौरागढका जिल्ला अधिकारीलाई पत्राचार गरेको थियो। हामीले पुल सञ्चालनका लागि भारतीय पक्षलाई पत्राचार गरेका छौं, दार्चुलाका प्रमुख जिल्ला अधिकारी शंकरबहादुर विष्टले भने, तर, भारतीय प्रशासनले पुलमा आवतजावतका लागि अनुमति दिएको छैन। प्रतिनिधिसभा सदस्य गणेशसिंह ठगुन्नाले झोलुंगे सञ्चालनका लागि भारतसँग कूटनीतिक पहल गर्न सरकारको ध्यानाकर्षण गराएका छन्। मैले यसबारे दुई महिनादेखि संसद्मा कुरा उठाएको छु, उनले भने, नेताहरूलाई पनि भनिसकेको छु। महाकालीमा आधा दर्जन स्थानबाट ट्युब तथा तुइनको यात्रा जारी छ। तुइन विस्थापन कार्यक्रमअन्तर्गत जिल्लामा आठवटा झोलुंगे निर्माणको योजना स्वीकृत भएको छ। तर, भारतले दुई स्थानमा स्वीकृति दिएकामा लालीको पुल सञ्चालन हुन सकेको छैन। दैनिक उपभोग्य सामान, व्यापारिक सामग्री किनमेल, औषधोपचारलगायत कामका लागि भारतीय बजार जान लालीका स्थानीय ट्युबकै सहारा लिन्छन्। पानीको सतह घटेका बेला सजिलै भए पनि वर्षातमा जोखिम बढ्ने ट्युब चालक दीपक पार्कीले बताए। यो क्षेत्रमा सडक पहुँच नहुँदा स्थानीयवासी भारतीय बजारमा निर्भर छन्। नेपाली सामान खरिद गर्न बैतडीको झुलाघाट जान सजिलो छ तर दार्चुला सदरमुकाम खलंगा पुग्न टाढा पर्छ। खलंगा आउन एक दिन लाग्छ। बिहान झुलाघाट गए बेलुकी फर्किन सकिने स्थानीय तारा भण्डारीले बताए। लाली क्षेत्रमा पाँच वर्ष अवधिमा महाकाली तर्ने क्रममा १५ जनाको मृत्यु भइसकेको छ। महाकाली तर्न ट्युबकै भर"
तीरैतीर भीरैभीर,"गोरखा : तल बूढीगण्डकी। माथितिर अग्ला पहाड। भीरको बाटो, कोही भारी बोकेका, कोही पर्यटक र कोही पथप्रदर्शक। बेलाबेलामा सुख्खा पहिरो झरिरहन्छ। तैपनि यात्रीलाई गन्तव्यमा पुग्नै हतार छ। जिल्लाको चुमनुब्री गाउँपालिका ६ बिहीगाउँको भीरमा सदीयौंदेखि यसरी नै असुरक्षित आवतजावत भइरहेको छ। कति पटक पर्खाल लगाउने ? हैरान भइयो, बाटोको पहिरो उकास्न पर्खाल लगाउँदाको दुःख सुनाउँदै चुमनुब्री गाउँपालिका ५ का वडाअध्यक्ष सोनाम ग्याल्जेन भन्छन्, अस्ति भर्खर पर्खाल लगाइरहेका बेला पहिरो खसेर एकजनाको कान च्वाट्टै लग्यो। सबै भागाभाग भए। अब त गाउँले पनि पर्खाल लगाउन आउन मान्दैनन्। चुमनुब्री गाउँपालिकाका कुनै पनि वडा सडक सञ्जालले जोडेको छैन। पदमार्ग पनि सुख्खा पहिरो खसिरहेका कारण ज्यादै जोखिम रहेको स्थानीय जनप्रतिनिधिको भनाइ छ। बाटोमा स्थानीयबासी र मनास्लु क्षेत्रमा आउने हजारौं विदेशी पर्यटक असुरक्षित आवतजावत गर्न बाध्य छन्। गाउँपालिकाको बजेटले पहिरो नियन्त्रण गर्न सम्भव नरहेको चुमनुब्री ४ का वडा अध्यक्ष पेमा डुण्डुप लामा बताउँछन्। सरकारबाट टाढा भइयो। अरू सेवासुविधा त भएन, बाटो पनि ज्यानको माया मारेर हिँड्नुपर्छ, उनले भने, गाउँपालिकाको, वडाको बजेटले पहिरो नियन्त्रण गर्न सम्भव छैन। सुख्खा पहिरोले वर्षैपिच्छे स्थानीय तथा विदेशी नागरिकको ज्यान लिने गरेको उनले बताए। भूकम्पपछि बाटो यतिधेरै जोखिम भएको वडा नं ७ का वडा अध्यक्ष पासाङफुञ्जो लामा बताउँछन्। भूकम्पले पहरो थर्काइदिएछ, हावा चल्न थालेपछि पहिरो खसिरहन्छ, उनी भन्छन्, चौंरीखर्क कटेर छेकम्पार पुग्न ज्यानको बाजी लगाउनुपर्छ। पारि जंगलको बाटो सुरक्षित थियो तर बूढीगण्डकीमाथि पुल छैन। कसरी तर्ने ? म्हुगुम्बाभन्दा केही तल सुख्खा पहिरोले हालै एकजनाको ज्यान गएको उनले सुनाए। ल्हो र स्यालाको बीचमा, नाम्रुङ पुग्ने बाटोमा, गप र बिहीको बीचमा, लोक्पा र चुम्लिङको बीचमा र छेकम्पार पुग्नेनेर सबैभन्दा ठूला सुख्खा पहिरोको समस्या रहेको नाम्रुङका लाक्पाढुण्डुप लामा बताउँछन्। पहिरोको डरले तलमाथि हेर्दै कुद्नुपर्छ, उनले भने, बाटो असुरक्षित भएर स्थानीयलाई घाँसदाउरा गर्न, याकचौरी चराउन, सदरमुकाम आउनजान र पर्यटक हिँड्न असाध्यै खतरनाक भएको छ। बाटो सुरक्षित भएमा अहिलेको तुलनामा पर्यटकको संख्या बढ्ने उनले बताए। बाटोमा माथिबाट खसेको सुख्खा पहिरोले लागेमा सीधै बूढीगण्डकीमा पुयाउने अवस्था रहेको वडा नं ६ का अध्यक्ष लोप्साङ लामा बताउँछन्। चुमचुब्री गाउँपालिकाको विकास गर्न सबैभन्दा पहिले बाटोको विकास गर्नुपर्नेमा उनले जोड दिए।"
प्रत्यारोपण केन्द्रमा उपचार गर्दागर्दै बिरामीको निधन,"भक्तपुर : भक्तपुरको दूधपाटीस्थित सहिद धर्मभक्त राष्ट्रिय प्रत्यारोपण केन्द्रमा उपचार गर्दागर्दै एक बिरामीको मृत्यु भएको छ। छातीसम्बन्धी समस्या लिएर आएकी काठमाडौंको धापासी निवासी ४७ वर्षीया रीता राना आलेको उपचारकै क्रममा मृत्यु भएको हो। केन्द्रका अनुसार चिकित्सक डा सम्पूर्ण तुलाधरले उपचार गरेका थिए। छातीमा समस्या भएर केन्द्रमा आएकी उनको गएको वैशाख ९ गते ब्रोन्कोस्कोपीमार्फत् डा तुलाधरले उपचार गरेका हुन् । केन्द्रले जनाएअनुसार ब्रोन्कोस्कोपीमार्फत् फोक्सोको एक नलीको सल्यक्रिया गरिएको हो। वैशाख ९ गते उपचारको लागि आफै हिँडेर आएकी आलेको शनिबार बिहान मृत्यु भएपछि उनका आफन्त अहिले शोकमा छन्। उपचारपछि केन्द्रको सघनकक्ष (आईसीयू) मा राखिएका बिरामीको शनिबार बिहान मृत्यु भएको केन्द्रका कार्यकारी निर्देशक डा पुकारचन्द्र श्रेष्ठले जानकारी लिए।उनले बिरामीको मृत्यु भएको पुष्टि गरे पनि के कारण बिरामीको ज्यान गएकोबारे विस्तृत विवरण दिएनन्। केन्द्रमा उपचार भइरहेकी रीता राना आलेको मृत्यु भएको हो, डा श्रेष्ठले भने, बाँकी विवरण आएको छैन। उनले केन्द्रमा कार्यरत नर्सहरुको आन्दोलनकै बीच बिरामीको मृत्यु हुनु दुःखद भएको बताए। घटनाबारे सम्पूर्ण विवरण मागेको छु, उनले थपे, सबै विवरण आएपछि सार्वजनिक गर्नेछु। यस सम्बन्धमा बुझ्दा केन्द्रका कार्यकारी निर्देशक डा श्रेष्ठले घटनाबारे अध्ययन भइरहेकोमात्रै प्रतिक्रिया दिए। उनले उपचारकै क्रममा मृत्यु भएका बिरामीको आफन्तले भने शव बुझिसकेको जानकारी दिए।"
नागरिकताले लियो ज्यान,"विराटनगर : वडा कार्यालयले नागरिकता सिफारिस गर्न नमान्दा सुनसरीको दुहवी नगरपालिका३ का एक युवकले आत्महत्या गरेका छन्। २२ वर्षीय हरि मण्डलले आत्महत्या गरेको प्रहरीले जनाएको छ। म्याजिक चप्पल उद्योगमा कार्यरत मण्डल नागरिकताको सिफारिस माग्दै वडा समितिको कार्यालयमा पटकपटक पुगे पनि वडाध्यक्ष माधवबहादुर भण्डारीले कागजात नभएको भन्दै रुखो व्यवहार गरेको बताइएको छ। वडाअध्यक्ष भण्डारीले तिम्रो नागरिकता हुँदैन भन्दै कार्यालयमा नै बेइज्जत गरेपछि छोराले आत्महत्या गरेको आमा गीतादेवी मण्डलले बताइन्। तीन पुस्तादेखि बुवा ध्रुव मण्डलसहित दुहवीमा बस्दै आएका मण्डल परिवारका जेठा छोरा प्रमोदले भने २०६३ सालको टोलीमै जन्मसिद्धको नागरिकता बनाइसकेका थिए। दाजुको जन्मसिद्ध नागरिकता भएपछि हरिले नागरिकता खुलेको पहिलो दिन २०७५ चैत १८ मै वडा कार्यालय पुगेर वडा अध्यक्षलाई जन्मदर्ता र आफूले अध्ययन गरेको विद्यालयको सर्टिफिकेटतसहित नागरिकता सिफारिस गरिदिन आग्रह गरेका थिए। कागजात नपुगेको भन्दै सिफारिस नपाएका उनी वैशाख ९ गते पुनः आमा गीतादेवीसँगै वडा कार्यालय पुगेका थिए। वडाध्यक्षले तिम्रो सिफारिस हुँदैन भन्दै हप्कीदप्की गरेपछि उनी आमालाई वडा समितिको कार्यालयमै छाडेर घर गएका थिए। त्यसलगत्तै उनले घरमा पासो लगाएर आत्महत्या गरेको गीतादेवीले बताइन्। आर्थिक अवस्था कमजोर भएकाले उनले चप्पल उद्योगमा १३ कै उमेरदेखि काम गर्दै आएका थिए। पछिल्लोपटक उद्योगले समेत बैंकमा खाता खोल्न नागरिकता माग्न थालेपछि उनी नागरिकता सिफारिसका लागि पटकपटक वडा कार्यालयमा पुगेका थिए। हरिले स्थानीय पञ्चायत अधारभूत विद्यालयबाट कक्षा ६ सम्मको अध्ययन गरेका थिए। आमा गीतादेवीका अनुसार अरूको जग्गामा बस्दै आएकाले जीवन विकास समाज लघुवित्त कार्यक्रमअन्तर्गत १ लाख २५ हजार ऋणसमेत लिएर घर बनाइएको छ। आमासँगै बस्दै आएका उनले मासिक २५ हजार कमाएर जीवन विकासको मासिक ७ हजार ५ सय किस्ता तिर्दै आएको बताइएको छ। दाई इटहरीमा गाडीमा काम गर्दै आएकाले घर चलाउनुको साथै आमाको रेखदेखसमेत हरिले नै गर्दै आएको स्थानीय बासिन्दाले बताए। स्थानीयका अनुसार हरि नागरिकता नपाएका कारण केही समयदेखि तनावमा थिए। वडाध्यक्षले कार्यालयमा नै गरेको बेइज्जत सहन नसकेर आत्महत्या गरेको स्थानीय बताउँछन्। बुवाको मृत्यु ४ वर्ष अघि भएपछि हरिले सबै व्यवहार सम्हाल्दै आएका बेला आत्महत्या गरेपछि परिवारमा तनाव थपिएको छ। आमामा थप चिन्ता थपिएको छ। ५० वर्षीय आमा गीतादेवीले यसै वर्ष हरिको विवाह गर्ने तयारी गरेकी थिइन्। नागरिकता सिफारिस नपाएपछि आत्महत्या गरेको कुरा बाहिर आउनासाथ दुहवी नगरपालिका प्रमुख वेद गच्छदारसहित अन्य पदाधिकारी सान्त्वना दिन हरिको घर पुगेका थिए। वडाध्यक्ष भण्डारीले घटना भएको ४ दिनपछि उनको घर पुगेका थिए। आमा गीतादेवीका अनुसार वडाध्यक्ष भण्डारीले गल्ती भयो भन्दै सहयोग गर्ने अश्वासन दिएका छन्। भण्डारीले भने सिफारिस नगरिदिएका कारण आत्महत्या नगरेको दाबी गरे। नागरिकता बनाउन आवश्यक कागजपत्र नभएपछि सिफारिस नदिइएको हो, उनले भने, यस्ता सिफारिस नपाउँदा आत्महत्या कोही कसैले गर्नै सक्दैनन्। नगरपालिकाका एक कर्मचारीका अनुसार सुरुमा वडा अध्यक्ष भण्डारीले नै नागरिकताको सिफारिस दिन भनेर हरिलाई बोलाएका थिए। तर सेवाग्राहीको चाप रहेका बेला सबैका छेउमा नेपाली नागरिक नभएको र सिफारिस नदिने भनेर गाली बेइज्जती गरेपछि सहन नसकेर आत्महत्या गरेको ती कर्मचारीको भनाइ छ।"
दलभित्रै बहिष्कृत दलित नेतृत्व,"कालिकोट : तिलागुफा नगरपालिका५ का दिनेश चदारा तत्कालीन माओवादी केन्द्रका केन्द्रीय आयोजक समिति सदस्य हुन्। उनी राज्यका हरेक सेवासुविधा र अवसरबाट वञ्चित दलित समुदायभित्र उदाएका जिल्लास्तरका लोकप्रिय नेताका रूपमा परिचित छन्। जनयुद्धको आधार इलाका कालिकोटमा हाल विप्लव नेतृत्वको नेकपाका पार्टी प्रवक्ता तथा कर्णालीकै पहिलो क्याबिनेट मन्त्री खड्गबहादुर विश्वकर्माले दलित समुदायबाटै प्रतिनिधित्व गरेका थिए। उनीसँगै माल्कोटकै विष्णु विकलगायत दलित समुदायका धेरै नेताहरुको पनि साथ थियो। युद्धमा एक सय ५० भन्दा बढी दलित समुदायकै युवाले बलिदानी दिए। स्थानीय तह निर्वाचनमा तिलागुफा नगरपालिकामा मेयर पदमा उम्मेदवारी दिन सबैभन्दा योग्य, लोकप्रिय तथा पार्टीको योगदानका आधारमा पनि दिनेश चदारा बलिया थिए। उनले नगर प्रमुखमा चुनाव लड्ने तयारी गरे। ४० प्रतिशत दलित समुदायको जनसंख्याका आधारमा जिल्लाका नौवटा तहमा कम्तीमा तीन तहको प्रमुख पदमा दलित नेताले नै पाउनुपर्ने माग उनीहरूको थियो। तत्कालीन माओवादी केन्द्रको टिकट वितरण समितिमा केन्द्रीय सदस्य तथा बाहालवाला ऊर्जामन्त्री महेन्द्रबहादुर शाही, जिल्ला इन्चार्ज, जीवन बुढा, दुर्गबहादुर बुढा, विष्णु विक, धनजित शाही गरी पाँचजनाको समिति थियो। जुन समितिमा दिनेश चदारा अल्पमतमा परेर तिलागुफा नगरपालिकाकै माओवादी पूर्वलडाकु रतनबहादुर शाहीले टिकट पाए। त्यसपछि पार्टीले उनलाई जिल्ला समन्वय समितिमा ल्याउने भनेर उनकै वडामा वडा सदस्य पदमा उम्मेदवारी दिन लगाए। तर उनी पार्टीकै असयोगका कारण वडा सदस्यमा दुई मतले पराजित भए। उनकै ठाउँमा उपेन्द्र न्यौपानेले चुनाव जिते। नेता चदाराले भने, हाम्रो वडामा पनि ४५ प्रतिशत दलित र अन्य ब्राह्मण र क्षेत्रीको बसोबास छ। कांग्रेस, नेमकिपा र एमाले मिलेर पनि २५ मतले अगाडि थियौं। तर पनि पार्टीकै केही सदस्यको घातका कारण दुइ मतले हारें। कथित उपल्ला जातका नेताहरूको गुलामी गरेको भए नगर प्रमुखमै टिकट पाएर चुनाव जित्ने उनले दाबी गरे। तर समग्र दलितका विषयमा आवाज उठाइएकाले सबै पार्टीबाटै टिकट वितरणमा बहिष्कृत भएको उनको गुनासो छ। पहिलेदेखि अपहेलित, पछाडि परेको वर्गका व्यक्तिहरुलाई जति क्षमतावान् र नैतिकवान् भए पनि नेतृत्वमा पुग्न सहज नभएको अनुभव उनी सुनाउँछन्। उनीमात्र होइनन्, जिल्लाका सबै पार्टीमा दलित नेताहरुको अवस्था नाजुक छ। कांग्रेसका पुराना नेता तथा २०७० सालकोे संविधानसभाका समानुपातिक उम्मेदवार कर्णवीर टमट्टा पनि उम्मेदवारमै सीमित भए। माओवादी नेता विष्णु विक सार्वजनिक पदमा नपुगेरै ओझेलमा छन्। तत्कालीन एमालेतर्फबाट राष्ट्रिय सभा सदस्य नरपति लुवार पनि दलित भएकै कारण वडा सदस्यमा हारेका थिए। जिल्ला सदरमुकामसमेत रहेको खाँडाचक्र नगरपालिका१ को वडाध्यक्षमा लडेका धर्मराज ताम्राकार पनि दलित भएकै कारण दुई मतले पराजित भएको बताउँछन्। दलित नेतृत्वविहीन दल स्थानीय तह मात्रै होइनन्, दलका जिल्ला स्तरका नेतृत्वमा पनि दलितको पहुँच छैन। आठवटा दल सक्रिय कालिकोटमा सबै पदहरुमा माथिल्ला जातिकै नेतृत्व छ। कांग्रेस जिल्ला सभापति हर्षबहादुर बम ठकुरी, एमाले अध्यक्ष नगिन्द्र शाही, माओवादी केन्द्रका जिल्ला संयोजक दुर्गबहादुर रावत क्षेत्री, राप्रपाका जिल्ला अध्यक्ष धनबहादुर बटाला क्षेत्री, राप्रपा संयुक्तका अध्यक्ष ऐनबहादुर शाही ठकुरी, नेमकिपाका अध्यक्ष नमराज कोइराला बाहुन, विप्लव नेतृत्वको नेकपाको जिल्ला इन्चार्जमा लोकजंग शाही र राष्ट्रिय जनमोर्चाका जिल्ला अध्यक्ष कटकबहादुर शाही ठकुरी छन्। उनीहरूको दोस्रो तहमा समेत दलित समुदायको प्रतिनिधित्व छैन। पार्टीका भ्रातृ संस्थामा पनि दलित संगठनमा मात्र दलितको नेतृत्व छ। स्थानीय तहमा कमजोर उपस्थिति जिल्लाका ९ स्थानीय तहमा दलित समुदायको नेतृत्व निकै कम छ। जिल्ला समन्वय समिति उपप्रमुखमा लक्ष्मी बिष्ट नेपाली र तिलागुफा नगरपालिका उपप्रमुख दर्शना नेपालीबाहेक अन्यत्र उपल्ला जातकै वर्चस्व छ। जिल्लाका ८२ वडा मध्ये १२ जना मात्र दलित वडाध्यक्ष छन्। ७० वडाध्यक्षहरु दलितबाहेकका छन्। संविधानमै व्यवस्था भएकाले मात्रै सबै वडामा दलित महिला सदस्य अनिवार्य छ। बाध्यकारी नभएको भए उनीहरुको पनि उपस्थिति नहुने दलित अधिकारकर्मी बताउँछन्। प्रतिनिधित्व गर्नेहरुको पनि कुनै एजेन्डा लागू हुँदैन। दलित बस्ती भएको ठाउँका योजनामा बाहेक अन्यत्रका उपभोक्ता समितिका दलितको पहुँच शून्यजस्तै छ। यस्तै, कालिकोटमा दुई सय ९४ वटा सामुदायिक विद्यालय छन्। जसमध्ये ९९ वटा विद्यालय निजी स्रोतमा चलिरहेका छन्। कतिपय विद्यालय नेताका बेरोजगार आफन्तलाई रोजगारी दिने स्थान भएका छन्। हालसम्म ३५ विद्यालयका व्यवस्थापन समितिको अध्यक्षमा दलित छन्। जिल्ला शिक्षा विकास तथा समन्वय एकाइका विद्यालय निरीक्षक जसीप्रसाद पाण्डेका अनुसार तीन वर्षपहिलेको तथ्यांक हेर्दा कुनै पनि विद्यालयको नेतृत्वमा दलितको उपस्थिति थिएन। तर अहिले ३५ वटामा अध्यक्ष छन्। माओवादी जनयुद्ध लडेका तर पार्टी जिम्मेवारीमा उपेक्षामा परेका दिनेश चदारा। पार्टीकै असहयोगका कारण उनी स्थानीय तह निर्वाचनमा वडा सदस्यमा पराजित भएका थिए।"
मनाइयो सिन्दुरे जात्रा,"नुवाकोट : नुवाकोटको ऐतिहासिक क्षेत्र भैरवीमा सिन्दुरे जात्रा मनाइएको छ। यो जात्रा डेढ महिनासम्म नुवाकोटको भैरवी र जालपादेवी मन्दिरमा भव्य रूपमा मनाइन्छ। पाँच सय वर्ष पुरानो उक्त जात्रामा नेपाल सरकारका प्रतिनिधि द्वारेले भैरवी मन्दिरका पुजारी धामी धमिनीलाई सिन्दूर हालेसँगै रौनक सकिएको हो। देवीघाटको जालपादेवी मन्दिर र नुवाकोटको भैरवी मन्दिर दर्शन तथा धामी धमिनी हेर्न हजारौं भक्तजन उपस्थित थिए। यो जात्रा वैशाख दोस्रो सातासम्म चल्ने छ। नुवाकोटकै सबैभन्दा ठूलो सिन्दुरे जात्रा चैत शुक्ल द्वितीयाका दिन सल्लाको लिंगो ठड्याएपछि सुरु हुन्छ। द्वितीयाको दिन भैरवी मन्दिरमा सिन्दूर जात्रा र राति धामीले बलि दिने गर्छन्। भैरवी मन्दिरमा दुई दिनपछि अर्थात् द्वितीयाको दिनमा सुरु भएको सिन्दुरे जात्राको निम्तोस्वरूप बहिनी भैरवीले दिदी जालपादेवीलाई बोलाउन गएको भन्ने किंवदन्ती छ। किंवदन्तीअनुसार दिदी आएको अवसरमा सिन्दूर जात्रा गरी हर्ष बढाइँ गरिएको हो। जालपादेवीबाट फर्किएका धामी स्थानीय धरमपानीको पाटीबाट बाजागाजासहित भैरवी मन्दिर प्रांगणमा पुग्छन्। भैरवीको मन्दिरबाट बाजागाजा र सैनिक टुकडीसहित सिन्दूर जात्रा गर्दै तलेजु भवानीको मन्दिरमा रथ भित्र्याइन्छ। द्वारे महेन्द्रकुमार शाहीले भैरवी मन्दिरका पुजारी धामी हरिमानसिह डंगोललाई विजयको प्रतीक सिन्दूर हालिदिनेबित्तिकै धामीले सरकारी कर्मचारी तथा सर्वसाधारणलाई सिन्दूर प्रदान गर्ने परम्परा छ। भैरवी मन्दिरको रथ अपराह्न साढे ५ बजे लच्याङका ५० जवानले भैरवी मन्दिर परिसरमा पुर्याए। साथै रथलाई उकाल्न ५० भन्दा बढी लच्याङवासी युवाको टोलीलाई मन्दिर परिसरको उकालोमा करिब आधा घन्टा लागेको थियो। धामी धमिनी, कुमार र गणेशलाई धरमपानीबाट भैरवी मन्दिरतर्फ प्रस्थान गराउँदा श्रीनाथ गण देवीघाटका ५० भन्दा बढी सेनाले सलामी अर्पण गरे। मन्दिरको निशाना झन्डा फहराउँदै बाजागाजाले सम्मान गरिएको थियो। बूढी भैरवी र भैरवी मन्दिर परिसरमा ठड्याइएको लिंगो ढालेसँगै जात्रा सम्पन्न हुन्छ।"
विश्वविद्यालयमा वक्रदृष्टि,"काठमाडौं : नागरिकलाई विश्व प्रतिस्पर्धी र स्तरीय शिक्षा दिन खोलिएका अधिकांश विश्वविद्यालय विवादित बनेका छन्। विशुद्ध प्राज्ञिक संस्थाका पदाधिकारी आर्थिक, शैक्षिक तथा प्रशासनिक अनियमितताका आरोपमा निलम्बनमा परेपछि विश्वविद्यालयको मर्यादामा दाग लागेको छ। कानुनअनुसार अधिकांश विश्वविद्यालयमा प्रधानमन्त्री कुलपति र शिक्षामन्त्री सहकुलपति रहने व्यवस्था छ। कार्यकारीको जिम्मेवारी उपकुलपति, शिक्षाध्यक्ष र रजिस्ट्रारलाई हुन्छ। पछिल्लो समय चित्तबुझ्दो काम नगरेको आरोप लगाउँदै प्रधानमन्त्री कार्यालयले यी विश्वविद्यालयका उपकुलपति, रजिस्ट्रार र डिनको समेत जिम्मेवारी खोस्न थालेको छ। यस घटनालाई शिक्षाविद्हरूले विगतमा विश्वविद्यालयमा पदाधिकारी नियुक्ति गर्दा हुने गरेको राजनीतिक भागबन्डाको असरका रूपमा बुझेका छन्। कञ्चनपुरमा केन्द्रीय कार्यालय रहेको सुदूरपश्चिमाञ्चल विश्वविद्यालयका उपकुलपति डा भूषण श्रेष्ठ र रजिस्ट्रार प्राध्यापक डा द्विजराज भट्ट ५ महिनादेखि निलम्बनमा छन्। सो विश्वविद्यालयमा अहिले उपकुलपति र रजिस्ट्रारको जिम्मेवारी पूर्णबहादुर चन्द र गोविन्द विष्टलाई दिइएको छ। श्रेष्ठ र भट्टमाथि कञ्चनपुरमा कार्यालय रहे पनि अधिकांश समय राजधानीमै बस्ने गरेको, विश्वविद्यालयअन्तर्गतका क्याम्पसमा उपप्राध्यापक नियुक्ति गर्दा अनियमितता गरेकोलगायत आरोप लागेको छ। विश्वविद्यालयको समस्या समाधान गर्न गठित कार्यदलले असोजमा सरकारलाई बुझाएको प्रतिवेदनमा राजधानीमै बसेर पाठ्यक्रम बनाएको, पाठ्यक्रम बनाउँदा विषयगत संकायका डिनलाई समेत जानकारी नगराएको, प्रतिस्पर्धाबिनै शिक्षक कर्मचारी नियुक्त गरिएको, केही उपप्राध्यापकलाई स्थायी भएको तीन दिनमै सहप्राध्यापक बनाएको जस्ता अनियमितता गरेको उल्लेख छ। यो विश्वविद्यालय २०६८ सालमा खुलेको हो। श्रेष्ठ चार वर्षअघि तत्कालीन कांग्रेस कोटाबाट उपकुलपतिमा नियुक्त भएकी थिइन्। निलम्बनमा परेका रजिस्ट्रार भट्ट भने नेकपानिकट मानिन्छन्। मध्यपश्चिमाञ्चल विश्वविद्यालयका रजिस्ट्रार डा महेन्द्र मल्ललाई काम गर्न रोक लगाएर उनको जिम्मेवारी यमबहादुर कार्कीलाई दिइएको छ। कांग्रेनिकट मल्लले विश्वविद्यालयभित्रै आन्तरिक गुटबन्दी गरेको र संस्थालाई बिगार्न खोजेको आरोप लागेको छ। विश्वविद्यालयका सभा सदस्यको सिफारिसमा उनलाई कुलपति तथा प्रधानमन्त्री केपी ओलीले बर्खास्त गरेका हुन्। मल्ल कांग्रेसतर्फबाट रजिस्ट्रारमा नियुक्त भएका थिए। विगतमा विश्वविद्यालयको विषयमा थुपै्र नकारात्मक टिप्पणी भए पनि कार्यकारी अधिकार बोकेका उपकुलपति प्राध्यापक डा उपेन्द्र कोइरालालाई चोख्याइएको छ। उनी नेकपा निकट हुन्। प्रधानमन्त्री कार्यालयले पूर्वाञ्चल विश्वविद्यालयका उपकुलपति घनश्यामलाल दास र रजिस्ट्रारलाई दैनिकबाहेक अन्य काम नगर्न निर्देशन दिएको छ। कार्यकारी परिषद्मा सदस्य नियुक्त गरेर बहुमतका आधारमा विश्वविद्यालयसँग सम्बन्धित निर्णय गर्नुपर्नेमा दुई जना मात्र मिलेर काम गरेको आरोपमा उनीहरूलाई दैनिक काम मात्र गर्न भनिएको हो। दास कांग्रेसको सिफारिसमा उपकुलपति नियुक्त भएका थिए। रजिस्ट्रार भने नेकपा निकटकै थिए। नेपाल संस्कृत विश्वविद्यालयका उपकुलपति प्राध्यापक डा कुलप्रसाद कोइरालालाई असार २३ गते क्यानडामा हुने संस्कृतसम्बन्धी एक अन्तर्राष्ट्रिय सम्मेलनमा भाग लिन जाने क्रममा प्रधानमन्त्रीको निर्देशनमा विमानस्थलबाटै फिर्ता गरिएको थियो। यस घटनासँगै विश्वविद्यालय र कुलपतिसमेत रहेका प्रधानमन्त्री कार्यालयको सम्बन्ध बिग्रेको छ। कतिसम्म उपकुलपतिसँगको टकरावकै कारण विश्वविद्यालयको वार्षिक सभासमेत तीनपटकको लिखित अनुरोधपछि मात्र प्रधानमन्त्री कार्यालयले आह्वान गरेको थियो। प्रधानमन्त्री कुलपति रहेको विश्वविद्यालयको सभा स्थान र मिति तोक्ने अधिकार पनि उनैलाई हुन्छ। प्रधानमन्त्रीसँगको सम्बन्धमा चिसोपना मुलुककै सबैभन्दा ठूलो र पुरानो त्रिभुवन विश्वविद्यालयसमेत रहेको छ। विश्वविद्यालयको अनुरोधमा गत वर्षको वैशाख २३ गते आफैंले आह्वान गरेको सभामा समेत प्रधानमन्त्री ओली गएनन्। त्यतिखेर उनको सचिवालयले सभामा पेस गर्न लागिएको कार्यसूची अस्पष्ट भएको भन्दै प्रधानमन्त्री सभामा नगएको जनाएको थियो। अहिले मुलुकभर ११ वटा विश्वविद्यालय सञ्चालनमा छन्। तीमध्ये अधिकांशको कुलपति प्रधानमन्त्री नै हुन्छन्। नेपाल प्राध्यापक संघले विश्वविद्यालयजस्तो विशुद्ध प्राज्ञिक संस्थामा राजनीतिक हस्तक्षेप भएको भन्दै प्रधानमन्त्री कार्यालयबाट भएको हस्तक्षेपको विरोध गरेको छ। संघ अध्यक्ष रामेश्वर उपाध्यायले भने, विश्वविद्यालय स्वायत्त प्राज्ञिक संस्था हो। कुलपतिबाट भएको यस्तो हस्तक्षेप रोकिनुपर्छ। पूर्वएमाले निकट प्रगतिशील प्राध्यापक संघका अध्यक्ष यादव लामिछानेले भने विधिसम्मत काम नगर्ने पदाधिकारीलाई मात्र कारबाही भएकाले यसलाई राजनीतिक हस्तक्षेपका रूपमा बुझ्न नहुने बताए। नेकपाको विचारसँग सहमत हुनेलाई पनि कारबाही गरिएको छ। प्रधानमन्त्री आफैंले नियुक्त गरेका व्यक्ति पनि निलम्बनमा परेका छन्, लामिछानेले भने, गलत काम गर्नेलाई कारबाही गरिएको मात्र हो।"
नेपाल एकीकरणको पहिलो खुट्किलो नुवाकोटको साततले दरवार मक्किँदै,"नुवाकोट : नेपाल एकीकरणको पहिलो खुड्किलो नुवाकोटको साततले दरबार राष्ट्रिय संग्रहालयको पुनर्निर्माण एक महिनापछि सुरु गरिने भएको छ। भुकम्पले चारवर्ष अगाडि भत्किएको सो संग्रहालयको पुर्ननिर्माण चीनले गर्ने भएको छ। पृथ्वीनारायण शाहले १८०१ साल असोज १५ गते नुवाकोट टाकुरेमाथि तेश्रो प्रयासमा विजय गरिसकेपछि सेनाद्वारा १८१६ सालमा साततले दरवार निर्माण गरेका थिए । गीर्वाणयुद्ध विक्रम शाहको पालामा २५ वर्षसम्म सोही दरवारबाट नेपालको शासनसत्ता सञ्चालन भएको थियो। २०७२ साल वैशाख १२ गते शनिबार बिहान ११:५६ मा गएको विनासकारी भुकम्पले ठुलो क्षति गरेको जिल्लामध्ये नुवाकोट पनि एक हो। यस जिल्लामा एकहजार एकसय १२ जनाले भुकम्पका कारण ज्यान गुमाएका थिए भने पाँच हजारजना घाइते भएका थिए। भुकम्पले क्षति पुयाएको राष्ट्रिय सम्पदामध्ये विदुर नगरपालिका वडा नं २ नुवाकोटको पुरानो सदरमुकामस्थित बजारमा रहेको सदियौं पुरानो साततले दरवार पनि एक हो। यस दरवारको पुर्ननिर्माण नहुँदा खण्डहर हुँदै गइरहेको छ। लामो समयपछि सो संग्रहालयको पुर्ननिर्माणका लागि चीनका प्राविधिसहितको सात जनाको टोली स्थलगत अनुगमनमा क्रियाशील रहेका छन्। टोलीले आफ्नै कामदार लगाएर निर्माण गर्ने जनाएको छ। भुकम्प पुर्ननिर्माण प्राधिकरणका अधिकृत भिष्म बास्कोटालाई चीनका प्राविधिकले अबको एक महिनामा दरवारको पुर्ननिर्माण सुरु गर्ने जानकारी दिएको बास्कोटाले बताए। यससँगै नुवाकोटका सम्पदाहरु छिमेकी राष्ट्र चीनले बनाइदिने दरवार हेरचाह तथा संरक्षण कार्यालय नुवाकोटका प्रमुख अर्जुन फुयालले बताए । चीनले भुकम्पले ढलेको सो दरवारका साथै तलुजु मन्दिर, गारदघर, रंगमहल तथा लामपाटी र सेतोपाटी पनि बनाउने जिम्मा पाएको उनले बताए। चिनीयाँ प्राविधिक टोलीले गत वर्ष नै स्थलगत रुपमा दरवार पुगेर अनुगमन तथा निरीक्षण गरेका थिए। भुकम्पको चार वर्षसम्म दरवार पुर्ननिर्माण हुन नसक्दा खण्डहर बनेको छ। २०६७ सालमा सो साततले दरवारलाई नेपाल सरकारले संग्रहालयको रुपमा घोषणा गरी त्यहाँ प्रवेश शुल्क लिने गरेको थियो। साततले दरवार प्रवेश गरेबापत नेपालीलाई प्रतिव्यक्ति २०, विद्यार्थी १०, सार्क राष्ट्रका नागरिकसँग एकसय तथा अन्य देशका नागरिकसँग एकसय ५० रुपैयाँ प्रवेश शुल्क लिने गरिएको थियो । काठमाडौँदेखि ६७ किलोमिटर दुरीमा रहेको दरवार जीर्ण हुँदा सो राजश्व ठप्प भएको छ। भूकम्पपछि कुनै आगन्तुकलाई प्रवेश गर्न नदिइएको मात्रै होइन स्मारक संरक्षण तथा दरबार हेरचाह कार्यालयको कर्मचारीसमेत भित्रको अवस्था बुझ्नका लागि लामो समयदेखि भित्र पस्न सकेका छैनन्। हाल दरवारको पश्चिमी मोहडातर्फको भाग लडिसकेको छ। नुवाकोटको ऐतिहासिक साततले दरबार पुनःनिर्माणका लागि चिनीयाँ टोली नुवाकोट आएर पुनः सर्भे गरेको छ। भूकम्पले नुवाकोट दरबार क्षेत्रको मुख्य आकर्षण मानिएको साततले दरवारलाई चिराचिरा बनाएर चर्काएको छ भने रंगमहल, गारद घर, भैरवी मन्दिर, तुलजा भवानीको मन्दिर, नारायण मन्दिर लगायतको सम्पदाहरु भत्काएको छ। अहिले साततले दरबार टेकोले धानेर अड्याइएको छ। चीनले नेपाल सरकारको पुरातत्व विभागको सहमति लिएर गत २०७४ सालको भदौमा दुई सातासम्म पुर्ननिर्माणका लागि सर्भे गरेको दरवार संरक्षण तथा हेरचाह कार्यालय नुवाकोटका प्रमुख अर्जुन फुयालले जानकारी दिए । चिनीयाँ टोलीले पहिलो चरणमा साततले र तलेजु भवानीको मन्दिर, दोश्रो चरणमा गारदघर र रंगमहल तथा तेश्रो चरणमा लामपाटी र सेतोपाटीको पुर्ननिर्माण गर्ने तयारी गरेको छ। गत वर्ष नौ जनाको चिनीयाँ प्राविधिक टोलीले साततले दरवारको स्थलगत रुपमा ड्रोन क्यामेरामार्फत स्थलगत निरीक्षण गरेको थियो। सर्भे कार्यमा चीनको 'चाइनिज एकेडेमी अफ कल्चरल हेरिटेज'का प्राविधिकहरु सहभागी थिए। टोलीको नेतृत्व वरिष्ठ इन्जिनियर ह्वाङले गरेका थिए। सो कम्पनीले १७ वर्ष अगाडि तिब्बतको पोताला दरवारको पुर्ननिर्माण गरेको थियो। विनासकारी भुकम्पपछि चीन सरकारले साततले दरवार मर्मतका लागि प्रतिवद्धता जनाएको थियो। पुर्ननिर्माणमा करोडौं रकम लाग्ने जनाए पनि सवै सर्भे गरिसकेपछि मात्र लागत जानकारी हुने चिनीयाँ पक्षले जनाएको छ। आकर्षक तथा भीमकाय संरचना रहेको साततले दरवारलाई भुकम्पले क्षति पुयाएपछि चारै तर्फबाट काठ र फलामको डण्डीले टेको लगाएर अड्याइएको छ। टेको लगाइएको ठाउँको पर्खालका इँट्टाहरु क्रमसः उप्किँदै जान थालेपछि झन अर्को जोखिम देखापरेको स्थानीयवासी राजेन्द्र डंगोलले बताए। २०३८ सालसम्म नुवाकोटको सदरमुकाम रहेको सो साततले दरवारबाटै जिल्लास्थित मुख्य कार्यालयहरु जिल्ला प्रशासन, कारागार, अदालत, प्रहरी तथा मालपोत कार्यालय सञ्चालन भएका थिए। भुकम्पपछि दरवारको पूर्वी मोहडा रहेको दरबार अगाडि, पछाडि र उत्तरीभाग भित्ताको इँटाको गाह्रो चर्किएको छ। संग्राहलयमा परिणत गरिएको साततले दरवारमा पुराना र ऐतिहासिक सामग्रीहरुलाई सुरक्षित साथ राखिँदै आएको छ। भुकम्पका कारण भित्र पस्नै नमिल्ने भएको संग्रहालयमा राजा पृथ्वीनारायण शाहले प्रयोग गरेका लुगाफाटा, पलङ, ओछ्यान, युद्धका सामग्रीहरु, पृथ्वीनारायण शाह र उनका रानीहरुको प्रतिमा, सुरक्षित गरिएको छ। यस अघि पनि १९९० सालको भुकम्पले उक्त दरवारमा असर परेको थियो। त्यसबेला नौ तल्ला रहेको दरबार लडेर सात तलामा झरेको थियो। दरवार नुवाकोटको सदरमुकाम विदुरदेखि सात किलोमिटर उत्तरपुर्वमा रहेको छ। जीर्ण र जेखिमयुक्त रहेका कारण पर्यटकहरु टाढैबाट दरवार हेरेर फर्कने गरेका छन्। २०७२ साल साउन महिनामा तत्कालीन परराष्ट्रमन्त्रि महेन्द्रबहादुर पाण्डेको कुटनीतिक पहलमा नेपालका लागि चीनीयाँ तत्कालीन राजदुतले साततले दरवारलगायत नुवाकोटका विभिन्न सम्पदाहरुको भ्रमण गरेर पुर्ननिर्माण गर्ने प्रतिवद्धता जनाएका थिए। सोही अनुसार कार्य हुन थालेको दरवार संरक्षण तथा हेरचाह कार्यालय नुवाकोटले जनाएको छ।"
खुलामञ्च अतिक्रमण : सात दिनभित्र संरचना हटाउन अल्टिमेटम,"काठमाडौं : टुँडिखेल अतिक्रमणमा परेको छ। नेपाली सेनादेखि अस्थायी बसपार्क सार्ने नाममा टुँडिखेल अतिक्रमण भइरहेको छ। टुँडिखेलअन्तर्गतको खुलामञ्चको १३ रोपनी जग्गा कब्जा भएको छ। त्यहाँ ५२ वटा सटर बनाइएको छ। २९ तलले भ्यु टावर निर्माण गर्न खुलामञ्च पुरानो बसपार्क सारिएको थियो। काठमाडौं महानगरपालिका र निर्माण व्यवसायी जलेश्वर स्वच्छन्द बिकोई बिल्डर्सबीच तीन वर्षसम्म खुलामञ्च उपभोग गर्ने गरी सम्झौता भएको थियो। महानगरपालिकाका प्रमुख कार्यकारी अधिकृत रुद्रसिंह तामाङले २०७३ साउन ३० गते कार्यादेशमार्फत निर्माण कम्पनीलाई खुलामञ्च उपयोग गर्न लिएका थिए। महानगरले दुईवटा शौचालय, दुईवटा प्रतीक्षालय, एक क्यान्टिन, एक मेडिकल पसल, एक टिकट काउन्टर, एक ट्राफिकको बोर्ड राख्ने स्थान र एक म्यानेजमेन्ट बस्ने कोठा निर्माणको मात्रै सम्झौता भएको थियो तर निर्माण कम्पनी सटर बनाएर भाडा लगाउन थालेको छ। यसबापत निर्माण कम्पनीले महानगरपालिकालाई वार्षिक ५० लाख बुझाउने सहमति भएको हो। २०७६ साउन ३० गते सम्झौता अवधि सकिँदैछ। तर भ्यु टावरको निर्माण कार्य सुस्त भएको बसपार्क सर्ने सम्भावना छैन। अस्थायी रूपमा दिएको यो जग्गामा राखिएको बसपार्कको पिच गर्न थालिएको छ। सेनाले ठूलाठूला भौतिक संरचना बनाएर टुँडिखेलको जग्गा कब्जा गरिसकेको छ। उता धरहरा निर्माणका सामग्री पनि टँुडिखेलमै राखिएको छ। सेना र माफियाले टुँडिखेलको जग्गा कब्जा गरेर संरचना बनाउँदा पनि महानगरपालिका मौन छ। सम्पदाप्रेमी र स्थानीयले विरोध जनाएपछि मात्रै महानगरपालिका ब्युँतिएको छ। शुक्रबार मात्रै महानगरपालिकाका उपमेयर हरिप्रभा खड्गीलाई अनुगमन जिम्मेवारी दिइएको छ। उनलाई जिम्मेवारी दिने विषयमा समेत महानगरमा भाँडभैलो भएको छ। उनले चिठी बुझैसँगै अनुगमनको बैठक बोलाएको बताइन्। उनले अनुमगन समिति छिटै प्रतिवदेन तयार गर्ने जानकारी दिइन्। संयोजक खड्गीले सात दिनभित्र बनाएका संरचना भत्काउन अल्टिमेटम दिएकी छन्। सात दिनभित्र संरचना भत्किएनन् भने डोजर लिएर जान्छु, उनले भनिन्। सम्पदाविद्हरूले खुलामञ्चको संरक्षण गर्न मेयरको ध्यानाकर्षण गराएका छन्। महानगरमै गएर उनीहरूले ज्ञापनपत्र बुझाएका छन्। सम्पदा बचाउ अभियानका संयोजक तथा सम्पदाप्रेमी गणपतिलाल श्रेष्ठले खुलामञ्च अतिक्रमण्का सम्बन्धमा महानगरका मेयर, उपमेयरलाई ध्यानाकर्षण गराइएको बताए। उनले ऐतिहासिक, पुरातात्त्वि्क महत्त्वको स्थान यसरी कब्जा हुनु दुर्भाग्य भएको बताए। परिवर्तनका ठूलाठूला अन्दोलन हुने जनताको मञ्चमा धावा बोलिएको छ। २०७२ सालमा भूकम्प आउँदा सर्वसाधारण बसेको खुला स्थान कब्जा भएको छ। सार्वजनिक सम्पत्ति यसरी अतिक्रमण हुँदा सम्बन्धित निकाय चुप लागेर बसेको अभियन्ता श्रेष्ठ बताउँछन्। गुठीको लगतमा छैन खुलामञ्चको जग्गा गुठीको भनेर अतिक्रमण गरिएको छ। गुठीको लगतमा नै नभएको जग्गालाई गुठीको भनेर संस्थानलाई मुछ्न नमिल्ने संस्थानका एक कर्मचारीले बताए। मेयरउपमेयर आरोपप्रत्यारोप जग्गा अतिक्रमणका सम्बन्धमा मेयर विद्यासुन्दर शाक्य र उपमेयर खड्गीबीच विवाद छ। एकअर्कालाई आरोपप्रत्यारोप गरेर अतिक्रमणका सम्बन्धमा उनीहरु आफू जोगिने प्रयत्नमा छन्। आफू अनुगमनको जिम्मा लिएको भनेर मेयर पन्छिन खोजेको आरोप उपमयेर खड्गीको छ। पदको मर्यादा गर्नु भएन, उपमेयरलाई अनुगमनको जिम्मेवारी दिएको भन्नुभयो, उनले भनिन्, आजमात्रै मैले चिठी पाएकी छु। महानगरको विकास निर्माण, बजेट विनियोजनलगायत नियमित कार्यका लागि मात्रै आफू अनुगमन समितिको संयोजक भएको उनले बताइन्। त्यस्तो संवेदशील विषयमा आधिकारिक जिम्मेवारी दिनु पर्दैन, उपमयेर अनुगमन गर्न जिम्मा लगाइएको छु भन्दै हिँड्न मिल्छ ? उनले भनिन्। मेयर शाक्यले भने अनुगमन समितिको संयोजकका हैसियतले उपमेयरले काम गर्ने सक्ने बताउँदै आएका छन्। रानापोखरी पुनर्निर्माणका विषयमा मेयर शाक्य र उपमेयर खड्गीबीच विवाद हुँुदा अलपत्र छ।"
"कालिकोटमा जीप पल्टिँदा २५ घाइते, २ गम्भीर",कालिकोट : कालिकोटमा तरकारी बोक्ने जीप पल्टिँदा २५ जना घाइते भएका छन्। जिल्ला सदरमुकाम मान्म बजारदेखि करिब ४ किलोमिटर दुरीमा रहेको पंचदेवल माध्यामिक विद्यालयमा नगरस्तरीय राष्ट्रपति रनिङ सिल्ड प्रतियोगितामा हिँडेका खेलाडी र दर्शक बोकेको जीप जिल्ला अस्पताल मोडमा पल्टिँदा २१ जना घाइते भएका हुन्। प्रहरीकाअनुसार क्षमताभन्दा बढी यात्रु बोकेर कार्यक्रमस्थलतिर जाँदै गरेको लु १ च ६४६४ नम्बरको मदन होटलको रातो प्लेटको जीप अस्पतालको मोडमा बायाँतिर मोड्दै गर्दा पल्टिएर ५ जना महिला र २० जना पुरुष घाइते भएका छन्। पाँच जना यात्रुहरु बोक्न मिल्ने जीपमा ३५ जनाभन्दा बढी यात्रुहरु बोकेकाले जीप पल्टिएको प्रहरीको भनाई छ। दुर्घटना भएको जीप। जिल्ला ट्राफिक कार्यालयका प्रहरी सहायक निरीक्षक नवराज भट्टले जीप दुर्घटनामा घाइते भएका २५ जना मध्ये २ जना गम्भीर रहेको जानकारी दिए। उनका अनुसार खाँडाचक्र नगरपालिकाकै नगरस्तरीय राष्ट्रपति रनिङ सिल्ड प्रतियोगिताको समापनमा हेर्न गएका दर्शक अर्जुन भारती र जयराज पाण्डे गम्भीर घाइते भएका छन्। उनीहरुलाई थप उपचारका लागि रिफर गरिएको छ। बाँकी २० जना घाइतेहरुको जिल्ला अस्पताल कालिकोटमा उपचार भइरहेको छ। जीपले सुर्खेतदेखि कालिकोटसम्म मान्छे र पछाडीको ढालामा तरकारी पसलहरुको तरकारी ढुवानी गर्दै आएको थियो।
खेतबाट फर्किरहेका युवाको दुर्घटनामा मृत्यु,राजविराज : खेतबाट फर्किरहेका सप्तरीका एक युवकको सवारी दुर्घटनामा मृत्यु भएको छ। गहुँ भित्र्याउनका लागि वयलगाडी लिन को १५ प ५५४५ नम्बरको मोटरसाइकलमा चढी घरतर्फ हिँडेका सप्तरी हनुमाननगर कंकालिनी नगरपालिका ३ पोर्ताहाका २२ वर्षीय शंकर पघैया यादवको दुर्घटनामा मृत्यु भएको हो। शंकर सवार मोटरसाइकललाई पूर्वबाट पश्चिमतर्फ जाँदै गरेको को १ ज ३५६२ नम्बरको विंगर गाडीले हनुमाननगर कंकालिनी नगरपालिका ३ पोर्ताहामा ठक्कर दिएको थियो। घाइतेको स्थानीय भारदह अस्पतालमा उपचारका क्रममा मृत्यु भएको हो। चाडी चालकलाई भारदह प्रहरीले नियन्त्रणमा लिएको छ।
खुल्लामञ्चका अबैध सटर भत्काइयो,"काठमाडौं : अबैधरुपमा निर्माण गरिएका खुल्ला मञ्चका सटर भत्काइएको छ । अतिक्रमण गरेर बनाइएका खुल्ला मञ्चका सटर काठमाडौं महानगरपालिकाको अगुवाइमा शनिबार बिहान भत्काइएको हो। काठमाडौं महानगरपालिकाकी उपप्रमुख हरिप्रभा खड्गीले भने माथिको आदेशमा भत्काइएको भन्ने जानकारी पाएको भएपनि यसबारे अनविज्ञ रहेको बताइन्। विरोधमा उत्रने केही व्यापारीलाई प्रहरीले नियन्त्रणमा लिएको छ । शुक्रबार मात्रै उपमेयर खड्गीले खुलामञ्चमा निर्माण गरिएका संरचना हटाउन सात दिनको अल्टिमेटम दिएकी थिइन् । काठमाडौं महानगरपालिका र निर्माण व्यवसायी जलेश्वर स्वच्छन्द बिकोई बिल्डर्सबीच तीन वर्षसम्म खुलामञ्च उपभोग गर्ने गरी सम्झौता भएको थियो। महानगरपालिकाका प्रमुख कार्यकारी अधिकृत रुद्रसिंह तामाङले २०७३ साउन ३० गते कार्यादेशमार्फत निर्माण कम्पनीलाई खुलामञ्च उपयोग गर्न लिएका थिए। महानगरले दुईवटा शौचालय, दुईवटा प्रतीक्षालय, एक क्यान्टिन, एक मेडिकल पसल, एक टिकट काउन्टर, एक ट्राफिकको बोर्ड राख्ने स्थान र एक म्यानेजमेन्ट बस्ने कोठा निर्माणको मात्रै सम्झौता भएको थियो । निर्माण कम्पनी अवैधरुपमा सटर बनाएर भाडा लगाएको थियो।"
"नुनदेखि सुनसम्म सेटिङ, तस्करलाई प्रहरीकै सहयोग","जनकपुरधाम : सीमा क्षेत्रमा सशस्त्रको टोली सक्रिय नहुँदा तस्करी बढेको छ। भन्सार कर्मचारी रमिते बनेपछि महिनाथपुर क्षेत्रमा तस्करहरू सलबलाइरहेका छन्। कर्मचारी र सुरक्षाकर्मीले बेवास्ता गर्दा सेटिङमा तस्करी हुने गरेको पाइएको छ। केही घटनाले त्यसको पुष्टि हुन्छ। धनुषाको विदेह नगरपालिका१ महिनाथपुरमा सशस्त्रको पोस्टभन्दा २० मिटर परको घरबाट जनकपुर भन्सार कार्यालयको टोलीले बुधबार १९ लाखभन्दा बढीको सामान बरामद गयो। स्थानीय नवलकिशोर रायको घरमा तस्करी गरी भन्सार छली ल्याइएको कपडा, भाँडावर्तन, खाद्यसामग्रीसहितका ३२ वटा पोका बरामद भएको थियो। नजिकैको सशस्त्र प्रहरी पोस्ट अनभिज्ञ भयो। गत चैत १५ गते भन्सारका केही कर्मचारी हंसपुर नगरपालिका८ मा तस्करीको सामान नियन्त्रण गर्न पुगे। सशस्त्र प्रहरी बेसक्याम्प सोनीगामा भन्दा ५ सय मिटर दुरीमा मोटरसाइकलबाट तस्करीका सामान लगिरहेको समूहलाई कर्मचारीले रोके। चारजना मात्र रहेका भन्सार कर्मचारीलाई तस्कर समूहले घेराबन्दीमा पायो। घरेलु हतियार देखाएर कर्मचारीलाई तर्साउँदै तस्करले सबै सामान लुटेर लगे। कर्मचारीले सामान लुटिँदै गरेको भिडियो मोबाइलमा कैद गर्नुबाहेक अरू केही गर्न सकेनन्। नजिकै रहेको सशस्त्र प्रहरी बेस क्याम्पमा खबर गरेको एक घन्टापछि दुईजना प्रहरी कर्मचारी आइपुगे। त्यतिन्जेलसम्म तस्करले कुलेलम ठोकेका थिए। चैत अन्तिम साता धनुषाको देउरीमा भन्सार कार्यालयबाट कर्मचारी टोली तीन तहको घेराबन्दी गरी तस्कर नियन्त्रणमा खटियो। पहिलो तहमा भन्सार प्रमुख रामेश्वरकुमार मिश्र र अर्का कर्मचारी थिए। दोस्रो र तेस्रो तहमा १५ जनाभन्दा बढी कर्मचारी थिए। मोटरसाइकलमा रहेका तस्कर उल्टै कर्मचारीमाथि जाइलागे। थोरै संख्यामा रहेका तस्करमाथि कर्मचारी समूहले घेराबन्दी गरेपछि तिनीहरू मोटरसाइकल र सामान छाडेर भागे। यी घटना प्रदेश २ को राजधानी जनकपुर र आसपासका क्षेत्रमा हुने गरेको तस्करीका नमुना हुन्। प्रहरीसँगको सेटिङमा नुनदेखि सुनसम्मको तस्करी भइरहँदा भन्सार कार्यालय निमुखा बनेको छ। लाखौं करोडौंका सामान भयबिना वारपार गर्ने तस्कर समूहलाई प्रहरी र भन्सार कर्मचारीले राम्ररी चिन्छन्। तर, उनीहरूलाई पक्राउ गर्ने आँट गर्दैनन्। तस्करीका सामान छ्यापछ्याप्ती भारतीय ब्रान्डका सुर्तीजन्य पानमसाला रजनीगन्धा र तुलसी जनकपुर बजार मात्र नभई प्रदेश २ मै छ्यापछ्याप्ती बिक्री हुन्छ। प्रत्येक किराना पसल, खुद्रा पसल, चिया पसल, पान पसलमा रजनीगन्धा र तुलसी किन्न सकिन्छ। नेपाली ४५ रुपयौँमा एक पुरिया बिक्री हुने रजनीगन्धा र तुलसीमा प्रतिकिलो ८८५ रुपैयाँ अन्तःशुल्क तोकिएको छ। त्यसैगरी ३० प्रतिशत भन्सार र १३ प्रतिशत कर गरी एक किलोका लागि करिब १७ सय रुपैयाँ भन्सार बुझाउनुपर्छ। भन्सार बुझाएर ल्याउँदा महँगो पर्ने भएकाले तस्करीको बाटो प्रयोग गरी रजनीगन्धा र सुर्ती भिœयाइन्छ। नेपाली बजारमा दैनिक करोडौंको कारोबार हुने रजनीगन्धा र तुलसीको तस्करी हुँदा पनि प्रहरी प्रशासन मुकदर्शक छ। नेपालमा साल्ट ट्रेडिङबाहेक अन्य कम्पनीको नुन बिक्री गर्न पाइँदैन। जनकपुरधामका अधिकांश पसलमा विभिन्न भारतीय ब्रान्डका नुन बिक्री गर्न राखिएको हुन्छ। त्यसैगरी सीमापारिबाट खानेतेल, मसला, माछा र खाद्यान्न सामग्रीको जताततै बिक्री हुने गरे पनि प्रशासनको आँखा पुगेको छैन। जहाँ प्रहरी त्यहींं तस्करी जनकपुर भन्सार कार्यालयले धनुषामा सर्वाधिक तस्करी हुने स्थान पहिचान गरेको छ। कार्यालय प्रमुखको कार्यकक्षमै सबैले हेर्ने गरी तस्करीका मुख्य स्थान भनी नक्सा सार्वजनिक गरिएको छ। उल्लिखित अधिकांश स्थान सशस्त्र प्रहरी बेस क्याम्प नजिक वा प्रहरी युनिट भएकै क्षेत्रमा छन्। तस्करी हुने मुख्य क्षेत्रमा खजुरी, महुवा बलहा हुँदै जनकपुरदेखि दक्षिण पूर्व अन्दाजी २२ किमि क्षेत्र छ। खजुरीमा सशस्त्र प्रहरी पोस्ट छ। इटर्वा, खरियानी जनकपुरदेखि पूर्व अन्दाजी ७ किमि, दुहवी जनकपुरदेखि पूर्व अन्दाजी ९ किमि, तुल्सीयाही, फूलगामा जनकपुरदेखि दक्षिणपश्चिम अन्दाजी १५ किमि, महिनाथपुर जनकपुरदेखि दक्षिण पूर्व १० किमि र भडरिया जनकपुरदेखि दक्षिण पूर्व ८ किमि मुख्य तस्करीका स्थान हुन्। यी क्षेत्रहरुमा तस्करी नियन्त्रण गर्न सशस्त्र र नेपाल प्रहरीको युनिट परिचालित छ। तर यही क्षेत्रबाट सर्वाधिक तस्करी हुने गरेको छ। नियन्त्रणभन्दा असुली बढी सीमा क्षेत्रमा हुने अवैध गतिविधि र तस्करी नियन्त्रणकै लागि सशस्त्र प्रहरी पोस्ट छन्। धनुषामा यस्ता ६ वटा पोस्ट छन्। जिल्लाका खजुरी, महिनाथपुर, धनौजी, डेबडिहा, जटही र फूलगामामा सशस्त्र पोस्ट छन्। यी पोस्टमा प्रहरी निरीक्षकको कमान्डमा ३५ जनाको दरबन्दी छ। जसले सीमा सुरक्षा र तस्करी नियन्त्रणको अभिभारा बोकेको छ। त्यसैगरी चोरीपैठारी नियन्त्रणका लागि सशस्त्रका डिएसपीको कमान्डमा २५ जना प्रहरी जनशक्ति भएको भन्सार सुरक्षा बेस क्याम्पसमेत छ। तस्करी नियन्त्रणकै लागि नेपाल प्रहरीका युनिट पनि खटिएका हुन्छन्। यी सबै बन्दोबस्त हुँदाहुँदै पनि तस्कर सक्रिय छन्। प्रहरीलाई महिनावारीका हिसाबले रकम बुझाएर तस्करी गर्ने गरेको दाबी तस्करको छ। भारतीय नम्बर प्लेटको मोटरसाइकलमा तस्करीको सामान सीमापारिबाट ल्याउँदै। जनकपुर भन्सार कार्यालयको तथ्यांकअनुसार चालु वर्षमा सशस्त्र प्रहरी नेपाल बल भन्सार सुरक्षा बेसले पाँच लाख ९३ हजारको चोरीपैठारीको सामान नियन्त्रण गरेको छ। सशस्त्र प्रहरी पोस्ट र अन्य सबै निकायले ८९ लाख ८२ हजारको तस्करीको सामान बरामद गरेका छन्। नेपाल प्रहरीले २ करोड ९३ लाख १९ हजारभन्दा बढीको सामान बरामद गरेको छ। जनकपुर भन्सार कार्यालयले आफ्नो पहलमा तीन करोड ५ लाख ७८ हजारको मालवस्तु बरामद गरेको छ। प्रहरीको तुलनामा भन्सार गस्ती टोलीले सर्वाधिक तस्करीका सामान नियन्त्रणमा लिएको छ। तस्करी नियन्त्रणकै लागि तैनाथ प्रहरीको आँखैअगाडिबाट तस्करीका सामान भिœयाउने गरिए पनि एकदुई मात्र पक्राउ पर्ने गरेका छन्। असुरक्षित भन्सार कर्मचारी सीमा क्षेत्रबाट तस्करीका सामान भित्रिने क्रम जारी रहे पनि सकिएजति नियन्त्रण गर्न नसकिएको जनकपुर भन्सार कार्यालयका प्रमुख रामेश्वर कुमार मिश्र स्विकार्छन्। मिश्र भन्छन्, हामीसँग २० जनाको जनशक्ति छ। ८ जनाले कार्यालय छाड्न मिल्दैन। बाँकी कर्मचारीलाई लिएर सकेजति गस्ती गरिराख्या छु। सशस्त्र प्रहरी र नेपाल प्रहरीबाट तस्करी नियन्त्रण गर्न काम भइरहे पनि प्रभावकारी हुन नसकेको उनको भनाइ छ। भन्सारका कर्मचारी पर्याप्त सुरक्षा समन्वय नहुँदा निकै जोखिमपूर्ण र असुरक्षित अवस्थामा गस्ती गर्न बाध्य रहेको मिश्र बताउँछन्। उनी भन्छन्, छापा हान्न जाँदा चाहिएजस्तो सहयोग प्रहरीबाट नहुँदा हामी जोखिममा पर्ने अवस्था आइरहन्छ।"
निर्भीक नर्वदा,"इलाम : दान थापेको होइन, अधिकार मागेको हो। चिया मजदुरको आन्दोलनबारे ४७ वर्षीया नर्वदा निरौलाको अभिव्यक्ति हो यो। उनी १० वर्षको उमेरमा बाल श्रमिकमा रूपमा २०३९ सालमा कन्याम बगानबाट मजदुरी थालेकी थिइन्। बगानमा ३७ वर्ष बिताउँदा काममा लाग्दाको ऊर्जा नर्वदामा उस्तै छ। आफूसँगै सहकर्मीको आर्थिक उन्नति नभएकोमा भने उनलाई दुःख लाग्न थालेको छ। उमेरसँगै उनले श्रम अधिकार बुझिन्। श्रमिक आन्दोलनमा उनी सधैं अघिल्लो मोर्चामा उभिन्छिन्। सरकार र व्यवस्थापनलाई खबरदारी गर्छिन्। उनी दलका नेतासँग असहमत छन्। श्रमिकका पक्षमा कुरा गर्न डराउँदिनन्। अरू अगुवासँगै चिया विकास निगमअन्तर्गतको कन्याम चिया बगानको मोर्चा सम्हालिरहेकी छन्। स्थानीय सरकारदेखि प्रशासनसम्मलाई कुरा बुझाउन उनको उपस्थिति चाहिन्छ। कुनै पक्ष हाम्रो समस्या बुझ्न प्रयासै गर्दैनन्, उनी भन्छिन्। स्थानीय शिक्षक नेत्र पौड्याल उनलाई अधिकारका लागि लड्ने एक्ली अगुवाका रूपमा मान्छन्। भन्छन्, निर्भीकता उहाँको ऊर्जा हो। चित्त नबुझेका कुरा उनी व्यवस्थापनदेखि प्रशासन मात्र होइन, न्यायालयसम्म पनि राख्न पछि हट्दिनन्। मजदुरले तीन वर्षअघि ज्यालाका लागि ६ महिना आन्दोलन गरे। व्यवस्थापक संघाई समूहले मजदुरलाई चिया चोरीको आरोपमा मुद्दा चलायो। हाम्रो पक्षमा बोल्ने वकिल पाउनै गाह्रो भयो, उनी सम्झन्छिन्, बल्ल एक कानुन व्यवसायीले बहस गर्ने आँट गरे। उमेरसँगै नर्वदाले श्रम अधिकार बुझिन्। श्रमिक आन्दोलनमा उनी सधैं अघिल्लो मोर्चामा उभिन्छिन्। सरकार र व्यवस्थापनलाई खबरदारी गर्छिन्। जिल्ला अदालत इलामका न्यायाधीशले मजदुरका वकिललाई बहस गर्न अनुमति दिएनन्। चोरीको आरोप लागेको पक्षमा बहस गर्न मिल्दो रहेनछ ? , उनले प्रश्न गरेकी थिइन्, राजपत्रमा हाम्रो ज्याला तोकिएको छ। त्यसलाई नमान्ने अधिकार हाम्रो बगान व्यवस्थापनलाई छ ? तब न्यायमूर्तिलाई पनि प्रश्न गर्न मिल्ने रहेछ भन्ने चेत अरू मजदुरमा खुल्यो। न्यायकै लागि बोल्ने ऊर्जा मिलेको उनको अनुभव छ। मजदुरले उठाउने कुरामा श्रम र पसिनाको सवाल मात्र हुने उनको तर्क छ। तर, दलहरूले राजनीति गरेको उनी बताउँछन्। यसपटक पनि ठूलो दलले मन नखोलेको उनको गुनासो छ। चिया मजदुर न्यूनतम तलब र सुविधा माग गर्दै आन्दोलित छन्। स्थानीय, प्रदेश र संघीय सरकारले गम्भीरताका साथ नलिएको उनीहरूको गुनासो छ। माग सम्बोधन गर्न काम गर्नुपर्ने सरकारले ऐन कार्यान्वयनमा गम्भीर छौं भन्नेबाहेक जवाफ नदिएको उनीहरूको आरोप छ। निगमअन्तर्गत इलाम र झापामा सातवटा बगान छन्। व्यवस्थापनले श्रम ऐन लागू गर्न अस्वीकार गरेको नेपाल चिया बगान श्रमिक संघका केन्द्रीय अध्यक्ष दीपक तामाङले बताए। सरकारले संघाईलाई आधाभन्दा बढी सेयर बिक्री गरेपछि समूहले इलाम र झापाका सात बगानको व्यवस्थापनको जिम्मा पाएको छ। निगमअन्तर्गतका बगानमा मात्र ३ हजार ५ सयभन्दा बढी श्रमिक छन्। इलामका इलाम, कन्याम, चिलिमकोट र सोक्तिम अनि झापाका तीन वटा चिया बगान छन्। संघाईलाई २०५७ मा ६५ प्रतिशत सेयर बिक्री गरिएको थियो। नेपाल कृषि तथा बगान क्षेत्र श्रमिक संघ, नेपाल चिया बगान श्रमिक संघ र अखिल नेपाल चिया मजदुर संघ आन्दोलनमा छन्। सरकारले साउनदेखि श्रमिकको दैनिक ज्याला ३ सय ८५ रुपैयाँ तोकेको छ।"
रोपवेका करोडाैंका सामान अलपत्र,"हेटौंडा : हेटौंडाकुलेखानीकाठमाडौं सडकका विभिन्न स्थानमा वर्षांैदेखि रोपवेको क्यारियल (डब्बा) झुन्डिरहेको छ। सडक, घर, खेतबारी र मानिस आवागमन भइरहने ठाउँमाथि झुन्डिएको क्यारियल जीर्ण हुँदा धरापमा परिणत भएको छ। क्यारियल कतिखेर झर्ने हो भन्ने चिन्ताले स्थानीय त्रसित छन्। वर्षौंसम्म यसरी घरबारीमाथि डब्बा बसिरहँदा कतिखेर झर्ने हो भन्ने चिन्ताले सताइरहन्छ, मकवानपुरको भीमफेदीस्थित जुरिखेतका श्याम रानाले भने, सरकारले रोपवेको सामान संरक्षण गर्न नसक्दा यो धरापका रूपमा परिणत हुँदै गएको छ। लगातार ४० वर्ष हेटौंडाकाठमाडौं सञ्चालित रोपवे २० वर्षदेखि अलपत्र छ। रोपवेको जग्गा अतिक्रमण हुनुका साथै ठाउँठाउँमा सामान चोरिएका छन्। तत्कालीन श्रम तथा यातायात मन्त्रालयले २०५९ सालमा रोपवेका सामानको करिब २९ करोड रुपैयाँ मूल्यांकन गरेको थियो। हेटौंडादेखि काठमाडौंसम्म सयौं ठाउँमा रोपवेको जग्गा अतिक्रमण गरेर स्थानीयले घर निर्माण र खेतीपाती गरिरहेको इतिहास खोजकर्ता केदारप्रसाद न्यौपानेले बताए। काठमाडौं मातातीर्थदेखि कलंकी हुँदै टेकुसम्म रोपवेका तार घरभित्रै पारेर थुप्रै घर बनेका छन्। हेटौंडाकाठमाडौंबीचका धेरै ठाउँमा घर बनाउनुका साथै खेतीपाती गरिएको छ। रोपवेको जग्गाको संरक्षण हुन सकेको छैन, उनले भने। हेटौंडाकाठमाडौं ४२ किलोमिटर रोपवेको धेरै ठाउँका फलामका सामान चोरी भइसकेका छन्। हेटौंडा, भैंसे, भीमफेदी, गोल्फिङ, जुरिखेत, नयाँगाउँ, थाक्सिङ र काठमाडौंको टेकुमा रोपवेका स्टेसन छन्। मर्मतसम्भार नगर्दा रोपवे बन्द रापवे सरकारले मर्मतसम्भार खर्च नदिँदा बन्द भएको रोपवेका पूर्वकर्मचारी चन्द्र श्रेष्ठले बताए। भैंसेस्थित सबस्टेसनमा बिग्रेको तार र ट्रान्सफर्मर मर्मतसम्भारका लागि सरकारले रकम उपलब्ध नगराउँदा २०५६ सालमा रोपवे बन्द भएको थियो। २०५९ सालमा सरकारले यसलाई खारेज गरेको थियो। स्टेसनमा सुमोपार्क र सरकारी भवन हेटौंडा१ चौकीटोलस्थित स्टेसनमा हेटौंडा उपमहानगरपालिकाले टाटासुमो पार्किङ स्थल बनाएको छ। उपमहानगरले व्यवस्थित बसपार्क निर्माणका लागि गृहकार्य गरिरहेको छ। हेटौंडा स्टेसनको करिब दुई बिघा जमिनमा श्रम कार्यालय हेटौंडा र अख्तियार दुरुपयोग अनुसन्धान आयोगको क्षेत्रीय कार्यालय भवन निर्माण गरिएको छ। श्रम कार्यालय भवनमा भने तीन नम्बर प्रदेशको भौतिक पूर्वाधार मन्त्रालय र भूमि व्यवस्था, कृषि तथा सहकारी मन्त्रालय राखिएको छ। इन्धन बचत, सस्तो ढुवानी रोपवेले प्रतिघन्टा दुई ट्रकको क्षमता बराबरका सामान ढुवानी गथ्र्यो। हेटौंडाबाट मुग्लिन हुँदै काठमाडौं दुई वटा ट्रक आवतआवत गर्न करिब एक सय लिटर इन्धन आवश्यक पर्छ, उनले भने, यसको विकल्पमा ६ घन्टामात्र रोपवे सञ्चालन हुदा ६ सय लिटर इन्धन बचत हुने थियो। मकवानपुरको भीमफेदीस्थित जुरिखेतमा रहेको रोपवे स्टेसनका सामान। तस्बिर : कृष्ण सारु मगर अमेरिकी सहयोगमा ६४ लाख डलर खर्च गरेर निर्माण भएको रोपवेले एक किलो सामग्री पाँच पैसामा ढुवानी हुने गरेकोमा सामग्री ओसार्दा प्रतिकिलो एक पैसामात्र खर्च हुने गरेको रोपवेका पूर्वकर्मचारी बिर्खबहादुर तामाङले बताए। यस्तो छ इतिहास राणा प्रधानमन्त्री चन्द्रशमशेरको पहलमा १९६३ सालमा अमेरिकी सरकारको सहयोगमा रोपवे निर्माण भएको थियो। त्यसको नाम राखियो नेपाल रोपवे। रोपवे विभिन्न समयमा आएको जोखिम पार गरेपछि पुनः २०२० सालदेखि क्रमिक रूपमा सञ्चालन हुँदै आएको थियो। चन्द्रशमशेरको पालामा मकवानपुरको धोर्सिङदेखि काठमाडौंको मातातीर्थसम्म रोपवे सञ्चालन गरिएको थियो। काठमाडौं मातातीर्थसम्म रोपवेबाट पुगेका सामग्री ट्रली निर्माण गरी टेकु पुयाउने गरिएको थियो। २०११ सालको बाढीपहिरोले धोर्सिङस्थित पावरहाउस ध्वस्त भएपछि यसको मर्मत र विस्तार गरियो। २०१६ सालमा हेटौंडामा स्टेसन बनाएर हेटौंडामातातीर्थटेकुसम्म पुनः २०२० सालदेखि रोपवे सञ्चालन हुन थालेको थियो। रोपवेका ८ वटा टर्मिनल र ७ वटा स्टेसन थिए भने ३ सय ५३ वटा टावर थिए। सुरुमा तीन सय ६० वटा डम्बा (क्यारियर) रहेकोमा २०५५ सालसम्म आइपुग्दा घटेर एक सय ६० वटा मात्र बाँकी थियो। रोपवेको एउटा डब्बाले हेटौंडाबाट काठमाडौं जाँदा पाँच सय ५० किलो र काठमाडौंबाट हेटौंडा आउँदा दुई सय ७५ किलो बोक्ने गरेको थियो। चार सय ५० हर्सपावर क्षमताको हेटौंडाबाट काठमाडौं जाँदा २२ टन प्रतिघन्टा र काठमाडौंबाट हेटौंडा आउँदा ११ टन प्रतिघन्टा भारवहन क्षमता थियो। तत्कालीन समयमा रोपवे सञ्चालन हुँदा सामग्री ओसारपसारका लागि स्थानीय तीन दिनसम्म कुर्थे।"
