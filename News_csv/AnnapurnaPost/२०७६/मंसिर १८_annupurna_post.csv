शीर्षक,विवरण
दललाई औकात देखाएको उपनिर्वाचन,"मंसिर १४ गते भएको उपचुनावको मत परिणामले सत्तारुढ नेकपालाई सन्तुष्ट पारेको देखिएको छ। उता, भक्तपुर प्रदेशसभा सदस्य र धरान उपमहानगरपालिका प्रमुख सत्तारुढ नेकपाबाट खोसेको प्रमुख प्रतिपक्ष नेपाली कांग्रेस अपेक्षाअनुसार खुसी देखिँदैन। सत्तारुढ दल सन्तुष्ट देखिनुमा दुई वर्षअघि आफूले पाएको लोकप्रिय मत नघट्नु मुख्य कारण रहेको देखिन्छ भने धरान र भक्तपुर प्रदेशसभा गुमाए पनि कास्कीको प्रतिनिधिसभा सदस्य र दाङको प्रदेशसभा सदस्यमा ठूलो मतान्तरसहितको जित कायम राख्नु तथा गाउँपालिका र वडाहरू प्रतिपक्षबाट खोस्न सक्नु उसका खुसीका थप कारण बनेका छन्। सरकारको लोकप्रियता निकै घटेको मानिएको यो बेला आएको उपनिर्वाचन परिणामले प्रतिपक्षीले भनेजस्तो अवस्था नरहे पनि सत्तारुढ दललाई सन्तुष्ट बनाएको देखिन्छ। प्रतिपक्षी भने त्यति उत्साहित देखिँदैन। उपनिर्वाचनहरूमा जित र हारका अनेकौं कारण हुने भए पनि त्यसले सरकारका कामको जनमूल्यांकन प्रस्तुत गर्ने मानिन्छ। त्यसैले नेकपाका अध्यक्ष केपी शर्मा ओली नेतृत्वको सरकारले दुई वर्ष पूरा गर्नै लागेको अवस्थामा उपनिर्वाचनलाई सरकारबारे मिनी जनमतसंग्रह मानिएको थियो। खासगरी प्रतिपक्षी दलहरूले उपचुनावलाई मिनी जनमतसंग्रह भन्दै सरकारका कामबारे फैसला गर्नेगरी मत दिन आह्वान गरेका थिए। सबैथरी दलका नेताकार्यकर्ताको आक्रामक चुनावी प्रचार अभियानका कारण जनताले उत्साहपूर्वक मतदान पनि गरे। परिणाम सत्तारुढ र प्रमुख प्रतिपक्षलाई सन्तुष्ट बनाउनेगरी आयो भने वैकल्पिक राजनीति गर्ने भनेर केही वर्षअघि स्थापित दलहरू तथा राजतन्त्र र हिन्दू राष्ट्र स्थापनालाई प्रमुख एजेन्डा बनाएको राप्रपालाई निराश पार्यो। राष्ट्रिय र स्थानीय एजेण्डा वा उम्मेद्वार प्रभावी ? नेपालमा भएका चुनाव मसिनोसँग केलाउने हो भने एजेण्डाले प्रमुखता पाएको कमै मात्र देखिन्छ। २०६४ को संविधानसभा चुनावमा तत्कालीन माओवादीको नारा मुख्य रूपले प्रभावी बनेकै हो, तर त्यसमा उसका लडाकु कार्यकर्ताको आक्रमकता, उनीहरूको भय र अरू दलहरूको रक्षात्मक अवस्था नथपिएको भए नाराको आधारमा मात्रै माओवादी सबैभन्दा ठूलो पार्टी बन्ने थिएन। साढे दुई वर्षअघि भएको स्थानीय निर्वाचनमा एमाले सबैभन्दा ठूलो पार्टी बन्नुमा उसका अध्यक्ष केपी ओलीको राष्ट्रवादी छवि महत्वपूर्ण कारण बन्यो। तर, बलियो र चुस्त संगठन कांग्रेस र माओवादी गठबन्धनलाई त्यो चुनावमा हराउने उत्तिकै बलिया कारण थिए। दुई वर्षअघिको निर्वाचनमा एमाले र माओवादी गठबन्धनले आकर्षक विजय हासिल गर्नुमा स्थानीय निर्वाचनमा एमालेले प्राप्त गरेको सफलता प्रमुख आधार थियो। यो उपनिर्वाचनमा विभिन्न ठाउँका निर्वाचन परिणाम केलाउने हो भने जितका विभिन्न कारण देखिन्छन्। यो निश्चित हो कि, नेपालका निर्वाचनमा विजयी बन्न बलियो संगठन पहिलो सर्त हुनेछ। नेताको करेस्मेटिक छवि, प्रभावी एजेण्डा र उम्मेदवारको व्यक्तित्व त्यो संगठनलाई उत्साहित पारेर चलायमान बनाउने थप कारण बन्छन्। तर, यी थप कारण मिसिएपछि नै चुनावमा विजयी बन्न सहयोग पुग्ने गर्छ। यी विषय नकारात्मक हुँदा बलियो संगठन भएको पार्टी पनि पराजित हुनपुग्छ। राजनीतिक दलहरूका लागि हरेक निर्वाचन शक्ति परीक्षण हुने गर्छ। त्यस हिसाबले यो उपनिर्वाचन पनि दलहरूका लागि आफ्नो लोकप्रियता जाँच्ने मैदान बन्यो। जसमा, जनताले उनीहरूको औकातअनुसार मत दिएर पठाए। भक्तपुर प्रदेशसभा सदस्यमा नेकपाको हारको प्रमुख कारण त्यहाँका उसका उम्मेदवार देखिन्छन्। विगत निर्वाचनमा बागी उम्मेदवारी कायम राखेका कारण पूर्व एमालेपंक्तिमा उनीप्रति कहीं न कहीं असन्तुष्टि रहेको देखिन्छ भने कांग्रेसका उम्मेदवारले आफूलाई सहयोग गर्ने राप्रपाको मत एकत्रित गर्दै नेपाल मजदुर किसान पार्टीको मतसमेत तान्न सकेकाले उनी विजयी बने। धरानमा कांग्रेसको विजय भने निकै ठूलो हो, किनभने २०४८ यताका हरेक निर्वाचनमा त्यहाँ एमाले उम्मेदवारहरू विजयी भएका थिए। एमाले एक्लैले जितेको त्यहाँ माओवादीको मत थपिँदा पनि कांग्रेस विजयी बन्नुले नेकपा उम्मेदवारको अलोकप्रियता तथा कांग्रेस उम्मेदवारको सक्षमता कारण बनेको मान्नुपर्छ। कास्कीको प्रतिनिधिसभा सदस्यमा नेकपाकी विद्या भट्टराईको विजय अपेक्षित नै थियो। राष्ट्रिय राजनीतिमा उदाउँदै गरेका तथा मन्त्री बनेपछि पोखरा अन्तर्राष्ट्रिय विमानस्थल निर्माणलाई गति दिएका रविन्द्र अधिकारीको असामयिक निधनपछि उनकी पत्नी विद्याले साहनुभूति पाउनु स्वाभाविक हो। त्यो क्षेत्र पहिले एमाले र अहिले नेकपाको यसै पनि बलियो क्षेत्र भएकाले कांग्रेसले त्यहाँबाट आशा गरेको थिएन। दाङ प्रदेशसभा सदस्यमा पनि दुर्घटनामा निधन भएका उत्तरकुमार वलीकी पत्नीले साहनुभूति र संगठनको बलमा निर्वाचन जित्नु अस्वाभाविक होइन। बागलुङको प्रदेशसभा सदस्यमा नेकपाको समर्थनमा पहिले जितेको राष्ट्रिय जनमोर्चाले नै यो पटक पनि जित्यो। स्थानीय तहका निर्वाचनमा राजनीतिक दलहरूको राष्ट्रिय छवि र कामले केही प्रभाव पार्ने भए पनि मूलरूपमा उम्मेदवार नै निर्णायक हुने गर्छन्। बलियो संगठनको आधारमा टेकेर उम्मेदवारको छवि र उसको चुनावी रणनीतिले स्थानीय तह निर्वाचनमा विजय पाउने यसअघिका निर्वाचन परिणामले देखाएका छन्। त्यसैले प्रतिनिधिसभा र प्रदेशसभा सदस्यको उपनिर्वाचनमा राष्ट्रिय एजेण्डा केही मात्र प्रभावी भए पनि स्थानीय तहमा अरू नै तत्व हावी हुने तथा यो पटक पनि त्यही भएको देखिन्छ। सरकारको लोकप्रियताको जाँच ? मत परिणामले नेकपाको मत प्रतिशत घटेको नदेखिए पनि दुई वर्षअघि निर्माण हुँदा जति सरकार अहिले लोकप्रिय नरहेको साँचो हो तर प्रतिपक्षी र राजधानीका बौद्धिकहरूले सोचेजस्तो सरकार अलोकप्रिय रहेको पनि सही होइन। खासगरी, दोस्रो आर्थिक वर्षयताका आर्थिक सूचकहरूले सरकारप्रति सर्वसाधारणको सकारात्मकता बढाउँदै लगेको छ भने पूर्वाधार क्षेत्रमा सरकारले गरेको लगानीले परिणाम देखाउन थालेपछि मानिसहरूमा आशा पलाउन थालेको छ। कानुन कार्यान्वयनका पछिल्ला घटनाहरूमा देखाएको दृढताले सरकारको छवि उजिल्याइरहेको छ। चिनियाँ राष्ट्रपतिलाई भ्रमण गराउन सकेकोमा सरकारलाई जश दिनेहरू निकै छन्। सरकारको बढी विरोध हुने सामाजिक सञ्जालमा पनि सरकारको विरोध गर्नेहरू सीमित हुँदै गएको तथा समर्थन र साहनुभूति जनाउनेहरूको संख्या बढ्दै गरेको देख्न सकिन्छ। लिम्पियाधुरा, लिपुलेक र कालापानी क्षेत्र समेटेर भारतले राजनीतिक नक्सा प्रकाशित गरेको विरोधमा उर्लिएको राष्ट्रिय भावना सरकारविरुद्ध प्रयोग गर्न प्रतिपक्षीले प्रयास नगरेका होइनन्। तर, प्रधानमन्त्री केपी ओलीले यो विषय सार्वजनिक भएको केही दिनमै सर्वपक्षीय र सर्वदलीय भेला बोलाएर सरकारप्रति असन्तोष र विरोधको सम्भावनालाई समाप्त पारिदिए। त्यसपछि, भारतस्थित नेपाली दूतावासले त्यहाँ गरेको कूटनीतिक पहल, नेपालको परराष्ट्र मन्त्रालयले गरेको पत्राचार र प्रधानमन्त्री ओलीले त्यसपछि दिएका अभिव्यक्तिले उनी र सरकारको छवि बलियो बनायो। कांग्रेस सभापति शेरबहादुर देउवाले उपनिर्वाचन प्रचारको क्रममा पोखरामा भारतले ओलीको सल्लाहमै नक्सा प्रकाशित गरेको भनेर दिएको कच्चा अभिव्यक्तिले ओलीप्रति नै साहनुभूति जन्मायो। त्यही कारण, देउवाको उक्त भनाइको उनकै पार्टीका नेताहरूले विरोध गर्नुपर्यो। सरकारको लोकप्रियताको ग्राफ उकालो लाग्दै जानुमा सरकारका कामका परिणामहरू देखिँदै जानु एउटा कारण हो भने नेकपा एकताले आकार लिनु अर्काे कारण। ओली र नेकपाका अर्का अध्यक्ष पुष्पकमल दाहालबीच काम बाँडफाँट भएको निर्णय आएपछि पूर्वमाओवादी कार्यकर्ताहरू पनि सरकारको प्रतिरक्षामा उत्रिएको देखिन्छ। मन्त्रिपरिषद् पुनर्गठनले पूर्व एमालेका असन्तुष्ट नेताहरूलाई पनि समेटेकाले पूर्व एमालेपंक्ति त सरकारको पक्षमा उत्रिने नै भयो। सरकार निर्माणपछिको लामो समय पार्टी एकताले पूर्णता नपाउँदा पूर्वमाओवादी समूह सरकारप्रति निरपेक्ष थियो भने एमालेको एउटा समूह सरकारको आलोचक नै थियो। यसो हुँदा आलोचकहरूको समूह ठूलो हुने नै भयो। यी विभिन्न कारणहरूले सरकारको छवि केही महिनादेखि सुधारिएको थियो। जुन सायद प्रतिपक्षीहरूले महसुस गर्न सकेनन्। यो उपनिर्वाचनलाई उनीहरूले सरकारबारे मिनी जनमतसंग्रह भनिदिए। खासगरी कास्कीमा यो उपनिर्वाचनको प्रचार केन्द्रित रहेकाले त्यहाँ पराजित भएपछि प्रमुख प्रतिपक्षले अन्य केही ठाउँमा महत्वपूर्ण विजय पाउँदा पनि जितेको महसुस गर्न नसकेको हुनुपर्छ। वैकल्पिकहरूको बिजोग साढे दुई वर्षअघिको स्थानीय निर्वाचन र आम निर्वाचनमा काठमाडौं र ललितपुरमा उल्लेख्य मत ल्याएर चर्चामा आएको साझा विवेकशील पार्टी त्यसपछि विभाजन भयो र यो उपनिर्वाचनमा छुट्टाछुट्टै उठे। खासगरी साझा पार्टीको प्रचार ठूला पार्टी बराबर सुनिए पनि उसका उम्मेदवारहरूले कतै पनि एक प्रतिशत मत कटाउन सकेनन्। यो परिणामले त्यसका नेताहरूको संयमतासमेत गुमेको देखिएको छ। जसले, त्यसको विकास र विस्तार अवरुद्ध पार्न सक्छ। वैकल्पिक राजनीतिक शक्ति निर्माण र विकासका केही नियम हुन्छन्। रहरले ती निर्माण र विकास हुँदैनन्। राष्ट्रिय प्रभाव पार्ने कुनै आन्दोलन वा अभियानको नेतृत्वकर्ता नभई मानिसहरू जम्मा हुँदैमा वैकल्पिक शक्ति बन्न सक्दैनन्। २०६४ को संविधानसभा निर्वाचनमा माओवादी पहिलो शक्ति बन्नुमा उसले १० वर्ष सञ्चालन गरेका जनयुद्ध, त्यसबाट दीक्षित लडाकु र कार्यकर्ता अनि त्यसको राप र तापले प्रभावित मानिसको शक्ति कारण थियो। अन्य देशमा वैकल्पिक शक्ति निर्माण र विकासका पनि यस्तै कारण र आधार रहेका हुन्छन्। तराईमा केही वडामा निर्वाचन जितेर अस्तित्व देखाए पनि राष्ट्रिय र वैकल्पिक शक्ति बन्ने महत्वाकांक्षा पालेको डा बाबुराम भट्टराई, उपेन्द्र यादव र अशोक राई नेतृत्वको समाजवादी पार्टी यो उपनिर्वाचनमा असफल रह्यो। उसका उम्मेदवारहरूले पनि आमरूपमा साझा पार्टीकै अवस्था बेहोरे। यसले सरकारमा रहेर वा राष्ट्रिय व्यक्तित्वहरू भेला गरेर मात्र वैकल्पिक शक्ति बन्दैन भन्ने देखाउँछ। स्थानीय तहमा भएका उपनिर्वाचनले स्थानीय सरकार प्रमुख छान्ने भएकाले ती ठाउँमा यसको महत्व भिन्दै छ। तर, संघ र प्रदेश सदस्यका लागि भएका उपनिर्वाचनले सरकार ढाल्न र बनाउन नसक्ने भएकाले सदस्य छनौटमा मात्रै तिनको महत्व सीमित रहन्छ। यसो भए पनि राजनीतिक दलहरूका लागि हरेक निर्वाचन शक्ति परीक्षण हुने गर्छ। त्यस हिसाबले यो उपनिर्वाचन पनि दलहरूका लागि आफ्नो लोकप्रियता जाँच्ने मैदान बन्यो। जसमा, जनताले उनीहरूको औकातअनुसार मत दिएर पठाए। पूर्व पत्रकार देवकोटा नेकपामा सम्बद्ध छन्।"
धितोमा घरजग्गा रोज्छन् बैंक,"काठमाडौं : बैंक तथा वित्तीय संस्थाले ऋण दिन राख्ने धितोमा घरजग्गाको हिस्सा बढ्दो क्रममा देखिएको छ। गएको असोज मसान्तमा बैंक तथा वित्तीय संस्थाले प्रवाह गरेको कुल कर्जाको ६४४१ प्रतिशत घरजग्गाको धितोमा लगानी भएको राष्ट्र बैंकको तथ्यांकमा उल्लेख छ। अघिल्लो वर्ष यस्तो ६३ प्रतिशत कर्जामा मात्रै घरजग्गा धितो राखिएको थियो। बैंकर नेपालमा घरजग्गाको मूल्य घट्ने सम्भावना कम भएकाले त्यस्तो सम्पत्तिको धितोप्रति विश्वास बढेको बताउँछन्। बंैकिङ अभ्यासको सुरुआति चरणमा अन्नबालीलगायत भण्डारमा रहेका सामानको धितोमा ऋण प्रवाह गर्ने प्रचलन भए पनि पछि घरजग्गाप्रतिको बैंक तथा वित्तिय संस्थाको आकर्षण घटेको छैन। उक्त तथ्यांकले बैंक कर्जा परिचालनका लागि घरजग्गा केन्द्रित भएको देखाउँछ। राष्ट्र बैंकको तथ्यांकअनुसार घरजग्गासहित स्थिर सम्पत्तिको धितोमा मात्रै ७५ प्रतिशत कर्जा लगानी भएको छ। राष्ट्र बैंकका अधिकारी बैंकको यस्तो प्रवृत्तिले पछिल्ला १०१२ वर्षमा घरजग्गाको भाउ आकासिएको बताउँछन्। ०६३ सालपछि बैंक घरजग्गामा लगानी गर्न थाले, राष्ट्र बैंकका एक अधिकारी भन्छन्, केन्द्रीय बैंकको कारबाहीपछि पनि धितोमा घरजग्गाको हिस्सा घटाउन सकिएन। राष्ट्र बैंकले घरजग्गामा बैंक तथा वित्तीयसंस्थाको लगानी निरुत्साहित गर्न सफल भए पनि धितोका रूपमा त्यसलाई पुनःव्याख्या गर्ने काम भएको उनी बताउँछन्। सानिमा बैंकका प्रमुख कार्यकारी अधिकृत भुवन दाहाल पनि बैंकले धितोको रुपमा घरजग्गालाई बढी प्राथमिकता दिँदा जमिनको मूल्य आकासिएको स्वीकार्छन्। तर, बढी धितो लिएकै कारण बैंक जोखिममा रहने अवस्था नभएको उनी बताउँछन्। घरजग्गाकै लागि भनेर लिइएको ऋणमाबाहेक अरु किसिमका कर्जामा यसले असर गर्दैन, उनी भन्छन्। बैंकले व्यावसायिक कर्जामा घरजग्गालाई अतिरिक्त धितो राख्ने भएकाले घरजग्गाको भाउ घटेमा पनि समस्या नपर्ने बताउँछन्। तर व्यक्तिगत घर, जग्गा खरिद, जग्गा विकासजस्ता क्षेत्रमा भएको लगानी भने जोखिममा रहने बैंकर नै बताउँछन्। तर यस्तो कर्जा पनि बैंक तथा वित्तीय संस्थाले प्रवाह गरेको कुल ऋणको साढे १३ प्रतिशत छ। राष्ट्र बैंकको तथ्यांकले गएको असोज मसान्तमा प्रवाह भएको कुल ३० खर्ब ३५ अर्ब कर्जामध्ये २ खर्ब ४६ अर्ब व्यक्तिगत घरकर्जा र १ खर्ब ५७ अर्ब घरजग्गा कर्जामा प्रवाह भएको छ। पछिल्लो समय सरकारले व्यक्तिगत घरजग्गाको हक हस्तान्तरण गर्दा बढी कर लगाउनेबारे छलफल चलाइरहेको छ। यससँगै भूमि नीतिमार्फत जमिनको वर्गीकरण गर्ने योजना पनि अघि सारेको छ। ठूला पूर्वाधार परियोजनाबारे नीतिगत तहमा थुप्रै छलफल भएका छन्। राष्ट्र बैंकका एक अधिकारी भन्छन्, यस्ता योजना कार्यान्वयनमा जाँदा जमिनको मूल्यमा उतारचढाब आउन सक्छ। त्यस्तो अवस्थामा जमिनको मूल्यमा उतराचढाब आउनसक्ने उनी बताउँछन्। बैंकको यतिधेरै कन्सनट्रेसनले जोखिम निम्त्याउने खतरा भएको भन्दै उनले बेलैमा सच्याउन पहल गर्नुपर्ने बताए। बैंकर दाहाल भने सरकारले यही वर्षदेखि लागू गरेको दोहोरो वित्तीय विवरण खारेज गर्ने कदमबाट धितोको आवश्यकता कम भएको बताउँछन्। विदेशतिर घरजग्गा धितो नमाग्नुको कारण नै वित्तीय विवरणमा विश्वास भएर हो, उनी भन्छन्,अब नेपालमा पनि कम्पनीको वित्तीय विवरण विश्वसनीय भएको छ। अब हामी धितोमा केन्द्रित नभइ वासलातकै आधारमा पनि ऋण दिनसक्छौं।"
नागरिक शिक्षा किन नसिक्ने ?,"असल नागरिक, सचेत नागरिक र सभ्य नागरिक नै जुनसुकै मुलुकमा अमूल्य निधि हुन्। विकासको अन्तिम विन्दु भनेको पनि मानव विकास हो, नागरिक विकास हो। हाम्रा आजभोलिका क्रियाकलाप नागरिक शिक्षाविहीन बन्दै गइरहेका छन्। हामीलाई अरूका कुरा सुन्न र अरूको विचारमा विश्वास गर्न मन लाग्दैन। आफ्नो देशमा कुनै पनि काम नगरेर दुःखै भए पनि वैदेशिक रोजगारमा जान मन लाग्छ। सरकारलाई कर नतिरेर छल्न सकियो भने आफूलाई महान् हौं जस्तो बुझ्ने गर्छौं। समाज, राजनीति र देशप्रति नै हामीमा वितृष्णा बढेको छ। केही समय पहिला सरकारी निकायद्वारा व्यवस्थापन गरिएको ट्याक्सीमा मिटर प्रणालीको विरोध गर्न ट्याक्सीचालक एकजुट भए। जब बजार अनुगमनका लागि सरकारी निकाय निस्कन्छ। यसमा पनि अधिकांश पसलेहरूले विरोध गर्नुका साथै अनुगमनकर्तालाई कुटपिट गर्नसमेत अघि सर्छन्। अनुगमनमा सहयोग गर्नुको सट्टा झन् विरोध र पसलसमेत बन्द गर्छन्। त्यसैगरी उपत्यकाबाट पुराना सवारी साधन नचलाउने भनेर निर्णय गरियो। यो निर्णय हुनासाथ यातायात व्यवसायीहरू विरोधमा निस्के। काठमाडौं उपत्यकामा प्लास्टिकका झोला नचलाउने भनेर प्रतिबन्ध गराइयो तर हामीले नै यसको उल्लंघन गरेर झन् बढी प्लास्टिकका ब्याग सञ्चय गर्न थाल्यौं। यी र यस्ता कुरामा अग्रसरता देखाउनु भनेको नागरिक शिक्षाको अभाव हो। यसो भनिरहँदा हामीसँग पटक्कै नागरिक शिक्षा छैन भनेको होइन। अहिले देशको सिमाना जोगाउन नागरिक सबै एकजुट भएर लागेका छन्। केही वर्ष पहिलासम्म सार्वजनिक यातायात र सार्वजनिक स्थलमा चुरोट खाएर धुवाँ उडाउने गरिन्थ्यो। अहिले त्यो क्रम रोकिएको छ। नागरिकमा सचेत हुने क्रम विस्तारै बढ्दो छ। निर्माण व्यवसायीहरूले समयमा सडक बनाएर सकेनन् भनेर नागरिकले सम्बन्धित निर्माण व्यवसायीको पोस्टर टाँस्ने काम केही ठाउँमा गर्न थालेका छन्। हुन त यसो गर्नुलाई कसैले अराजक भन्न सक्लान् तर यसले निर्माण व्यवसायीहरूमा तोकिएको समयमा काम सम्पन्न गर्न दबाब सिर्जना हुन्छ। नागरिक शिक्षा एउटा सचेत नागरिकको लागि नभइनहुने शिक्षा हो। सार्वभौमसत्ता जनताको राज्यमा नागरिक शिक्षा अपरिहार्य हुन आउँछ। लोकतान्त्रिक शासन व्यवस्थाको आर्थिक, सामाजिक, सांस्कृतिक, राजनीतिक, वातावरणीयलगायतका विकासका लागि नागरिक शिक्षाले महत्वपूर्ण भूमिका खेल्छ। मुलुकलाई आवश्यक पर्ने ज्ञान, सीप, क्षमता एवं दक्षताले नागरिक भरिपूर्ण हुनु नै नागरिक शिक्षा हो। जुन मुलुकमा नागरिकहरू नागरिक शिक्षाले भरिपूर्ण हुन्छन्, सोही मुलुकले विकासको गति लिन सक्छ। नागरिक शिक्षा स्वशासनको शिक्षा हो। यसले हरेक व्यक्तिलाई स्वयम् व्यवस्थापन र स्वयम् नियन्त्रण गर्न सक्ने क्षमताको विकास गराउँछ। नागरिकलाई ऊर्जावान् एवं चेतनशील बनाउँछ। अहिलेका हामीजस्तो लोसे, अल्छी नभई हरेक कामकुरामा ऊर्जावान् एवं चेतनशील बनाउँछ। आफ्ना अधिकार र कर्तव्यहरूको उचित प्रयोग गर्न सिकाउँछ। स्वतन्त्रतालाई संवद्र्धन र प्रवद्र्धन गर्न क्षमतावान् बन्न सिकाउँछ। नागरिक शिक्षा यस्तो शिक्षा हो, जसले नागरिकका साहस, त्याग एवं बलिदान, सेवा र मायाममताजस्ता गुणहरूको विकास गराउँछ। स्वस्थ राजनीतिक समाज निर्माण गर्छ। नागरिक र सरकारबीच असल सम्बन्ध निर्माण गर्छ। नागरिक शिक्षाविना कुनै पनि नागरिक असल नागरिक, सचेत नागरिक बन्न सक्दैन। हामीसँग देशप्रति नै वितृष्णा छ। आफ्नो मुलुकमा सकारात्मक कुरा केही पनि देख्दैनौं हामी। सरकारलाई न्यूनतम कर तिर्नुुपर्यो भने पनि ज्वरो आउँछ हामीलाई। सरकारललाई विभिन्न कामका लागि दबाब दिन विभिन्न रचनात्मक र गुणात्मक काम गर्न सकिन्छ। त्यस्ता काम नगरेर हामीलाई विरोध मात्र गर्न मन पर्छ। नेपाल बन्द, हडताल र अन्य उच्छृङ्खल क्रियाकलाप गर्न हामीलाई आनन्द लाग्छ। यस्ता प्रवृत्तिले कसैको पनि फाइदा गर्दैन। यस्ता नराम्रा बानीबेहोरा कम गर्न हामीमा नागरिक शिक्षाको ज्ञान हुन जरुरी छ। नागरिक शिक्षाका अवयवहरूमा मतदाता शिक्षा, राजनीतिक साक्षरता, अधिकार शिक्षा, शान्ति शिक्षा, प्रजातान्त्रिक शिक्षा आदि पर्छन्। यसका विभिन्न सिद्धान्तहरू छन्। सामुदायिकताको सिद्धान्त, निष्पक्षताको सिद्धान्त, मानव अधिकारको सिद्धान्त, नैतिकताको सिद्धान्त, सचेतताको सिद्धान्त, सहयोगको सिद्धान्त, सहभागिताको सिद्धान्त, कानुुनी राज्यको सिद्धान्त, स्वशासनको सिद्धान्त, उत्तरदायित्वको सिद्धान्तलगायतका अन्य सिद्धान्तहरूले नागरिकलाई एउटा सभ्य नागरिक, ज्ञान सीप र क्षमताले भरिपूर्ण नागरिक बनाउन सहयोग गर्छ। हामीमा राजनीतिप्रति उदासीनता बढेको छ। हुन त राजनीतिले पनि समाजमा, मुलुकमा गर्नुपर्ने जति गरेको छैन। उच्च राजनीतिक संस्कारको अभाव छ। अहिले नागरिक शिक्षा अव्यवस्थित भएको छ। यो पार्टीगत शिक्षामा रूपान्तरित हुँदै जानु राम्रो कुरा होइन। हामी नेपाली एक सूत्रमा बाँधिन सकेका छैनौं। जहिलेसुकै झीनामसिना कुरामा आपसी मनमुटाव र झैझगडा भइरहेको छ। हामीमा राज्यप्रति विश्वास घटेको छ। भ्रष्टाचार, नातावाद, कृपावादको कारणले आमनागरिकमा सार्वजनिक सेवा प्रवाह गर्ने निकाय आफ्ना होइनन् भन्ने मान्यताले जरा गाडेको छ। गरिब नागरिक राष्ट्र सेवाको सट्टा अन्य देशमा गएर रोजगार गर्न बाध्य भएका छन्। हामी नागरिकको आत्मानुशासन फितलो र कमजोर भइरहेको छ। विभिन्न कुरामा वकालत र खबरदारी गर्ने भनेर चिनिएको नागरिक समाज आफैं राजनीतिक खोल ओढेर बसेको अवस्था छ। हाम्रो विद्यालय शिक्षा व्यावहारिकभन्दा सैद्धान्तिक बढी रहेको छ। राज्यका नीति तथा अन्य कार्यक्रमबारे नागरिकलाई खासै थाहा हुँदैन। नीति सञ्चारलाई बेवास्ता गरिएको छ। जसले गर्दा पनि नागरिक शिक्षाको पाटो अगाडि बढ्न सकेको छैन। नागरिक बर्दीविनाका प्रहरी हुन्। त्यसैले हरेक नागरिक आफ्नो अधिकार, कर्तव्य, दायित्व र जिम्मेवारीबाट विमुख हुनु हुँदैन। नेपालको संविधान २०७२ अनुसार नागरिकका कर्तव्यहरू धारा ४८ मा देहायबमोजिम चारवटा छन् १ राष्ट्रप्रति निष्ठावान् हुँदै नेपालको राष्ट्रियता, सार्वभौमसत्ता र अखण्डताको रक्षा गर्नु। २ संविधान र कानुनको पालना गर्नु। ३ राज्यले चाहेका बखत अनिवार्य सेवा गर्नु। ४ सार्वजनिक सम्पत्तिको सुरक्षा र संरक्षण गर्नु। यसका साथै संविधानमा ३१ वटा मौलिक हकहरूको व्यवस्था गरिएको छ। राज्यका निर्देशक सिद्धान्त, नीति तथा दायित्वमा पनि धेरै कुरा उल्लेख गरिएको छ। नागरिक शिक्षा हरेक नागरिकका लागि अपरिहार्य र अनिवार्य हुनुपर्छ। यसको विस्तारका लागि हामीले औपचारिक र अनौपचारिक रूपमा गर्न सकिन्छ। अहिले भइरहेको विद्यमान औपचारिक पाठ्यक्रममा नवीन मान्यताअनुरूपको नागरिक शिक्षा समावेश गरेर परिमार्जन तथा सबलीकरण गर्नुपर्छ। अनौपचारिक नागरिक शिक्षाको विस्तारीकरणमा जोड दिनुपर्छ। विभिन्न मनोवैज्ञानिक परापर्शदातासमेत अन्य प्रशिक्षकहरूको उत्पादन गर्नु जरुरी छ। नागरिक शिक्षा हरेक नागरिकमा पुर्याउन अहिले विस्तार भएका सञ्चारका साधनहरूको व्यापक प्रयोग गर्नुपर्छ। नागरिक शिक्षा निरन्तर चलिरहने प्रक्रिया हो। खुला लोकतान्त्रिक समाजमा मात्र यसको अस्तित्व सम्भव छ। यो शिक्षा जुनसुकै उमेर समूहकालाई प्रदान गर्न आवश्यक हुन्छ। नागरिक शिक्षाले मुलुकलाई एक ढिक्का बनाउने लक्ष्य र उद्देश्य लिएको हुन्छ। सुरुमा देशअनुरूप विकास भएको नागरिक शिक्षाले हाल विश्वव्यापी रूप ग्रहण गरेको छ। नेपालको हालको लोकतान्त्रिक संघीय गणतान्त्रिक व्यवस्थालाई सबल र सफल बनाउनका लागि नागरिक शिक्षाको आवश्यकता छ। हाम्रो समाज अहिले पनि सभ्यता, सचेतना र विकासमा वामे सर्दै गरेको अवस्था छ। यो अवस्थाबाट निकै अगाडि बढ्नका लागि नागरिक हक, अधिकार, कर्तव्य र दायित्वप्रति सचेत बन्दै एकअर्काप्रति जिम्मेवार बन्न नागरिक शिक्षा एक मात्र अस्त्र हुन सक्छ। नागरिक शिक्षाको समाजीकरण गर्न राज्यले ध्यान दिनुपर्छ। नागरिक शिक्षामा सरकारले लगानी बढाउन आवश्यक छ।"
छानबिन दायरामा विवादास्पद संस्था,"दाताहरूको छाता ओढेर मुखमा रामराम बगलीमा छुरा भन्ने उखान चरितार्थ गर्दै कतिपय अन्तर्राष्ट्रिय अधिकारवादी संस्थाहरू चलायमान छन् सन् २०१९ नोभेम्बर १५ मा भारतीय सञ्चारमाध्यमहरूमा एउटा समाचार भाइरल भयो। खबर थियो पछिल्लो दशकमा बदनाम अन्तर्राष्ट्रिय मानव अधिकार संस्था एम्नेस्टी इन्टरनेसनलको भारत शाखाको बेंगलुरुस्थित मुख्यालय र दिल्लीस्थित कार्यालयमा केन्द्रीय अन्वेषण ब्यूरो सीबीआईको छापा। आरोप थियो कानुन उल्लंघन गरी बाहिरबाट रकम भित्र्याएको। त्यसभन्दा अगाडि भारतको प्रवर्तन निर्देशालयले सेप्टेम्बर पहिलो साता एम्नेस्टी इन्डियालाई कारण देखाऊ आदेश जारी गरेको समाचार पनि छ्यापछ्याप्ती फैलिएको थियो। त्यसको एक वर्षअघि सन् २०१८ को अक्टोबर महिनामा पनि प्रवर्तन निर्देशालयले एम्नेस्टी इण्डियाको बेंगलुरु मुख्यालयमा १० घण्टा लामो छापा मारेको थियो। त्यो खबर पनि आगो जसरी सञ्चारमाध्यममा फैलिएको थियो। भारतका कतिपय सञ्चारमाध्यमले एम्नेस्टी भगाउ अभियान शीर्षकमा कैयौं दिनसम्म समाचार बनाए। एम्नेस्टी बद्नामीको समाचार धेरै प्रसारित भएकाले भारतमा एम्नेस्टी र बद्नामी पर्यायवाची शब्द बन्न थाल्यो, जस्तो सन् २०१५ पछि नेपालमा भएको थियो। सन् १९९० को दशकमा म एम्नेस्टी नेपालमा संलग्न रहँदाको बेलाका केही घटनाहरू सम्झिएँ। त्यसबेला एम्नेस्टीको ब्रिटिस शाखाद्वारा प्रकाशित न्युजलेटरमा कश्मिरी महिला भनी छापिएको तस्बिर असलमा तमिलनाडुकी महिलाको रहेछ। एम्नेस्टीको त्यो गल्तीलाई लिएर भारत सरकारले कोकोहोलो मच्चायो। भारतमा भएको मानव अधिकार उल्लंघनविरुद्ध एम्नेस्टीको अभियान भन्दा एम्नेस्टीविरुद्ध भारतको अभियान चर्किएपछि अन्ततः एम्नेस्टी इन्टरनेसनल प्रधान कार्यालय लण्डनले क्षमा याचना गरेको थियो। त्यो बेला कमसेकम आफ्नो गल्तीमा माफी माग्ने संस्कार एम्नेस्टीभित्र थियो। तर, विस्तारै स्वयंसेवीहरू र त्यसको प्रतिनिधित्व गर्ने अन्तर्राष्ट्रिय कार्यसमिति पहिले कमजोर र पछि नाम मात्रको हुन थालेपछि अन्तर्राष्ट्रिय सचिवालयमा कार्यरत माथिल्लो तहका जागिरे कर्मचारीहरूको दबदबा बढ्न थाल्यो। त्यस्ता जागिरेहरू जुन जराबाट आएको हो त्यसैको पातलाई मानव अधिकारको नाममा एम्नेस्टी अभियानमा घुसाउने र अभियानको शुद्धता भन्दा द्रव्यमा लिप्त भएका कारण सेवामुखी भावबाट विमुख हुन पुगे। परिणामस्वरूप जागिर छाड्दा सौदाबाजी गर्दै पछाडिको ढोकाबाट लाखौं पाउण्ड गुटमुट्याउने होडबाजी चल्यो। त्यही क्रम पछिल्लो पटक पाँचजना वरिष्ठ निर्देशकहरूले जागिर छाड्दा पनि दोहोरिएको सुनियो। एम्नेस्टीले प्रकाशित गर्ने प्रतिवेदन र सञ्चालन गर्ने अभियानमा पनि कतिपय त्रुटि हुने गर्छ। तर त्यस्तो त्रुटि स्वीकार्दा संस्थाको विश्वसनीयता समाप्त हुन्छ भन्दै तिनै कर्मचारीहरू गल्ती ढाकछोप गर्न लागिरहेको देखिन्छ। नेपाललगायत कतिपय देशको सन्दर्भमा एम्नेस्टी लण्डनका पदाधिकारीहरूको मानसिकता हिटलरको प्रपोगण्डामन्त्री गोयवल्सको जस्तो छ। अर्थात एउटा झुठलाई सय पटक दोहोर्याए त्यस्तो झुठ सत्य ठानिन्छ भन्ने सोच त्यस्ता कर्मचारीमा व्याप्त छ। त्यस्ता कर्मचारी संस्थाभित्रको भ्रष्टाचार र अनियमिततालाई सकेसम्म ढाकछोप गर्ने प्रयत्न गर्छन् तर जब त्यो फुट्छ, हतारहतार कारबाहीको नाटक गर्छन्। एम्नेस्टीको जिम्बाबे शाखामा पनि त्यस्तै भयो। त्यहाँभित्रको भ्रष्टाचार छताछुल्ल पोखिएपछि एम्नेस्टी लण्डनले यसै वर्ष मध्यमा जिम्बाबे शाखा बन्द गरेको घोषणा गर्न बाध्य भयो। पछिल्ला दिनहरूमा अन्तर्राष्ट्रिय छापाहरूमा एम्नेस्टीको अभियान भन्दा एम्नेस्टीको विचलन र भ्रष्टाचारको समाचार ज्यादा आउन थालेको छ। दाताकै नियत खराब भएपछि त्यहीबाट खाता भर्ने संस्थाहरूलाई विधाताले पनि जोगाउन गाह्रो हुन्छ। त्यसकारण पनि नेपालका संघसंस्थाहरू सरकारको वक्र दृष्टिबाट जोगिन चनाखो हुनु आवश्यक छ भारतीय सन्दर्भमा फर्कंदा यसपटक सीबीआईको छापापछि प्रवर्तन निर्देशालयले एम्नेस्टी इण्डियाविरुद्ध सम्पत्ति शुद्धीकरण अर्थात मनि लन्डरिङमा मुद्दा चलाएको छ। सञ्चारमाध्यममा व्यापक रूपमा प्रकाशित समाचारअनुसार एम्नेस्टी इण्डियाले अनुमतिबिना नियमविपरीत ५१ करोड भारु विदेशबाट भित्र्याएको रहेछ। सम्बन्धित निकायलाई झुक्याउन एम्नेस्टीका नाममा अनेकौं संस्थाहरू भारतमा दर्ता भएका रहेछन् र एकले अर्कोलाई देखाउँदै छली काम भएको सरकारको आरोप छ। साथै विदेशबाट सहयोग लिँदा रकमी शब्द प्रयोग गरी सेवा निर्यातबापत रकम प्राप्त भएको भनिएको रहेछ। भारतीय सञ्चारमाध्यमका अनुसार सेवा निर्यात भनेको अनुसन्धानलगायत प्रतिवेदन तयार गर्नु रहेछ। त्यसकारण यसपटक भारतका जाँच निकाय सम्पत्ति शुद्धीकरणको मामलामा एम्नेस्टीविरुद्ध अघि बढेको देखियो। यसमा भारतीय जाँच एजेन्सीको आरोप सही हो वा एम्नेस्टीको अडान, निर्णायक निकायले फैसला गरेपछि प्रष्ट होला। तर यो सन्दर्भले मलाई दुई दशक अगाडिको घटना याद आयो। त्यसबेला एम्नेस्टी लण्डनले छलकपट गरी अहिले भारतमा जसरी नै रकम नेपाल भित्र्याउने प्रयत्न गरेको थियो। सन् १९९० देखि १९९६ जनवरीसम्म म एम्नेस्टी नेपाल कार्यसमितिको नेतृत्वमा थिए स्वयंसेवी तवरमा। त्यो बेला एम्नेस्टी नेपालमा दर्ता थिएन। हाम्रो माग संघसंस्था दर्ता ऐन २०३४ भन्दा राष्ट्रिय निर्देशन ऐनअन्तर्गत एम्नेस्टी दर्ता होस् भन्ने थियो, सरकार त्यो पक्षमा थिएन। काम चलेकै थियो र सरकारले दर्ता छ छैन भन्ने प्रश्न वा खोजीनीति पनि गरेन। तर, त्यसको ४ वर्षपछि भवन निर्माणलगायतका काममा एम्नेस्टी दर्ता गर्नुपर्ने भयो। सन् २००० को प्रारम्भमा एम्नेस्टी लण्डनका प्रतिनिधि नेपाल आएको बेला मसमक्ष एम्नेस्टी प्रधान कार्यालयको प्रस्ताव राखे। प्रस्तावअनुसार २०३४ को संघसंस्था दर्ता ऐनअन्तर्गत एम्नेस्टी नेपालमा दर्ता गर्दा भविष्यमा अनेकौं समस्या आउने हुँदा त्यो ऐनअन्तर्गत दर्ता नगरी मेरो नेतृत्वमा एम्नेस्टी च्यारिटी भनेर अलग निकाय दर्ता गर्ने र त्यो एम्नेस्टी च्यारिटीअन्तर्गत एम्नेस्टी नेपाल चलाउने भन्ने एम्नेस्टी लण्डनको प्रस्ताव थियो। त्यो प्रस्ताव सुनेर म झस्किएँ। किनकि एम्नेस्टी नेपालको कार्यसमितिबाट म बिदा भइसकेको थिएँ। दोस्रो, मेरो मातहतमा एम्नेस्टी च्यारिटी दर्ता गरेर त्यसअन्तर्गत एम्नेस्टी नेपाल सञ्चालन गर्नु मेरो लागि अनैतिक र मूल्यविपरीत थियो। उनीहरूको मूल उद्देश्य सुनेपछि म स्तब्ध भएँ, अर्थात मेरो नेतृत्वमा एम्नेस्टी च्यारिटी गठन गरेपछि बाहिरबाट पठाउने सहयोग रकम भने त्यही च्यारिटीको नाममा पठाउने र च्यारिटीमार्फत एम्नेस्टी नेपालमा सार्ने। त्यसपछिको अर्को प्रस्ताव झनै खतरनाक थियो। प्रस्तावअनुसार भारतमा कानुन कडा भएकाले त्यहाँ रकम पठाउन कठिनाइ भएको हुँदा एम्नेस्टी इन्डियाका वरिष्ठ कर्मचारीको तलब पनि नेपालमार्फत च्यारिटी हुँदै पठाउने र एम्नेस्टी भारतका कर्मचारी तीन महिनाको अन्तरालमा नेपाल भ्रमणमा आउँदा तलब लिएर जाने। यस्ता कुरा सुनेर म स्तब्ध भएँ। एम्नेस्टीको नियतमाथि गहिरो शंका उब्जिएकै कारण मैले उपरोक्त प्रस्तावहरूप्रति असहमति जनाउँदै तत्काल अस्वीकार गरें। उनीहरूले दबाब बढाउलान् भनेर मैले एम्नेस्टी नेपालका तत्कालीन सभापति कृष्ण कँडेललाई, प्रचलित कानुनअनुसार संघसंस्था दर्ता ऐनअन्तर्गत एम्नेस्टी नेपालको दर्ताप्रक्रिया तुरुन्त अघि बढाउन आग्रह गरे। नभन्दै त्यहीअनुसार दर्ता भयो र पछाडिको ढोकाबाट रकम भित्र्याउने एम्नेस्टी लण्डनको योजना तुहियो। स्मरणीय छ, भारतमा पछि घुमाउरो मार्गबाट एउटा मात्र होइन अनेकौं ट्रस्टफाउण्डेसन गठन गरिएको रहेछ। जस्तो एम्नेस्टी इन्टरनेसनल इण्डिया प्राइभेट लिमिटेड, इन्डियन्स फर एम्नेस्टी इन्टरनेसनल ट्रस्ट, एम्नेस्टी इन्टरनेसनल साउथ एसिया फाउण्डेसन र एम्नेस्टी इन्टरनेसनल इन्डिया फाउण्डेसन ट्रस्ट आदि इत्यादि। सञ्चारमाध्यमका अनुसार एउटाले अर्को, अर्कोले अर्को सञ्चालन गरेको देखाउँदै गुजुल्ट्याएर कानुन छल्नझुक्याउन खोजेको भनिएको छ। मानव अधिकारको वकालत गर्ने एम्नेस्टी सम्बन्धित देशको कानुन छल्नगुमराह गर्न कसरी लाग्दो रहेछ भन्ने उपरोक्त तथ्यहरूले छर्लंग हुन्छ। नेपालको कुरा गर्दा वर्तमान सरकार गैरसरकारी संस्थाहरूप्रति अनुदार देखिन्छ। त्यही शृंखलामा कहिले गैससहरूलाई स्वेच्छाचारी तवरले निर्देशन दिने कहिले अचल सम्पत्ति बेच्न नपाउने वा रोक्का गरेको भन्ने सुनिन्छ। नेपालको कुरा गर्दा केही अपवादलाई छाडेर मानव अधिकार संस्थागैरसरकारी संस्थाहरू विदेशी सहयोगमा आ िश्रत छन्। दाताकै नियत खराब भएपछि त्यहीबाट खाता भर्ने संस्थाहरूलाई विधाताले पनि जोगाउन गाह्रो हुन्छ। त्यसकारण पनि नेपालका संघसंस्थाहरू सरकारको वक्र दृष्टिबाट जोगिन चनाखो हुनु आवश्यक छ तर त्यसभन्दा पहिले आफैं स्वावलम्बी र आत्मनिर्भर हुन सकेनन् भने दाताहरूको दानामा चर्ने घोडाको टाप खुस्किने निश्चित छ। एउटा प्रयोजनका लागि सहयोग भित्र्याएर अर्को विवादास्पदआपत्तिजनक कार्यमा खर्च गर्ने नेपाली संस्थाहरूले माथिका घटनाबाट बेलैमा पाठ सिक्नु राम्रो। कुनै कालखण्डमा नेपालमा एम्नेस्टी हुर्काउन धेरथोर सहयोग मैले पनि गरें, कुनै कालखण्डमा मेरो रिहाइका लागि एम्नेस्टीले धेरथोर गर्यो, तर पछिल्लो कालखण्डमा एम्नेस्टीसँग मैले सम्बन्धविच्छेद गरिसकें भने एम्नेस्टीले पनि मेरोविरुद्ध पर्दा पछाडिअगाडिबाट सकेसम्म अभियान सञ्चालन गर्यो। अझै कोही भ्रममा छन् भने बुझे हुन्छ एम्नेस्टीका त्यस्ता सदस्यहरूसँग म कुनै सहकार्य गर्दिन र आजीवन संगत पनि गर्दिन। विभिन्न अभियानको सिलसिलामा जब म जिल्लाजिल्लामा जान्छु, केही व्यक्तिहरू अहिले पनि एम्नेस्टीको सदस्य हुँ भन्दै भेट्न खोज्छन्। सन् २०१४ पछि घृणाको चावुक हिर्काउँदै एम्नेस्टीले नेपालमा विखण्डनको घोडा दौडाउन थालेपछि मैले एम्नेस्टीसँग सम्बन्ध विच्छेद गरेको हो। म एम्नेस्टीका कुनै कार्यक्रममा जान्न र एम्नेस्टीको कुनै पनि अभियानमा मेरो समर्थन छैन। एम्नेस्टीले मानव अधिकारको मूल्यविपरीत नेपाल राष्ट्र र नेपाली स्वाभिमानमाथि निर्मम प्रहार गरेको थाहा पाउने कुनै पनि स्वाभिमान व्यक्तिहरूले एम्नेस्टीको सदस्यता त्याग्नुपर्ने हो तर विवेक हराएका, स्वाभिमान गुमाएका र इमान बेचेकाहरू धेरथोर जहाँ पनि हुँदा रहेछन्। सामरिक स्वार्थका कारण अन्तर्राष्ट्रिय क्षेत्रीय शक्तिकेन्द्रहरू सबैको तीव्र चासोको क्षेत्र हो नेपाल। आफ्ना एजेन्डाको भारी स्थानीय स्तरबाटै बोकाउन र त्यही को हो भन्ने दर्शाउन दाताहरू छाद हालेर लागि परेको अवस्था छ। दाताहरूको छाता ओढेर मुखमा रामराम बगलीमा छुरा भन्ने उखान चरितार्थ गर्दै कतिपय अन्तर्राष्ट्रिय अधिकारवादी संस्थाहरू चलायमान छन्। दाता र तिनका छाताले राम राम भनुन्जेल राम्रै हो भन्ने भान परे पनि मुटुमा छुरा घोपेपछि राम राम भन्न पनि नभ्याउने स्थिति आउन सक्छ।"
