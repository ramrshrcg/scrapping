शीर्षक,विवरण
"विश्वभर स्वास्थ्य संकट घोषणा, चीनका नेपाली १० दिनदेखि कोठाभित्रै","काठमाडौं : चीनको हुपे प्रान्तको राजधानी उहानबाट फैलिएको कोरोना भाइरस विश्वका २० मुलुकसम्म पुगेपछि विश्व स्वास्थ्य संगठन (डब्लूएचओ) ले विश्वव्यापी स्वास्थ्य संकट घोषणा गरेको छ । भाइरसबाट चीनमा मात्र २ सय १३ को ज्यान गएपछि डब्लूएचओले संकट घोषणा गरेको हो । डब्लूएचओले संकट घोषणा गरे पनि चीनको हुपे प्रान्तको उहान आसपास सहरका नेपाली विद्यार्थी १० दिनदेखि कोठाभित्र थुनिएर बस्न बाध्य छन् । उद्धारका लागि नेपाल सरकारले प्रयास नगरेको गुनासो उनीहरूको छ । के सरकारले हामीलाई संक्रमण भएपछि वा हामी मरेपछि लास लैजाने रहेछ ? , विद्यार्थीले विच्याट समूहमा लेखेका छन्, हामी अहिले बन्दी जीवन बिताइरहेका छौं । भाइरसले कताबाट छुने हो तनावमा छौं । नयाँ वर्षमा लामो बिदामा जोहो गरिएको खाना अब एकदुई दिनमा सकिन्छ । किन्न जाने अवस्था छैन । सँगै रहेका विदेशी विद्यार्थी धमाधम फर्किएपछि एक्लो महसुस गरिरहेको एक नेपालीले बताए । छिमेकी भारत, बंगलादेश, माल्दिभ्सले आफ्ना नागरिकलाई फिर्ता लगिसकेका छन् । श्रीलंका र पाकिस्तानले पनि आफ्ना विद्यार्थीलाई छिट्टै लैजाँदै छन् । हुपे प्रान्तको श्रीयनमा एमडी अध्ययन गरिरहेका अमित शर्माले सरकारसँग जतिसक्दो छिटो स्वदेश लैजान आग्रह गरे । दैनिक संक्रमण बढिरहेको छ । तर, हामी १० दिनदेखि बाहिर निस्केका छैनौं । आफैँ चिकित्सक भएकाले पनि सुरक्षित हुने तरिका बुझेका छौं, उनले भने, सरकारले अहिले नै लगेर केही दिन क्वारेन्टाइन अर्थात् छुट्टै शिविरअस्पतालमा राखेर निगरानी गरे हुन्छ । उक्त सहरमा ३० नेपाली छन् । नेपाली विद्यार्थीलाई भाइरस देखिएको थाहा भएको छैन, उनले भने । उहानस्थित ह्वाङजुङ युनिभर्सिटी अफ साइन्स एन्ड टेक्नोलजी (हस्ट) मा अध्ययनरत नेपालीले शारीरिक रूपमा सुरक्षित रहेको बताउँदै यही अवस्थामा घर फर्कन जोड दिएका छन् । विश्वविद्यालयको युरोलोजीमा पिएचडी गरिरहेका गौरव पोखरेलले भने, अन्य मुलुकले आफ्ना नागरिकलाई विमान चार्टर गरेर फिर्ता लगिसकेका छन् । तर हामी चीनमै सुरक्षित भनेर बस्नुपर्दा मानसिक रोग लाग्न त्रास बढेको छ । सोही सहरको सेन्टर चाइना नर्मल युनिभर्सिटीमा पीएचडी गरिरहेकी प्रमिला देवकोटाले सरकारसँग सम्पर्कमा रहेर हारगुहार गरिरहँदा पनि फर्काउन चासो नदेखाएको गुनासो गरिन् । उनले भनिन्, म श्रीमान् र बच्चासहित उहानमै छौं । यहाँको अवस्था भयावह छ । भाइरस लागेको रहेनछ धन्य छौं । तर कहिलेसम्म थुनिएर बस्ने ? आफ्नो पैसा तिरेर नेपाल फर्कन चाहे पनि सरकारी प्रयासबिना नसकिने उनले बताइन् । उनले भनिन्, हामी २० तारिखदेखि कोठाबाहिर निस्केका छैनौं । बच्चा घाममा राख्न पाएका छैनौं । आफ्नो अनुरोध राजदूत लीलामणि पौड्याल र परराष्ट्रसचिव शंकरदास बैरागीले बेवास्ता गरेको उनको भनाइ छ । उनले भनिन्, सरकारले सगरमाथा संवाद र भ्रमण गरेर कैयन् रकम खर्चिने अनि विश्वमा देखिने र सुनिने कूटनीति भन्ने, यहाँ आफैं पैसा तिरेर घर फर्कन्छु भन्दा पनि व्यवस्था गर्न नसक्ने ? हाम्रो कूटनीति कस्तो ? प्रधानमन्त्री र दलका शीर्ष नेताले बेलैमा सोच्न आवश्यक रहेको उनले बताइन् । हुपेकै चिन्चो सिटीमा रहेका विद्यार्थी गुरुकुमार यादव घरबाहिर ननिस्किएको आठ दिन भएको छ । उनले भने, भाइरसको संक्रमण देखियो कि भनेर आफंैलाई चिमोट्दै बस्दै छौं । हपे प्रान्तमा दुई सय बढी नेपाली विद्यार्थी छन् । उहानमा एक सय जनामध्ये ४० जना छुट्टीमा छन् । चिन्चोमा पनि ५० देखि ५५ विद्यार्थी छन् । सरकार बल्ल परामर्शमा चीनको उहान सहरबाट नेपाली विद्यार्थी फर्काउने विषयमा नेपाल सरकार बल्ल परामर्शमा जुटेको छ । सरकारले स्वास्थ्य तथा जनसंख्या मन्त्रालयका उच्च अधिकारी, चिकित्सक एवं विज्ञसँग छलफल थालेको हो । उहानमा रहेका नेपाली स्वदेश फर्किएपछि कोरोना भाइरस पोजेटिभ देखिए के गर्ने भन्ने पूर्वतयारी हुन सकेको छैन । उद्धार गरी फर्काएका नेपालीलाई करिब दुई साता निगरानीमा राख्नुपर्ने हुन्छ । मन्त्रालयका एक उच्च अधिकारी प्रश्न गर्छन्, उद्धार गरी ल्याएपछि एकान्तमा बस्न नमाने के गर्ने ? उनीहरूलाई कहाँ राख्ने ? संक्रमण भएको अवस्थामा चीनमै प्रभावकारी उपचार होला कि नेपालमा होला ? उहानबाट अन्य मुलुकले उद्धार गरी लगेका विद्यार्थीमा पनि पोजेटिभ देखिएको छ । त्यसैले के गर्ने भन्ने निर्णय गर्न सरकार अन्योलमा परेको हो । नेपालमा चीनबाट फर्किएका एक व्यक्तिलाई मात्र पोजेटिभ देखिएको इपिडिमियोलोजी तथा रोग नियन्त्रण महाशाखाका निर्देशक डा विवेककुमार लालले बताए । शंकास्पद व्यक्तिका रूपमा कसैलाई पनि आइसोलेसनमा राखिएको छैन । सूचना लुकाएको होइन । सूचना लुकाएर महामारी रोकिने पनि होइन, डा लालले भने । स्वास्थ्य मन्त्रालयका पूर्वप्रमुख विशेषज्ञ डा सुशीलनाथ प्याकुरेल संक्रमण भएको पुष्टि नभएको अवस्थामा तत्कालै उद्धार गरी ल्याउनुपर्ने बताउँछन् । उनी भन्छन्, संक्रमण नहुँदै ल्याउनु उपयुक्त हुन्छ । रुघाखोकीलगायतका अन्य लक्षण नलाग्दै उद्धार गर्नु उपयुक्त हुन्छ । संक्रमण भइहाल्यो भने उद्धार गर्दा झन् खतरा हुन्छ । उद्धारको तयारीमा छौं : परराष्ट्र चिनियाँ राजदूत होउ यान्छीले चीनमा भाइरसको महामारी रोक्न भइरहेको प्रयासबारे सरकारलाई औपचारिक जानकारी गराइएकी छन् । उनले स्वास्थ्य, पर्यटन र परराष्ट्र मन्त्रालयमा पुगेर त्यसबारे जानकारी दिएकी हुन् । परराष्ट्रसचिव शंकरदास बैरागीले भने, हामी तत्काल नेपालीलाई उद्धार गर्ने चरणमा छौं । सबैसँग समन्वय गरेर त्यसमा अघि बढ्न लागेका छौं । पर्यटन र स्वास्थ्यले गर्ने कार्य र तयारीमा परराष्ट्रले कूटनीतिक पहल गर्ने हो । उनले सबै स्थानमा रहेका नेपाली विद्यार्थीलाई कसरी ल्याउने भन्ने विषयमा छलफल भइरहेको बताए । स्वास्थ्यमन्त्री भानुभक्त ढकालले जोखिम रहेमा फर्काउने बताएका छन् भने परराष्ट्रमन्त्री ज्ञवालीले जुनसुकै बेला नेपालीलाई फर्काउन सकिने बताइरहेका छन् ।"
कामीका गुरु,"अर्घाखाँचीको खिदिम गाउँमा संस्कृत पाठशालाको सामुन्नेमा दलितलाई शिक्षाको उद्घोषपछि आजभन्दा ६० वर्षअघि यस्तो संघर्ष र जागरणको द्वन्द्व भयो जहाँ पर्चाबाजी, घुर्की र धर्मसभासमेत गरियो। सामाजिक बहिष्कारसम्म भयो। दुवै धारको संघर्ष चरम हुन थालेपछि २०१५ पुस २ गते हरिहर संस्कृत पाठशालाको आँगनमा धर्मसभा बस्यो। प्रस्तुत त, खिदिमविद्रोहको नालीबेली : २०१५ सालमा अर्घाखाँचीको खिदिम गाउँमा श्रीराम मिडिल स्कुल खोलियो। यो साधारण स्कुलमा दलित समुदायलाई शिक्षा दिनुपर्छ भन्ने आवाज केही बाहुन युवाले उठाए। यो स्कुल नजिकै राणाकालदेखि चलिआएको हरिहर संस्कृत पाठशाला थियो। यो पाठशालामा पढिरहेका बेला कोही दलित देखिए पढाइ ठप्पै रोकिन्थ्यो र दलितले नेटो काटेपछि मात्र पढ्न सुरु हुन्थ्यो। संस्कृत पाठशालाका गुरुचेलालाई सामुन्नेको स्कुलमा उठेको आवाजले उद्वेलित बनाउने नै भयो। दलितलाई पढाउनुपर्छ भन्ने आवाज हाँकजस्तै सुनियो। पाठशालाका तर्पबाट विरोधको स्वर उठ्यो कामीदमैलाई पढाउन पाइँदैन। प्रतिरोधको स्वर साधारण स्कुलका तर्फबाट पनि सुनियो प्रजातन्त्र आएको छ, किन नपाउने ? दलितलाई पढाउने तर्फको नेतृत्व श्रीराम स्कुलका शिक्षक नारायण गौतमले गरे। उनलाई साथ दिन तत्कालीन क्रान्तिकारी केही कांग्रेसी अघि सरे। दलितलाई पढाउने काम रोक्न संस्कृत पाठशालाका तर्फबाट पर्चाबाजी, घुर्की र धर्मसभासमेत गरियो। गाउँमा खैलाबैला मच्चियो। सामाजिक विद्रोहको नेतृत्व गरेका साधारण स्कुलका नारायण गौतमलाई पुरातनवादीहरूले कामीका गुरु भने। दलित समुदायलाई पढाएको भनेर सामाजिक बहिष्कारसमेत गरे। ००० यो लेख २०१५ सालमा दलित समुदायलाई शिक्षा दिनुपर्छ भन्ने चेतना खिदिम गाउँका केही बाहुनमा कसरी आयो ? उनीहरूको समूहले किन र कसरी संघर्ष गरे ? र यो आन्दोलनले दलित समुदायमा कस्तो असर पर्यो भन्ने प्रश्नमा केन्द्रित छ। नारायण गौतमको स्वजीवनी, उनको स्मृतिग्रन्थमा समेटिएका लेख तथा केही कुराकानीका आधारमा यो लेख तयार पारिएको छ। जग वनारस र काठमाडौंबाट संस्कृत शिक्षा लिएका विद्यार्थीले १९७० सालदेखि नै खिदिम गाउँमा संस्कृत पढाउन थालेका हुन्। उच्च अध्ययनका लागि खिदिमका युवाहरू वनारस या काठमाडौंमा आउनेजाने क्रम मध्य राणाकालमै चलिरहेको थियो। चलायमान युवाहरूमा शैक्षिक मात्र हैन, क्रान्तिकारी चेतना अंकुराइरहेको थियो। यस क्रममा यहाँका युवाहरू २००४ सालको जयतु संस्कृतम् आन्दोलनमा समेत सहभागी भएका थिए। अझ वनारस जाँदा उनीहरूको सम्बन्ध प्रवासी नेपाली परिवर्तनकारी शक्तिसँग हुन्थ्यो। यस आधारमा २००७ सालको परिवर्तनमा समेत खिदिमको हरिहर संस्कृत पाठशालामा पढेका युवाहरूको महत्त्वपूर्ण भूमिका थियो। २००७ सालको प्रजातान्त्रिक वातावरणपछि चलायमान युवाहरूमा अझ केही गरौं भन्ने जोस पलायो। खिदिममा मात्र हैन, देशभरि नै एकखाले परिवर्तन गर्ने आशयका सामाजिक झिल्काहरू देखिएका थिए। कास्कीमा मुक्तिनाथले २०११ सालमा को अछूत ? किताब लेखे। सामाजिक स्थिति खल्बल्याउने भन्दै यो पुस्तकलाई अघोषित प्रतिबन्धसमेत लगाइयो। अर्घाखाँचीतिर बाहुन पुरुषहरूले मात्रै होइन, बाहुन महिलाले समेत हलो जोते। हलो जोत्नेलाई सामाजिक बहिष्कार गरियो। संस्कृत पाठशालामा पढ्न दिइएन। यस्ता झिल्काहरू अरू पनि हुन सक्छन्। नेपाली समाजमा २००७ सालपछिको समयमा सुधारवादी र पुरातनवादीबीच क्षणिक संघर्ष चलेका घटना पढ्न या सुन्न अरू पनि पाइन्छ। यही सन्दर्भमा २०१५ सालमा अर्घाखाँचीको खिदिम गाउँमा संस्कृत पाठशालामा पढेका एक बाहुन कामीका गुरु बने। सुधारवादी र पुरातनपन्थी खिदिम गाउँमा २०११ सालतिर खुलेको अनौपचारिक स्कुलले २०१५ सालमा औपचारिक रूपमा श्रीराम मिडिल स्कुल नाम पायो। अंग्रेजी, गणित, भूगोल, इतिहास लगायतका विषय पढाउन थालियो। यसले परम्परागत संस्कृत शिक्षामा चुनौती थपेको थियो। त्यसैमा कामी, दमाई, सार्कीका छोराछोरीलाई पढाउने कुरा उठाउनु औडाहा नै बनेको थियो, संस्कृत स्कुलका लागि। खासगरी काशीनाथ गौतमलगायत नेपाली कांग्रेसका स्थानीय नेताहरूले दलित शिक्षाको समर्थन गरे। परिवर्तनकारी पार्टीबाट आडभरोसा पाएका श्रीराम स्कुलका शिक्षक नारायण गौतमलगायतका शिक्षक यस काममा हौसिए। श्रीराम स्कुलमा दलित विद्यार्थीलाई बाहुनका छोराछोरीभन्दा छुट्टै राखेर पढाउन थालिएको थियो। मोदनाथ प्रश्रित लेख्छन्, हरिहर संस्कृत पाठशालामा छात्रहरूले लस्कर लागेर वेद घन्काइरहेको बेला बाहिर बाटोमा दलित समुदायको कोही मानिस आएको देखेमा वेदवाको अगुवाले ठ्याप्प ताली हान्थ्यो र सबै विद्यार्थी चूप लाग्थे। यस विषयमा खिदिमका भुवनबहादुर सुनारले भने, हामी नेटो नकाटुन्जेल पढ्दैनथे, चुप्प लाएर बस्थे। त्यो बेला बाहुनले वेद पढेको अछूत शूद्रहरूले सुन्नसमेत हुन्न भन्ने संस्कृत गुरुहरूको धारणा थियो। संस्कृतका गुरुहरूले यो घटनालाई लिएर धर्मको महाविनाश हुन लागेको, कलियुगको प्रभाव बढेको, समाजका सबै रीतिथिति समाप्त भई पाप र पाखण्डको नांगो नाच हुन थालेको भन्दै आक्रोश पोख्न थाल्नुभयो, मोदनाथ प्रश्रितले लेखेका छन्। यसै क्रममा नारायण गौतमले गाउँका आफ्ना असाध्यै मिल्ने बालसखा लालबहादुर सुनारका घरमा गई कर्मकाण्डसमेत पढाउन थाले। नारायणले उबेला दलित समुदायका घरमा गएर र बालबालिकालाई डेरामा साँझबिहान बोलाएर पढाएका थिए भनिन्छ। कसैले भने यस कुरामा शंका गर्छन्। पुरातन चलनमा बाहुनले क्षत्री, क्षत्रीले मगर र मगरले दलितलाई कर्मकाण्ड सिकाउन पाउँथे। तर बाहुनले सीधै दलितलाई कर्मकाण्ड सिकाएको सुनेपछि हरिहर संस्कृत पाठशालाका गुरुहरूमा चिसो पस्यो। २०१५ मंसिरको कुरा हो, मिडिल स्कुल खोलेलगत्तै केही दिनका लागि स्कुल बन्द गरियो। कारण सहअध्यापक नारायण गौतम कामविशेषले गुल्मीको सदरमुकाम तम्घास गएको र अरू शिक्षक पनि उपचारका लागि पाल्पा तानसेन गएको बेला थियो। त्यही मौकामा संस्कृत पाठशालाका गुरुहरूले दलित शिक्षाको विरोधमा पर्चाबाजी गर्न थाले। नारायण गौतम आफ्नो स्वजीवनीमा लेख्छन्, हरिजन शिक्षा विरोधीहरूले हरिजनलाई पढाउन नहुने भन्दै हामीविरुद्ध सूचना टाँसेका रहेछन्। मोदनाथ प्रश्रितको संकलनमा रहेको एउटा सूचना यस्तो छ : सूचना ! खिदिमका जनता हो ! विचार गर ! हरिजनसँग मिसाई पढाउन छोराछोरी नपठाऊ। जनता धेरै भड्किसकेको छ, विरोध गर्न धेरै संगठित भइसकेको छ ! पछि पछुताउला, हलो जोतेजस्तो होला ! सावधान रहू ! अब जनताले अर्को पार्टी खोल्ने छ ! एकदम सावधान रहू जाग ! ००० २००८ सालतिर हलो जोत्दा सामाजिक बहिष्कार र संस्कृत पाठशालामा पढ्न बन्देज लगाइएको थियो। २०१५ सालताका खिदिममा सामाजिक र राजनीतिक दुवै सन्दर्भ बलिया थिए। २००७ सालको क्रान्तिमा होमिएका काशीनाथ गौतमलगायत नेपाली कांग्रेससँग आबद्ध क्रान्तिकारी नेताहरूको समूह एकातिर थियो। उनीहरूमध्ये कसैले क्रान्तिकारी कदम चाल्दा संस्कृतवालासँग बहिष्कृत हुनुपथ्र्याे। तर प्रजातान्त्रिक वातावरणले गर्दा मनोबलचाहिँ उच्च थियो। अर्कोतिर संस्कृत पाठशालाका पण्डितहरूले परम्परागत कुललाई थामिरहेका थिए। मोदनाथ प्रश्रित तलगायत संस्कृत पाठशालाका छात्रहरूले पुरातन पक्षमा समर्थन जनाइरहेका थिए। यसरी खिदिम गाउँमा दुईखाले परिवेशले काम गरिरहेको थियो। सुधारवादी राजनीतिक धार र परम्परावादी सामाजिक धार। धर्मसभा : द्वन्द्वको चरमोत्कर्ष दुवै धारको संघर्ष चरम हुन थालेपछि २०१५ पुस २ गते हरिहर संस्कृत पाठशालाको आँगनमा धर्मसभा बस्यो। आठ नौ वर्षको उमेरमा देखेको त्यो धर्मसभा सम्झँदै माधवराज गौतम नारायण गौतमको स्मृतिग्रन्थमा लेख्छन्, बाँसको ठूलो लिङ्गोमा पहेंलो कपडामा सनातन धर्मो विजयते भन्ने मूलमन्त्र र ओम चिन्ह अङ्कित धर्मसभाको झण्डा राखी, एकातिर गुरुहरू र उहाँका तत्कालीन विद्यार्थी शिष्यहरू एवं अर्कोतर्फ उहाँका पूर्वशिष्य, दलित शिक्षाका उन्नायक पण्डित नारायण गौतमबीच कविता र भाषणको माध्यमबाट वादविवाद भयो। धर्मसभामा उपस्थितमध्ये दलितलाई पढाउनुहुन्छ भन्ने धारका बौद्धिकहरू खेती स्याहार्न मधेस गएको बेला थियो। तैपनि उनलाई साथ दिनेमा खेमराज गौतम, भानुभक्त गौतम, नागेन्द्रनाथ गौतम र लालबहादुर सुनारलगायत केही दलित समुदायका मान्छे थिए। अर्कोतिर खिदिमबाहेक अर्घाखाँचीका अरू गाउँ र गुल्मी, स्याङ्जा, कास्की, पोखरा, पाल्पा, प्यूठान, दाङका पण्डित पुरोहितसमेत धर्मसभामा बोलाइएका थिए। निर्णायक मण्डल पनि थियो। तर नारायण गौतमको विरोधका मान्छेहरू त्यहाँ धेरै थिए। पं बाबुराम भट्टराईले, त्यस धार्मिक वादविवाद सुन्न कम्तीमा पाँचसात सय मानिसको त्यहाँ भेला थियो, भनेका छन्। त्यस सभामा केही पुरोहितहरूले, हामी बरु मर्न तयार छौं तर यसरी आफ्नो धर्म र परम्परा मासिएको देख्न सक्तैनौं भने। केही पुरोहितले धर्मशास्त्रका उद्धरण सुनाएर दलित शिक्षा विरोधका लागि आह्वान गरे। मोदनाथ प्रश्रितहरू परम्पराकै पक्षमा थिए। उनीहरूले आफ्ना गुरुले भनेको कुरामा जोडदार समर्थन गरे। त्यसपछि श्रीराम मिडिल स्कुलका शिक्षकलाई बोल्न लगाइयो। उनीहरूले समयको माग बुझ्नुपर्ने भने। शिक्षा पाउनु सबै नेपालीको मौलिक अधिकार हो भन्दै पुरोहितका पक्षमा लागेनन्। अल्पउपस्थिति भए पनि नारायण गौतमले पनि शास्त्रीय विद्वता छाँटेको कुरा स्वजीवनीमा लेखेका छन्। महाभारतको प्रसंग सुनाउँदै धर्मसभामा नारायणले भने, शूद्र जातिको बालक एकलव्यले पनि द्रोणाचार्यलाई गुरु थापेर धनुर्विद्या सिक्न चाह्यो, उनी गुरु बन्न तयार भएनन्। त्यसपछि उनको मूर्ति बनाएर एक्लै धनुर्विद्याको साधना एकलव्यले गर्यो। यो अर्जुनभन्दा धनुर्विद्यामा बढी जान्ने भयो भन्ने ठानेर एकलव्यसामु गएर द्रोणाचार्य गुरु बन्न तयार भए। आफ्नो स्वार्थका लागि द्रोणाचार्य शूद्रको गुरु भएको तर्क नारायणप्रसादले दिँदै, आफूले गरेको कामप्रति गौरव छ, त्यस कार्यबाट हामी पछि हट्दैनौं भनेर प्रतिवाद गरेपछि संस्कृतका गुरुहरू र त्यहाँ पढ्ने विद्यार्थी मुर्मुरिए। दिनभर बहस भयो। अन्त्यमा, चिन्तनले होइन, ह्याकुलाले पेलेर जितेको घोषणा गरियो। ६ महिनासम्म नारायण गौतमलाई ब्राह्मण समाजले सामाजिक बहिष्कार गर्ने घोषणा गर्दै सभा विसर्जन भयो। पं बाबुराम भट्टराईले नेपालका ज्योतिर्बा फुलेः नारायण गौतम शीर्षक लेखमा लेखेका छन्। सामाजिक बहिष्कारस्वरूप नारायणलाई मूलतः श्राद्ध गर्न रोकिएको थियो। अर्कोतर्प गाउँमा कामीका गुरु भनेर बयान पैलाइएको थियो। संस्कृत पाठशालाका तर्पबाट मोदनाथ प्रश्रितले धर्मसभा हुने राति श्री सनातन धर्मो विजयते भन्ने छन्दोबद्ध पर्चा लेखेर त्यहाँको दसैंघरमा टाँसिदिए। त्यसको एउटा अंश यस्तो थियो : हे हाम्रा प्रिय देशका सुजन हो ! हे भाइ हो ! दाजु हो ! आफ्नो धर्ममहाँ त लात दिइने के चाल यस्तो भयो ! हामी चूप भई बस्याँै अब भने सर्वस्व हाम्रो भयो यस्मा ध्यान दिएर लौ अब उठौं नेपाली सन्तान हो ! नारायण गौतम यसबारे लेख्छन्, अद्भुत साहसले भरिएको आत्मबलले गर्दा जहाँ जहाँ यस्ता सूचनाहरू टाँसिएका थिए, त्यहाँ भोलिपल्ट प्रत्युत्तर पत्र टाँस्दै बन्द भएको विद्यालय खोलेर पढाउन थालेँ। मोदनाथको संकलनमा रहेको उनको एउटा प्रत्युत्तरपत्र यस्तो छ : को हुन् लौ हरिजन् र हर्जन अनि को हुन् हरीहर जन के यस्मा पनि उत्तरोत्तर ठूला हौ भन्दछौँ के भन ? हाम्रा काम परे इनै सँग मिली गर्छौं कुरा काम कति हर्पेमा किल ठोकने छिट लिने मानिन्छ काल्को गति। पैले जोति हलोपछि थक गए क्यै थेन हठ् तेसमा काल्को यो भलले बगाउँछ जगत् पर्ने भयौ एसमा शिक्षा दीनु स्वधर्मिलाई उचितै धर्मै छ फेर् के डर ! आपसमा सहधर्मिको छल भए त्यो धर्मको के भर ! ००० पर्चा बहसहरू कवितामा हुन्थे। नारायण गौतमको यो पर्चाकविता पढ्न खूब भीड लाग्यो। आफूहरू हेर्न आएमा सानो हुने डरले चेलालाई सार्न लगाएर हरिहर संस्कृत पाठशालाका गुरुहरूले पनि पढे। नारायणलाई गौतम वंशको कपुत भने। हरिहर पाठशालाका विद्यार्थीले घेरा हाल्ने र अर्कातिर गुरुहरूले फकाउने गरे। केही सीप नलागेपछि उनलाई सामाजिक बहिष्कार गरिएको थियो। नारायण गौतम लेख्छन्, मेरो भातभान्सा बार्ने, पूजापाठ, तिथि श्राद्धमा कोही बाहुन घरमा गएर पूजापाठ नगराउने भनियो। तर नारायण पछाडि हटेनन्। उनले निरन्तर पर्चा छापिरहे। उनले पुरातनपन्थीहरूको हर्कतको आलोचना गरिरहे, र पद्यमा मात्र नभएर गद्यसमेत पर्चामा टाँसियो। प्रश्रितको संकलनमा रहेको गद्यमा पुरोहित प्रवृत्तिको आलोचना गरिएको छ : धेरै दक्षिणा पाए त मगर, घर्तीका घर रुद्री गर्न गराउन पनि शास्त्रले छेकेन। हामी मात्र जान्ने सुन्ने हुने हो भन्दै प्रत्यक्ष मानिसको अधिकार ढाँट्न नछोडेर कहिलेसम्म सत्यवादीको ढोँगी खप्परले मुख ढाकी हिँड्न सकिन्छ ! देशकाल परिस्थितिअनुसार विश्वमा चलिआएको प्रगतिको पहरालाई कुहिनाले धक्याउने कुचेष्टाझैँ हरिजन शिक्षा समर्थक साथीहरूको पानी हड्कने धम्कीको धुइरे घाँडो हल्लाई आजको मानव समाज धर्मलाई थर्काउने अप्रजातान्त्रिक कुन्सित भावनाले देशलाई शिक्षित बनाउने पण्डितम्मय विचारको आडम्बरी बकुलो कत्तिको दृढ भक्त बनी अडिएला ! आज प्रजातान्त्रिक मानव (शिक्षा) अधिकार हरिजन, हरजन, हरिहरजन सबै जनको समान मान्न कर छ, यही सत्यको जय छ ! प्रजातन्त्र, प्रजाधिकार जिन्दावाद ! राक्षसीतन्त्र झूठावाद मूर्दावाद !! यस्तो पर्चा संघर्ष चारपाँच पटकसम्म चलेको थियो। नयाँ चेतना यस्तो निरन्तरको तर्कपूर्ण संघर्षले गर्दा हरिजन शिक्षाविरोधी कित्तामा उभिएका मोदनाथ प्रश्रितको मथिंगल खलबलियो। मोदनाथ प्रश्रित लेख्छन्, म ठूलो द्वन्द्वमा परेँ। रातभरि पनि मेरो दिमागमा दुई थरी विचार प्रवृत्तिहरूको घमासान युद्ध चल्दै रह्यो। तर मैले आफ्नो त्यो मानसिकी द्वन्द्व आफ्नै साथीहरूको बीचमा पनि राख्न सकिनँ। किनभने नारायणजीको विचार ठीक हो कि भन्ने मेरो मनको तर्कसम्म पनि कसैबाट गुरुहरूसम्म पुग्यो भने ठूलो सास्ती भोग्नुपर्छ भन्ने थाहा थियो। छात्रवृत्तिको डरले आपूले नबोले पनि नारायण गौतमका विचार सही हुन् भन्ने संस्कृत पाठशालाका छात्र प्रश्रितलाई पनि लाग्न थालेको थियो। प्रश्रित लेख्छन्, अनि मेरा कवितामा पनि ती नयाँ विचारहरू व्यक्त हुन थाले। नारायण गौतम र श्रीराम स्कुलका शिक्षकहरूप्रति मेरो मनमा श्रद्धा र सम्मान बढ्दै गयो। प्रश्रितले आफ्नो चेतना पुरातनपन्थी धारबाट बदलिएको घटनाको रूपमा यो संघर्षलाई लिएका छन्। यस घटनालाई आपू जातपात र छुवाछूतको भावनाबाट मुक्त भएको दाबी गरेका छन्। परिणाम खिदिम गाउँका स्थानीय दलित समुदायले २०१५ सालको यो घटनाले आपूहरूको जीवनमा तात्त्विक अन्तर नल्याएकाले यसलाई सानो र उतिबेलैको मात्र घटना हो भन्छन्। २००४ सालमा जन्मेका लालबहादुरका छोरा भुवनबहादुरले त धर्मसभा बसेकै थाहा पाएनन्। धर्मसभाको बहसमा दलितलाई पढाउनुपर्छ भन्ने जोसिलो छवि देखाए पनि त्यस घटनापछि नारायण गौतम दलित पढाउने शैक्षिक अभियन्ता भएनन्। यो घटनाले आन्दोलनको रूपमा निरन्तरता पाएन। स्थानीय भुवनबहादुर सुनारका अनुसार करिब सय धुरी घर भएका खिदिम वरिपरिका दलित समुदायले खासै पढाइमा ध्यान दिएनन्। उनीहरूको अवस्था आमदलित समुदायको जस्तै छ। यो घटना मूलतः दलितलाई पढाउनु हुन्छ कि हुँदैन भन्ने पठित बाहुनहरूको द्वन्द्वको विषय थियो। यसले दलित चेतनामा खासै असर नगरे पनि बाहुनहरूको चेतना हल्लाउन मद्दतचाहिँ गरेको थियो, मोदनाथले त आफ्नो चेतना भत्केकै दाबी गर्नु एउटा उदाहरण हो। कथित उच्च जातको मात्र बोलवाला रहेको समाजमा शैक्षिक र सामाजिक चेतनामा अघि रहेका बाहुनले नै दलितलाई पढ्ने अवसर दिनुपर्छ भन्ने कुरालाई बाहुनहरूले ठूलो सामाजिक क्रान्ति माने पनि स्थानीय दलित समुदायले चाहिँ आफ्नो चेतनाको विकास भएको फलित घटनाको रूपमा हेरेका छैनन्। बलियो सामाजिक संरचनालाई हल्लाउन यसले सकेको छैन। अन्त्यमा, २००६ सालमा पण्डित तोयनाथ र उनका साथीहरूले लमजुङमा हलो जोतेर हल्लीखल्ली मच्चाए। २०११ सालमा मुक्तिनाथले को अछूत ? लेखे। २०१५ सालमा नारायण गौतम कामीका गुरु बने। यी शैक्षिक चेतना या तिनले निम्त्याएका घटना हुन्। यी घटना २००७ सालको प्रजातन्त्र आउनु वरिपरि घटेका थिए। तर यी घटनाले समाजको जटिल संरचना या पुरातन सोचलाई परास्त गर्न सकेनन्। सामाजिक इतिहासमा सानो झिल्को या घटनाका रूपमा जीवित रहे। तत्कालीन समयमा परम्परागत बाहुन समुदायमा क्षणिक कम्पन ल्याएका घटनाको रूपमा यिनलाई लिन सकिन्छ।"
भ्रमण वर्ष २०२० : यतीमा ठट्टा !,"काठमाडौं : नेपाल भ्रमण वर्षका लागि बनाइएको यतीको मस्कट चर्को विवादमा परेको छ । धेरैले यतीको मस्कट सुमो खेलाडी, पहलमान, लाफिङ बुद्ध या हनुमान हुनसक्ने बताएका छन् । भ्रमण वर्षको प्रवर्द्धन गर्न सरकारले यतीको यो स्वरूप अघि सारेको हो । यसबाट २० लाख पर्यटक भित्र्याउने सरकारको लक्ष्य छ । तर यतीको आधिकारिक प्रमाण कसैसँग छैन । पर्वतारोहीले नेपालको हिमाली भेगमा यतीको पाइला देखेको बताउँदै आएका छन् । अनुसन्धानकर्ताले पनि यसको स्वरूपको वर्णन गरेका छन् । सन् १८३२ मा नेपालमा रहेका बेलायती अध्येता ब्रायन हड्सनले हिमाली भेगमा शरीरभर रौं भएको भयंकर जीव (यती) ले आफ्ना सहयोगीलाई आक्रमण गरेको उल्लेख गरेका छन् । विभिन्न विवरण, पर्वतारोहीका भनाइ र लोककथामा यतीको टाउको कोणात्मक भएको वर्णन छ, भूगोलविद् तथा यतीसम्बन्धी पुस्तकका लेखक रामकुमार पाँडे भन्छन्, शरीरमा बाक्लो रौं हुन्छ र पाइला पनि विशेष खालको हुन्छ । भ्रमण वर्षमा सार्वजनिक गरिएको यतीको शरीर भने चिल्लो छालाजस्तो देखिन्छ । स्वरूप पनि पहलमानजस्तो छ । कपाललाई जुरो बनाइएको छ । यतीलाई विश्वभर चिनाउन सरकार संवेदनशील भएको देखिँदैन, लेखक पाँडे भन्छन्, यतीको स्वरूपमा ठट्टा भएको छ । विवरण र फेला परेका प्रमाणका आधारमा यतीको स्वरूप सच्याइनुपर्ने उनी बताउँछन् । उनका अनुसार यतीको पाइला, सोलुखुम्बुको एक गुम्बामा रहेको खप्पर, हातको स्केलेटन, छाला आदिका आधारमा यती बनाए जनविश्वाससँग मेल खानेछ । नेपाल भ्रमण वर्षको सचिवालय र यती आर्ट प्रोजेक्टको संयुक्त प्रयासमा यतीको मस्कट तयार पारिएको हो । कलाकार आङछिरिङ शेर्पाले यसको डिजाइन गरेका हुन् । त्यसपछि मूर्तिकार विजय महर्जनले यतीको डमी तयार पारे । यसका लागि केशरमहलमा कार्यालय खोलिएको छ । सचिवालयले यसको जिम्मा ग्यालरी यमक्युबका कलाकारलाई दिएको थियो । यतीलाई चिनाउन केही महिनायता काम भएको थियो । यतीका मस्कट उपत्यकाका सार्वजनिक स्थल, सपिङ कम्प्लेक्ससहित विश्व सम्पदा क्षेत्रमा राख्न तयार गरिएको हो । विरोधपछि हनुमानढोका, पाटन दरबार क्षेत्र, बौद्धबाट भने मस्कट हटाइएको छ । विज्ञसँग सल्लाहै नगरी तयार पारिएको यतीको स्वरूपले नेपाललाई चिनाउन नसक्ने पाँडे बताउँछन् । अहिले बनाइएको यती नेपालको अवधारणासँग मेल खाँदैन, उनी भन्छन्, यो विदेशी लेखकहरूले उल्लेख गरेअनुसार पनि छैन । हिमाली भेगमा बसोबास गर्नेहरूले यती मान्छे र बाँदरबीचको मिसिङ लिंक भएको बताउँदै आएका छन् । अर्थात् पूर्ण मान्छे बन्न नसकेको र बाँदर पनि नभएको प्राणी यती भएको मानिन्छ । यो गुरिल्लाजस्तो पनि होइन । परिकल्पना गर्नेहरूले यतीलाई भयानक र शान्त दुवै स्वभावमा ढाल्ने गरेका छन् । यसलाई नेपालमा हिममानव, वनमान्छेजस्ता नाम दिइएको छ । महालंगुर हिमशृंखलामा यतीको अस्तित्व हुन सक्ने अध्ययनले देखाएको छ । सचिवालयले बिहीबार जारी गरेको विज्ञप्तिमा विवरणका आधारमा भन्दा पनि यतीलाई नेपाल, हिमाल र अध्यात्मसँग जोडेर चित्रण गरिएको उल्लेख छ । हतारमा बनाइएको यतीको मस्कट भ्रमण वर्षको पहिलो महिनामै विवादमा आएको हो । लेखक पाँडे ठेकेदारी प्रथामा जाँदा यतीको स्वरूप विवादमा आएको बताउँछन् । राष्ट्रलाई विश्वमा चिनाउने जिम्मा ठेकेदारलाई दिनु गलत भएको उनको धारणा छ । यसको मस्कटमा कोरिएका कलाकृतिको जनस्तरबाटै विरोधसमेत भयो । मस्कटले मौलिक पहिचान नबोकेको र त्यसमा भरिएका चित्रकला सम्पदामैत्री नभएको भन्दै स्थानीय तह, धार्मिक संघसंस्थाले विज्ञप्ति निकाले । यती मस्कटको पिठ्यूँमा बनाइएको जीवित देवी कुमारी र बुद्धको मिश्रित आकृति विवादमा तानियो । चित्र अशोभनीय भएको भन्दै स्थानीयले विरोध गरे । यतीको स्वरूप नै बेढंगको छ भने त्यसमा कुँदिने कलाकृति शोभनीय हुनै नसक्ने संस्कृतिविद् हरिराम जोशी बताउँछन् । यतीलाई भगवान् मानेर ढोग्न थालेका छन्, उनी भन्छन्, यती मस्कटमा कुँदिएका देवीदेवताले यती देवता भएको भ्रम फिँजाएको छ । यो संस्कृतिमाथिकै प्रहार हो । चित्रकार नरेन्द्रबहादुर श्रेष्ठ यतीको मौलिक पहिचान दिन नसक्नु सरकारको कमजोरी भएको बताउँछन् । सम्बन्धित निकायमा विज्ञहरू छैनन्, उनी भन्छन्, कलाकारलाई नै सम्पूर्ण जिम्मा दिँदा यतीको स्वरूप विवादमा आएको हो । धर्म, संस्कृतिलाई छुँदा कलाकारले भाती पुर्याएर काम गर्नुपर्ने उनको धारणा छ । हनुमानढोकामा राखिएको यतीको विरोध स्वाभाविक भएको उनी बताउँछन् । मस्कटमा कुँदिएका कलाकृतिबारे सचिवालय र ग्यालरी यमक्युबले संयुक्त विज्ञप्ति निकाल्दै आगामी दिनमा संवेदनशील हुने उल्लेख गरेका छन् । स्थानीय धर्म र संस्कृतिको अपमान गर्ने मनसाय होइन । कलाकारको सिर्जनामा हुन गएको त्रुटिप्रति आगामी दिनमा थप संवेदनशील हुनेछौं, विज्ञप्तिमा छ ।"
९० रुग्ण आयोजनाको ठेक्कामा अख्तियारद्वारा विस्तृत अनुसन्धान,"काठमाडौं : अख्तियार दुरुपयोग अनुसन्धान आयोगले ९० वटा आयोजनाको ठेक्काबारे विस्तृत अनुसन्धान गरिरहेको छ । अख्तियारले अध्ययन गरेका १८४८ वटा रुग्ण आयोजनाका ठेक्कामध्ये ती अति रुग्ण ठेक्काको विस्तृत अनुसन्धान भइरहेको हो । अख्तियारले गत वर्ष गरेको अध्ययनमा १ खर्ब १८ अर्बका ती ठेक्का अलपत्र अवस्थामा रहेको पाइएको थियो । यस्ता अलपत्र अवस्थाका राष्ट्रिय गौरवका आयोजनासहित ठेक्काको अनुसन्धान भइरहेको अख्तियार स्रोतले जनाएको हो । ती ठेक्का सम्झौता तोकिएको अवधिभित्र सम्पन्न नभएको देखिएको हो । १० वर्ष अघिदेखि क्रमागत देखिएका ठेक्का सम्झौता निष्कृय अवस्थामा भेटिएका थिए । २४ अर्ब रुपैयाँ त मोबिलाइजेसन पेश्कीका रूपमा ठेकेदारको नाम गएको थियो । १ सय ३२ वटा ठेक्काको म्यादसमेत नथपिएको पाइएको थियो । अख्तियार स्रोतका अनुसार अख्तियारले आफुले गतवर्ष अध्ययन गरेका मध्येबाट ९० वटा अति रुग्ण आयोजनाका ठेक्काको विस्तृत अनुसन्धान गरिएको हो । सबैभन्दा बढी संघीय मामिला तथा सामान्य प्रशासन मन्त्रालय अन्तर्गत सञ्चालित ठेक्काको विस्तृत अनुसन्धान भइरहेको छ । संघीय मामिलाका ७७ प्रतिशतको ठेक्का अधुरा र रुग्ण छन् । गतवर्ष अख्तियारले गरेको अध्ययनमा ६ अर्ब ६० करोडका ९७ वटा ठेक्कामध्ये ७५ वटा तोकिएको अवधिमा निर्माण सम्पन्न नभएको पाइएको थियो । खानेपानी मन्त्रालयका ५९ प्रतिशत ठेक्का तोकिएको समयमा सकिएका छैनन् । खानेपानी तथा सरसफाइ आयोजनाको पूर्वाधार निर्माण गर्न गरिएको ३ अर्ब ९० करोडका १७ वटा ठेक्का तोकिएको तोकिएको समयमा सम्पन्न भएका छैनन् । जसमध्ये १० वटा ठेक्काको म्याद थप पनि भएको छैन र सम्पन्न पनि भएको छैन । सहरी विकास मन्त्रालयअन्तर्गतका ३९ प्रतिशत ठेक्का अधुरा छन् । २०६४६५ देखि २०७४७५ भित्र सम्पन्न गरी ६ अर्ब ३० करोडमा ४४२ वटा ठेक्का सम्झौता भएका थिए जसमा १७१ वटा ठेक्का मात्रै अलपत्र अवस्था छन् । उर्जा, जलस्रोत तथा सिँचाइ मन्त्रालय अन्तर्गतका सिँचाइ आयोजनामा गरिएका १८ अर्ब ६६ करोडका २३५ ठेक्का अलपत्र छन् जसमा ९४ वटा ठेक्काको न म्याद थप भएको छ न त सम्पन्न नै । नेपाल विद्युत् प्राधिकरणका ५० प्रतिशत ठेक्का अलपत्र भेटिए । जलविद्युत् आयोजना, ट्रान्सिमिसन लाइन बिस्तारजस्ता ३८ अर्ब ४३ करोडका ९१ ठेक्का न म्याद थप भएका छन् न सम्पन्न । संस्कृति, पर्यटन तथा नागरिक उड्यन मन्त्रालयका ७ अर्ब २७ करोडमा ३७ वटा योजनामध्ये ६ वटा ठेक्का अधुरा छन् । सञ्चार तथा सूचना प्रविधि मन्त्रालयका १५ अर्ब ४६ कारेडका २३ वटा योजनामा ८ वटा ठेक्का तोकिएको समयमा सकिएका छैनन् । भौतिक पूर्वाधार तथा यातायात मन्त्रालय अन्तर्गतका सडक आयोजनाको अवस्था यस्तै छ । २० अर्ब ७६ करोडका ९०६ वटा सडकसम्बन्धी ठेक्का रुग्ण अवस्थामा छन् । जसमा ६२३ वटाको न म्याद थपिएका छन् न त सकिए । यी सात मन्त्रालय अन्तर्गतका रुग्ण आयोजनामध्ये ९० अति रुग्ण भएको अख्तियारले बताएको छ । अख्तियारले नेपाल सरकारद्धारा सञ्चालन भएका आयोजनामा निर्माण कार्यको ठेक्का व्यवस्थापनको अवस्था अध्ययन प्रतिवेदन नेपाल सरकारलाई बुझाएपछि यो अवधिमा केही सुधार भएको देखिएको छ । अध्ययन अवधिपछि १८४८ रुग्ण ठेक्कामध्ये ६८ वटामा सुधार देखिएको हो ।"
