शीर्षक,विवरण
विदेशी नागरिक अनुगमन,"घुम्न र व्यापारव्यवसाय गर्न मात्रै विदेशीहरू नेपाल आउँदैनन्। यो तथ्य विभिन्न मुद्दामा जेल जीवन बिताइरहेका विदेशी नागरिकको संख्याले पुष्टि गरेको छ। कारागार व्यवस्थापन विभागको तथ्यांकअनुसार झन्डै ११ सय विदेशी विभिन्न जेलमा छन्। पर्यटक भिसामा नेपाल प्रवेश गरेका कतिपय विदेशी विभिन्न अपराधमा संलग्न भई जेल परेका छन्। त्यस्ता विदेशी व्यवस्थापनमा राज्यले लाखौं खर्च गरिरहेको छ। अपहरण, अप्राकृतिक मैथुन, अवैध भारु कारोबार, चोरी, ठगी, महिला बेचबिखन, सम्पत्ति शुद्धीकरण, बैंकिङ कसुरलगायत अपराधमा विदेशी नागरिकले कैद भुक्तान गरिरहेका छन्। अमेरिका, जापान, दक्षिण कोरिया, बंगलादेश, चीन, भुटान, पाकिस्तानलगायत मुलुकका विदेशी नेपालका विभिन्न कारागारमा छन्। विदेशीले अपराध गरेपछि मात्र सुरक्षा निकायले थाहा पाउँछन्। गत वर्ष विदेशी नागरिक अनुगमन निर्देशिका गृह मन्त्रालयले पारित त गर्यो तर कार्यान्वयन शून्यप्रायः छ। विदेशी नागरिक नेपाल प्रवेश गरेपछि कहाँ के गर्छन् भन्ने लेखाजोखा छैन। भिसाको म्याद सकिएपछि (ओभर स्टे) पनि कति विदेशी नेपाल बसेका छन्, त्यसको समेत तथ्यांक गृह मन्त्रालयसँग छैन। अन्य मुलुकमा अपराध गरी नेपाल आएका विदेशीसमेत छन्। अपराधीले नेपाललाई ट्रान्जिट को रूपमा प्रयोग गर्दै आएका प्रशस्त उदाहरण छन्। पारित भइसकेको विदेशी नागरिक अनुगमन निर्देशिका कार्यान्वयनमा समेत गृह मन्त्रालय उदासीन देखिन्छ। अध्यागमन र प्रहरी अधिकारीको सूचना प्रणालीमा समन्वय छैन। दुवै निकाय एकअर्काको भूमिकाप्रति सशंकित देखिन्छन्। पर्यटकका रूपमा आएका विदेशीको मात्र होइन अवैध रूपले बसिरहेका विदेशीको गतिविधिसमेत उस्तै जोखिमपूर्ण बन्दै गएका छन्। उनीहरूसँग त रादहानी, भिसालगायतका आवश्यक कागजात नै छैन। कपनस्थित अस्थायी टहरोमा बसेका रोहिंज्यालाई हेरे पुग्छ। नेपालभारत खुला सीमाको फाइदा उठाउँदै रोहिंज्या नेपाल छिरेका छन्। गृह मन्त्रालयका अधिकारी भने आफूहरूको पालामा रोहिंज्या नेपाल नछिरेको जवाफ दिन्छन्। भोको पेटका ती रोहिंज्याले कुनै आपराधिक गतिविधि गराए भने कसले जिम्मा लिन्छ ? रोहिंज्या जस्तै पाकिस्तान, बंगलादेश, अफगानिस्तानलगायत मुलुकका आप्रवासी गैरकानुनी ढंगले नेपालमा बसोवास गर्दै आएका छन्। उनीहरूमाथिको अनुगमन समेत छैन। कारागार व्यवस्थापन विभागले अदालतको फैसलापछि आएका विदेशी कैदीबन्दीलाई व्यवस्थापनको काम गर्ने मात्र हो। विभागको क्षेत्राधिकार विदेशी नागरिकको अनुगमन गर्ने होइन। विदेशी नागरिकलाई प्रवेश दिने, उनीहरूका गतिविधि अनुगमन गर्ने र प्रस्थान गराउने जिम्मा अध्यागमन विभागको हो। गृह मन्त्रालय अध्यागमन विभागको तालुकदार निकाय हो। विगतमा झैं विदेशीको उपस्थितिलाई सामान्य रूपले लिइनु हुन्न। विदेशीको प्रत्येक गतिविधिमाथि अनुगमन गर्ने संयन्त्र बनाउनुपर्छ। विकसित मुलुकले अध्यागमन मामिलालाई प्रमुख प्राथमिकतामा राख्छन्। त्यहाँका नेता, सुरक्षा अधिकारीसमेत विदेशी नागरिकका गतिविधिका बारेमा गम्भीर हुन्छन्। नेपालका राजनीतिक दलको प्राथमिकतामा अध्यागमन मामिला परेको छैन। विदेशी प्रवेश गरेदेखि प्रस्थान नहुन्जेलसम्म उनीहरूमाथि अनुगमन हुनुपर्छ। अध्यागमन मामिलामा राज्य कमजोर भयो भने राष्ट्रिय सुरक्षाका विषयलाई लिएर विदेशीले चर्को आलोचना गर्छन्। एउटा सार्वभौम मुलुकप्रति कुनै पनि विदेशीलाई आलोचना गर्र्न स्थान दिइनु हुँदैन। प्राविधिक र व्यावहारिक हिसाबले सक्दो छिटो अध्यागमन प्रणालीलाई सुधार गर्न जरुरी छ। सूचना प्रणालीलाई बलियो बनाउन अध्यागमन, प्रहरी र गुप्तचर निकायबीचको समन्वय आवश्यक छ। राष्ट्रिय सुरक्षाको विषयलाई हल्का रूपमा लिइनु हुन्न। व्यापार, पर्यटनबाहेक अन्य गतिविधिमाथि राज्यले इमानदारीका साथ निगरानी बढाउनु नै सम्भावित दुर्घटनाबाट जोगिने एकमात्र उपाय हो।"
साहित्यकार सापकोटा सगरमाथा चढ्दै,"काठमाडौं : साहित्यकार लक्ष्मण सापकोटा पहिलोपटक साहित्यिक ब्यानरमा सगरमाथा चढ्ने भएका छन्। उनलाई बुधबार नेपाल प्रज्ञा प्रतिष्ठानका कुलपति गंगाप्रसाद उप्रेतीले बिदाइ गरेका हुन्। सापकोटाले नेपाली साहित्यलाई विश्वकै सर्वोच्च शिखर सगरमाथासँग जोड्न लागेको बताए। उनले साहित्यकार सगरमाथा चढ्ने काम पहिलो हुने बताउँदै भने, सगरमाथा पुगेर केही विश्व कीर्तिमान राख्ने योजना छ। जसमा दुई कृति विमोचन गर्ने, एउटा कविता वाचन गर्ने, शैव सभ्यता भएको देश नेपालको ओम् शब्द त्यहाँ पुर्याउने काम हुनेछ। यसैगरी, गौतम बुद्ध, लुम्बिनी, पशुपतिनाथको फोटो पनि सगरमाथा पुर्याउने काम हुनेछ। सापकोटाका अनुसार, यसअघि मेचीकाली साहित्यिक दौडका क्रममा मेची नदीको पानी र माटो अनि महाकाली नदीको पानी र माटोका साथै नेपालकै होचो भूभाग झापास्थित कचनाकवलको माटो पनि सगरमाथा पुर्याउने काम हुनेछ। राष्ट्रकवि माधव घिमिरे र वरिष्ठ संस्कृतिविद् सत्यमोहन जोशीको हस्ताक्षर भएको रामायणलाई पनि उनले सगरमाथाको टुप्पोमा पुर्याउनेछन्। कुलपति उप्रेतीले सापकोटाले २०७० सालमा काभ्रेको बनेपामा भएको साहित्यिक कार्यक्रममा सगरमाथा चढ्ने उद्घोष गरेको स्मरण गरे। उनले भने, साहित्यकार पनि सगरमाथा चढ्न सक्छन् र अनेक विश्व रेकर्ड कायम गर्न सक्छन् भन्ने बलियो प्रमाण पेश गर्न लागेका सापकोटाले नेपाल र नेपाली साहित्यलाई विश्वमा फैलाउनु सबैको गर्वको विषय हो। सापकोटाले यसअघि ६ हजार दुई सय मिटरको इम्जात्छे र ६ हजार ६ सय ५४ मिटर उचाईको मेरापिक आरोहण गरिसकेका छन्। उनले विश्वकै उत्कृष्ट कमाण्डो तालिम पनि लिइसकेका छन्। उनलाई प्रतिष्ठानका सदस्यसचिव डा जगत उपाध्याय, प्राज्ञहरु दिनेशराज पन्त, डा योगेन्द्रप्रसाद यादव, डा उषा ठाकुर, डा हेमनाथ पौडेल, डा देवी नेपाल लगायतले शुभकामना दिएका थिए।"
बलात्कार आरोपित व्यवसायी पाँच लाख धरौटीमा रिहा,पोखरा : बलात्कार आरोपित पर्यटनकर्मी सुन्दरकुमार श्रेष्ठ पाँच लाख रुपैयाँ धरौटी राखेर बुधबार प्रहरी हिरासतमुक्त भएका छन्। कास्की अदालतले उनलाई पाँच लाख धरौटीमा छाड्न आदेश दिएको हो। उनी चैत ८ गते पक्राउ परेका थिए। श्रेष्ठविरुद्ध चैत २९ गते जिल्ला न्यायाधिवक्ताको कार्यालयमार्फत् मुद्दा दायर भएको थियो। श्रेष्ठमाथि १० देखि १२ वर्षसम्म कैद र मनासिब बमोजिम क्षतिपूर्ति मागदाबीसहितको मुद्दा परेको थियो। आफ्नै होटल नजिकैको घरकी घरेलु कामदार बालिकामाथि बलात्कारको आरोप श्रेष्ठमाथि थियो। तिनै बालिकामाथि यौन दुव्र्यवहारको आरोप लागेका बैंकर सुवास सुवेदी यसअघि नै ३ लाख धरौटीमा छुटेका छन्।
चौधरी उद्योग ग्राम क्षेत्रमा बम विष्फोट,परासी : चौधरी उद्योग ग्राम क्षेत्रमा बुधबार साँझ बम विस्फोट भएको छ। विस्फोटबाट कुनै क्षति भने भएको छैन। पूर्वी नवलपरासीको देवचुली नगरपालिका २ मा उद्योगपति विनोद चौधरीको चौधरी उद्योग (सीजी ग्रुप) सञ्चालनमा छ। उद्योगको प्रमुख गेटको पूर्वतर्फ बम विष्फोट भएको जिल्ला प्रहरी कार्यालय नवलपुरले जनाएको छ। स्थानीयहरूले शक्तिशाली आवाज आएकाले पेट्रोल बम विष्फोट भएको अनुमान गरेका छन्। गेट नजिकैको खोल्सामा भएको विष्फोटबाट कुनै मानवीय क्षति नभएको प्रहरी निरीक्षक राजेन्द्र अधिकारीले बताए। प्रहरीले घटनाको अनुसन्धान भइरहेको जनाएको छ। बिहीबार नेत्रविक्रम चन्द विप्लव समूहले बन्द आव्हान गरेका कारण सोही समूहले विष्फोट गराएको हुन सक्ने प्रहरीको शंका छ।
रोल्पामा गन्तव्य जलजला सुरु,"रोल्पा : रोल्पाको जलजलामा पर्यटन प्रवर्द्धन गर्न भ्रमण शुभारम्भ गरिएको छ। जलजलाको संरक्षण र पर्यापर्यटनको विकास गरौं, नेपाल भ्रमण वर्ष २०२० लाई भव्य रूपमा सफल पारौं भन्ने मूल नारासहित गन्तव्य जलजला ट्रेक सुरु गरिएको हो। युद्धताका सैन्य तालिमका लागि जलजला सामरिक महत्वको स्थान मानिन्थ्यो। नेपाल सरकारले तय गरेको भ्रमण वर्ष २०२० मा आन्तरिक र बाह्य पर्यटकलाई भ्रमणमा आकर्षित गर्न गन्तव्य जलजला को थालनी गरिएको जिल्ला समन्वय समितिका प्रमुख राजबहादुर बुढाले बताए। युद्धको आधारभूमि मात्र होइन, प्रकृतिको सुन्दर टुक्रा, धार्मिक महत्व बोकेको स्थान र पर्यापर्यटनका लागि जलजलाको महत्व दर्शाउन भ्रमण थालनी गर्नुपरेको हो, जिसस प्रमुख बुढाले भने, युद्धताका जनमुक्ति सेनाले सुरक्षित रूपमा तालिम गरेको महत्वसमेत जलजलाले बोकेको छ। ऊर्जा, जलस्रोत तथा सिँचाइमन्त्री वर्षमान पुनले जलजला भ्रमण उद्घाटन गरेका हुन्। मन्त्री पुनले थबाङमा आयोजित कार्यक्रमलाई सम्बोधन गर्दै जलजला भ्रमण सुरु गरिएको घोषणा गरे। नेपाल सरकारले पर्यटन प्रवर्द्धन गरी देशमा समृद्धि ल्याउने योजना बनाएको छ। त्यसका लागि पर्यटनका नयाँनयाँ गन्तव्यसमेत पहिचान गरिसकिएको छ, ऊर्जामन्त्री पुनले भने, पहिचान गरिएको गन्तव्यमध्ये जलजलामा पर्यटक भित्र्याउन जलजला ट्रेक थालनी गरेका हौं। गृहजिल्लाको पर्यटकीय क्षेत्र जलजलामा धेरै पर्यटक ल्याउन विशेष योजना बनाउनसमेत आफू लागिपरेको मन्त्री पुनले बताए। जलजला क्षेत्रमै पुगेर भ्रमण सुरु भएको घोषणा गर्ने कार्यक्रम तय गरिए पनि मौसम प्रतिकूलताका कारण थबाङबाटै घोषणा गरियो। जलजला ट्रेकका लागि काठमाडौंबाट ३० जना आन्तरिक पर्यटक जिल्ला भित्रिकेका छन्। भ्रमण दलका सदस्य जीवन रोकाका अनुसार लिबाङ हुँदै जलजला पुगेर भ्रमण टोली थबाङ पुगिसकेको छ। पहिलो भ्रमण टोली सफलतापूर्वक जलजला पुग्यो, भ्रमण दलमा सहभागी रोकाले भने, प्रचारात्मक उद्देश्यले भ्रमण आयोजना गरिएको हो। जलजला पुगेका पर्यटकले विभिन्न रंगका गुराँससँग सामीप्य गाँसे। मगर जातिको शक्तिपीठ मानिने बराह थान (मन्दिर) र भामा पु (गुफा) अवलोकनसमेत गरे। भ्रमणको चाँजोपाँजो जिल्ला समन्वय समितिले मिलाएको हो। भ्रमणका लागि थबाङ गाउँपालिका सहआयोजक बनेको छ। भ्रमण टोलीलाई सदरमुकाम लिबाङमा रोल्पा नगरपालिकाले स्वागत गरेको नगरप्रमुख पुरण केसीले बताए। जिल्लाको मौलिक मयुर नाचसहित उनीहरूलाई स्वागत गरियो। काठमाडौंबाट गाडीमा आएका भ्रमण टोली नगरपालिकाको १० नम्बर वडा धबाङ पेवासम्म साना गाडीमा पुगेको थियो। टोली ओखरेनी हुँदै पैदल ६ घण्टामा जलजला पुगेको थियो। तीन हजार १ सय ९३ मिटर उचाइ रहेको जलजलामा वर्षमा ३ पटक पूजाआजा गरिन्छ। मगर जातिका १२ भाइ बराहमध्ये कैलु बराहको यहाँ धुमधाम पूजा हुन्छ। २२ बहिनी बजुहरूको पनि पूजा गर्ने प्रचलन छ। बराह र बजु मगर जातिको देवीदेवता भएको पुजारी दया रोका मगर बताउँछन्। रुकुम, सल्यान, दाङ, प्युठान, बाँकेका तीर्थयात्री पनि पूजाका लागि बर्सेनि जलजला पुग्छन्। पुजारी पनि मगर जातिकै छन्। यहाँ बोका बलि दिने चलन छ। सन्तान नहुनेले यहाँ भाकल गरे छोरा हुने जनविश्वास छ। प्रत्येक वर्ष वैशाख, जेठ र जनैपूर्णिमामा पूजाआजासहित मेला लाग्ने पुजारी रोका मगर बताउँछन्। यहाँ दुर्लभ रेडपाण्डा, पशुपक्षी र वन्यजन्तुसमेत पाइन्छन्। डाँफे, मुनाल, कालिज, र प्युराले पर्यटकको मनै लोभ्याउँछन्। दुर्लभ सेतो गुराँस यहाँको अर्को आकर्षण हो। घोरल, थार, मृग, बँदेल, भालुजस्ता जंगली जनावरसमेत पाइन्छन्। युद्धकालदेखि नै जलजलामा वस्तुभाउ चरिचरनमा बन्देज लगाई संरक्षण गरिँदै आएको छ। सरकारले समेत संरक्षण क्षेत्र बनाउने रणनीति अघि सारिसकेको ऊर्जामन्त्री पुनले जानकारी दिए।"
सेवा प्रवाह सुधार्न प्रहरीमा सेवा प्रवाह कार्ड,"विराटनगर : सेवाग्राहीलाई सेवा प्रवाहमा सहज बनाउने उद्देश्यले जिल्ला प्रहरी कार्यालय मोरङमा बुधबारदेखि सेवा प्रवाह कार्ड सेवा लागू गरिएको छ। जिल्ला प्रहरी कार्यालयमा बुधबार आयोजित कार्यक्रममा प्रदेश १ का प्रहरी प्रमुख डीआईजी केदार रिजालले यसको शुभारम्भ गरे। रिजालले प्रविधिको विकाससँगै सेवा प्रवाहमा यसले सहयोग गर्ने अपेक्षा गरिएको बताए। नागरिक मैत्री बनेर प्रहरीले सेवा प्रवाह गरिरहेको छ, उनले भने, यो नियम पनि सर्वसाधारण नागरिककै हितका लागि प्रभावकारी हुने छ। मोरङमा नमूना र अभ्यासको रुपमा सेवा प्रभाव कार्ड लागू गरिएको छ। यसको प्रभाव, अध्ययन र विश्लेषण गरेर प्रदेश १ का अन्य १४ वटै जिल्लाका विभिन्न प्रहरी युनिटमा लगिने छ, डीआईजी रिजालले भने, ससाना प्रहरी युनिटमा पनि यो सेवा पुर्याउन सकियो भने सर्वसाधारणलाई सहज हुने विश्वास लिइएको छ। यसले प्रहरी र नागरिकबीचको सम्बन्ध थप प्रगाढ बनाएर समाजमा हुने अपराध नियन्त्रण र अनुसन्धानलाई थप प्रभावकारी बनाउने अपेक्षा गरिएको छ। विगतका दिनहरूमा प्रहरी कार्यालयहरूमा बिचौलिया हावी भएको भन्दै उनले शून्य सहनशीलता अपनाएर प्रहरी कार्यालयबाट त्यस्ता बिचौलियालाई पूर्ण रूपमा नियन्त्रण गर्न पनि सेवा प्रवाह कार्डले सहयोग गर्ने बताए। पाँच प्रकारका कार्ड मोरङ प्रहरी प्रमुख एसपी मनोजकुमार केसीका अनुसार यो नियम लागू भएसँगै सेवा लिन प्रहरी कार्यालयमा आउने सेवाग्राहीले आफ्नो समस्या अनुसारको कार्डको प्रयोग गर्न सक्ने छन्। सेवा कार्ड वितरण गर्न मोरङ प्रहरीको प्रवेशद्वार नजिकै सम्पर्क कार्यालय स्थापना गरिएको छ। सेवा प्रवाह कार्ड पाँच प्रकारका छन्, केसीले भने, सेवा लिन आउने सेवाग्राहीले आफ्नो समस्या अनुसारको कार्ड रोजेर सेवा लिन पाउने छन्। कार्डका कारण अरु कोही कसैको सहयोग र सहारा बिनै सेवाग्राहीले कार्यालयमा आएर सेवा लिन सक्ने जानकारी उनले दिए। सेवाग्राहीले प्रहरी हिरासतमा रहेका थुनवाहरूलाई भेट्नका लागि रातो कार्ड प्रयोग गर्नु पर्ने छ। त्यस्तै कार्य शाखामा सेवा लिन पहेंलो, महिला तथा बालवालिका शाखामा सेवा लिन सेतो, उजुरी छानविन शाखाका सेवा लिन निलो र अपराध अनुसन्धान शाखाको सेवा लिन हरियो रंगको कार्ड तयार पारेर प्रयोगमा ल्याइएको जानकारी एसपी केसीले दिए। सेवाग्राहीले आफूले चाहेको कुन सेवा हो त्यो रोजेर प्रहरी कार्यालय भित्र गएर सहज रूपमा सेवा लिन पाउनेछन्, उनले भने, कार्ड अनुसारको कुन शाखामा के सेवा लिने त्यो पनि प्रहरी कार्यालयको ढोकामा लेखिने छ र नबुझ्नेलाई प्रहरीले सहयोग गर्ने छ। कार्डमा विभिन्न रंगको प्रयोग गरिएका कारण पढ्न नजान्ने सेवाग्राहीले पनि त्यही कार्डको सहयोगमा सेवा लिन सक्ने उनको भनाइ छ। एसपी केसीले प्रहरी कार्यालयमा सेवा लिन आउने सेवाग्राहीको अभिलेखिकरण गर्न पनि यो सेवा सूचारु गरिएको बताए। जनप्रतिनिधिले पनि प्रहरीले नयाँ कार्यक्रमको सुरुवात गरेको भन्दै स्वागत गरेका छन्। विराटनगर महानगरपालिका५ का वडा अध्यक्ष मीनकुमार आचार्यले यो सेवाका कारण जनप्रतिनिधि र प्रहरीबीचको सम्बन्ध विस्तारमा पनि सहयोग पुग्ने बताए। विगतमा सेवा लिन प्रहरी कार्यालयमा पुग्ने सर्वसाधारणले सहज ढंगले सेवा लिन सकिरहेका थिएनन्, उनले भने, अब त्यो असहजता हटेर सर्वसाधारण लाभान्वित हुने छन्।"
"पोखरा अन्तर्राष्ट्रिय विमानस्थल : रनवे तयार, ६ महिनाअघि नै निर्माण सकिने","पोखरा : राष्ट्रिय गौरवको योजना पोखरा क्षेत्रिय अन्तर्राष्ट्रिय विमानस्थलको रनवे निर्माणको काम सकिएको छ। विमानस्थलको महत्वपूर्ण रनवेको काम सकिएसँगै विमानस्थलको निर्माण तोकिएको समय भन्दा ६ महिना अघि नै सकिने गरि काम अघि बढेको छ। रनवे सकिनुको साथै अहिले विमानस्थलको टर्मिनल भवन, एप्रोन (यात्रु जहाजमा चड्ने र ओलेने स्थान), ट्याक्सी पार्किङ, नाला निर्माण, ह्याङगर निर्माण, लगायतका काम तीब्र गतिमा भइरहेको पोखरा क्षेत्रीय अन्तर्राष्ट्रिय विमानस्थल आयोजनाका इन्जिनियर कृष्ण पौडेलले जानकारी दिए। रनवे निर्माणको काम सकिएसँगै महत्वपूर्ण ३५ प्रतिशत भन्दा बढी काम सकिएकोले तोकिएको उनले बताए। सन् २०२१ को जुलाई १० मा सक्नुपर्ने सम्झौता भए पनि तोकिएको समयसीमा भन्दा ६ महिना अघि नै सक्ने गरी काम युद्धस्तरमा भइरहेको पनि चिनियाँ ठेकेदार कम्पनी सीएएमसीईका जनसम्पर्क अधिकारी कृष्ण चापागाईले जानकारी दिए। अहिले चिनियाँ २०० जना र नेपाली २५० जना गरि ४५० जनाले नियमित काम गरीरहेको पनि उनले बताए। सन् २०१७ को नोभेम्बर महिनादेखि विमानस्थलको निर्माण सुरु भएको हो। सन् २०१९ भित्र ६० प्रतिशत भन्दा बढी काम सकिने र सन् २०२० भित्र सबै काम सकिने गरी काम भइरहेको छ। विमानस्थल निर्माण छिटो सम्पन्न गर्ने नाउँमा गुणस्तरमा सम्झौता भने नहुने उनले सुनाए। पोखरा अन्तर्राष्ट्रिय विमानस्थलको रनवे सिमेण्ट, बालुवा प्रयोग गरी विभिन्न चरणमा ढलान गरी निर्माण भइरहेको छ। ढलान गरी निर्माण भएको रवने नेपालकै पहिलो हो। पोखरा अन्तर्राष्ट्रिय विमानस्थलको टर्मिनल भवन १४ हजार स्क्वायर मिटरमा बन्ने छ। ८ हजार स्क्वायर मिटर अन्तर्राष्ट्रिय उडानका लागि र ६ हजार स्क्यार मिटर आन्तरिक उडानका लागि गरी १४ हजार स्क्यार मिटरको टर्मिनल भवन निर्माण हुन लागेको हो। टर्मिनल भवनमा वार्षिक ५ लाख क्षमताको हुने छ। यसको साथै अर्को छुट्टै टर्मिनल भवन पनि निर्माण गरिने पनि नागरिक उड्यान प्राधिकरणले बताएको छ। सन् २०२१ को जुलाईसम्म पोखरा अन्तर्राष्ट्रिय विमानस्थलको काम सकेर संचालनमा ल्याउने गरी निर्माण तालिका बनाएर काम अघि बढेको हो। पोखरा महानगरपालिका वडा नम्बर १४ मा पर्ने जमिनमा चिनियाँ सरकारी स्वामित्वको ठेकेदार कम्पनी सीएएमसीईले २०७३ साउन १८ गतेदेखि विमानस्थल निर्माणको काम गरिरहेको छ। विमानस्थल निर्माण गर्न सरकारले सन् २०१४ मे १२ मा सीएएमसीईलाई ठेक्का दिएको थियो। निर्माण कम्पनीले १० जुलाई २०२१ मा विमानस्थल निर्माण सम्पन्न गरी नेपाल सरकारलाई हस्तान्तरण गर्नुपर्ने छ। झन्डै २२ अर्ब रुपैयाँ चिनियाँ ऋण सहयोगमा विमानस्थल निर्माण भइरहेको छ। अन्तर्राष्ट्रिय उड्डयन संस्था (आइकाओ) को मादण्ड अनुसार फोर डी मोडलमा पर्ने पोखरा विमानस्थल निर्माण पूरा भएपछि बोइङ ७५७ र एयरबस ३२० वा सो सरहका जहाज आउजाउ गर्न सक्नेछन्। २५ सय मिटर लामो धावनमार्ग हुने विमानस्थलमा आउनेजाने ती विमानको यात्रु क्षमता १९२ हाराहारीमा हुनेछ।"
नेपाल समाचारपत्रका प्रधान सम्पादक श्रेष्ठको निधन,"काठमाडौं : कामना न्युज पब्लिकेशनद्वारा प्रकाशित नेपाल समाचार पत्र दैनिकका प्रधान सम्पादक पुस्करलाल श्रेष्ठको निधन भएको छ । थापाथलीस्थित नर्भिक अस्पतालमा बुधबार बिहान ११ बजेर ४९ मिनेट जाँदा प्रधान सम्पादक श्रेष्ठको निधन भएको कामना न्युज पब्लिकेसन प्रालिले जनाएको छ । पाँच महिनाअघि मृगौलाको पत्थरीको शल्यक्रिया गरेपछि उनलाई विभिन्न स्वास्थ्य समस्याले सताएको थियो । पछिल्लो समय स्वास्थ समस्या बढ्दै गएपछि नर्भिक अस्पतालमा भर्ना गरिएकोमा उपचारकै क्रममा श्रेष्ठको निधन भएको जनाइएको छ । पत्रकारिता तथा लेखनमा लामो समय विताएका श्रेष्ठको ६० वर्षको उमेरमा निधन भएको हो। रंगपत्रकारिताबाट पत्रकारितामा प्रवेश गरेका श्रेष्ठ कामना ग्रुप पब्लिकेशनका संस्थापक अध्यक्ष हुन्। उनले नेपाल समाचारपत्रकासाथै कामना मासिक, साधना मासिकलगायतको पनि सम्दकीय भूमिका निर्वाह गरेका थिए । थुप्रै पुस्तक लेखेका उनले प्रवल गोरखा दक्षिण बाहु, त्रिशक्तिपट्ट लगायत डेढ दर्जनभन्दा बढी पदक तथा विभूषण प्राप्त गरेका छन् । श्रेष्ठका एक श्रीमती र ३ छोरा छन् ।"
मुख्यमन्त्री बसेको स्टेज भाँचिदा तीन घाइते,"डडेल्धुरा : डडेल्धुराको अजयमेरु गाउँपालिकाको आयोजनामा बुधबार प्रथम अजयमेरु महोत्सव २०७६ को उद्घाटन भएको छ। प्रतिकुल मौसमबीच सुदूरपश्चिम प्रदेशका मुख्यमन्त्री त्रिलोचन भट्टले महोत्सवको उद्घाटन गरे। महोत्सवको उद्घाटन अगाडि नै स्टेज भाँचिएपछि तीनजना महिला सामान्य घाइते भएका छन्। घाइते हुनेमा अजयमेरु गाउँपालिका ३ का देवकी पन्त, उर्मिला पन्त र गीता पन्त रहेका छन्। तीनैजना सामान्य उपचारपछि घर फर्किएको डडेल्धुरा अस्पतालले जनाएको छ। मुख्यमन्त्री कार्यक्रम उद्घाटनका लागि स्टेजमै रहेका बेला महोत्सवको स्टेज भाँचिएको थियो। तर मुख्यमन्त्रीलाई भने कुनै चोट लागेको छैन। महोत्सवको उद्घाटन समारोहमा बोल्दै मुख्यमन्त्री भट्टले प्राचीन सम्पदाको संरक्षण तथा सम्वद्र्धन गर्न प्रदेश सरकार क्रियाशिल रहने बताएका छन्। नेपाल सरकारले लिएको समृद्ध नेपाल, सुखी नेपालीको नारालाई सार्थकतामा पुर्याउनका लागि समृद्धि आवश्यक रहेको मुख्यमन्त्री भट्टले तर्क गरेका छन्। आर्थिक समृद्धिका लागि पर्यटकीय क्षेत्रको उजागर गर्नुका साथै पर्यटकीय गन्तव्यको पहिचान गरी पूर्वाधार निर्माणका क्षेत्रमा प्रदेश सरकारले योजना निर्माण गरिरहेको बताएका छन्। प्रदेश सरकार विगतको डेढवर्ष कानुन निर्माण तथा नीति निर्माणमै लागेकाले विकास निर्माणमा सुस्तता देखिएकाले अबका दिनमा विकास निर्माणलाई प्राथमिकतामा राखेर अगाडि बढ्ने उनले बताएका छन्। मेला महोत्सवले पर्यटकीय क्षेत्रको विकासमा टेवा पुर्याउने भन्दै मुख्यमन्त्री भट्टले स्थानीय उत्पादनलाई बजारीकरण गर्न ग्रामीण क्षेत्रमा आयोजना हुने महोत्सव महत्वपूर्ण रहेको बताएका छन्। कृषि पर्यटन, कला संस्कृति र खेलकुलको विकासमा हाम्रो अभियान, अजयमेरु महोत्सवमार्फत गाउँपालिकाको पहिचान भन्ने मूल नाराका साथ गाउँपालिकाले महोत्सव आयोजना गरेको हो।"
बाढीले पुल निर्माण सामग्री बगायो,"स्याङ्जा : लगातारको वर्षापछि आएको बाढीले स्याङ्जा र पर्वत जोड्ने सेतीखोला मोटरेवल पुल निर्माण सामग्री बगाएको छ। असार मसान्तभित्र सम्पन्न गर्नेगरी निर्माण कार्य भइरहेको पुलको निर्माणा सामग्री बाढीले बगाउदा लाखौं रुपैयाँको क्षति भएको छ। निर्माण सामग्री बाढीले बगाएपछि तोकिएको समयमा काम सम्पन्न नहुने चिन्ता बढेको निर्माण सेवाका प्रोपाइटर सुदन श्रेष्ठले बताए। मुक्तिनाथ निर्माण सेवा र सुयान बिल्डर्सको सहकार्यमा पुल निर्माण कार्य भरहेको छ। यो पुलले स्याङ्जाको गल्याङ् नगरपालिका र पर्वतको विहादी गाउँपालिकालाई जोड्ने छ। ३५ मिटर लम्बाई र ११ मिटर चौडाईको पुल पाँच करोड १२ लाखको लागतमा निर्माण सम्पन्न गर्ने योजना थियो। पुल निर्माणमा प्रयोग हुने पम्प, मेसिन, गिट्टी बालुवा, हिमपाइप, काठ, जालीलगायतका सामाग्री बगाउदा झण्डैं ३५ लाख मूल्य बराबरको क्षति भएको अनुमान गरिएको छ, प्रोपाइटर श्रेष्ठले भने। यो पुल निर्माणपछि पश्चिम स्याङ्जा र दक्षिण पर्वतका दर्जनौं वडाबासी लाभान्वित हुनेछन्।"
थाल ठटाएर चिया मजदुरले निकाले जुलुस,"बिर्तामोड : चिया मजदुरले बुधबार झापाको बिर्तामोडमा थाल ठटाउँदै सडकमा जुलुस निकालेका छन्।सरकारले चिया श्रमिकका लागि तोकेको न्यूनतम ज्याला बगान सञ्चालकले कार्यान्वयनमा नल्याएको भन्दै बिर्तामोडमा जुलुस निकालेका हुन्। सरकारले गत साउन १ गतेदेखि चिया बगान तथा कारखानामा कार्यरत श्रमिकका लागि न्यूनतम पारिश्रमिक तोकेको थियो।मजदुरले दैनिक २ सय ३१ र महंगी भत्ता १ सय ५४ गरी जम्मा ३ सय ८५ रुपैयाँ बगान सञ्चालकले पाउनुपर्ने माग गरिरहेका छन् । चैत १७ देखि आन्दोलित बनेका मजदुरले विभिन्न समयमा झापाका भद्रपुर, काँकडभिट्टा र बिर्तामोड लगायतका स्थानमा कोण सभा र जुलुस निकाल्दा समेत माग पुरा नभएको भन्दै बुधबार झापाको बिर्तामोडमा थाल ठटाउँदै जुलुस निकालेका हुन्।पूर्व पश्चिम राजमार्ग अन्तर्गत बिर्तामोडको बिएण्डसी अस्पाताल अघिबाट सुरु भएको मजदुरको जुलुसले मुक्तिचोक परिक्रममा गरेको थियो । उपस्थित मजदुरले थाल ठटाउँदै सरकारले तोकेको न्यूनतम पारिश्रमिक तत्काल लागु गर्न माग गरेका थिए।झापा, इलाम, धनकुटा, पाँचथर र तेह्रथुममा बढी चिया खेती हुने भएकाले ती जिल्लामा बढी मजदुर कार्यरत रहेका छन्।बगानमा चिया टिप्ने सिजनमा ५५ देखि ६० हजार मजदुरले काम गर्ने गरेका छन् भने नियमित रुपमा २५ हजार मजदुर चिया बगान र चिया उद्योगमा काम गरिरहेका छन् । झापामा मात्र २८ वटा सिटिसी चिया उद्योगमा मजदुर कार्यरत रहेका छन्।उनीहरुले दैनिक ८ घण्टा काम गरे पनि दैनिक २७८ रुपैयाँ मात्र ज्याला पाइरहेका छन् । फोटो क्याप्सन : बुधबार झापाको बिर्तामोडमा चिया मजदुरले निकालेको जुलुस।"
भक्तपुरमा ट्रकको ठक्करबाट पैदलयात्रीको मृत्यु,भक्तपुर : भक्तपुर नगरपालिका९ च्याम्हासिंहमा मंगलबार राति निशान ट्रकको ठक्करले एक पैदलयात्रीको मृत्यु भएको छ ।च्याम्हासिंहबाट ब्रम्हायणीतर्फ जाँदै गरेको बा ५ ख ३८३९ नम्बरको ट्रकले ठक्कर दिँदा पैदल यात्री रामेछापको सुनपाती गाउँपालिका ३ घर भई हाल च्याम्हासिंहमै बस्दै आएका ३५ वर्षीय चन्द्रबहादुर मोक्तानको मृत्यु भएको हो। महानगरीय प्रहरी परिसर भक्तपुरकाअनुसार ट्रकको ठक्करबाट घाइते मोक्तानलाई उपचारका लागि मध्यपुर अस्पताल ठिमी लगिएको थियो । उपचारकै क्रममा चिकित्सकले मृत घोषणा गरेको परिसरका प्रवक्ता प्रहरी नायब उपरीक्षक रेवतीरमण पोखरेलले जानकारी दिए । ठक्कर दिने सवारीसाधन र चालक सिन्धुपाल्चोक सुनकोसी गाउँपालिका २ घर भई हाल भक्तपुर नपा १० कमलविनायक बस्ने ३१ वर्षीय राजु नेपालीलाई प्रहरीले नियन्त्रणमा लिएको प्रहरीले जनाएको छ । सवारीसाधन र चालक नेपालीलाई महानगरीय प्रहरी वृत्त जगातीमा राखी थप अनुसन्धान कार्य भइरहेको प्रहरी नायब उपरीक्षक पोखरेलले बताए ।
चार वर्षपछि पनि उस्तै छ चोरकाटे (फोटो फिचर),गोरखा : २०७२ साल बैसाख १२ गते शनिबार नेपालीहरुको लागि दु:खद दिन थियो । सोही दिन गोरखाको बारपाक केन्द्रविन्दु भएर ७८ रेक्टर स्केलको भूकम्प गएको थियो । भूकम्पले धेरै संख्यामा जनधनको क्षति भयो । भूकम्पको केन्द्रविन्दु बारपाक जाँदै गर्दा आउँछ चोरकाटे। भूकम्प गएको चार वर्ष पुग्यो। पुनर्निर्माणका लागि धेरै कामहरू पनि भए तर यो गाउँका मानिस अहिले पनि भत्किएर जीर्ण भएको घरमा बसिरहेका छन्। यो गाउँबाट बारपाक पुग्न गाडीमा करिब तीन घण्टा लाग्छ। हेर्नुस् तस्बिरहरू : यसअघि शीर्षकमा बारपाक चोरटारबासी उल्लेख भएकोमा गल्ती भएकोले सच्याइएको। यो फोटो कथा गोरखाको सिरानचोक गाउँपालिका ४ स्थित चोरकाटेको हो।
प्रेस स्वतन्त्रता माग गर्दै पोखरामा प्रदर्शन,"पोखरा : पत्रकारलाई विद्युतीय कारोबार ऐन प्रयोग गरी प्रहरी प्रशासन र राज्यले दुःख दिन थालेपछि देश भरका पत्रकार आन्दोलनमा उत्रेका छन्। जग्गा विवाद सम्बन्धी समाचार लेखेको आधारमा नेपाल प्रहरीले पोखरास्थित ताण्डव न्युज डटकमका सम्पादक अर्जुन गिरीलाई पक्राउ गरेपछि देशभरका पत्रकार आन्दोलनमा उत्रेका हुन्। ठगीको आरोप लागेर कारवाहीका लागि उजुरी परेका व्यवसायी विपीन बतासलाई पक्राउ गरेर अनुसन्धान गर्नुको साटो प्रहरी प्रशासनले शक्तिको आडमा ठगीको समाचार लेख्ने पत्रकारलाई पक्राउ गरी दुःख दिए पछि देश भरका पत्रकार आन्दोलनमा उत्रनु परेको हो। ठगीको उजुरी परेका व्यवसायीलाई प्रहरीले अहिलेसम्म पक्राउ गर्न नसक्नु तर त्यही विषयमा समाचार लेख्ने पत्रकारलाई पक्राउ गरिनु प्रेस स्वतन्त्रतामाथिको ठाडो हस्तक्षप भएको पत्रकार महासंघ कास्कीका अध्यक्ष दीपेन्द्र श्रेष्ठले बताए। प्रेस काउन्सिलमा दर्ता भएको अनलाइनलाई दर्ता नभएको सूचना दिने कर्मचारीमाथि छानबिन गरी कारवाही गर्न पनि आन्दोलनरत पत्रकारको माग छ। ठगीको उजुरी परेका व्यवसायीलाई कास्की जिल्ला अदालतलले समेत पक्राउ गरी अनुसन्धान गर्न प्रहरीलाई आदेश दिएको अवस्थामा व्यवसायीलाई पक्रनुको साटो जिल्ला प्रहरी कार्यालय कास्कीले पत्रकार महासंघलाई जानकारी नै नदिइ पत्रकार पक्राउ गरी सिआइबीलाई बुझाएको प्रति खेद प्रकट गरेका छन्। पत्रकार गिरीलाई रिहाई गर्नुको साटो प्रहरीले म्याद थपेर थुनामा राखेपछि पत्रकार आक्रोशित भएका हुन्। नेपाल पत्रकार महासंघ गण्डकी प्रदेशका अध्यक्ष त्रिभुवन पौडेलले साइबर क्राइमको मुद्दामा पत्रकारलाई दुःख दिने काम भएको भन्दै विद्युतीय कारोवार ऐन दफा ४७ र ४८ खारेज नभएसम्म आन्दोलन जारी रहने बताए। पत्रकार गिरीलाई विना सर्त रिहाइ गर्न माग गर्दै ढिलाई गरे अझै शसक्त आन्दोलनमा उत्रने उनले बताए। पत्रकार गिरीको रिहाइको माग गर्दै नेपाल पत्रकार महासंघ कास्की, नेपाल पत्रकार महासंघ गण्डकी प्रदेश लगायत कास्कीका पत्रकार संग संगठन आन्दोलनमा छन्। कास्कीका पत्रकारले बुधवार जिल्ला प्रहरी कार्यालय कास्की र जिल्ला प्रशासन कार्यालय कास्कीमा धर्ना दिए।"
महाभारत पर्वत चुचुरोमा राष्ट्रिय झण्डा,"थाक्रे (धादिङ) : महाभारत पर्वत शृंखलाअन्तर्गत धादिङ र मकवानपुरको सीमा क्षेत्रमा रहेको झण्डाचुलीमा नेपालको राष्ट्रिय झण्डा गाडिएको छ। राष्ट्रिय योजना आयोगका उपाध्यक्ष प्राडा पुष्पराज कँडेलले धादिङको थाक्रे गाउँपालिका३ मा रहेको झण्डाचुलीको चुचुरोमा झण्डोत्तलन गरेका हुन्। १५ मिटर अग्लो पोलमा नेपालको राष्ट्रिय झण्डा राखिएको छ। पर्यटनको धेरै संभावना बोकेको भूमिचुली क्षेत्रको सबै भन्दा अग्लो झण्डाचुलीमा २०३२ मा नेपालको राष्ट्रिय झण्डा गाडिएको थियो। इतिहासलाई स्मरण गर्दै पर्यटन क्षेत्रको विकास गर्ने उद्देश्यले भूमिचुली क्षेत्र पर्यटन प्रवद्र्धन नागरिक अभियानको आयोजनामा झण्डा स्थापना गरिएको हो। धादिङको थाक्रे गाउँपालिका, गल्छी गाउँपालिका र मकवानपुरको थाहा नगरपालिकाको संगमस्थल झण्डाचुलीलाई महाभारत पर्वत शृंखलाको सबैभन्दा उच्च क्षेत्र मानिन्छ। आदिवासी जनजाती तामाङ र चेपाङको बसोबास रहेको यो क्षेत्रमा नयाँ पदमार्ग खोल्न यही वर्ष अध्ययन गरिने योजना आयोगका उपाध्यक्ष कँडेलले बताए। उनले भने, महाभारत पर्वत शृंखला पर्यटकको रोजाइमा थिएन, अब यहाँ नयाँ प्रयोग पनि हुन्छ। काठमाडौं, नारायणगढ र हेटौंडाको बीचमा परेकाले यसको संभावना पनि धेरै छ। झण्डोत्तलन कार्यक्रममा सहभागी धादिङ१ का संघीय सांसद भूमीप्रसाद त्रिपाठीले दक्षिणी धादिङको महाभारत पर्वत शृंखलाका उच्च क्षेत्रमा पर्यटकीय क्षेत्र बनाउन योजना बनिरहेको बताए। उनले भने, काठमाडांैको चन्द्रागिरीदेखि नौविसेको तोप्लाङ हुँदै प्रत्येक बसाइमा फरक फरक गन्तव्य बनाउन अध्ययन भइरहेको छ। सांसद त्रिपाठीले तोप्लाङमा भ्यूटावर सहित होमस्टे, रानीझरनामा क्यानोनिङ पार्क, थामभञ्ज्याङमा वुद्ध मूर्तिसहित पार्क, भूमिचुलीमा गुम्बा र स्तुपा, कैलाश, सुन्दरनागीमा संसारकै ठूलो शिव मूर्ति, कान्द्राङ गढीमा पार्क, नोहक गुफा संरक्षण र पदमार्ग निर्माण गर्ने योजना बनाइएकाले आगामी बजेटबाटै कार्यान्वयन सुरु हुने बताए।"
दुर्घटना कम गर्न सांस्कृतिक सचेतना,"कालिकोट : राष्ट्रिय अपांग सांस्कृतिक प्रतिष्ठानमा आबद्ध कलाकर्मीले कालिकोटको सदरमुकाम मान्ममा सडक दुर्घटना न्यूनीकरणसम्बन्धी सचेतना जगाउन कार्यक्रम गरेका छन्। राष्ट्रिय अपांग सांस्कृतिक प्रतिष्ठान, समावेशी अपांग सञ्जाल र ट्राफिक प्रहरीको सहकार्यमा सामुदायिक प्रहरी साझेदारी कार्यक्रमअन्तर्गत सडक दुर्घटना न्यूनीकरणसम्बन्धी सचेतना फैलाउन सांस्कृतिक प्रस्तुति दिएका हुन्। कार्यक्रममा राष्ट्रिय अपांग सांस्कृतिक प्रतिष्ठानका संयोजक आकाश विरही कान्छाले समाजमा मनका गरिब र वैचारिक रूपमा अपांगता भएकाहरूको जमात बढ्दै गएको बताए। उनले भने, कोही जन्मजात त कोही विभिन्न दुर्घटनामा परी अपांग भएका छौं, सडक दुर्घटनाकै कारण कोही कसैले पनि शारीरिक रूपमा अपांगता हुनु नपरोस् भन्ने उद्देश्यले सांस्कृतिक अभियान सुरु गरेका हौं। धेरै दुर्घटना हुने कर्णाली राजमार्गमा चालक र यात्रु दुवैलाई सचेत बनाउन गीत र नृत्यको माध्यम रोजिएको उनले बताए। खाँडाचक्र नगरपालिका प्रमुख जसीप्रसाद पाण्डेले कर्र्णालीकै प्रवेशद्वारका रूपमा रहेको खाँडाचक्र नगरपालिकालाई सफा र व्यवस्थित बनाउने बताउँदै भने, सचेत मान्छेहरूकै लापरबाहीका कारण हामीले दुर्घटना भोग्नु परिरहेको छ, सचेतनासँगै कानुन कार्यान्वयनमा पनि कडाइ आवश्यक छ। राष्ट्रिय अपांग सांस्कृतिक प्रतिष्ठानका सहसंयोजक चेतबहादुर केसीले सडक दुर्घटना न्यूनीकरणसम्बन्धी सचेतना अभियानमा आफूहरू देश दौडाहमा रहेको बताए। चारै हात खुट्टाको सहारामा हिँड्ने फरक क्षमताका भएका दाङ तुलसीपुर निवासी ३२ वर्षीय केसीले रोचक नृत्य प्रस्तुत गर्दै सडक दुर्घटना न्यूनीकरणका लागि सबैको सक्रियता आवश्यक रहेको बताए।"
पोर्चुगलमा निधन भएका युवाको रामघाटमा अन्त्येष्टि,"स्याङ्जा : पोर्चुगलमा निधन भएका पुतलीबजार नगरपालिका५ का २८ वर्षीय विदुर रेग्मीको मंगलबार साँझ कास्कीको सेतीनदीस्थित रामघाटमा अन्त्येष्टि गरिएको छ। निधनको ११ दिनपछि उनको हिन्दु परम्परा अनुसार अन्त्येष्टि गरिएको हो। मृतक रेग्मी स्याङ्जा क्षेत्र नं १ कांग्रेस क्षेत्रीय सभापति एवं पुतलीबजार नगरप्रमुख उपविजेता तुलसीराम रेग्मीका एक मात्र छोरा हुन्। रेग्मीको चैत २३ गते ह्दयघातबाट पोर्चुगलमा निधन भएको थियो। रेग्मी नेपाल विद्यार्थी संघको स्याङ्जा जिल्ला कार्यसमिति सदस्य हुन। उनी सन् २०१६ मा अध्ययनका लागि भन्दै पोर्चुगल गएका थिए। रेग्मीको पार्थीव शरीरमा नेपाली कांग्रेसका केन्द्रीय सदस्य एवं पूर्व उपप्रधानमन्त्री गोपालमान श्रेष्ठले पार्र्टीको झण्डा ओढाएर अन्तिम श्रद्धान्जली दिदै एक होनाहार, कर्मठ, कर्तव्यनिष्ठ युवालाई मुलुकले गुमाउनु पर्दाको पीडा व्यक्त गरे। त्यसैगरी, केन्द्रीय सदस्य धनराज गुरुङ र प्रदीप पौडेल, संविधानसभा सदस्य राजु थापा, गण्डकी प्रदेशसदस्य भगवतप्रकाश मल्ल, नेपाली कांग्रेस स्याङ्जाका कार्यवाहक सभापति कुमार राना, कास्कीका सभापति कृष्ण केसी, स्याङ्जा जिल्ला समन्वय समिति प्रमुख सीता सुन्दास, पुतलीबजार नगर प्रमुख सीमा क्षेत्रीलगायत हजारौं शुभचिन्तकले अन्तिम श्रद्धान्जली दिएका थिए।"
"राजविराजको मुख्य बजारमा आगलागी, ७ पसल जलेर खरानी","राजविराज : राजविराजस्थित मुख्य बजार क्षेत्रमा बुधबार भीषण आगलागी भएको छ। राजविराज नगरपालिका ४ को मुख्य बजार क्षेत्रमा बिहान भएको भीषण आगलागीमा सातवटा पसल जलेर नष्ट भएका छन्। आगलागीबाट करिब ५० लाख रुपैयाँ बराबरको नोक्सानी भएको प्रारम्भिक अनुमान प्रहरीले गरेको छ। आगलागीबाट सहिद दशन चोकमा रहेको पशुपति रेडिमेड स्टोर, शौरभ शितल महल, श्री पशुपति होटल, अमृत बैष्णव होटल, विशाल मोबाइल सेन्टर, पशुपति कोल्ड स्टोर र चौधरी सिको टाइम पसलमा क्षति पुगेको प्रहरीले जनाएको छ। आगलागीबाट भवनाथ देवले सञ्चालन गरेको रेडिमेड कपडा रहेको पशुपति स्टोर जलेर ध्वस्त हुँदा उनको मात्र १४ लाख रुपैयाँ भन्दा बढीका कपडा नष्ट भएको छ। स्टोरसँगै रहेको शौरभ शितल महलको मदिरा तथा अन्य पेय पदार्थ नष्ट हुँदा करिब साढे तीन लाख रुपैयाँ बराबर नोक्सानी भएको सञ्चालक विनोदकुमार साहले जानकारी दिए। आगलागीबाट पशुपति होटलको चार लाख, अमृत बैष्णव होटलको १० लाख, विशाल मोबाइल सेन्टरको दुई लाख, पशुपति कोल्ड स्टोरको ६ लाख र चौधरी सिको टाइमको ५० हजार मूल्य बराबरको सामग्री नष्ट भएको पसलेहरूले बताएका छन्। आगलागीबाट पसल रहेको भवनमा क्षति पुगेको छ। बिजुलीको लाइन सर्ट भई पशुपति स्टोरबाट आगलागी सुरु भएको होटलका सञ्चालक सन्तोषकुमार साहले बताए। स्थानीय प्रमोद साहका अनुसार पसल राखिएका घरमा मानिस नबस्ने भएकोले पसल सञ्चालकहरू घटनस्थल पुग्दा बारुणयन्त्रले आगो नियन्त्रणमा लिइसकेको थियो। गस्तीमा रहेका प्रहरीहरूले आगो लागेको देखेपछि बारुणयन्त्रलाई खबर गरेका थिए। आगो नियन्त्रणमा लिन राजविराज र हनुमाननगर कंकालिनी नगरपालिकाको वारुणयन्त्रलाई तीन घण्टा लागेको थियो। सघन रुपमा घर र पसलहरू रहेको राजविराजको मुख्य बजारमा मध्यरात अचानक आगलागी भएपछि बजारका बासिन्दा त्रसित भएका छन्। एकापसमा जोडिएर रहेका पसलहरूमा लागेको आगोलाई सावधानीपूर्वक नियन्त्रणमा लिन सफल भएकाले राजविराजमा हुनसक्ने सम्भावित ठूलो दुर्घटनाबाट जोगिन पुगेको प्रहरीको भनाइ छ।"
"ट्याक्सी चढ्न मोबाइल एप, ५ मिनेटमै आउँछ ट्याक्सी","काठमाडौं : राजधानीमा काम विशेषले यात्राका लागि ट्याक्सी चढ्ने गर्नुहुन्छ ? उपत्यका ट्याक्सी व्यवसायी तथा चालक सेवा समाजले यात्रुलाई सहज सुविधा दिन मोबाइल एपमार्फत सेवा दिने भएको छ। उपत्यकाका ५ हजार भन्दा बढी स्वरोजगार ट्याक्सी चालक आबद्ध समाजले यात्रुहरूलाई प्रविधिमा आधारित रहेर सेवा दिन थालेको हो। परीक्षणका रुपमा मोबाइल एप इजीट्याक्सीनेपाल मार्फत वैशाख दोस्रो सातादेखि ट्याक्सी सेवा सुरु हुने समाजका महासचिव पूर्णलाल मोक्तानले जानकारी दिए। समाजले सरकारले तोकेको दरमा नै सेवा दिने उनले बताए। भाडा वृद्धि गर्न सरकारलाई अनुरोध गरेका छौँ, उनले भने, अहिले घाटा भए पनि पुरानै दरमा चल्छौँ। तर चाँडै नै ट्याक्सी भाडा समायोजन हुने अपेक्षा छ। सुरुमा काठमाडौं उपत्यकामा मात्र सञ्चालन गरिने इजीट्याक्सीनेपाल एपबाट सेवा लिन यात्रुले एप डाउनलोड गरेर दर्ता गर्नुपर्ने हुन्छ। यसका लागि कस्टमर लगइन रजिस्टर बनाइएको छ। यात्रुले लगइन गरेपछि त्यसमा देखिने रियलटाइम म्यापमा आफू बसेको स्थानदेखि जाने गन्तव्य छनोट गर्नुपर्छ। यो एप वैशाख दोस्रो साता सार्वजनिक हुनेछ। यात्रुले एपमा गरेको अनुरोधको आधारमा सो क्षेत्रमा नजिक भएका ट्याक्सी चालकहरूले एपमार्फत सो अनुरोधलाई स्विकार गर्नेछन्। र, त्यसमा भएको यात्रुको मोबाइल नम्बरमा फोन गरेर यात्रु भएको स्थानमा गएर सेवा दिनेछन्। इजीट्याक्सीनेपाल एपमार्फत यात्रुले लगइन गरेर अनुरोध गरेको ५ मिनेटभित्रै यात्रुले ट्याक्सी सेवा प्राप्त गर्ने समाजका अध्यक्ष सानु पूर्वा छानेले जानकारी दिए। यात्रुको सुविधालाई ध्यान दिँदै प्रविधिमैत्री ट्याक्सी सेवा संचालन गर्न लागेका हौं, उनले भने। सुरुमा नगदमा नै भुक्तानी गर्नुपर्ने तर छिट्टै डिजिटल वालेटमार्फत पनि भाडा भुक्तानी गर्न सक्ने सुविधा आउने उनले बताए। इजीट्याक्सीनेपाल एपमा उपत्यका ट्याक्सी व्यवसायी तथा चालक सेवा समाजका सबै सदस्य चालकहरू दर्ता हुनेछन् भने यात्रुले दिउँसो र राति दुबै सिफ्टमा सेवा प्राप्त गर्नेछन्। एपमा आबद्ध भएका चालक र सेवा लिने यात्रु दुबैको ५ लाख रुपैयाँको बिमा गरिनेछ।"
विद्यालय सुधार्दै स्थानीय सरकार,"ताप्लेजुङ : स्थानीय सरकारले सामुदायिक विद्यालय सुधारको प्रयास थालेका छन्। विद्यार्थी संख्या कम भएकालाई गाभिएको छ भने कतै कक्षा घटाइएको छ। स्थानीय सरकार सञ्चालन ऐनले माध्यमिक तहसम्मको शिक्षा हेर्ने जिम्मा स्थानीय तहलाई दिएको छ। सोहीअनुसार शिक्षा ऐन बनाएर विद्यालय सुधारमा लागेको आठराईत्रिवेणी गाउँपालिका अध्यक्ष विश्वनाथ सिटौलाले बताए। यो गाउँपालिकाले ११ वटामा कक्षा घटाएको छ। फक्ताङलुङले तीनवटालाई मर्ज गरेको छ। नियमित सञ्चालनमा नरहेका फले र ग्याब्लालाई घुन्सा र याङ्मा प्राविलाई गोला आधारभूतमा मर्ज गरिएको गाउँपालिका प्रवक्ता छेतेन वालुङले बताए। यहाँका विद्यार्थीले हिमाली छात्रावासअन्तर्गत आवासीय सुविधा पाउँछन्। आठराईत्रिवेणीले वडा नम्बर १ को जनता, २ का पीपलबोटे, भगवती र पञ्चकन्या र ३ हाङपाङको सिंहबाहिनीमा कक्षा ३ सम्म मात्र सञ्चालन गर्ने निर्णय गरेको छ। यी विद्यालयमा कक्षा ४ र ५ कटाइएको छ, जहाँ २८ भन्दा कम विद्यार्थी छन्। वडा नम्बर ३ का बिस्मुरे, किरातेश्वर र ४ चाँगेस्थित पोरक्मीमा कक्षा १ मात्र चलाइने भएको छ। हाङपाङको गणेश आधारभूतलाई बाल विकास केन्द्रमा सीमित गरिएको छ। चाँगेको जनज्योति बाल विकास केन्द्रलाई शिक्षकसहित पोरक्मीमा गाभिएको छ। कक्षा ८ सम्म सञ्चालनमा रहेको चाँगेकै नेसुमस्थित नेपाल राष्ट्रिय आधारभूतमा ५ सम्म मात्र पढाइ हुने भएको छ। यहाँ दक्ष शिक्षकसमेत अभाव भएकाले घटाइएको गाउँपालिकाले जनाएको छ। कक्षा घटाउँदा बचत भएका नौ शिक्षकलाई विद्यार्थी चाप बढी भएको विद्यालयमा खटाइने प्रमुख प्रशासकीय अधिकृत रुद्रप्रसाद न्यौपानेले बताए। नजिकै अर्को विद्यालय भएका र न्यून संख्या भएकाको कक्षा घटाएका छौं, उनले भने, विद्यार्थीहरू अझै आधा घण्टाभन्दा कम समयमा अर्को विद्यालय पुग्न सक्छन्। गाउँपालिका अध्यक्ष सिटौलाका अनुसार जनसंख्या धेरै रहेको समयमा कक्षा थपिएको थियो। जनसंख्या घटेपछि विद्यार्थी कम भएको उनको भनाइ छ। फक्ताङलुङ गाउँपालिकाले २२ शिक्षकको विद्यालय हेरफेर गरेको छ। जनप्रतिनिधिले विद्यार्थी संख्या यकिन गरी शिक्षकबारे जानकारी लिएका थिए। त्यसकै आधारमा गाउँ कार्यपालिकाले उनीहरूको काज सरुवा गरेको छ। चीन र भारतसँग सीमा जोडिएको यो गाउँपालिकामा पातलो बस्ती र कम जनसंख्या छ। १० विद्यार्थी भएकामा एक शिक्षकको व्यवस्था गर्ने निर्णय यसअघि भएको थियो। मर्जपछि विद्यालय संख्या ४० भएको छ। शिक्षकलाई हाजिरीमा रोक इलाम : शिक्षक सेवा आयोगको प्रतिस्पर्धाबाट स्थायी भएका शिक्षकलाई सूर्योदय नगरपालिकाले हाजिर हुन रोक लगाएको छ। शिक्षा विकास तथा समन्वय इकाइ इलामले समन्वय नगरी पठाएकाले हाजिरीमा रोक लगाइएको नगरपालिकाले जनाएको छ। चैत २९ देखि नयाँ शिक्षक पठाएपछि करारमा नियुक्त शिक्षक विस्थापित भएको मेयर रणबहादुर राईले बताए। यसबाट नगरको अधिकार मिचिएको उनको भनाइ छ। इकाइ प्रमुख होमनाथ भण्डारीले भने आफ्नो रेकर्डमा रिक्त पद देखिएपछि आयोगको परीक्षा पास गरेका शिक्षक पठाइएको बताए। नगरपालिकाले अनुमतिबिना शिक्षक नियुक्त गरेको उनको भनाइ छ। सूर्योदय१२ स्थित त्रिभुवन आधारभूत विद्यालयका शिक्षक नवीन पौड्यालले नगरपालिकाको निर्देशनको अर्थ नरहेको बताए। उनले नयाँ नियुक्ति पाएका हुन्। तर, अधिकांश शिक्षकले काम सुरु गरेको उनले बताए।"
अनुदान माग्दै भूकम्पपीडित प्रशासनमा,"चौतारा : आफ्नो जमिन बस्न योग्य नभएर अर्काको जग्गामा घर बनाएका र भूमिहिन भूकम्प प्रभावितलाई जग्गा खरिद अनुदान उपलब्ध गराउन माग गर्दै पीडितले सरकारको ध्यानाकर्षण गराएका छन्। भूमिहिन र विस्थापित सबैलाई पुनर्निर्माण प्राधिकरणले उपलब्ध गराउने जग्गा खरिद अनुदान माग गर्दै पीडितले जिल्ला प्रशासन कार्यालय र पुनर्निर्माण प्राधिकरण, अनुदान व्यवस्थापन तथा पूर्वाधार कार्यालयमा मंगलबार ज्ञापनपत्र बुझाएका हुन्। राष्ट्रिय भूमि अधिकार मञ्चको अगुवाईमा पीडितहरू प्राधिकरणमार्फत जग्गाखरिद अनुदान बापतको दुई लाख रुपैयाँ माग गर्दै स्थानीय प्रशासन मार्फत सरकारको ध्यानाकर्षण गराउन सदरमुकाम आएका थिए। पीडितका तर्फबाट मेलम्ची नगरपालिका११ का पूर्णबहादुर मिजारले निमित्त प्रमुख जिल्ला अधिकारी भीम बस्नेतलाई ज्ञापनपत्र बुझाएका थिए। अनुदान आएपछि तिर्ने शर्तमा अर्काको जग्गामा घर बनाएकाले आफूले अनुदान पाउनुपर्ने मेलम्चीका भीमबहादुर रम्तेलले बताए। प्राधिकरणले दोस्रो किस्ता लिइसक्नुपर्ने समय सीमा तोकेपछि वडा कार्यालयको सहजीकरणमा अर्काको जग्गापछि पैसा दिने शर्तमा घर बनाए पनि उनीहरूले अनुदान पाएका छैनन्। दोस्रो किस्ता लिइसकेपछि जग्गा खरिद अनुदान नपाउने प्रावधानले आफूहरु चिन्तित भएको मिजारको गुनासो छ। पुनर्निर्माण छिटो सक्न अनुदान नलिइ घर बनाउन सहजीकरण गरेका मेलम्चीका वडाअध्यक्ष रुद्रप्रसाद दुलाल जग्गा खरिद अनुदान नदिएर प्राधिकरणले प्रभावितलाई थप मारमा पारेको बताउँछन्। प्राधिकरणको प्रमुख कार्यकारी अधिकृतलाई नै जग्गा देखाएर अनुदान दिलाउन आग्रह गर्दा पनि उपलब्धी भएन, पीडितसँगै ज्ञापनपत्र बुझाउन सदरमुकाम आएका दुलालले भने, जग्गा खरिद गरी घर बनाएका र अरुको जग्गामा सहमति लिएर घर बनाएकालाई जग्गा खरिद अनुदान उपलब्ध गराउनुपर्छ। प्राधिकरणले सूचीकृत गरेका नौ सय १२ विस्थापितमध्ये एक सय ६४ परिवारले अनुदान पाएपछि भुक्तानी गर्ने गरी अर्काको जग्गामा घर बनाएको विस्थापितलाई जग्गा खरिद प्रक्रियामा सहजीकरण गरिरहेको सामुदायिक आत्मनिर्भर सेवा केन्द्रको तथ्यांक छ। तथ्यांक अनुसार जिल्लामा एक सय २१ परिवार भूमिहिन छन्। अरुको जग्गामा घर बनाएर बसेका भूमिहिनलाई जग्गा खरिद अनुदान उपलब्ध गराउने प्रावधान छैन।"
पत्रकारविरुद्ध उजुरी गर्ने व्यवसायी बतासलाई पक्रन प्रहरीलाई बाटो खुला,"पोखरा : ठगी उजुरीमा जारी भएको पक्राउ पुर्जी कार्यान्वयन नगर्न व्यवसायी वीपेन्द्र (विपिन) बतासले माग गरेको अन्तरिम आदेश उच्च अदालत पोखराले अस्वीकार गरेको छ। बतासले हालै ताण्डव न्युजडटकमका सम्पादक अर्जुन गिरीविरुद्ध साइबर अपराधको उजुरी गरेका थिए। मागअनुसार अन्तरिम आदेश जारी नभएको हुँदा अब विपिन पक्रन कास्की प्रहरीलाई बाटो खुला भएको छ। उच्च अदालतले विपक्षी कास्की प्रहरीका नाममा कारण देखाऊ आदेश भने जारी गरेको छ। प्रहरी र विपिनसँग छलफल गर्न भनी १२ वैशाखमा डाकिएको अदालतका उपरजिस्ट्रार पुष्प दाहालले जानकारी दिए। विपिनविरुद्ध जिल्ला प्रहरी कार्यालय कार्यालय कास्कीमा सोमबार उजुरी परेको थियो। जनक पहारी र दालप्रसाद श्रेष्ठले आफूहरूबाट विपिनले ४ करोड ३३ लाख रुपैयाँ ठगी गरेको दाबी गरेका छन्। भोलिपल्टै विपिनले आफू पक्राउ पर्ने शंका रहेको भनी गिरफ्तारी रोक्न मागसहित उच्च अदालतमा वारेसमार्फत रिट हालेका थिए। उच्च अदालतका न्यायाधीश सुवास पौडेलको इजलासले विपक्षी कास्की प्रहरीका नाममा कारण देखाऊ आदेश जारी गरेको हो। यसमा के भएको हो ? निवेदकको माग बमोजिमको आदेश किन जारी गर्नु नपर्ने हो ? जारी गर्नु नपर्ने कुनै कानुनी आधार भए बाटोको म्यादबाहेक १५ दिनभित्र जिल्ला प्रहरी कार्यालय कास्कीको हकमा उच्च सरकारी वकिल कार्यालय पोखरा मार्फत लिखित जवाफ पेस गर्नू, आदेशमा भनिएको छ। गिरफ्तारी र साइबर अपराधको मुद्दा विरुद्ध देशभरका पत्रकार आन्दोलित छन्। विपिनले पत्रकार गिरीसहित व्यवसायी पहारी र श्रेष्ठलाई विरुद्ध कास्की अदालतमा लिखित गाली बेइज्जती मुद्दा दायर गरेका छन्।"
नाबालिकालाई यौन दुर्व्यवहार : जनप्रतिनिधि गुहारेपछि खटियो प्रहरी,"बिर्तामोड : ६ वर्षीया नाबालिकालाई यौन दुर्व्यवहार गरेको आरोपमा झापा बिर्तामोडका व्यापारी ४० वर्षीय प्रकाश तोलाङ पक्राउ परेका छन्। पीडित पक्षका अनुसार इलाका प्रहरी बिर्तामोडले सुरुमा मिल्न दबाब दिएको थियो। जनप्रतिनिधि गुहारेपछि भने घटनामा संलग्नलाई नियन्त्रणमा लिएको बालिकाकी आमाले बताइन्। बालिका सोमबार दिउँसो साढे २ बजे अजिना र हाजमोला किन्न पसल गएकी थिइन्। प्रकाशले चुइगम दिएर भित्र लगी संवेदनशील अंग चलाएको कुरा बालिकाले साँझ आमालाई सुनाएकी थिइन्। छोरीले धेरै दुख्न थाल्यो भन्दै पाउडर लगाइदिन भनिन्। पाउडर लगाउँदा गुप्तांग सुन्निएको देखें, उनले भनिन्, छोरीलाई सोधेपछि पसलको अंकलले काखमा राखेर चलाएका कारण दुखिरहेको भनिन्। घटना थाहा पाउनासाथ पसल पुगेको उनले सुनाइन्। प्रकाशले सुरुमा घटना अस्वीकार गरेका थिए। बालिकाले कसरी ढाँट्छिन् भनेपछि उनले उपचार खर्च दिने र घटना बाहिर नलैजान धम्की दिएको पीडित पक्षको गुनासो छ। प्रहरीले पनि वास्ता नगरेको भन्दै परिवारका सदस्यले पीडितलाई साँझै मनमोहन अस्पताल लगेका थिए। उनको यौनांगमा चोट लागेको र शरीरमा नीलडाम रहेको डाक्टरले बताएका छन्। उनको उपचार मेची अञ्चल अस्पताल भद्रपुरमा भइरहेको छ। प्रहरीले २४ घण्टापछि मात्र स्वास्थ्य परीक्षण गराएको छ। पीडित परिवारले सोमबार साँझै प्रहरीलाई घटनाबारे जानकारी दिएको थियो। तर, मंगलबार दिउँसो ३ बजे मेची अञ्चल लगेर स्वास्थ्य परीक्षण गराएको पीडित पक्षको भनाइ छ। बिर्तामोडका डीएसपी सुवास खड्काले मिल्न दबाब दिँदै पीडित र पीडकबीच छलफलको प्रयास गरेको उनीहरूको दाबी छ। घटना थाहा पाउनासाथ हामीले प्रहरीमा खबर गरेका हौं। प्रहरीले जाहेरी लिन मानेन। छोरीलाई उपचार र स्वास्थ्य परीक्षणका लागि पनि लग्न मानेन, बालिकाकी आमाले भनिन्, डीएसपीले मिल्न दबाब दिए। कसो गर्ने भनेर अन्योलमा परेपछि हामी जनप्रतिनिधि गुहार्न पुग्यौं। डीएसपी सोमबार साँझ भोलि आउन भन्दै फर्काएको पीडितका बुवाले बताए। सामान्य घटना भन्दै डीएसपीले हामीलाई घर पठाए, उनले भने, हामीले विभिन्न ठाउँमा गुनासो गरेपछि मध्यरातमा घटनामा संलग्नलाई पक्राउ गरिएछ। बिर्तामोडकी उपमेयर पवित्रा महतारा प्रसाईंले तत्काल जाहेरी लिनुपर्ने र स्वास्थ्य परीक्षण गराउनुपर्नेमा प्रहरीले लापरवाही गरेको बताइन्। जघन्य अपराधमा प्रहरीले ढिला गर्न हुँदैनथ्यो। उल्टै पीडित पक्षलाई मिल्नका लागि दबाब दिने काम भएछ, उनले भनिन्। न्यायिक समिति संयोजक प्रसाईंले डीएसपीले आफूसँगको कुराकानीमा पनि मिल्नुपर्ने आसयको अभिव्यक्ति दिएको बताइन्। डीएसपी खड्काले आरोपितलाई राति नै पक्राउ गरिएको सुनाए। अनुसन्धान भइरहेकाले सबै कुरा खुलाउन मिल्दैन, उनले भने, बालिकाका अभिभावकले मंगलबार जाहेरी दिएका कारण म्याद थप गरेर पीडकविरुद्ध अनुसन्धान अघि बढाइएको छ। राति भएका कारण जाहेरी नलिएको र जाहेरी नपरी पीडकलाई पक्राउ गर्न उचित नठानिएको उनले सुनाए। तर, घटना संवेदनशीलजस्तो लागेर घटनाको जानकारी आएको केही बेरमै हामीले पक्राउ गर्यौं। जिल्ला अदालतबाट जबर्जस्ती करणी उद्योगमा म्याद थप गरेर अनुसन्धान अघि बढाइएको उनले सुनाए। आरोपितलाई जिल्ला प्रहरी कार्यालय भद्रपुर लगिएको छ।"
त्रिवि नतिजा : ४० पूर्णाङकमा ४२ नम्बर आयो !,"काठमाडौं : त्रिभुवन विश्वविद्यालय (त्रिवि) परीक्षा नियन्त्रण कार्यालयले परीक्षार्थीलाई प्राप्ताङक दिँदा गम्भीर त्रुटि गरेको पाइएको छ। उसले एक विद्यार्थीलाई कुल ४० नम्बर पूर्णाङक भएको जिओलोजी प्राक्टिकल विषयको लब्धाङ्कपत्रमा ४२ नम्बर दिएको छ। बीएस्सी चौथो वर्षको विषयमा यस्तो त्रुटि भएको हो। यो विषयमा उत्तीर्णाङक १६ छ। परीक्षा नियन्त्रण कार्यालयले भने छपाई त्रुटिका कारण यस्तो समस्या भएको बताएको छ। परीक्षा नियन्त्रक पुष्पराज जोशीले भने, विषयगत कोड छपाई गर्दा बिग्रेर यस्तो समस्या आएको हो। पूर्णाङक भन्दा बढी उत्तीर्णाङ्क ल्याएका विद्यार्थीलाई नयाँ लब्धांकपत्र दिइसकिएको जोशीले बताए।"
यस्तो गर्नुपर्यो भने के पत्रकारिता गर्नु ? पुष्करलालको नलेखिएको अटोबायोग्राफी,"एक पटक के भएछ भने नेपाल समाचारपत्रले सुस्तामा भारतबाट सीमा मिचिएको समाचार तस्वीरसहित छापेछ। यथार्थ जनतामा ल्याइदिनुपर्छ भन्ने हिसाबले तस्वीरसहित त्यो समाचार छापेको बताउँछन् पुष्करलाल श्रेष्ठ। त्यस बेला त्यो समाचारले चर्चा पनि पायो। त्यस बेला भारतीय दूतावासमा प्रेस हेर्ने फस्र्ट सेक्रेटरी मनोज भारती थिए। उनीसँग पुष्करलाल श्रेष्ठको राम्रै सम्बन्ध थियो रे, व्यक्तिगत रुपमा पनि। समाचार आएको दुईतीन दिनपछि मनोजले पुष्करलाई फोन गरेर कूटनैतिक शैलीमा भने रे, यो समाचार विनाआधारमा आएको जस्तो देखियो, यसले हाम्रो सम्बन्ध बिगार्ला कि ? पुष्करको प्रत्युत्तर थियो रे, समाचार आधिकारिक र पूर्ण छैन भने त्यो कुरा तपाईंले लेखेर पठाइदिनुभए पनि हुन्छ। समाचार गलत छ भने त्यसलाई सुधारेर छापिदिउँला। तर त्यो समाचार हामीले भारतको विरोध गर्नका लागि भन्दा पनि आफ्नो देशको सीमाको रक्षाका लागि छापेका हौँ। त्यसपछि पनि स्थानीय संवाददाताले त्यसको फलोअप समाचार पठाइरहे। दुईतीन वटा फलोअप समाचार छापिइसकेपछि फेरि मनोज भारतीले नै फोन गरेर कूटनीतिक शैलीमा भने रे, मैले भन्दाभन्दै पनि तपाईंले समाचार छापिरहनुभयो, त्यसले गर्दा हाम्रो सम्बन्ध बिग्रन पनि सक्छ है। त्यसपछि के भयो रे भने नेपाल समाचारपत्रमा भारतसँग सम्बन्धित वा जोडिएका बहुराष्ट्रिय कम्पनीका पुराना मात्र होइन, नयाँ सम्झौता भइसकेका विज्ञापनहरू पनि काटिए। २६ जनवरी भारतको स्वतन्त्रता दिवस। त्यस अवसरमा नेपालस्थित भारतीय दूतावास वा भारत सरकारले नेपालका प्रायःदैनिकलाई विज्ञापन दिने गर्छ। तर त्यो पटक नेपाल समाचारपत्रले त्यो विज्ञापन पाएन। पुष्कर तर्क गर्छन्, त्यसबाट पनि थाहा हुन्थ्यो कि हाम्रो प्रकाशनगृहप्रति उनीहरूको बदलिँदो व्यवहार। नेपाल समाचारपत्रका प्रधान सम्पादक श्रेष्ठको निधन बहुराष्ट्रिय कम्पनीका विज्ञापनहरू कटौतीमा परे पनि उनी गलिसकेका थिएनन्। उनमा आत्मविश्वास किन पनि थियो भने त्यसताका कामना प्रकाशनमा धेरै जना राष्ट्रिय उद्योगपतिव्यापारी लगानीकर्ता थिए। ती लगानीकर्ता देशकै मुख्य विज्ञापनदाता हुन् भन्दा फरक पर्थेन। उनलाई लागेको थियो, राष्ट्रियताको मुद्दा उठाएको हुनाले कटौतीमा परेका बहुराष्ट्रिय विज्ञापनको क्षतिपूर्ति हुने गरी उनीहरूले नै प्रकाशनगृहलाई प्रमोसन गर्छन्, मलाई स्याबासी दिन्छन्। उनले सोचेजस्तो भएन, बरू ठीक विपरीत पो भयो रे ! त्यसक्रममा रातदिन आफ्नै प्रकाशनगृहका लगानीकर्तासँग पनि माथापच्ची हुन थालेछ। लगानीकर्ताहरूले उनलाई भन्न थाले रे, हामी यति धेरै मान्छे यो प्रकाशनमा आबद्ध छौँ। त्यस्तो थाहा पाउँदापाउँदै तपाईंले यस्तो काम गरिदिनुभयो। हामीलाई समेत अप्ठ्यारो पयो। भारतीय दूतावासले हामीलाई बोलाउनसमेत छाडिसक्यो। त्यसबाट उनीहरूको व्यवसायमा समेत केही असरसमस्या परेको जस्तो पुष्करले अनुभूति गरे। रातदिन बारम्बार तिम्रो कारणले, तिम्रो कारणले भनेर ३०३२ जना आफ्नै पार्टनरहरूले टोकिरहेपछि एक किसिमले निराश र पराजितजस्तै भएका थिए रे उनी। संस्थामा आर्थिक सङ्कट चुलिँदो थियो। बोर्ड बैठक बसेर लगानीकर्तासँग सहयोग मागे उनले। तर त्यसप्रति उनीहरूको उदासीनता मात्र होइन, उल्टो प्रतिप्रश्न हुन्थ्यो रे, समाचार छापेर बहुराष्ट्रिय कम्पनीहरूका विज्ञापन नआउने वातावरण बनाएर त्यत्रो नोक्सान गराइसक्नुभयो, आर्थिक र व्यक्तिगत सम्बन्धमा पनि अप्ठ्यारो स्थिति बनाउनुभयो। अब तपाईं नै पैसा खोज्नुहोस्। तपाईं नै तलब दिनुहोस्। तपाईं नै कागज किन्नुहोस्। एकातिर तलबको दबाब। अर्कातिर कच्चा पदार्थको दबाब। त्यति धेरै लगानीकर्ता भएर पनि आफैँले पैसा खोज्नुपर्ने स्थिति आयो। भन्छन्, मनमस्तिष्कमा राष्ट्रियता जागेकाले गर्दा आफ्नै संस्थाभित्र मैले त्यस किसिमको पीडा भोग्नुपर्यो। आफ्नै पत्रिकामा विज्ञापन दिनु भनेको भारतलाई चिड्याउनुजस्तो हुन्छ भनेर आफ्नै विज्ञापनसमेत उनीहरूले झिक्न थाले रे ! एक जना पार्टनरले यसबारे अब कुनै हालतमा फलोअप समाचार नआओस् भनेर खबरदारी गरेको स्मरण गर्दै भन्छन्, त्यो दिन म खुब रोएँ, एक्लै बाथरुमभित्र। यो मुद्दा उठाएर गलत काम पो गरेँ कि भनेजस्तो पीडा। भारतीय दूतावासका फर्स्ट सेक्रेटरी मनोज भारती आफ्नो कार्यकाल सकेर फर्किसकेका थिए। र, उनको ठाउँमा गोपाल बागले आएका थिए। भन्छन्, दूतावाससँग त एक किसिमको भ्याकुम भइसकेको थियो। यद्यपि मेरा तर्फबाट त त्यस्तो केही थिएन नै किनभने मैले पत्रकारिता गरेको हुँ। तर एक किसिमले दूतावाससँग सम्बन्ध ठ्याक्कै टुटिसकेको अवस्था थियो। त्यसताका कैलाश प्रधान कामना प्रकाशनमा मेनेजर थिए। भन्छन्, अर्का साथी नवीन चित्रकार र प्रधानले मेरो छटपटी देखेर होला, भारतीय दूतावासमा गएर कुरा गरेछन् क्यारे। पुष्करका अनुसार उनीहरूले भने रे, पुष्कर व्यावसायिक पत्रकार हो र राष्ट्रियताको पक्षमा लाग्छ। तर ऊ एन्टी इन्डियनचाहिँ होइन। तिमीहरूबीच पूरै भ्याकुम भएको रहेछ। उनीहरूले गोपाल बागलेलाई भेटेर त्यसो भनिसकेपछि कैलाशको निम्तोमा उनी एक दिन कामना प्रकाशनमा आएको बताउँछन् पुष्कर। त्यति बेला कामना प्रकाशनको कार्यालय सोल्टी होटलको मुखैमा थियो। पुष्करलाल श्रेष्ठसँग लेखक अशोक सिलवाल। भेटमा पुष्करले सबै कुरा स्पष्ट पारे रे। त्यस क्रममा बागलेले के भने त ? पुष्करका शब्दमा बागलेको भनाइ, ठीकै छ, मैले कुरा बुझेँ, सम्बन्धित ठाउँमा राखौँला। पुष्करको अनुमान छ, सायद मसँग कुरा गरिसकेपछि उनलाई भित्रैदेखि लाग्यो होला, यो मान्छे एन्टी इन्डियनचाहिँ होइन। यी र यस्तै तनाबको प्रतिफल हुन सक्छ, उनी त्यसैताका ज्वरो आएर थला परे। कार्यालय नै आउन नसक्ने गरी बेडमै पल्टिन पर्ने भयो। उनी १ सय २ डिग्रीको ज्वरो आएर सुतिरहेका थिए। त्यसै बेला विहान पख गोपाल बागलेको फोन आयो। त्यति बेला शिवशंकर मुखर्जी नेपालका लागि भारतीय राजदूत थिए। फोनमा बागलेले भने रे, तपाईं राजदूतसँग एकपल्ट भेट्न चाहनुहुन्छ कि ? ज्वरो आएर सुतिरहेको छु, सम्भव होला र ?, पुष्करको उत्तर। तैपनि प्रयास गर्नुस् न, बागलेले भने रे। त्यसताका पुष्कर छाउनी, डल्लुमा बस्थे। उनले श्रीमतीसँग पनि यसबारे कुरा गरे। उनले भनिन् रे, यस्तो अवस्थामा न सरकारले केही गरेको छ न त जनताले। न त पार्टनरहरूबाटै साथ पाइएको छ। त्यही पीडाले तपाईंलाई यस्तो भइरहेको छ। त्यहाँ भीख माग्न जान पर्ने होइन, केही होइन। उनीहरूले तपाईंलाई बोलाएर सम्बन्ध सुधार गर्न चाहेपछि, सम्बन्ध सुधारेर मनलाई हलुका बनाउन सक्नुहुन्छ भने जानुस्। यसरी श्रीमतीले पनि मोटिभेट गरेपछि पुष्करले बागलेको मोबाइलमा सम्पर्क गरेर आउने जानकारी दिए। उनलाई ११ बजे बोलाइयो। भारतीय राजदूतसँग उनको कुराकानी भयो। के कुरा भयो त्यहाँ ? त्यो स्तरको कूटनैतिक व्यक्तिले धेरै नकारात्मक कुरा पनि गर्दैनन्, भन्दै पुष्कर सम्झन्छन् राजदूतका शब्दहरू, कसरी चलिरहेको छ ? के भइरहेको छ ? कसरी चलाइरहनुभएको छ पत्रिका ? तपाईंका धेरै पार्टनरहरू पनि छन्, क्यारे। पत्रिका यसो हेर्दा राम्रै देखिन्छ। राजदूतले सकारात्मक कुराहरू मात्र गरिरहेका थिए रे। तैपनि पुष्करलाई लागिरहेको थियो, उनको बडी ल्याङ्ग्वेजले चाहिँ दियर इज समथिङ रङ वा तिमीसँग हाम्रो केही रिजर्भेसन छ भन्ने पनि प्रकट गरिरहेको छ। त्यो भेट र कुराकानीबारे पुष्कर थप खुल्दै छन्, जसरी गोपाल बागले कामनाको कार्यालयमा आएका बेला स्पष्ट कुरा गरेको थिएँ, राजदूत अगाडि हुँदा पनि त्यसलाई अवसरका रुपमा लिएर आनो कुरा स्पष्टै राखेँ। उनले काश्मिरको उदाहरण दिएका थिए रे, काश्मिरमा पनि त जतिसुकै जे भए पनि भारतीय मिडिया एकजुट हुन्छन् नि, राष्ट्रियताका सबालमा। राष्ट्रको कुरा आयो भने एकदुई वटा भारतकै गल्ती भए पनि भारतीय मिडियाले त्यसलाई छोपेर देशको समर्थनमा लेख्छ भने मैले त प्रमाणसहित नै छापेको कुरा हो। कि त घटना नै गलत भनेर आएको भए म सच्याउँछु भनेर मनोज भारतीलाई उति बेलै भनेकै थिएँ। त्यस्तो कुरा पनि आएन। म कुनै पनि देशसँग आनो देशको कूटनैतिक सम्बन्ध बिगारेर अखबार चलाऊँ भन्ने मानसिकतामा पनि छैन। म त छिमेकी मुलुक भारत, चीन सबैको मन जितेर नै काम गर्नुपर्छ भन्ने मान्यता राख्ने मान्छे हुँ। झन्डै ४५ मिनेटजति राजदूतको कार्यकक्षमा थिए उनी। त्यहाँबाट बाहिर आउँदा उनलाई कस्तो फिल भइरहेको थियो ? त्यो प्रसङ्गमा यति बेला स्वर अवरुद्ध हुन खोज्दै छ, उनको। त्यस्तै स्वरमा बोल्छन्, राष्ट्रका लागि त्यत्रो काम गर्दागर्दै पनि एउटा विदेशी राजदूतको कार्यकक्षमा कोर्ट मार्सलमा बसेर फर्केजस्तो अनुभूति भयो। आफूले अपराध नै गरेर स्पष्टीकरण दिएर फर्केजस्तो। यदि उनलाई त्यहाँबाट फर्कंदा त्यस्तो लागेको हो भने उनी किन त्यहाँ गए ? भन्छन्, परिस्थिति र वातावरण नै यस्तो बन्यो कि म त्यहाँ जानैपर्ने भयो। नत्र १०२ ज्वरो आएको मान्छे त्यत्तिकै एउटा विदेशी दूतावासमा किन गइरहनुपर्थ्यो र ! हात मिलाएपछि राजदूतले भनेका थिए रे, तपाईंको हात त कस्तो तातो रहेछ ! पछि गोपाल बागलेले नै राजदूतलाई जानकारी दिए रे, उहाँलाई ज्वरो आएको छ, तैपनि मेरो अनुरोधमा उहाँ आउनु भएको हो। आफैँसँग प्रश्न गर्छन् पुष्कर, त्यो सब के गरेबापत त ? मैले देशको सीमालाई जोगाऊँ भन्ने मनसायले कलम चलाएबापत न हो। फेरि पनि उनको प्रश्न छ, होइन ? त्यसपछि उनको मनमा प्रश्न उठ्न थाल्यो, यस्तो मुलुकमा बसेर मैले सोचेको जस्तो व्यावसायिक पत्रकारिता गर्न सकुँला त ? न मैले राज्यबाट केही स्याबासी पाएँ न जनताबाट। न त पार्टनरहरूबाट नै पाएँ। अहिले आएर यस्तो गर्नुपर्यो भने अब के पत्रकारिता गर्नु ? उनलाई एक्कासि रिँगटा लाएजस्तो भयो। दूतावासभित्रकै पर्खालमा थ्याच्च बसे। पर्सबाट डाक्टरले दिएको औषधिको प्रेशक्रिप्सन पेपर निकाले। त्यसमा उनले लेखे, आजबाट म पत्रकारिता छोड्छु। र, त्यहाँ मिति पनि लेखे रे ! त्यति बेला उनले अटोबायोग्राफी लेख्नेबारे सोचे। र, त्यो पुस्तकको शीर्षक नै मैले पत्रकारिता छोडेको दिन, २०६३ फागुन २२ गते राख्ने निधो गरे। भन्छन्, मैले त्यस्तो फिल गरे पनि दूतावासभित्र त राम्रै कुरा भएको थियो। उनीहरूले टर्चर गरेको त होइन नि। उनी निकै हताश मनस्थितिमा घर पुगे। श्रीमतीले भनिन्, के भयो। उनले केही भनेनन्। खान मन पनि लागेन। ओछ्यानमा पल्टे। उनको आँखाबाट एकनासले आँसु बगिरहेको थियो। उनी त्यसताका पाँचसात दिन थला परे। ठीक भएर विस्तारै अफिस आउन थालेपछि फेरि अर्को समस्या आयो रे, मेरो सबै सम्पत्ति त बैँकमा छ, मैले पत्रकारिता छोड्छु भन्दा ३२ जना पार्टनरहरूले तिमी नै पैसा तिर, सबै गर भन्लान् भन्ने डर। पत्रकारिता छोडेर मात्र पनि उनले सुख नपाउने भए। भन्छन्, म त भोलिपल्टदेखि नै फुटपाथमा आउने भएँ। उनलाई लाग्यो, यस्तो अवस्थामा पत्रकारिता छोड्नु त्यति बुद्धिमानी हुँदैन। बरु जितजितको अवस्थामा विस्तारै ट्याकल गर्दै जानुपर्ला। त्यसपछि उनकै शब्दमा उनले आफ्नो पचास प्रतिशत जोस, जाँगर, व्यावसायिकता र इन्डिपेन्डेन्सी गुमाए। (पुष्करलाल श्रेष्ठबारे २०६९ सालमा प्रकाशित अशोक सिलवालको पुस्तक कलम बाट)"
युवकको मृत्यु भवितव्य कि हत्या ?,"काठमाडौं : राजधानीको हाँडीगाउँमा आइतबार बिहान भएको एउटा घटनाको अनुसन्धान प्रहरीका लागि पेचिलो बनेको छ। छिमेकीले समेत कहिल्यै नदेखेका मीनप्रसाद श्रेष्ठको मृत्युको अनुसन्धानमा प्रहरीले भवितव्य हो कि हत्या भन्ने छुट्याउन सकेको छैन। तर मृतकका आफन्तले भने हत्या भएको भन्दै उजुरी दिने तयारी गरेका छन्। रामेछापका श्रेष्ठ हाँडीगाउँमै बस्दै आएका थिए। भर्खरै विवाह गरेका उनी कान्छीमाया (नाम परिवर्तन) सँगको प्रेम सम्बन्धमा थिए। इजरायलमा लामो समय काम गरेकी कान्छी र श्रेष्ठको फेसबुकमा गफगाफपछि पटकपटक भेट भइसकेको थियो। फेसबुकको गफगाफपछि नेपाल फर्किएकी कान्छीमाया र श्रेष्ठ प्रेममा थिए। यस्तो थियो घटना वर्षमा एक पटक बिदामा नेपाल आउने गरेकी कान्छीमाया र श्रेष्ठ नयाँ वर्षको अघिल्लो दिन नयाँ बसपार्कमा दोहोरी रेस्टुरेन्टमा पुगेका थिए। मदिरा अधिक पिएपछि उनीहरू आआफ्नै डेरातर्फ लागे। मध्यरातमा घर पुगेकी कान्छीमायालाई एकाएक श्रेष्ठले फोन गरे। तर कान्छीमायाका श्रीमान्ले फोन रिसिभ गरे। श्रीमान्ले फोन उठाएपछि श्रेष्ठले काटे। शंका लागेपछि कान्छीमायालाई श्रीमान्ले पुनः फोन गर्न भने। फोन नउठेपछि कसले गरेको हो थाहा छैन भनेर दुवै सुते। एकाएक बिहान साढे तीन बजेतिर ढोकामा आवाज आएपछि कान्छीमायाका श्रीमान बाहिर निस्किए। चौथो तलामा छोरी सुतेकाले डरले कान्छीमायाका श्रीमान छतसम्मै पुगे। तर कोही नदेखेर पुनः आएर सुते। बिहान भने एकाएक श्रेष्ठको शव घरको कम्पाउन्डमा छेडिएको अवस्थामा देखियो। शव देखिएपछि स्थानीय जम्मा भए। तर कसैले चिनेनन्। चोर्न आएको होला। डरले हाम फालेर मर्यो भनेर केहीले अड्कलबाजी पनि गरे। त्यति बेलासम्म कान्छीमाया कोठामा सुतिरहेकी थिइन्। कान्छीमाया साथीसँग बसपार्कको दोहोरीमा गएकी थिइन्। ती साथीले नै श्रेष्ठलाई शनिबार राति दोहोरीमा देखेको बताइन्। कान्छीमाया कोलाहल सुनेपछि श्रीमान्को आग्रहमा बाहिर निस्किइन्। र उनले मानिस ठम्याइन्। प्रहरीले अनुसन्धानका लागि कान्छीमाया र श्रीमान्लाई पक्राउ गरेर अनुसन्धान गरेको छ। प्रहरीले अनुसन्धानमा श्रेष्ठले आत्महत्या नै गरेको प्रारम्भिक पुष्टि गरेको छ। कान्छीमायाका श्रीमान् शारीरिक रूपमा अशक्त छन्। उनी ५० वर्षका भइसके। श्रेष्ठ ३५ वर्षका हुन्। श्रेष्ठको मृत्यु भवितव्य देखिएको महानगरीय प्रहरी अपराध महाशाखाका प्रमुख एसएसपी धीरजप्रताप सिंहको दाबी छ। कान्छीमायाको घरमा पुगेका श्रेष्ठले एक्कासि मान्छे देखेपछि भाग्न खोज्दा घटना भएको हाम्रो प्रारम्भिक अनुसन्धानले बताउँछ, उनले भने, यसबारे थप अनुसन्धान गर्दै छौं। प्रहरीले कान्छीमाया र उनका श्रीमान्ले ढाँटेको आशंकामा पोलिग्राफ परीक्षणसमेत गरेको छ। हामीले कान्छीमाया दम्पतीको पोलिग्राफसमेत गर्यौं। उनीहरूले झूट नबोलेको पुष्टि भयो। हामाी अझै अनुसन्धानमै छौं, सिंहले भने।"
देवी खुसी पार्न सराये नाच,"सन्धिखर्क : अर्घाखाँचीमा चैते दसंैमा पनि सराये नाचिएको छ। अर्घाखाँचीको मौलिक नाच सरायेमा महिला र पुरुष हातमा तरबार खुँडा आदि लिएर वाखै भाइ हो भन्दै नाच्ने गर्दछन् । बडा दसैँमा जिल्लाका अधिकांश मन्दिरमा नाचिने सराये चैते दसैंमा पनि केही ठाउँमा नाच्ने गरिन्छ। हिन्दु सांस्कृतिक परम्पराको जगेर्ना गर्न तथा सबै समुदायबीच धार्मिक, जातीय सद्भाव कायम गरी भाइचाराको सम्बन्ध विस्तार गर्न सराये नाच नाच्ने गरिन्छ। सराये सबै जातजातिहरू एकै ठाउँ भएर नाचिने नाच हो। मंगलबार भूमिकास्थान नगरपालिकास्थित ढिकुरामा रहेको जय दुर्गा काली मन्दिरमा सराये नाचियो। तरबार, खुँडा आदि हतियार लिएर पञ्चैबाजाको तालमा नाचिने यस नाचमा देवीहरूको प्रतीक आलमलाई समेत लिएर नाच्ने गरिन्छ। यो नाचले देवी खुसी हुने विश्वास रहेको जयकाली मन्दिर व्यवस्थापन समिति ढिकुरा चरेपानीका अध्यक्ष हुमाकान्त पौडेलले बताए। बडा दसैंमा सन्धिखर्क, खाँची, नुवाकोट, ठाडालगायतका देवीका मन्दिर तथा शक्ति पीठहरूमा यो नाच नाच्ने गरिन्छ भने चैते दसंैमा चरेपानीसहित गौचौर, अर्घातोष र सेंगलेंगको मन्दिरमा नाचिएको जयकाली मन्दिर व्यवस्थापन समितिका सचिव खिमबहादुर खासुले बताए। सराये नाच अर्घाखाँची आसपासका जिल्लामा बढी प्रचलित छ। देवीले महिषासुर र शुम्भको वध गरेको खुसीयालीमा नाच्न थालिएको ढिकुराकी स्थानीय बृद्ध महिला धनकला गैरेले बताइन्।"
मृतसागरमा सगरमाथा चीनमा !,"काठमाडौं : इजरायलले सर्वोच्च शिखर सगरमाथा नेपालमै रहेको स्वीकार गरेको छ। यसअघि जोर्डन र इजरायलको बीच तथा प्यालेस्टायन क्षेत्रमा अवस्थित मृतसागरसँगै रहेको कालिया बिच (समुद्री तट) मा वल्र्ड हाइलाइट भनेर लेखिएको होर्डिङ बोर्डमा सगरमाथा चीनमा रहेको सूचना राखेको थियो। इजरायलका लागि नेपाली राजदूत डा अञ्जान शाक्यको पहलमा यसअघि उल्लेख गरिएको गलत सूचना सच्याइएको हो। उक्त बोर्डमा झण्डासमेत चीनको राखिएको थियो। शाक्यले होर्डिङ बोर्ड परिवर्तन गर्न सकेको जानकारी दिइन्। निरन्तरको प्रयासपछि गलत सूचना सच्याउन सफल भएका छौं। त्यसका लागि म र मेरो देशका तर्फबाट इजरायली सरकारलाई विशेष धन्यवाद दिन चाहन्छु, राजदूत शाक्यले भनिन्। उनका अनुसार फेरिएको होर्डिङ बोर्डमा विश्वको सर्वोच्च शिखर सगरमाथा नेपालमा पर्ने उल्लेख छ र झन्डा नेपालको राखिएको छ। मृतसागर भ्रमणका लागि हरेक वर्ष करिब ४० लाख पर्यटक आउने गरेको जानकारी दिँदै राजदूत शाक्यले थपिन्, यहाँ वर्षौंदेखि राखिएका होर्डिङ बोर्डमा सगरमाथा चीनमा पर्छ भन्ने उल्लेख गरेको देखें जसले निकै नरमाइलो महसुस भयो। उनले सम्बन्धित निकायका कर्मचारीलाई तुरुन्त त्यो बोर्ड सच्याउन आग्रह गरेकी थिइन्। निकै ठूलो प्रयासपछिमात्र विश्वको अग्लो शिखर सगरमाथा भएको देश नेपाल हो भनेर मृतसागर हेर्न आउने पर्यटकलाई चिनाउन सफल भएका छांै। यसैमा नेपाल र नेपालीको खुसी छ, उनले भनिन्। विश्वको सबैभन्दा होचो अर्थात् समुद्री सतहभन्दा चार सय २० मिटर तल रहेको डेड सी (मृतसागर) पुग्ने जोकोहीले अब भने सगरमाथा नेपालमै रहेको सूचना देख्नेछन्। गत फागुन ३ गते नियुक्त शाक्यले राजदूतको कार्यभार सम्हालेपछि आफूले प्रतिबद्धता व्यक्त गरे नुसारका धेरै प्रक्रिया अघि बढाएको पनि जानकारी दिइन्। उनले नेपालका सातवटै प्रदेशमा इजरायलको सेन्टर अफ एक्सिलेन्सी अर्थात् इजरायली उच्च प्रविधिको तालिम केन्द्र खोल्ने प्रक्रिया अघि बढाएको पनि जानकारी दिइन्। प्रधानमन्त्री केपी ओलीको इजरायल भ्रमणका क्रममा दुई देशको आपसी हितलाई ध्यानमा राखेर धेरै विषयमा सम्झौता गर्ने तयारी पनि दूतावासले अघि बढाएको छ। शाक्यका अनुसार इजरायली उच्चप्रविधिको तालिम केन्द्र खोल्ने र त्यसमार्फत कृषि, सूचनाप्रविधि, कम्प्युटर, मेडिकल र शिक्षामा विभिन्न एडभान्स प्रविधि हस्तान्तरण गरी नेपालमा रोजगारीको अवसर प्रदान गर्ने लगायतका विषयमा पनि प्रक्रिया अघि बढेको छ। दूतावासले दिएको जानकारीअनुसार डाक्टर, नर्सिङ र आईटीका लागि मास्टर र पीएचडीको छात्रवृत्ति व्यवस्था गर्ने, कृषि, सूचनाप्रविधि, कम्युटर, होटल व्यवस्थापनलगायतमा रोजगारीको अवसर सिर्जना गर्ने विषयमा समेत प्रक्रिया अघि बढाइएको छ। ओलीको इजरायलको औपचारिक भ्रमणका लागि इजरायली सरकार सकारात्मक रहेको भन्दै त्यसका लागि दूतावासले पहल गरेको शाक्यले जानकारी दिइन्।"
'तान्ने प्रथा' अझै,"बिही (गोरखा) : केही दिनअघिको घटना हो, राति साढे ९ जति बजेको थियो होला । बहिनी र म गफ गर्दै सुतिरहेका थियौं । एक्कासि कसैले ढोका ढक्ढक्यायो । हामी आत्तियौं । मैले डराईडराई को हो भनें । बाहिरबाट केटा मान्छेले म हो, रक्सी खान आएको भन्यो । हाम्रो त रक्सी बेच्ने घर होइन, भनें । माथिल्लो घरको दाइ हो क्या म, ढोका खोल् भन्यो । अनि मैले बिस्तारै ढोका खोलेर हेरेको मात्र थिएँ, क्य्राक गाउँको केटा रहेछ । घरभित्र छिर्यो र मेरी बहिनीलाई जबरजस्ती तानेर बाहिर लग्यो । बाहिर उसको गाउँका केटा टन्नै रहेछन् । त्यसपछि मैले आमा र भाइलाई बोलाएँ । हामीले यतातिर, उनीहरूले उतातिर, एकछिनसम्म बहिनीलाई तानातान भयो । भर्खरसम्म सँगै सुतिरहेकी बहिनीलाई उनीहरूले तानेर लगे । आमा र भाइ धेरै टाढासम्म पछिपछि गएर केके समझदारी गरेर बहिनीलाई छुटाएर ल्याए । अहिले बहिनी भागेर काठमाडौं गएकी छ । उतै काम खोज्दै होली । ह्यास ट्याग मीटु प्रयोग गर्ने दुनियाँलाई यो एकादेशको कथा जस्तो लाग्न सक्छ । तर, यो राजधानीबाट १४२ किलोमिटर पर गोरखाका ५० देखि ५५ कोस टाढा रहेका हिमाली गाउँको ताजा घटना हो । लामो समय लेबनान बसेर फर्केकी सोही ठाउँकी अर्की किशोरीलाई पनि केही समयअघि यसैगरी स्थानीय एक युवाले तानेर लगे । उनी उम्केर भाग्न सकिनन् । केही दिनसम्म घरभित्रै थुनिएर बस्नुपर्यो । अनि दाजुभाइको साझा दुलही भइन् । घरबाट भाग्ने मौका पाएपछि काठमाडौं गइन् । उतैबाट विदेश लागिन् । उनीहरूको मात्र पनि होइन, उत्तरी गोरखाका दुई दर्जन गाउँबस्तीका चेलीसँग यस्ता दर्दनाक कथाव्यथा छन् । चुमनुब्री गाउँपालिकाअन्तर्गत साबिकका बिही, प्रोक, ल्हो, सामागाउँ, सिर्दिबास क्षेत्रमा जबरजस्ती तानेर बिहे गर्ने परम्परा पुस्तौंदेखि कायम छ । चिनेको होस् वा नचिनेको होस्, मन परेको होस् वा नपरेको होस्, केटाले मन पराएपछि जबरजस्ती तानेर दुलही बनाउने चलन रहेको वडा नम्बर ४ का अध्यक्ष पेमाडुण्डुप लामा बताउँछन् । यस्तो चलन बिहीमा अल्लि बढी छ । प्रोकमा पनि छ । अलिअलि त ल्हो, सामागाउँ र सिर्दिबासमा पनि छ, उनले भने, यो राम्रो चलन होइन, हटाउनुपर्छ । यसबारे आफूले जनचेतना जगाउने उनको भनाइ छ । ०० किशोरी असुरक्षित युवाहरूले तानेर जबरजस्ती दुलही बनाउने (कु) प्रथाका कारण यस भेगका किशोरी असुरक्षित महसुस गर्छन् । मञ्जुरीबिना जबरजस्ती तानेर लाने र त्यसलाई मौलिक परम्परा ठानेर नयाँ पुस्ताले पनि चुपचाप सहिदिँदा महिलाहरू आफ्नै घर, बाटो, पानीघट्ट, खेतबारीलगायत जहाँतहीं असुरक्षित रहेको शिक्षिका छिरिङ याङ्जोम बताउँछिन् । घरमा बसिरहेको बेला होस् वा खेतबारीमा काममा जाँदा, पानीघट्टमा जाँदा, गुम्बामा जाँदा, मेलाजात्रातिर जाँदा जहाँबाट, जतिबेला पनि तान्न सक्छन्, उनी भन्छिन्, देशको नियमकानुन पनि लाग्दैन । त्यसैले हाम्रो गाउँका छोरीचेलीलाई कहीं पनि सुरक्षा छैन । तल्लो (सहरी) भेगमा जस्तो महिला अधिकारको कुरा गाउँमा नरहेको किशोरी कुन्साङ ल्हामुको भनाइ छ । यो तान्ने चलनचाहिँ पहिलेदेखि चलिआएको हो, तोड्न मिल्दैन भनेर बुवाआमाले पनि भन्नुहुन्छ । केटीहरूले पनि मान्नैपर्ने हुन्छ, उनी भन्छिन्, आमाबुवाले जबरजस्ती गरेर पनि तान्ने केटासँगै पठाइदिन्छन् । यहाँ त मानवअधिकार, महिला अधिकारको कुरा कहाँ छ र ? केटाको र पुरानो चलनको फन्दामा परेका युवती बेस्सरी रुने उनी बताउँछिन् । जाडो महिनाभरि आरुघाट गाउँपालिकाको आर्खेतमा सञ्चालन भएको स्याला आधारभूत विद्यालयमा वार्षिक परीक्षा सकिएपछि एक महिना छुट्टी भयो । कक्षा पाँचको परीक्षा दिएकी सोनाम आङ्मो आफ्नो लामो छुट्टी मनाउन घर ड्याङ जान तयार भइन् । तर, उनलाई कोही तान्न आउँछन् कि भनेर कताकता डर लाग्यो । उनी भन्छिन्, विद्यालय एक महिनालाई छुट्टी भएको छ । बिदामा घर जाऔं भने कोही नचिनेको मान्छे आएर तान्छ कि भन्ने डर लाग्छ । स्कुल पनि आर्खेतबाट स्यालामा सर्यो । सबै जना घरघरमा गएका छन् । म पनि घरमा आएको छु । भित्रभित्रै डर लागिरहन्छ । ००० संस्कृति पनि विकृति पनि तानेर विवाह गर्ने चलनलाई संस्कृतिका रूपमा पनि लिन सकिने यस क्षेत्रका पढेलेखेका युवाको भनाइ छ । हाम्रो गाउँमा कि मागी विवाह हुन्छ, कि तानी विवाह हुन्छ, प्रोकका निमा लामा भन्छन्, प्रेम विवाह गर्ने चलन छैन । त्यसैले मिलेमतोमै केटाले ताने जस्तो गर्ने, केटीले नमानेको जस्तो गर्ने चलन छ । तानेर बिहे गर्ने चलन कायम राख्न पनि तानेको अभिनय गर्ने गरेको उनको भनाइ छ । केटा र केटीको माया प्रेम बसेको हुन्छ । बाआमासँग कुरा गर्दा मिल्दैन अनि केटाले तानेर लगे जस्तो गर्ने चलन पनि छ, उनी भन्छन्, यस्तो अवस्थामा देख्नेलाई चाहिँ जबरजस्ती गर्यो जस्तो पर्छ । तर, सहमतिमै भएको हुन्छ । परापूर्वकालदेखि मान्दै आएको परम्परालाई सिरानी हालेर कतिपयले जबरजस्ती तान्ने गरेको उनी स्वीकार गर्छन् । कतिपय केटाहरूले चाहिँ परम्पराको बद्नाम पनि गरेका छन्, निमा भन्छन्, कुनै केटी आफूलाई मन पर्यो भने उसले आफूलाई मन नपराएको भए पनि तान्दिने चलन छ । योचाहिँ विकृति हो । कतिपयले कुनै युवती आफूसँग हाँसेर बोलिन् भने मन पराएको भन्ने भ्रममा परेर तान्ने गरेको उनी बताउँछन् । तल्लो भेगमा जस्तो केटाकेटी मज्जाले हाँसेर बोल्ने चलन छैन । कोही केटी कोही केटासँग हाँसेर बोलिन् भने मन परायो अब ताने पनि हुन्छ भन्ने भ्रममा परेर केटाहरूले तान्ने गर्छन्, उनले भने, तानिसकेपछि मन नपराए पनि प्रायः विद्रोह गर्ने चलन छैन । मिलेर बस्न अभिभावकको पनि दबाब हुन्छ, साथीसंगीले पनि दबाब दिन्छन् । अचम्म त के भने, जो महिला यसअघि नै जबरजस्ती तानेर बिहेको फन्दामा परेका छन्, तिनले पनि मिलेर बस्न दबाब दिन्छन् । आधाजसोले सहमतिमै तानेर बिहे गर्छन् भने आधाजसोले जबरजस्ती तान्ने गरेको सिर्दिबास न्याकका दीपेश गुरुङको तर्क छ । ५० प्रतिशत त सहमतिमै तान्ने चलन छ । बाँकी ५० प्रतिशतचाहिँ मन्जुरीबिना जबरजस्ती तान्ने चलन छ, उनले भने । ०० चौंरीको घिउले भित्र्याउने तानेर लगेपछि साइत हेरेर चौंरीको घिउ र खादा लगाएर औपचारिक रूपमा बुहारी भिœयाउने चलन छ । तान्नुअघि नै कुन दिन तान्ने, कुन दिन भिœयाउने भन्ने योजना बनिसकेको हुन्छ, निमा भन्छन्, केटीलाई थाहा नहुन सक्छ, केटाले भोलिपल्ट लगन जुरेको छ भने अघिल्लो दिनमा तानेर लान्छ । रातभरि केटी भाग्ने दाउ हेरिरहेकी हुन्छे । केटाहरू जसरी पनि छेक्ने भनेर घर घेरेर बसिरहेका हुन्छन् । भोलिपल्ट साइत हेरेर चौंरीको घिउ र खादा लगाएपछि औपचारिकता पूरा हुन्छ अनि भिœयाउने चलन छ । केटी भित्रिन नमाने माइती पक्ष र उसका साथीसंगीलाई बोलाएर सगुन खुवाएर फकाउने चलन छ । अझै नमाने केही दिन थुनेर भए पनि मान्न बाध्य बनाउने स्थानीयको भनाइ छ । तानिसकेपछि प्रायः स्थानीय केटाको पक्षमा हुन्छन् । केटीको पक्षमा कोही हुन्नन्, निमा भन्छन्, फेरि फर्काएर माइतमा लग्यो भने बेइज्जत हुन्छ भन्ने डरले पनि माइती पक्ष र साथीसंगीले बस्न बाध्य पार्छन् । दुईतीन दिन थुनिसकेपछि बाध्य हुन्छन् । त्यसपछि साइत हेरेर भिœयाउने उनले बताए । ०० विद्रोह छैन जबरजस्ती तानेर बिहे गर्नुलाई नयाँ पुस्ताले विकृति भनेर बुझेका छन् तर हटाउने प्रयास भएको छैन । काठमाडौंलगायत सहरतिर बस्नेहरूले यस्तो नगर्ने, गाउँतिर विरोध गर्ने तागत नहुने भएकाले परम्परा कायम रहेको निमा बताउँछन् । काठमाडौं, गोरखातिर बस्नेहरूमा यस्तो हुँदै हुँदैन । त्यसैले उनीहरूलाई मतलबै भएन । गाउँमा बस्नेले विद्रोह गर्नै सक्दैनन्, उनी भन्छन्, सहमतिमा तान्ने परम्परा कायम राखेर जबरजस्ती तान्ने परम्परा तोड्नुपर्छ । ०० वडाध्यक्षको प्रतिबद्धता शिक्षा र चेतनाको विकाससँगै साविक सामागाउँ, ल्हो, प्रोक र सिर्दिबास गाविसमा क्रमशः हट्दै गएको छ । तानेर विवाह हुने गरे पनि त्यहाँका अगुवाहरू त्यस्तो चलन हटिसक्यो भन्न रुचाउँछन् । तर बिहीमा भने अधिकांश विवाह तानेरै हुने गरेको छ । यस्तो चलन राम्रो होइन, वडाध्यक्ष सोनाम ग्याल्जेन भन्छन्, तर अहिल्यै हटाइहाल भनेर आदेश दिन पनि गाह्रो छ । म अब छिट्टै आम भेला राखेर तानेर जबरजस्ती विवाह गर्ने नियम बन्द गर्न आग्रह गर्छु । जबरजस्ती गरेको विषयमा प्रशासनमा उजुरी गर्ने चलन नभएको उनले बताए । गाउँमा राम्रोसँग छलफल गरेर चलन हटाउन सकिएन भने कानुनी कारबाही गर्न बाटो खुला गर्छु । कानुन पल्टायो भने त धेरै ठूलो कारबाही छ । ०० कानुनमा के छ ? मञ्जुरीबिना विवाह गर्नेगराउनेलाई कानुनले दण्डजरिबानाको व्यवस्था गरेको छ । मुलुकी देवानी संहिता ऐन २०७४ को दफा ७२ मा महिला वा पुरुष जो कसैको मञ्जुरी नभई भएको विवाह बदर गर्न सक्ने उल्लेख छ । त्यस्तै मुलुकी अपराध संहिता ऐन २०७४ को दफा १७२ ले मञ्जुरीबिना विवाह गर्न नहुने र कसैले गरेगराएको छ भने त्यो व्यक्तिलाई दुई वर्षसम्म कैद र २० हजार रुपैयाँसम्म जरिबाना हुन सक्ने व्यवस्था छ । मुलुकी अपराध संहिता ऐन २०७४ कै दफा ३२ ले मञ्जुरीबिना विाह गरेमा क्षतिपूर्तिको व्यवस्थासमेत गरेको छ ।"
