शीर्षक,विवरण
संविधान संशोधन अदालतको क्षेत्राधिकार होइन,"काठमाडौं : सरकारले संविधान संशोधन गर्न सर्वोच्च अदालतले आदेश दिनु नपर्ने दाबी गरेको छ। संविधान संशोधन संघीय संसद्को क्षेत्राधिकारको विषय रहेको भन्दै प्रधानमन्त्री तथा मन्त्रिपरिषद् कार्यालयले सरकारविरुद्ध परेको रिटको प्रतिवाद गरेको हो। छिमेकी भारतले नेपालका पश्चिमउत्तरतर्फ पर्ने लिम्पियाधुरा, कालापानी र लिपुलेकसमेतको भूभाग अतिक्रमण गरेकाले वास्तविक नक्सा यकिन गरी सार्वजनिक गर्न तथा नेपालको नक्सामा सबै भूभाग समेट्न संविधान संशोधनको मागसहित दायर रिटमा कार्यालयले यस्तो जवाफ पठाएको हो। सर्वोच्च अदालत प्रशासन स्रोतका अनुसार प्रधानमन्त्री कार्यालयबाट सचिव डिल्लीराज घिमिरेले गत माघ १३ गते पठाएको जवाफमा सन् १९५५ मा संयुक्त राष्ट्रसंघको सदस्य हुँदा पेस गरेका दस्तावेजसहितका कागजातसमेत संलग्न छ। मन्त्रालयमार्फत गोप्य खामबन्दीमा यी डकुमेन्ट पेस गरिएको छ। भारतले अतिक्रमण गरेको मेचीदेखि महाकालीसम्मको भूभाग, भारत सरकारले प्रकाशन गरेको नक्सा र लिम्पियाधुरा नेपालको नक्सामा अंकन नगरेको नापी विभागको नक्सासमेत बदर गरी वास्तविक भूभाग खुलाउन परमादेश मागसहित वरिष्ठ अधिवक्ता विश्वप्रकाश भण्डारीले रिट दिएका हुन्। नेपालको संविधानको धारा ९ को उपधारा (२) बमोजिमको अनुसूची३ मा उल्लेख भएको नक्सामा लिम्पियाधुरासहितको क्षेत्रफल समावेश गर्न संविधान संशोधनका लागि संसद्मा विधेयक पेस गरी भारतसँग भएका असमान सन्धिसम्झौता खारेजीका लागि अविलम्ब प्रक्रिया सुरु गर्नसमेत भण्डारीले सर्वोच्चसँग माग गरेका थिए। उक्त रिटमा गत पुस १४ गते सर्वोच्चले सरकारसँग जवाफ मागेको थियो। रिट निवेदकले संविधान संशोधनका लागि विधेयक संघीय संसद्मा प्रस्तुत गर्न आदेश जारी गरी पाऊँ भनी लिएको मागदाबी संविधान सम्मत देखिँदैन, सचिव घिमिरेले पठाएको जवाफमा छ, संविधान र कानुनको व्याख्या गर्ने, संविधानसँग बाझिएको कानुन बदर गर्ने, सार्वजनिक सरोकारका विषयमा उपयुक्त आदेश जारी गर्नेसमेतका अधिकार संविधानको धारा १२८, १३३ समेतबमोजिम सम्मानित अदालतलाई भए पनि संविधान संशोधनको संघीय संसद्को क्षेत्राधिकारको विषय हो। सरकारले आफ्नो प्रतिरक्षा गर्दै भनेको छ, सरकारले द्विपक्षीय सम्बन्ध र दुई देशको कूटनीतिक माध्यमबाट समाधान हुने अन्तर्राष्ट्रिय सीमासम्बन्धी विषय न्यायिक निरुपणयोग्य विषय होइन। सरकारले हाल सीमा सुरक्षार्थ ११ वटा राजस्व तथा भन्सार गस्ती सुरक्षा गुल्म, पाँचवटा राजस्व चुहावट नियन्त्रण गुल्म र १३ वटा औद्योगिक सुरक्षा गुल्ममा कार्यरत चार हजार ६ सय ४० सशस्त्र प्रहरी जनशक्तिलाई काजमा खटाइएको जनाएको छ। सीमा सुरक्षामा थप एक सय १४ बिओपी स्थापनाका लागि कामकारबाही भइरहेको भनाइ सरकारको छ। सीमा दुरुस्त रहेनरहेको जाँच गर्ने, अतिक्रमण भएनभएको यकिन गर्ने, सीमा स्तम्भ हराएनहराएको यकिन गर्नेलगायतका कार्य सम्पन्न गरी प्रतिवेदन पेस गर्न नेपालभारत अन्तर्राष्ट्रिय सीमा निरीक्षण समिति गठन गरिएको जानकारी पनि सर्वोच्चलाई गराइएको छ। सीमासम्बन्धी विषय ऐतिहासिक दस्तावेज र प्रमाणका आधारमा कूटनीतिक माध्यमबाट सहमतिमा टुंग्याइनुपर्ने बताउँदै सरकारले भनेको छ, एकपक्षीय ढंगबाट गरिने कुनै पनि निर्णय सरकारलाई मान्य नहुने नेपाल सरकारको धारणा छ। सन् १८१६ को सुगौली सन्धिको धारा ५ बमोजिम काली (महाकाली) नदीको पूर्वका लिम्पियाधुरा, कालापानी, लिपुलेकलगायतका सबै भूभाग नेपालकै रहेको दाबी सरकारको छ। संविधानबमोजिम सीमा सुरक्षा र संरक्षण गर्न सरकार दृढसंकल्पित रहेको अवस्था दर्शाउँदै रिट खारेज गर्न मागसमेत गरिएको छ।"
यसरी गयो ट्रस्टको १७३ रोपनी व्यक्तिका नाममा,"काठमाडौं : तत्कालीन प्रधानमन्त्री डा बाबुराम भट्टराई र तत्कालीन उपप्रधानमन्त्री विजयकुमार गच्छदारले व्यक्तिका नाममा मोही दर्ता गरिदिएका काठमाडौंका १७३ रोपनी जग्गा आफ्नो नाउँमा ल्याउनुपर्ने सिफारिस नेपाल ट्रस्टको कार्यालयले गरेको छ। भट्टराई र गच्छदारले ट्रस्टको नाममा रहेका काठमाडौंको थानकोट, मातातीर्थ, बालाजु र सतुंगलका ती जग्गा मन्त्रिपरिषद्बाट नीतिगत निर्णय गराई करिब सयजना व्यक्तिका नाममा दर्ता गरिदिएका थिए। ती जग्गा कसरी व्यक्तिका नाममा दर्ता भए भन्नेबारे अध्ययन गरी सिफारिस गर्न ट्रस्टले समिति गठन गरेको थियो। समितिले गत जेठ ७ गते सिफारिसप्रतिवेदन तयार गरेको अन्नपूर्णलाई प्राप्त ट्रस्टको वार्षिक प्रतिवेदन (सार्वजनिक नभएको) मा उल्लेख छ। प्रतिवेदनअनुसार भट्टराई र गच्छदारले मातातीर्थको ५९ रोपनी एक आना तीन पैसा, थानकोट महादेवस्थानको एक सय २ रोपनी तीन पैसा, सतुंगलको एक रोपनी ६ आना एक पैसा र बालाजु (इचंगु) को १० रोपनी ६ आना एक पैसा जग्गा विभिन्न व्यक्तिका नाममा दर्ता गरिदिएका थिए। उक्त समितिले आफ्नो प्रतिवेदन ट्रस्टलाई बुझाइसकेको छ भने ट्रस्टले सरकारी, सार्वजनिक तथा गुठी जग्गासम्बन्धी छानबिन गर्न बनेको जाँचबुझ आयोगसमक्ष पेस गरेको छ। ट्रस्टको उक्त प्रतिवेदन प्राप्त भएको जानकारी दिँदै आयोगका सदस्य जानकीबल्लभ अधिकारीले व्यक्तिका नाममा दर्ता भएका ती जग्गाबारे छानबिन भइरहेको बताए। विशेष अदालतका पूर्वअध्यक्ष मोहनरमण भट्टराईको अध्यक्षतामा यसै वर्ष गठित उक्त आयोगले सार्वजनिक, गुठी जग्गा अतिक्रमण छानबिन गरी कारबाहीका लागि सरकारलाई सिफारिस गर्छ। नेपाल ट्रस्टको जग्गा व्यक्तिका नाममा दर्ता गर्ने सम्बन्धमा २०६९ कात्तिक २ गतको मन्त्रिपरिषद्, विधेयक समिति बैठकको निर्णयको प्रतिलिपि । ट्रस्टले गठन गरेको छानबिन समितिले नेपाल सरकारको स्वामित्वमा भएको जग्गा कमाउने व्यक्तिलाई मोहीको हक प्राप्त हुने छैन भन्ने व्यवस्था भूमिसम्बन्धी ऐन, २०२१ (सातौं संशोधन, २०७६ असोज २०) को दफा २५(५)मा व्यवस्था गरेकाले ती जग्गा नेपाल ट्रस्टको कार्यालयको एकलौटी नाममा कायम हुनुपर्ने सिफारिस गरेको थियो। समितिले ट्रस्टका नाममा कायम भइसकेका जग्गा व्यवस्थापन गर्ने सम्बन्धमा ट्रस्ट ऐन, २०६४ को दफा १३ ले व्यवस्था गरेको प्रक्रिया पनि पूरा नभएको उल्लेख गरेको छ। ऐनको दफा १३ मा ट्रस्टको सम्पत्ति बिक्रीवितरण गर्न र भोगाधिकार प्रदान गर्न पाइने छैन उल्लेख छ। उक्त निर्णय प्रचलित कानुनविपरीत रहेकाले ट्रस्ट कार्यालयको एकलौटी नाममा कायम हुनुपर्ने सिफारिसमा उल्लेख छ। यसरी भयो दर्ता तत्कालीन राजा वीरेन्द्र, ऐश्वर्य र उनको परिवारका नामबाट नेपाल ट्रस्टमा दर्ता भएको १ सय ७३ रोपनी जग्गा ट्रस्टका संरक्षक तत्कालीन प्रधानमन्त्री भट्टराई तथा सञ्चालक समितिका अध्यक्ष गच्छदारले कानुनमा सीधै दर्ता गर्न नमिलेपछि मन्त्रिपरिषद्बाट नीतिगत निर्णय गराएर दर्ता गरेको व्यहोरा ट्रस्टको प्रतिवेदनमा छ। २०६७ माघ १६ मा मन्त्रिपरिषद्ले राजा वीरेन्द्र र उनको परिवारको नामको सम्पत्ति ट्रस्टको स्वामित्वमा ल्याउने क्रममा कानुनी प्रावधानमा उत्पन्न दुविधाप्रति महान्यायाधिवक्ता कार्यालयसँग राय मागेको थियो। तत्कालीन नायब महान्यायाधिवक्ता प्रेमराज कार्कीले २०६७ चैत २३ मा ट्रस्टका नाममा जग्गाधनी प्रमाणपुर्जा कायम रहेको मोही लागेको जग्गाका सम्बन्धमा सरकारले नीतिगत व्यवस्था गर्नुपर्ने राय दिएको थियो। यसपछि मन्त्रिपरिषद्का सचिव जयमुकुन्द खनालले ०६९ भदौ ३ मै ट्रस्टका नाममा दर्ता भएका तत्कालीन राजपरिवारका विभिन्न सदस्यका नाममा रहेका साविकका फर्मायसी बिर्ता जग्गा सम्बन्धित जग्गा कमाउने जोताहामोहीका नाममा दर्ता गर्ने भनी नेपाल सरकार मन्त्रिपरिषद्मा प्रस्ताव पेस भएको थियो। मन्त्रिपरिषद्ले २०६९ भदौ २५ मा उक्त प्रस्ताव स्वीकृत गरी मन्त्रिपरिषद् विधेयक समिति मा पेस गरेको थियो। मन्त्रिपरिषद्ले ट्रस्टको सचिवको संयोजकत्वमा सहसचिव, मन्त्रिपरिषद्का सहसचिव, भूमिसुधार तथा व्यवस्था मन्त्रालय र सहन्यायाधिवक्ता, महान्यायाधिक्तको कार्यालय रहेको उपसमिति गठन गर्ने र त्यसको अध्ययन गरी एक महिनाभित्र प्रतिवेदन पस गर्ने निर्णय भएको थियो। उक्त उपसमितिले फर्मायसी बिर्ता जग्गा जोताहा र मोहीको नाम दर्ता गर्ने सम्बन्धमा एक महिनाभित्र मन्त्रिपरिषद्को विधेयक समितिलाई प्रतिवेदन बुझाउने अवधि तोकेको उल्लेख छ। प्रतिवेदनअनुसार बिर्ता उन्मूलन ऐन २०१६, बिर्ता उन्मूलन नियमावली २०१७, भूमिसम्बन्धी ऐन २०२१ र नेपाल राजपत्रमा २०२६ असोज १३ मा प्रकाशित सूचनासमेतका आधारमा ट्रस्टका नाममा कायम भएको दर्ता स्रेस्ता सच्याई सम्बन्धित जग्गा कमाउने मोही र जोताहाका नाम कायम गर्ने भनिएको छ। मन्त्रिपरिषद्मा पेस गरिएको प्रस्तावमा त्यस प्रकृतिका अधिकांश जग्गा २०२६ सालपछि कमाउने मोहीजोताहाका नाममा दर्ता हुन नसकेको उल्लेख छ। २०६४ पछि नेपाल ट्रस्टका नाममा कायम दर्ता स्रेस्तालाई सच्याई कानुनबमोजिम दर्तास्रेस्ता कायम गर्नुपर्ने देखिएको जनाउँदै प्रस्तावमा उल्लेख छ, स्रेस्ता कायम गर्न हाल ट्रस्टमा आएका भनिएका जग्गाको विषय कानुनी नभई नीतिगत प्रश्न रहेको देखिएकाले मन्त्रिपरिषद्बाटै नीतिगत निर्णय हुनुपर्छ। समितिको प्रस्ताव र महान्यायाधिवक्ता कार्यालयबाट प्राप्त निर्णयका आधारमा सोबमोजिम हुन प्रस्ताव लेखिएबमोजिम गर्ने भनी २०६९ कात्तिक २ मा बसेको मन्त्रिपरिषद् विधयेक समिति बैठकबाट निर्णय भएको थियो। सोही निर्णयका आधारमा मालपोत कार्यालय कलंकीले नेपाल ट्रस्टका नाममा लालपुर्जा भएको पूरै जग्गा मोही तथा निजको हकवालाका नाममा नामसारी भएको थियो। भूमिसुधार तथा व्यवस्था मन्त्रालय, नेपाल ट्रस्टको कार्यालय, भूमि व्यवस्थापन विभाग, जिल्ला प्रशासन कार्यालय काठमाडौं, जिविस काठमाडौं, भूमिसुधार कार्यालय काठमाडौं, साबिकको मातातीर्थ, थानकोटमहादेवस्थान र इचंगुनारायण गाविसको कार्यालयलाई बोधार्थ दिएर २०६९ मंसिर २० मा गोरखापत्रमा सूचना जारी गरिएको थियो। तत्कालीन भूमिसुधार तथा व्यवस्थामन्त्री चन्द्रदेव जोशीले थानकोट, धादिङ, स्वर्गद्वारीलगायत धेरै ठाउँको जग्गा व्यक्तिका नाममा दर्ता गराउन आफूलाई दबाब आएको अन्नपूर्णसँग बताएका थिए। हिसिला यमीले लिएर नै आउनुभएको हो, उनले भनेका थिए, मैले बाबुरामजीलाई यो विषय मबाट हुँदैन, त्यसमा म हात हाल्न सक्दिनँ भनेर विरोध गरेको हुँ। कहाँ कसको नाममा दर्ता गरियो ट्रस्टको जग्गा ?"
चल्लामा १२ करोड लुट,"काठमाडौं : ह्याचरी उद्योग संघले चल्ला उत्पादनमा सिन्डिकेट लागू गरी सातामै १२ करोड २५ लाख लुटेको छ। संघले एक महिनामा चारपटक मूल्य बढाएर एक साताभित्र उक्त रकम नाफा लिएको हो। यस हिसाबले संघमा आबद्ध उद्योगले किसानबाट मासिक ४९ करोड रुपैयाँ नाफा लिएका छन्। संघले माघ १८ गते ब्रोइलरतर्फको प्रतिगोटा चल्लाको मूल्य ७० रुपैयाँ तोकेको छ। कुखुरापालक किसानले प्रतिगोटा ७५ रुपैयाँमा खरिद गरिरहेका छन्। माघ १० मा संघले चल्लाको मूल्य ४० रुपैयाँ तोकेको थियो। संघमा आबद्ध तीन सय आठ ह्याचरी उद्योगबाट एक सातामा ३५ लाख चल्ला उत्पादन हुन्छ। यसलाई ४० रुपैयाँका दरले बिक्री गर्दा १४ करोड रुपैयाँ आम्दानी हुन्छ। तर संघले सिन्डिकेट कायम गरी ७५ रुपैयाँ मूल्य तोकेर किसानबाट एक सातामा सवा १२ करोड रुपैयाँ असुल गरेको राष्ट्रिय कुखुरा पालक संघर्ष समितिको आरोप छ। ह्याचरी उद्योग संघका अध्यक्ष टीकाराम पोखरेल भने संघले चल्लाको बिक्री मूल्य नतोकेको दाबी गर्छन्। संघले चल्ला उत्पादक उद्योगलाई ७० रुपैयाँ घटीमा बिक्री नगर्न धम्की दिएको छ। पोखरेलले ५५ देखि ६५ रुपैयाँमा चल्ला बिक्री भइरहेको दाबी गरे। संघले चल्लाको मूल्य तोक्दैन, उनले भने, चल्ला उत्पादक उद्योगले लागत मूल्यअनुसार मूल्य तोक्ने गरेका छन्। हामीले यही मूल्यमा चल्ला बिक्री गर्न दबाब दिएका छैनौं। संघले चल्लाको मूल्य माघ ११ मा दोस्रो पटक प्रतिगोटा ५० रुपैयाँ र माघ १४ मा तेस्रो पटक प्रतिगोटा ६० रुपैयाँ तोकेको थियो। राष्ट्रिय कुखुरा पालक संघर्ष समितिका अध्यक्ष विष्णु खड्काका अनुसार देशभर ७५ रुपैयाँभन्दा कम मूल्यमा चल्ला खरिद गर्न पाइँदैन। सोही चल्ला दाङमा ९० र पोखरामा ८० रुपैयाँ पर्छ। सिन्डिकेट नभएको भए ४० देखि ४५ को हाराहारीमा चल्ला खरिद गर्न पाउनुपर्ने हो, खड्काले भने, तर ह्याचरी संघ, दाना उद्योग संघ र पोल्ट्री व्यवसायी महासंघको मिलेमतोमा प्रतिचल्ला ७५ मा पुगिरहेका छन्। समितिका अनुसार एउटा चल्लाको लागत मूल्य ३५ रुपैयाँ मात्रै पर्छ। खड्काले दाना उत्पादक उद्योग संघ, ह्याचरी उद्योग संघ र पोल्ट्री व्यवसायी महासंघको मिलेमतोमा साना किसानलाई विस्थापित गराउने खेल सुरु भएको आरोप लगाए। एक महिनामै एकलौटी रूपमा चारपटकसम्म मूल्य वृद्धि हुँदा पनि वाणिज्य, आपूर्ति तथा उपभोक्ता संरक्षण विभाग चुप लागेर बस्नुले मिलेमतो पुष्टि हुने खड्काले बताए। दलाल उद्योगीको संरक्षण गरी किसानमाथि दाना र चल्लामा गरिएको चर्को मूल्यवृद्धिका कारण उद्योगीलाई मालिक र किसानलाई दास बनाउने खेलमा विभागले समर्थन गरेको छ, खड्काले भने। तीनवटै संस्थाको मिलेमतोमा चल्ला र मासुमा सिन्डिकेट गरी कालोबजारी र कार्टेलिङ गरिएको विषयमा माघ २० गते नै कुखुरापालक किसानले विभागमा लिखित उजुरी दिएका थिए। तर हालसम्म विभागबाट कुनै कारबाही नगरिएको नुवाकोटका कुखुरापालक रामशरण श्रेष्ठले बताए। यही विषयमा पीडित किसानले राष्ट्रिय कुखुरा पालक संघर्ष समिति गठन गरी मंगलबार पुनः विभागमा ध्यानाकर्षणपत्र बुझाएका छन्। समितिले कालोबजारी र कार्टेलिङ गर्ने तीनवटै संस्था खारेज गर्न माग गरेको छ। दोलखाका कुखुरापालक किसान निकेश कार्की अनुसार ह्याचरी संघले कारबाहीमा गर्ने डरले चल्लाको मूल्य उल्लेख नगरी बिक्री बिल किसानलाई उपलब्ध गराउँदै आएका छन्। चल्ला उत्पादन उद्योगले केही समयदेखि बिलमा चल्लाको मूल्य उल्लेख नगरी कुल मूल्य मात्रै राखेर हामीलाई दिने गरेको छ, कार्कीले भने। धादिङ, सिन्धुपाल्चोक, नुवाकोट, दोलखा, भक्तपुर र ललितपुरका किसानले विभागसमक्ष आफ्नो समस्या राखेका थिए। यसअघि पनि ह्याचरी संघको सिन्डिकेट नभएको होइन। संघले चल्ला र मासुको मूल्यवृद्धि गरी अत्यधिक लाभ लिन गत मंसिर २९ देखि पुस ८ गतेसम्म साताव्यापी चिक्स होलिडे गरेको थियो। जसअन्तर्गत १५ करोड मूल्यबराबरका ३० लाख जिउँदो चल्ला र ४५ करोड मूल्यको चल्ला निस्कने अण्डा नष्ट गरिएको थियो। त्यसपछि मासु र चल्लाको मूल्य अत्यधिक वृद्धि भएको थियो। यो विषयमा सरोकारवाला कृषि तथा पशुपन्छी मन्त्रालय र बजार नियमन गर्ने विभाग मौन छन्। विभागका महानिर्देशक नेत्रप्रसाद सुवेदीले उद्योगीसँग विभागले मिलोमतो नगरेको दाबी गरे। उनले भने, बिल र प्रमाण उपलब्ध भए हामी तत्काल कारबाही गर्छौं।"
प्रजातन्त्रको हत्या निर्वाचित प्रतिनिधिबाटै !,"अब व्यक्तिगत व्यापार मात्र चम्काउने प्रजातन्त्रको सान्दर्भिकता समाप्त हुनुपर्छ आज प्रजातन्त्र दिवस। एक सय चारवर्षे राणाशासन अन्त्य भई पहिलोपटक मुलुकमा प्रजातन्त्र स्थापना भएको दिन। प्रजालाई नागरिक बनाउने अठोटसहित संघर्षमा होमिएकामध्ये शुक्रराज शास्त्री, धर्मभक्त माथेमा, गंगालाल श्रेष्ठ र दशरथ चन्दले ज्यानको वलिदानी दिए। बल्ल जुर्मुराउन थाले प्रजा नागरिक बन्नुपर्छ भनेर। अनि बल्ल चेत भयो एकतन्त्रीय निरंकुश शासन मुलुकका लागि हितकर रहेनछ भन्ने। प्रजा परिषद् नामक दल गठनको औचित्य पनि त्यतिबेलै पुष्टि भयो। त्यही जगमा नेपाली कांग्रेस पार्टी स्थापना भयो। उसैको नेतृत्वमा २००७ सालमा भएको क्रान्तिपछि फागुन ७ गते प्रजातन्त्र स्थापना भयो। यो पृष्ठभूमि जानकार नभएको सायद कोही पनि नहोला समकालीन राजनीतिमा। तर दलहरूको गिर्दो गरिमा उकास्न यसको स्मरणले सघाउ पुर्याउला कि भनेर यो प्रसंग दोहोर्याउन उचित ठानेको हुँ। यतिबेला राजनीतिक दलका शीर्षनेताले व्यक्तिगत हित र उन्नतिलाई मात्र प्रजातन्त्र सम्झेका छन्, नागरिक हित र उनीहरूप्रतिको दायित्वलाई पूरै तिरस्कार। खोल त प्रजातन्त्रकै ओडिरहेका छन्। दुई अमेरिकी विद्धान स्टेभेन लेविट्स्की र डेनियल जिब्लाट्ले हाउ डेमोक्रेसिज् डाइ नामक पुस्तकमा लेखेका छन्, अब प्रजातन्त्रको हत्या फौजी आक्रमण वा निरंकुश राजतन्त्रबाट नभई जननिर्वाचित प्रतिनिधिबाटै हुनेछ। नेपालको अहिलेको सन्दर्भमा यसलाई पुष्टि गर्ने आधारहरू क्रमशः खडा गरिएका छन्। केपी ओली नेतृत्वको सरकार यसतर्फ उन्मुख छ। मिडिया, अख्तियार दुरुपयोग अनुसन्धान आयोग, महालेखा परीक्षक, नागरिक समाज र गैरसरकारी संघसंस्था कमजोर बनाउने प्रयास निरन्तर भइरहेका छन्। मिडिया र अख्तियारबाट त्यसको शुभारम्भ भएको छ। सस्तो प्रचार गरिदिएनन् भनेरै सम्पादकहरूलाई मुटु नभएको संज्ञा दिइयो। ललितानिवास प्रकरणमा अख्तियार नियन्त्रित भएको छ। नागरिक समाज सडकमा आउने हैसियतमा छैन। निर्वाचित जनप्रतिनिधि यसैगरी विस्तारै अघि बढ्दै जानु भनेको प्रजातन्त्रको हत्या गरी निरंकुशता लाद्नकै लागि हो भन्ने सामान्य नागरिकलाई पनि बुझ्न कठिन छैन। संसारकै ठूलो प्रजातन्त्र मानिने भारतमा नरेन्द्र मोदी र टर्कीमा एरोगानले पनि यही बाटो अख्तियार गरिरहेका छन्। यहाँ पनि त्यसैको सिको गरिँदैछ। प्रजातन्त्र उपभोग गरेवापत आफूले निर्वाचित गरेका प्रतिनिधिबाटै नागरिकले नियन्त्रणमा बस्नुपर्ने कस्तो व्यवस्था अंगीकार गर्दैछौं हामी ? हो, यस्तै परिस्थितिको विकास हुँदा हिजो एमाले र माओवादी सडकमा उत्रिन तयार हुन्थे। कांग्रेस सडकको विश्वास गर्दैन। प्रजातन्त्रको जपनाले मात्र पुग्छ भन्ने उसको अल्छी मान्यता सडकका लागि पर्याप्त छैन। निरंकुशताको विरोध र प्रजातन्त्र रक्षाका लागि सडकमा उत्रिन कोही बाँकी छ अब ? केपी ओली नेतृत्वको झन्डै दुईतिहाइ बहुमतप्राप्त सरकारले गफैगफमा दुई वर्ष व्यतीत गरेको छ। मैले देश र नागरिकका हितमा धेरै काम गरिसकेको छु भन्ने भ्रम उनमा छ। रुग्ण शरीर भएका प्रधानमन्त्रीबाट धन्न दुई वर्षसम्म सपना बाँड्ने काम निरन्तर हुँदै आयो। समकालीन राजनीतिमा यत्तिको सपना बाँड्ने व्यक्ति अरू कोही नदेखिएपछि उनको सपना सुन्नु नागरिकको बाध्यता पनि छ। किनकि आलोचना गर्नेहरू उनका नजरमा देशद्रोहीको कोटीमा पर्न सक्छन्। संविधानतः अब सरकारको आलोचना गर्ने बाटो पनि खुलेको छ। राजनीतिक चहलपहल बढ्न सक्छ। सरकारको विकल्प खोज्नेहरू समीकरणसहित सल्बलाउन थाल्नेछन् किनकि आम नागरिक तहबाट प्रशंसा पाउनलायक कुनै पनि काम सरकारबाट भएको छैन। त्यसो त प्रधानमन्त्री स्वयंले गृहजिल्ला पुगेर सरकार ढाल्ने षड्यन्त्र सुरु भएको बताइसके। प्रजातन्त्रलाई अवसान हुनबाट जोगाउने एकमात्र वैधानिक उपाय नागरिक निगरानी नै हो। गुठीसम्बन्धी विधेयकको विरोधमा सरकार र दलहरूको निरंकुश शैलीविरुद्ध जसरी नागरिक निगरानी सम्भव भयो त्यसरी नै उत्रन सकियो भने प्रजातन्त्रलाई हत्या हुनबाट जोगाउन सकिनेछ। सरकारका क्रियाकलाप भन्दा नागरिकको अभिव्यक्ति स्वतन्त्रताले महत्वपूर्ण अर्थ राख्छ प्रजातन्त्रमा। मानवअधिकारको सम्मान, विधिको शासन, स्वतन्त्र न्यायपालिका, वैयक्तिक तथा अभिव्यक्ति स्वतन्त्रता प्रजातान्त्रिक व्यवस्थाका सूचक हुन्। सरकार तथा पार्टी प्रमुखका तजविजी अधिकारको प्राधान्य सर्वसत्तावादमा मात्र सम्भव हुन्छ। आवरणमा प्रजातन्त्रका जतिसुकै नागरिक हितमा कुरा गरे पनि प्रधानमन्त्रीको शैली र स्वभावले सर्वसत्तावादको संकेत गरिरहेको छ, हरेकजसो अभिव्यक्तिमा। संविधानतः सार्वभौमसत्ताको स्रोत नेपाली नागरिकलाई मानिए पनि स्वयं प्रधानमन्त्री र दलीय शीर्षनेताका क्रियाकलापले नागरिकलाई नियन्त्रणमा राख्ने प्रयास भइरहेको संकेत गर्छ। नेतृत्व आफ्नो व्यक्तिगत उन्नति र आफूहरूले गरेको गलत शैलीको प्रशंसालाई मात्र प्रजातन्त्र ठान्छ। आफूलाई प्रजातन्त्रको पहरेदार ठान्ने कांग्रेस नेतृत्व पनि यसबाट अछुतो छैन। अब व्यक्तिगत व्यापार मात्र चम्काउने प्रजातन्त्रको सान्दर्भिकता समाप्त हुनुपर्छ। अमेरिकामा डोनाल्ड ट्रम्प र भारतमा नरेन्द्र मोदीको सिको गरेर नेपाली नेतृत्व पनि प्रजातन्त्रलाई व्यक्तिवरिपरि घुमाउन प्रयासरत छ। प्रजातन्त्रले पनि राजनीतिमा आफूअनुकूलको संस्कारको अपेक्षा गरेको हुन्छ भन्ने चेत नेतृत्वमा छैन। देशमा यतिबेला गतिशील नेतृत्वको अभाव खटकिएको छ। नेतृत्व भ्रष्ट र सार्वजनिक हितविपरीतका क्रियाकलापमा संलग्न भई नागरिकप्रति जवाफदेही नहुँदा देश, प्रजातन्त्र र राजनीतिक दल अभिभावकविहीनजस्तै भएका छन्। नेतृत्वका क्रियाकलापले देश सधैं भ्रष्टाचारको सूचीमा सूचीकृत भइरहन सक्दैन। स्थानीय तह पनि केन्द्रजस्तै पद्धतिकेन्द्रित नभई व्यक्तिकेन्द्रित हुन थालेपछि संघीयताको अभ्यास निरर्थक सावित भइसकेको छ। राजनीतिक आचरण र संस्कार नभएका व्यक्ति जनप्रतिनिधिका रूपमा छानिएपछि वैधानिक बाटोको अपेक्षा सम्भव थिएन। चोर बाटो पक्डिन थालेपछि भ्रष्टाचारको गन्ध स्वाभाविक रूपमा आउँछ। यही अवस्था विद्यमान रहे नेपाली नागरिकले आफैं सक्रिय भई समाज निर्माणको ठेक्का लिएका संस्थाहरूमाथि नियन्त्रण र सन्तुलन कायम गराउन अघि सर्नुपर्ने हुन सक्छ। नागरिककै बलमा नेपालमा धेरै उपलब्धि हासिल भए। नेतृत्वको शैलीले प्राप्त उपलब्धिको रक्षामा भन्दा गुमाउने कामलाई बल पुर्याइरहेको छ, पार्टी र सत्ता चरित्रमा परिवर्तन आउन नसक्दा। प्रजातन्त्र सत्ता र पार्टी क्रियाकलापमा देखिनुपथ्र्यो, आम नागरिकको जीवन पद्धति बन्न सक्नुपथ्र्यो। प्रजातन्त्र देखाउने वस्तु मात्र होइन, अनुभूति हुने वस्तु हो। तर राजनीतिक नेतृत्व यो दिशामा पूर्णतः असफल भएको छ प्रजातन्त्र प्राप्तिको पछिल्लो ३० वर्षमा। दलीय व्यवस्था मात्रै प्रजातन्त्र हुन सक्दैन। दल नेताका लागि कि प्रजातन्त्रको विकाससहित आम नागरिकको उन्नतिका लागि ? नेताको व्यक्तिगत व्यापारका लागि दल बन्धक बनिरहेका छन्। व्यक्तिको भ्रष्ट चरित्र दलको आवरणले छोपिदिनुपर्ने स्थितिले दलीय व्यवस्थाको उपहास भएको छ। दलहरू आमनागरिप्रति उत्तरदायी नभई दुईतीनजना शीर्षनेताको व्यक्तिगत हितका लागि प्रयोग भइरहेका छन्। यतिबेला ऐतिहासिक पार्टी कांग्रेस उपसभापतिको सती गएको छ भने सानदार बहुमतसहित देश हाँकिरहेको नेकपा अख्तियारलाई शाखा कार्यालयको रूपमा आफूमातहत राखेर महासचिव जोगाउन उद्यत् छ। समाजका पक्षमा उभिनुपर्ने संस्था दलको लाचार छाया बन्नुपर्ने अवस्थाको परिकल्पना प्रजातन्त्र स्थापित गर्ने अघिल्लो पुस्ताले गरेका थिएनन्। कानुनी शासन र जवाफदेहिताको मर्म यसैलाई बुझ्ने ? दलमा नेता छैन। नागरिकसँगको उनीहरूको सम्बन्ध क्रमशः टुट्दै गएको छ। प्रजातन्त्रका मूल्य, मान्यता र आदर्श स्खलित भएका छन्। यथार्थमा भन्दा आदर्शमा रमाउने नेतृत्वको चरित्रका कारण समाज कहिलेसम्म भ्रष्ट र अस्थिर बनिरहनेबनाइरहने ? विकल्प खोज्न के हामी असफल भइसकेका हौं ? एउटा उल्लुले पूरै बगैंचा समाप्त पार्नसक्छ तर यहाँ बगैंचाका हरेक बिरुवाका हाँगाहाँगामा उल्लु बसेपछि राष्ट्रियतारूपी बगैंचाको सुरक्षाको अपेक्षा कोबाट गर्ने ? नेकपाको छाया बनिरहेको संघीय संसद्मा नयाँ सभामुख चयनपछि राजनीतिप्रति थप वितृष्णा बढेको छ भने प्रजातन्त्रप्रति तिखो व्यंग्य। नागरिकले यसलाई पनि कानुनी शासनकै उपहार मान्न बाध्य हुनुपरेको छ। संसद्को गणित नयाँ सभामुखको पक्षमा छ। अन्य मुलुकका सभामुख नेपाल आउँदा हाम्रा सभामुख भेट्न अप्ठेरो मान्छन्। चार महिनाको आन्तरिक प्रजातन्त्रको लडाइँपछि सभामुख चयन गर्छ सत्तारूढ दल आफूलाई संविधानभन्दा माथि राखेर अनि प्रजातान्त्रिक प्रतिपक्ष त्यसको मौन समर्थन गर्छ। उपसभामुख पदको बार्गेनिङ गर्न साटिएको भीखको प्रतिफल त होइन यो ? अनि न्यायप्रेमी नागरिकका पक्षमा रहेका विधेयक संसद्बाट पास गराउने हैसियत कांग्रेसले कुन मुखले राख्न सक्छ व्यक्ति हत्याको आरोपमा अदालतमा मुद्दा खेपिरहेका सभामुखबाट ? संसद् अवरोधले मात्र त्यो सम्भव छैन। एमसीसी र कालापानीका विरोधमा खनिएका नेकपाभित्रका स्वरहरू पनि सभामुख चयनमा किन बन्द भए ? आवरणमा राष्ट्रिय स्वाधीनता र न्यायका कुरा गरेर कतिञ्जेल नागरिकलाई बेबकुफ बनाइरहने ? कथित शीर्षनेताका भाषण र क्रियाकलापकै कारण राजनीतिक संस्कारको पारो ओरालो लाग्दै गएको छ। गिरिजाप्रसाद कोइरालाका बारेमा पुष्पकमल दाहालले गरेका टिप्पणीले राजनीतिमा विचार, आदर्श र मूल्यमान्यताको मृत्यु भइसकेको संकेत गर्छ। विवादास्पद कुरा बोलिदिने र सबैको ध्यान आफूप्रति खिच्ने दाहालको राजनीतिक चरित्रको सिकार भइरहन सक्दैन नेपाली समाज। कांग्रेस नेतृत्वले आफ्ना नेताविरुद्ध दाहालले बोलेको टिप्पणीलाई प्रमाणित गर्ने चुनौती दिने हिम्मत राख्दैन। कांग्रेसको प्रजातन्त्रप्रतिको प्रतिबद्धता फेरि एकपटक यहींनेर चुकेको छ। गिरिजाप्रसाद कोइराला राजनीतिमा क्रियाशील भइञ्जेल ग्र्यान्ड डिजाइनको कुरा गरिरहन्थे। उनी जीवित रहुञ्जेल देशको राजनीति उनीवरिपरि नै घुमिरह्यो। कोइरालाको अवशानपछि रिक्त रहेको त्यो ठाउँ लिने कोसिस दाहालले गर्दै आएका हुन्। तर सफल हुन सकेका छैनन्। विवादास्पद कुरा बोलिरहने उनको चरित्रले त्यो ठाउँको गरिमा राख्न सक्दैन पनि। त्यसको प्रतिफल सिंगो माओवादी पार्टीका अध्यक्ष सीमित कार्यकर्ताको मात्र नेता बन्न विवश बने। आफ्नो राजनीतिक अवतरणकै लागि उनी एमालेमा समाहित हुन पुगेका हुन्; देश, प्रजातन्त्र र नागरिक हितका लागि होइन। आफ्नो व्यवस्थापन हैसियत स्थापित गर्ने चिन्ताले दाहाललाई निरन्तर खेदिरहेको हुनुपर्छ। उनको गुटीय चरित्र र ओलीको एकात्मक शैलीले दुःख पाएका नेकपाजनको अवमूल्यन हुँदै गएको छ। आफ्नो राजनीतिक महत्वाकांक्षा पूरा गर्न जेसुकै गर्न तयार हुनेहरूबाट अब नेपाली समाज सजग भएन भने त्यसको ठूलो मूल्य चुकाउनुपर्ने छ। प्रतिपक्षको उपस्थितिलाई स्विकारेको छैन नेकपा शासन र सत्ताले। विपक्षी कांग्रेस पनि आफ्नो प्रतिष्ठा र अस्तित्व क्रमश गुमाउँदै गइरहेको छ। प्रतिपक्षी नेतालाई संसद्मा प्रतिपक्षी भएन भन्ने आवाजसँग कुनै मतलब छैन। पार्टीको अस्तित्वसँग पनि सरोकार छैन। अर्कोपटक पार्टीको सभापति कसरी हुने भन्ने एकसूत्रबाहेक अरू थोकको चिन्ता र चासो उनमा देखिँदैन। आन्तरिक प्रजातन्त्र शोकमा छ तैपनि आफू असान्दर्भिक पुष्टि भइसकेको आभास हुँदैन। पार्टीभित्र आफैंले सिर्जना गरेका संकट समाधानमा भएका वाद, विवाद र प्रतिवादले नांगिँदा पनि बीपी, गणेशमान र कृष्णप्रसादका अनुयायी हुँ भन्न लाज लागिरहेको छैन। इमान र उत्तरदायित्वको लिक छाडेपछि पनि प्रजातन्त्रको वकालत गरिरहँदा आम प्रजातन्त्रवादीको नजरमा आफूलाई कसरी सत्य प्रमाणित गर्न सम्भव होला अबका दिनमा ? सत्तापक्षको अहंकार र प्रतिपक्षको अनुपस्थिति प्रजातन्त्रका लागि हितकर छैन। सेन्थेटिक थिंक ट्यांक को सुझाव र सबैथोक आफूले नै जानेको छु भन्ने नेताहरूको भ्रमले प्रजातन्त्रको हत्या मात्र हुँदैछैन मुलुकको ऐतिहासिक विरासत पनि गुम्ने स्थितिमा पुगेको छ। वास्तविक थिंक ट्यांकको सल्लाहमा चल्न सकेनौं भने प्रजातन्त्र त खोसिनेछ नै; हाम्रो पहिचान पनि सुरक्षित रहने छैन। प्राप्त उपलब्धि समाप्त भई आगामी बाटो झनै कठिन हुनेछ सत्ता, प्रतिपक्ष र दलीय व्यवस्थाका लागि। प्रजातन्त्र दिवस पितृको वार्षिक श्राद्ध गरेजसरी औपचारिकतामा सीमित गरेर मात्र यसको औचित्य पुष्टि हुन सक्दैन। प्रजातन्त्र दिनदिनै शिथिल बन्दै गएको कसैले देखिरहेको छैन। निर्वाचित जनप्रतिनिधिबाटै हाम्रो प्रजातन्त्र संकटमा पर्दै गएको छ। प्रजातन्त्रलाई अवशान हुनबाट जोगाउने एकमात्र वैधानिक उपाय नागरिक निगरानी नै हो। गुठीसम्बन्धी विधेयकको विरोधमाजसरी सरकार र दलहरूको निरंकुश शैलीविरुद्ध नागरिक निगरानी बढाउन सकियो भने मात्र प्रजातन्त्रलाई हत्या हुनबाट जोगाउन सकिनेछ। त्यसपछि मात्र नीतिगत सुनिश्चिततासहित पद्धति र प्रणालीको विकास भई विकासले आफ्नो गति आफैं पहिल्याउनेछ।"
