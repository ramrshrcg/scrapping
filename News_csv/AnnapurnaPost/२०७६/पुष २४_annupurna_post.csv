शीर्षक,विवरण
उपचार पहुँचको सुनिश्चितता,"मुलुकका अस्पताल आम नागरिकका आस्थाको केन्द्र मानिन्छन्। रोग निको हुने विश्वासमा अधिकांश नागरिकको पहिलो रोजाइ सरकारी अस्पताल नै हुने गरेको छ। सरकारी अस्पतालमा चुस्त सेवा प्रवाह र पहुँचको सुनिश्चितता हुन सकेको छैन। सीमित स्रोत साधन र व्यवस्थापकीय कमजोरीका कारण शड्ढया अभावमा निजी क्षेत्रका अस्पतालमा रेफर गर्ने प्रवृत्ति मौलाएको छ। पूर्वाधार, जनशक्ति, उपकरण र बजेटको कमीले सेवा प्रवाह चुस्त र व्यवस्थित हुन सकेको छैन। चिकित्सक सरकारी अस्पतालमा हाजिर गरी निजी अस्पतालमा वा क्लिनिकमा जाने संस्कार छ। दण्डहीनताको अवस्था चुलिएको छ। आम नागरिकको स्वास्थ्य र मुलुकको समग्र विकासबीच अन्योन्या िश्रत सम्बन्ध हुन्छ। सरकारी अस्पतालको दुरावस्थाप्रति स्वास्थ्य तथा जनसंख्यामन्त्री भानुभक्त ढकाल अनभिज्ञ छैनन्। मुलुकको एकमात्र केन्द्रीय कान्ति बाल अस्पतालको ५८ औं वार्षिकोत्सव समारोहमा उनले मुलुकका सरकारी अस्पतालमा आएका बिरामी निजीमा रेफर गर्ने प्रवृत्तिप्रति चिन्ता व्यक्त गरे। कर्मचारी, चिकित्सक, एम्बुलेन्स र ट्याक्सी ड्राइभरको मिलिभगतमा निजी अस्पतालमा रेफर गर्ने प्रवृत्ति रहेको मन्त्री ढकालको भनाइले आम सरकारी अस्पतालभित्रको बेथिति प्रष्ट्याएको छ। गरिबीको रेखामुनि रहेको १७ प्रतिशत जनसंख्याले निजी क्षेत्रको महँगो सेवा थेग्न सक्ने अवस्था छैन। उपचारको अभावमा ज्यान गुमाउनुपर्ने अवस्था छ। समृद्ध नेपाल, सुखी नेपाली बनाउने संकल्प लिएको सरकारले स्वास्थ्य संस्थामा सुधार ल्याउने कार्यलाई उच्च प्राथमिकतामा राख्नुपर्छ। मुलुकको एकमात्र केन्द्रीय कान्ति बाल अस्पतालको सुधारका लागि सुरु गरिएको प्रयास प्रशंसनीय छ। पाँच दशकभन्दा लामो समयदेखि कुल जनसंख्याको झन्डै एकतिहाइ भाग ओगट्ने बालबालिकाको उपचारमा अस्पतालले महत्त्वपूर्ण योगदान गरेको छ। विभिन्न कठिनाइबीच पनि मुलुकभरिबाट आएका बिरामी बालबालिकाको उपचार सेवामा तल्लीन छ। यद्यपि, पर्याप्त शड्ढया नहुँदा सिकिस्त बिरामीलाई निजी क्षेत्रका अस्पतालमा दिनहुँ रेफर गर्नुपर्ने बाध्यता अन्त्य हुन सकेको छैन। रेफर हुने बिरामीको संख्यामा कमी ल्याउनुलाई पनि सुखद मान्नुपर्ने अवस्था छ। नेपालको संविधानले स्वास्थ्यलाई मौलिक हकको रूपमा स्थापित गरेको छ। हरेक नागरिकलाई स्वास्थ्य सेवामा समान पहुँचको संवैधानिक हक छ। तर, मुलुकका सरकारी अस्पतालमा उपचारका लागि पहुँच नै पुग्दैन। सरकारी अस्पतालमा जाने बिरामीलाई शड्ढया अभावको कारण देखाएर निजी अस्पतालमा रेफर गर्ने प्रवृत्ति मौलाएको हो। यो प्रवृत्तिको अन्त्य गर्न इच्छाशक्ति र जनशक्तिको आवश्यकता पर्छ। सीमित स्रोत, साधन र जनशक्तिका बाबजुद कान्ति अस्पतालमा सुधारका लागि सुरु गरिएको प्रयासले रेफर गर्ने क्रममा कमी आउनु खुसीको कुरा हो। इच्छाशक्तिका आधारमा सुरु गरिएको प्रयासलाई जनशक्ति र बजेट अभावका कारण दिगो बनाउन कठिन छ। तीन सय वर्षअघिको सिंहदरबार वैद्यखाना र त्यसपछि वीर अस्पतालको स्थापना भई आयुर्वेदिक र आधुनिक चिकित्सा पद्धतिमार्फत अघि बढेको मुलुकको स्वास्थ्य सेवामा निजी क्षेत्रको पनि उल्लेखनीय योगदान छ। तथापि, संवैधानिक भावनाअनुरूप सबै क्षेत्र, वर्ग र समुदायका नागरिकको सेवामा सर्वसुलभ पहुँच पुग्न सकेको छैन। एलोप्याथिकका साथै आयुर्वेदिक, होमियोप्याथिक, र युनानीजस्ता चिकित्सा प्रणालीलाई पनि प्रभावकारी बनाउनुपर्ने आवश्यकता छ। २०३२ सालमा १५ वर्षे दीर्घकालीन स्वास्थ्य योजना बनाइयो। त्यस्तै, २०५४ मा २० वर्र्षे दोस्रो दीर्घकालीन स्वास्थ्य योजना लागू गरियो। योजनाअनुरूप कार्यान्वयन पक्षलाई जोड दिई उपचारात्मक मात्र नभई प्रतिकारात्मक, प्रवद्र्धनात्मकका साथै अनुसन्धानात्मक पक्षलाई पनि जोड दिनुपर्छ। सरकारी, सामुदायिक र निजी अस्पतालको नियमित नियमन गरी उपचारको पहुँच सुनिश्चित गर्नुपर्छ। चिकित्सकीय आचारसंहिता पालना हुन नसकेको स्वास्थ्यमन्त्री ढकालले औंल्याएका छन्। आचारसंहिता बनाई श्वेतपत्र जारी गरी त्यसका आधारमा चिकित्सकको आचरण र व्यवहारको मूल्यांकन भए अस्पताल सुधार्न गाह्रो नहुने मन्त्री ढकालको सुझावले मात्र अस्पताल सुधार हुँदैन। स्वास्थ्य संस्थामा पर्याप्त बजेट, पूर्वाधार, मानव संशाधन, उपकरण र व्यवस्थापकीय सुधारका क्षेत्रमा सुधारका प्रयास केन्द्रित हुनुपर्छ। सेवा गुणस्तरको अवस्थालाई पनि नियमित अनुगमनले गर्दा अस्पतालप्रतिको जनविश्वासमा वृद्धि गर्न सकिन्छ। स्वास्थ्य उपचारमा सबै नागरिकको पहुँच सुनिश्चित हुनुपर्छ।"
गौतम निवासमा प्यानल जमघट,"काठमाडौं : सभामुख चयनका सन्दर्भमा प्रस्तावित उपाध्यक्ष वामदेव गौतम निवासमा ओली इतरका नेताहरूको गोप्य जमघट भएको छ। नेकपाभित्र दुई अध्यक्ष केपी ओली र पुष्पकमल दाहालबीच सहमति जुट्न सकस भइरहेका बेला भएको यो बैठकलाई अर्थपूर्ण मानिएको छ। भैंसेपाटीस्थित गौतम निवासमा अध्यक्ष दाहाल, वरिष्ठ नेताद्वय झलनाथ खनाल र माधव नेपाल, प्रवक्ता नारायणकाजी श्रेष्ठ र स्थायी समिति सदस्य भीम रावल सहभागी थिए। सहभागी नेताहरूले अध्यक्ष एवं प्रधानमन्त्री ओलीसँग परामर्श गरेरै उक्त बैठक राखिएको जिकिर गरेका छन्। तर, बुधबार साँझ २ घण्टा भएको छलफलमा ओली स्वयं र उनी पक्षधर भनी चिनिएका नेताहरू ईश्वर पोखरेल र महासचिव विष्णु पौडेल गएनन्। सचिवालय सदस्य गृहमन्त्री रामबहादुर थापा चीन भ्रमणमा छन्। छलफल सभामुख चयन र एमसीसीका विषयमा केन्द्रित भएको स्रोतले जनायो। यसअघि २०७५ माघ १० गते प्रधानमन्त्री ओली विदेश भ्रमणमा रहँदा बहुमत सचिवालय सदस्यले झम्सिखेलमा यस्तै गोप्य छलफल गरेका थिए। त्यस बेला ओलीविरुद्ध ध्रुवीकरणका लागि त्यस्तो छलफल भएको भन्दै ओली पक्षले असन्तुष्टि जनाएको थियो। यसपटक भने सचिवालय सदस्य गौतमको निवासमै नेताहरूले गोप्य छलफल गरेका थिए। वरिष्ठ नेता खनालले पार्टीभित्रको आन्तरिक विषयमा सामान्य छलफल भएको प्रतिक्रिया दिए। पार्टीभित्रका आन्तरिक समस्याका विषयमा सामान्य छलफल भएको हो। सभामुख चयनलगायतका विषयमा छलफल भएको होइन, उनले अन्नपूर्णसँग भने। स्रोतका अनुसार अध्यक्ष दाहालले सभामुख चयनका विषयमा प्रधानमन्त्री ओलीसँग भएका छलफलबारे ब्रिफिङ गरेका थिए। पहिले सभामुख र प्रधानमन्त्री पद भागबन्डा भएको हो। प्रधानमन्त्री आलोपालो गर्दा सभामुख पनि छोड्ने सहमति भएको थियो। तर प्रधानमन्त्री पूरै कार्यकाल ओलीलाई दिने भन्ने भएपछि सभामुख मैले प्रस्ताव गर्न पाउनुपर्छ, दाहालले ओलीसँगको छलफल ब्रिफिङ गर्दै भनेका थिए, सभामुख मैले प्रस्ताव गर्ने हो। तपाईं (ओली) ले सुवास नेम्वाङलाई नै बनाउने अन्य कसैलाई नबनाउने भन्नुहुन्छ भने त्यो ठीक छ। तपाईं प्रधानमन्त्री छोडेर कार्यकारी अध्यक्ष बन्नुहोस् म प्रधानमन्त्री बन्छु। मैले त्यसरी कुरा राखेको छु। प्रधानमन्त्री ओलीले भने नेम्बाङलाई उपयुक्त जिम्मेवारी दिनुपर्ने धारणा राखेका थिए। योग्य, अनुभवी, सबै हिसाबले उपयुक्त हुने सुवास नेम्वाङ हुन्। नेम्वाङलाई पनि एउटा राम्रो जिम्मेवारी दिन आवश्यक छ। उहाँलाई के जिम्मेवारी दिने ? सबैभन्दा उपयुक्त उहाँका लागि यही जिम्मेवारी हो। पूर्व एमालेमाओवादी अब नभनौं, नेम्वाङ पनि अब तपाई (दाहाल) कै हुन् भन्ने प्रधानमन्त्रीको तर्क छ, ओलीलाई उधृत गर्दै दाहालले आफूनिकट नेताहरूलाई सुनाएका थिए। तपाईंले नेम्वाङ मात्रै देख्ने भए प्रधानमन्त्री छोड्नुहोस, नेम्वाङलाई बनाएर जाऔं पुरानो सहमति पनि ख्याल गर्नुपर्छ, मलाई पनि अप्ठ्यारो छ, दाहालको अडान सुनाउँदै दाहाल निकट एक स्थायी समिति सदस्यले भने। गौतम निवासको बैठकपछि पनि दाहाल ओलीलाई भेट्न बालुवाटार गएका थिए। स्रोतका अनुसार त्यसमा पनि उनले पुरानै अडान राखे। ओलीले पनि नेम्वाङको अडान छाडेनन्। सभामुख छोड्नैपर्ने हो भने तपाईं (ओली) प्रधानमन्त्री छोडेर कार्यकारी अध्यक्ष भई पार्टी चलाउनुहोस्, म प्रधानमन्त्री हुन्छु। पुष्पकमल दाहाल स्रोतका अनुसार दाहालले आवश्यक परे आफूले प्रस्ताव गर्ने व्यक्तिसहित तीन जना बसेर विश्वासको वातावरण बनाउन सकिने बताएका छन्। म अग्नि सापकोटालाई लिएर आउँछु, हामी तीन जना बसौं, कहाँकहाँ तपाईंलाई अप्ठ्यारो हुन्छ भन्ने लाग्छ, त्यहाँ समझदारी बनाऔं, दाहालले ओलीसँग राखेको प्रस्ताव उधृत गर्दै पूर्वमाओवादी धारका एक स्थायी समिति सदस्यले भने। दाहालले दुई अध्यक्षबीच विषय नमिल्ने भए सचिवालयमा प्रस्ताव लिएर जान प्रस्ताव गरेको स्रोतले बतायो। सचिवालयमा जाँदा भद्रगोल हुन्छ र बिग्रन्छ। तपाईं र मेरो कुरा नमिली सचिवालयमा लान हुँदैन भनेर प्रधानमन्त्रीले भनिरहनुभएको छ, दाहालको पछिल्लो बिफ्रिङ सुनेका ती नेताले भने। माधव नेपाल पक्ष यसमा मौन छ। सचिवालयमा विषय आएमा नेपाल, खनाल र गौतमसम्मले आफूलाई साथ दिने विश्वमा दाहाल देखिन्छन्। तर वरिष्ठ नेता खनाल पार्टीबाट योग्य व्यक्ति सभामुखमा आउने तर अहिले सचिवालयमा दुई अध्यक्षले विषय प्रवेश नगराएको बताउँछन्। सुवास र अग्नि जो भए पनि दुवै जना योग्य हुनुहुन्छ, जसलाई दिए पनि उहाँहरूले चलाउनु सक्नुहुन्छ। तर यो विषय पार्टी सचिवालयमा प्रवेश पाएको छैन। दुई अध्यक्ष छलफलमै हुनुहुन्छ, उहाँहरूले सचिवालयमा ल्याउनुभयो भने हामी मिलाउँछौं, खनालले भने। दाहालले पूर्वमाओवादी धारमा भने यस विषयमा एक ढिक्का बनाएका छन्। प्रचण्डजी व्यक्ति को हुने भन्ने दोस्रो विषय हो, तर सभामुख पूर्वमाओवादीबाटै हुनुपर्छ भन्नेमा पुग्नुभएको देखिन्छ, दाहाल निकट ती नेताले भने। पूर्वमाओवादी खेमामा आकांक्षी धेरै देखाएर कुरा नमिले सीधै नेम्वाङ हुन सक्ने अनुमानमा थिए ओली। तर यो बुझेरै दाहालले पूर्वसमूहमा पनि नाम दोस्रो विषय भएको भन्दै पहिले पूर्वमाओवादीले पाउनुपर्नेमा सबै एकमत हुनुपर्ने भन्दै आकांक्षी सबैलाई एक ढिक्का बनाएका छन्। सभामुखमा उपसभामुख शिवमाया तुम्बाहाङफे पनि आकांक्षी छिन्। उनलाई राष्ट्रपति विद्यादेवी भण्डारीको साथ रहेको बताइन्छ। प्रधानमन्त्रीका पे्रस सल्लाहकार सूर्य थापाले नेता गौतमका घरमा भएको भेटबारे जानकारी नभएको बताए। कार्यकारी अध्यक्ष भएपछि पार्टी कसरी चलाउने भन्ने छलफल गर्नुभएको होला। उहाँहरू कसरी प्रस्तुत हुनुहुन्छ हेरौंन, दाहालतर्फ लक्ष्य गर्दै उनले भने। सभामुख छाड्न दाहालले मागे प्रधानमन्त्री नेकपामा सभामुख चयन सकसपूर्ण बन्दै गएको छ। अध्यक्षद्वय केपी शर्मा ओली र पुष्पकमल दाहाल आआफ्नै अडानमा छन्। यसबारे मंगलबार बेलुकी र बुधबार बिहान बालुवाटारमा भएका छलफल पनि निचोडमा पुग्न सकेनन्। त्यसअघि सोमबार सिन्धुपाल्चोक रिफ्रेसमेन्ट मा जानुअघि दाहालले बालुवाटारमै भेटेर प्रधानमन्त्री ओलीलाई सभामुख छाड्न नसक्ने बताएका थिए। स्रोतका अनुसार दाहालले सभामुख पूर्वएमाले समूहलाई छोड्दा प्रधानमन्त्री आफूले पाउनुपर्ने प्रस्ताव गरेको स्रोत बताउँछ। सभामुख छोड्न सकिन्छ, तर त्यसका लागि तपाईं (ओली) ले प्रधानमन्त्री छोडेर कार्यकारी अध्यक्ष भई पार्टी चलाउनुहोस्, म प्रधानमन्त्री हुन्छु, दाहालले ओलीसँग प्रस्ताव गरेका थिए। उनले यो विषयको जानकारी गौतम निवासमा भएको छलफलमा पनि नेताहरूलाई सुनाएको स्रोत बताउँछ।"
सत्य निरुपणमा मन्त्रीको खोजी,"काठमाडौं : संक्रमणकालीन न्यायलाई टुंगोमा पुर्याउन सत्तासीन नेकपा र प्रमुख विपक्षी कांग्रेस ताते पनि कानुनमन्त्री रिक्त हुँदा जटिलता देखिएको छ । तत्कालीन माओवादीको १० वर्षे सशस्त्र युद्धकालीन घटनामा पीडितसँग छलफल गरी संक्रमणकालीन न्याय प्रक्रिया अघि बढाउन सर्वोच्च अदालतले आदेश दिएको थियो । सर्वोच्चको २०७० पुस १८ को आदेश अनुसार मन्त्रालयले पुस २८ गते सातवटै प्रदेशमा पीडितसँग छलफल गर्दैछ । पीडितका सुझाव र सल्लाह समेटेर सत्य निरुपण विधेयकमा संशोधनको मस्यौदा संसद्मा लैजाने तयारीमा मन्त्रालय छ । तर कानुनमन्त्री नतोकिँदा विधेयक निर्माण र सरोकारवालासँग छलफलमा समस्या देखिएको मन्त्रालयका अधिकारी बताउँछन् । नेकपा संसदीय दलका उपनेता सुवास नेम्वाङले कानुन मन्त्रालयको जिम्मेवारी अर्को कुनै मन्त्रीलाई तोक्न प्रधानमन्त्री केपी ओलीलाई सुझाव दिइसकेको बताउँछन् । समाजवादी पार्टीका अध्यक्ष उपेन्द्र यादवले राजीनामा दिएपछि कानुन मन्त्रालयको जिम्मा प्रधानमन्त्री आफंैले लिएका छन् । प्रधानमन्त्री ओलीले कानुन मन्त्रालयको जिम्मेवारी अन्य मन्त्रीलाई नतोक्दा संसद् बैठक सञ्चालन र कानुन निर्माणमा समस्या रहेको मन्त्रालयका अधिकारी बताउँछन् । संक्रमणकालीन न्यायको काम राजनीतिक सहमति अनुसार अघि बढने हो, मन्त्रालयका एक अधिकारीले भने, यो काम हामी कर्मचारीले मात्र टुंग्याउन सक्दैनौं । अहिले मन्त्रीज्यूको खाँचो छ । संक्रमणकालीन न्यायलाई चाँडो टुंग्याउने भन्दै सत्तापक्ष र विपक्षी नेता आन्तरिक छलफलमा छन् । सत्तासीन नेकपा अध्यक्ष पुष्पकमल दाहाल र विपक्षी कांग्रेस सभापति शेरबहादुर देउवाबीच सोमबार संक्रमणकालीन न्याय सम्पादन र सत्य निरुपण आयोग गठनका विषयमा छलफल भएको थियो । नेकपा संसदीय दलका उपनेता सुवास नेम्वाङ, ऊर्जामन्त्री वर्षमान पुन र कांग्रेस नेता रमेश लेखकबीच बुधबार नेकपा संसदीय दलको कार्यालयमा संक्रमणकालीन न्याय सम्पादन गर्न सत्य निरुपण विधेयकमा संशोधन र आयोग गठनबारे छलफल भएको थियो । सत्य निरुपण तथा मेलमिलाप आयोग र बेपत्ता पारिएका व्यक्तिको छानबिन आयोग गत वर्षको चैत २७ देखि पदाधिकारीविहीन छ । पदाधिकारी नहुँदा उजुरी पनि अलपत्र छन् । संक्रमणकालीन न्याय चाँडो टुंग्याउन र पीडितका आवाज सुन्नुपर्ने भन्दै पश्चिमा मुलुक र मावअधिकारवादीले चासो देखाइरहेका छन् । बेपत्ता आयोगले २ हजार ३ सय ६९ फाइलमध्ये आधाको मात्र प्रारम्भिक अनुसन्धान सकेको छ । मेलमिलाप आयोगमा परेका ६४ हजार उजुरीमध्ये २ हजार ९ सयको मात्र प्रारम्भिक अनुसन्धान भएको छ । २०७१ माघ २७ मा २ वर्षका लागि गठित दुवै आयोगको सरकारले दुई पटक थपेको म्याद थपे पनि माघ २६ मा सकिएको थियो । त्यसपछि पनि सरकारले ऐन संशोधन गरी दुई महिना पदाधिकारीको लागि थपेको थियो । चैतदेखि दुवै आयोग पदाधिकारीविहीन छन् । आयोगमा पदाधिकारी छनोटका लागि पूर्वप्रधानान्यायाधीश ओमप्रकाश मिश्रको संयोजकत्वमा गत चैत अन्तिम साता सिफारिस समिति गठन गरेको थियो । समितिले त्यसका लागि आवेदन लिए पनि नाम छनोट गर्न सकेको छैन । २०७६ भदौ ४ गते सत्तासीन नेकपा र विपक्षी कांग्रेसबीच पूर्व महान्यायाधिवक्ता रमण श्रेष्ठलाई आयोग अध्यक्ष बनाउने सहमति भएको थियो । तर श्रेष्ठले आयोगमा बस्न नमानेपछि अन्य पात्रका विषयमा छलफल भएपनि टुंगो लाग्न सकेको छैन । संक्रमणकालीन न्याय टुंगोमा पुर्याउने विषयमा हामी गम्भीर छौं, नेकपा संसदीय दलका उपनेता नेम्वाङले भने, आयोगले पूर्णता पाउनेदेखि कानुन संशोधनको कामले अब छिट्टै गति लिन्छ ।"
देउवामाथि सामूहिक दबाब,"काठमाडौं : कांग्रेस सभापति शेरबहादुर देउवाको पुस ११ को एकपक्षीय निर्णय सच्याउन सामूहिक दबाब दिने निष्कर्षसहित जिल्ला सभापति भेला बुधबार सम्पन्न भएको छ। भेलाको निचोड र सुझाव सभापति देउवालाई बिहीबार बिहान उनकै निवासमा बुझाउने तयारी छ। देउवा मनोनीत बहुमतका आधारमा पेलेर अघि बढेपछि असन्तुष्ट पक्ष (रामचन्द्र पौडेल, प्रकाशमान सिंह, अर्जुननरसिंह केसी, डा रामशरण महत, डा शशांक कोइराला, कृष्णप्रसाद सिटौला, डा शेखर कोइराला, सुजाता कोइराला लगायतको समूह) ले केन्द्रीय समति बैठक बहिष्कार गर्दै आएको थियो। पुस ११ गते संस्थापन पक्षले केन्द्रीय समिति बैठकबाट महाधिवेशन तिथि सार्वजनिक, केन्द्रीय कार्यसमितिको कार्यकाल एक वर्ष थप्ने, विभाग संख्या २८ बाट ४७ पुर्याउने, तरुण दलको म्याद ६ महिना थप्ने लगायतका निर्णय गरेपछि असन्तुष्ट पक्षले त्यसविरुद्ध अभियान थालेको थियो। भेलामा देउवा पक्षका भनिएका जिल्ला सभापतिसमेत सहभागी भएपछि देउवा हच्केका छन्। क्रियाशील सदस्यता वितरणका विषयमा विधानका कतिपय धारा निलम्बन गरिएको विरोधमा सन्तुष्ट पक्षले केन्द्रीय कार्यसमिति बैठक बहिष्कार गर्दै आएको छ। असन्तुष्ट पक्षले राष्ट्रियसभा सदस्य चयनका लागि सभापति देउवाले डाकेको बैठक पनि बहिष्कार गरेको थियो। देउवाले जिल्ला सभापति भेलाको निर्णयलाई सुझावका रूपमा लिँदै असन्तुष्ट पक्षलाई बूढानीलकण्ठमा स्वागत गर्ने भएका छन्। यसका लागि सभापति देउवा दिवाभोज गर्ने तयारीमा छन्। तीन दिन सानेपामा असन्तुष्ट पक्षले बहुमत प्रदर्शन गरेपछि देउवाले सहमति गरेर अघि बढ्न आफू तयार रहेको सन्देश दिन खोजेको बताइएको छ। देउवा पक्षले स्थानीय चुनावको मुखमा महाधिवेशन बोलाएर पार्टीभित्र आन्तरिक विवाद चर्काउन खोजेको र त्यसले चुनावमा कांग्रेसलाई घाटा हुने तर्क राखेको छ। महाधिवेशन सकेर ६ महिनापछि चुनावमा जाँदा कांग्रेसलाई घाटा मात्रै हुने विश्लेषण गर्दै असन्तुष्ट पक्षले मंसिरमै महाधिवेशन सक्ने गरी क्यालेन्डर बनाउनुपर्ने प्रस्ताव अघि सारेको हो। विधानको प्रावधानअनुसार विशेष परिस्थति देखाएर ६ महिना म्याद बढाउने र अन्ततः महाधिवेशन टार्ने रणनीतिअनुसार यस्तो क्यालेन्डर ल्याएको आशंका असन्तुष्ट पक्षले गर्दै आएको छ। यसैबीच युवा नेताहरूले पनि देउवालाई सबैको साझा सभापतिको भूमिका निर्वाह गर्न आग्रह गर्दै केही चाटुककारको पछि नपर्न सुझाव दिएका छन्। आफू साँच्चै घेरामा परेको अनुभव गर्दै देउवा फरक रूपमा अघि बढ्ने संकेतका रूपमा यसलाई लिन सकिन्छ। भेलाको समापनमा सम्बोधन गर्दै वरिष्ठ नेता रामचन्द्र पौडेलले सभापतिको भेला गुट विशेषको नभएर कांग्रेस भेला भएको बताए। भेलाले कांग्रेसलाई अझै एकजुट र सुदृढ हुन ऊर्जा दिएको छ, उनले भने, भेलाको सुझावले महाधिवेशनको माहोल तयार गरेको छ। भेलाले कांग्रेसलाई अझै एकजुट र सुदृढ हुन ऊर्जा दिएको छ। महाधिवेशनको माहोल तयार भएको छ। वरिष्ठ नेता रामचन्द्र पौडेल पौडेलले मनोनीतको साथ लिएर बहुमतको आडमा पेल्ने कदम सच्याउन भेलाले सकारात्मक सन्देश दिएको पनि बताए। मनोनीत व्यक्तिहरु राखेर बहुमतको आडमा गरिएका एकपक्षीय निर्णय नसच्चाए अर्को कदम चालिनेछ, पार्टी महामन्त्री शशांक कोइरालाले भने, अब सहमति गरेर महाधिवेशन तयारीमा जुट्नुको विकल्प छैन। भेलाका एक सहभागीले देउवा आफैं सच्चिनुपर्ने बताए। अधिकांश नेता तथा जिल्ला सभापतिले गुटबन्दीले पार्टी तहसनहस भएको छ। सभापति देउवा आफ्नो गुट बलियो बनाउन र जसरी पनि फेरि सभापति हुने ध्याउन्नामा छन्, भेलाका एक सहभागीले भने, सहमतिमा भन्दा पनि एकपक्षीय रूपमा निर्णय गर्न थालेका छन्। उहाँ स्वयं सच्चिनुपर्छ। एकल निर्णय गर्दा पार्टी दुर्घटनामा पर्नेतर्फ सभापतिलाई सचेत गराउन भेला आयोजना गरिएको नेता प्रकाशमान सिंहले बताए। जतिसुकै बलियो र लोकतान्त्रिक पार्टी भए पनि गलत अभ्यासले पार्टी दुर्घटनामा पर्छ, उनले भने, सभापतिज्यूले पटकपटक यस्तै गर्नुभएको छ। अहिले गरेको गलत निर्णय सच्याउनुपर्छ। हाम्रो बटमलाइन त्यही हो, हामी दल बलियो बनाउने पक्षमा छौं। कुनै गुट बलियो बनाएर अघि बढ्ने भन्ने सोचमा छैनौं। बहुमत जिल्ला सभापति सहभागी तीनदिने भेलामा वरिष्ठ नेता पौडेल, महामन्त्री कोइराला, नेता सिंह, डा महत, केसी, कृष्णप्रसाद सिटौला, बलबहादुर केसीलगायतका नेताले सम्बोधन गरेका थिए। भेलामा चन्द्र भण्डारी, धनराज गुरुङ, गगन थापा, गुरु घिमिरे, प्रदीप पौडेल, बद्री पाण्डे लगायत सहभागी थिए। भेलामा नेताहरुले ०७७ को मंसिरभित्रै महाधिवेशन सम्पन्न गर्ने गरी स्थानीय तहदेखि केन्द्रसम्म अभियान चलाउनुपर्नेमा जोड दिएका थिए। नेतृत्वले उक्त भेलालाई महाधिवेशनको पूर्वाभ्यास भनेको छ। देउवा पक्षले पनि लगातार छलफल गरिरहेको छ। केन्द्रीय सदस्य गगन थापाले भने, सच्चिएर मिलेर अघि बढ्नुपर्छ। सभापति सबैको अभिभावक बन्नुपर्छ। असन्तुष्ट पक्षको बहिष्कार र विरोधबीच पुस ११ मा मनोनीत बहुमतको आडमा महत्त्वपूर्ण निर्णय गरेपछि कांग्रेसभित्रको किचलोले जटिल मोड लिएको हो।"
"ऋण डेढ करोड, तमसुक ६ करोड","काठमाडौं : धनुषा पुष्पलपुरका शत्रुधन साहले सञ्जय गुप्तासँग एक करोड ५० लाख रुपैयाँ ऋण लिए। डेढ करोड रुपैयाँ लिए पनि उनलाई कूल ऋणको चार गुणा अर्थात् ६ करोड रुपैयाँ लिएको तमसुक गराइयो। ऋण लिएकै आधारमा शत्रुधनले पुष्पलपुरको आफ्नो नाममा रहेको साढे तीन बिघा जग्गा पनि गुप्ताको नाममा पास गरिदिए। शत्रुधनले गुप्तालाई अहिलेसम्म साँवा र ब्याजवापत चार करोड रुपैयाँ बुझाइसकेका छन्। रकम बुझाएको आधिकारिक हिसाब शत्रुधनले मात्र राखेका छन्। लिने र दिने दुवैले हस्ताक्षर गरेको आधिकारिक कागजपत्र छैन। ६ करोड रुपैयाँ तिर्नुपर्ने लेखिएको तमसुक मात्र उनीसँग भएको आधिकारिक प्रमाण हो। ऋण दिएकै आधारमा सञ्जयले शत्रुधनको थप चार बिघा पनि रोक्का गरिदिएका छन्। विगतमा ६ करोड तिर्ने तमसुक बनाए पनि त्यत्ति नै रकम तिर्न नपर्ने बचन गुप्ताले दिए। सोही बचनका आधारमा ४ करोड बुझाएपछि शत्रुधनले गुप्तासँग तमसुक मागे। विगतमा पास गरेको जग्गा पनि सहमतिअनुसार नै फिर्ता दिन अनुरोध गरे। तर गुप्ताले मानेका छैनन्। पटकपटक अनुरोध गर्दा पनि विविध बहाना बनाउँदै गुप्ता शत्रुधनबाट टाढिइरहेका छन्। कहिले तमसुक श्रीमतीले भारत लगेको छ भन्छ, कहिले म्यानेजरले काठमाडौं लिएर गएको छ भन्छ, शत्रुधनले अन्नपूर्णसँग भने, टुक्राटुक्री जग्गा बेचेर एकै ठाउँमा किन्छु भनेर ऋण लिएको थिएँ। ऋण तिर्दातिर्दै आफूसँग भएको जग्गा सकिन लाग्दा पनि पुरानो जग्गा पाउन सकेको छैन। ऋण तिर्नकै लागि आफ्नो नाममा अन्यत्र भएको तीन ठाउँको जग्गा बेचेको उनले बताए। महोत्तरी सम्सीका ईश्वरचन्द्र कापरले २०७० सालमा १५ लाख रुपैयाँमा छिमेकीको जग्गा किन्ने योजना बनाए। आफूसँग भएको पैसाले नपुगेपछि सञ्जय गुप्तासँग तीन लाख रुपैयाँ सापटी लिए। उनले पनि ऋण लिएको भन्दा चार गुणा बढी अर्थात १२ लाख रुपैयाँ लिएको तमसुक बनाए। उक्त रकममध्ये उनले अहिलेसम्म गुप्तालाई आठ लाख बुझाइसकेका छन्। तर तमसुक फिर्ता गरेर च्यात्न मानेका छैनन्। गुप्तासँग ऋण लिएको तीन लाख र आफूसँग भएको १२ लाखसहित १५ लाखमा उनले सात धुर जग्गा किनेका थिए। उक्त जग्गाको मूल्य अहिले २१ लाख जति पुगेको छ। तर ऋणवापत तिरेको ८ लाख रुपैयाँ उक्त जग्गाको मूल्यबाट घटाउने हो भने १३ लाख रुपैयाँ मात्रै हुन आउँछ। अझ तमसुकमा उल्लेख गरेअनुसारकै रकम तिर्ने हो भने थप चार लाख रुपैयाँ तिर्नै बाँकी छ। यो रकम पनि तिरिसक्दा उनको जग्गाको बाँकी मूल्य नौ लाख रुपैयाँ मात्र हुन आउँछ। उनले पनि आठ लाख रुपैयाँ तिरेपछि साहूसँग तमसुक मागे। तर पैसा पूरा तिरेको छैन भन्दै तमसुक फिर्ता गर्न मानेका छैनन्, गुनासो सुनाउन काठमाडौं आएका कापरले भने। शत्रुधन र ईश्वरचन्द्रले जसरी नै साहूसँग ऋण लिएका दुई दर्जनभन्दा बढी पीडित अहिले न्यायको खोजीमा राजधानी आएका छन्। जसमध्ये सबैजसो गरिबलाई ऋण दिएर चार गुणा तमसुक बनाउन लगाउने र घरजग्गासमेत हडप्दै हिँडेका रामबाबु राय, सञ्जय साह लगायतबाट पीडित छन्। उनीहरूले दलाली लगाएर सोझा मानिसलाई विविध बहानामा ऋण लिन लगाउने र ऋण लिएकै भरमा घरजग्गा हडप्दै अर्बौं कमाइरहेका छन्। कतिसम्म भने तराईमा अहिले ऋण लिएवापत चार गुणा रकम देखाएर तमसुक बनाउने काम संस्कारजस्तै भएको छ। यति मात्रै होइन, थोरै रकम ऋण लिएकै भरमा बहुमूल्य पर्ने घरजग्गा नै पास गरेर दिनुपर्ने कुसंस्कार यी ठाउँमा सामान्यजस्तै भएका छन्। अन्धविश्वासका कारण दलालीले यसरी नै फसाउँदा हजारौं मानिस अहिले सडकमा रात बिताउन बाध्य भएका छन्। दलाल नगेन्द्र रायसँग १२ हजार रुपैयाँ ऋण लिएकै कारण ५० लाख रुपैयाँ बराबरको सम्पत्ति गुमाएकी लीला पण्डितले भनिन्, नगेन्द्रले मालपोतमा समेत नक्कली कागज बनाएर घर मेरो सबै सम्पत्ति खाइदियो। १५ जनाको परिवार अहिले घरवारविहीन भएका छौं। उनले १२ हजार ऋण लिएको भए पनि नगेन्द्रले ७२ हजारको तमसुक बनाएका थिए। सोही ऋण लिएवापत आफ्नो नाममा रहेको एक ठाउँको ४ धुर र अर्को ठाउँको ९ कठ्ठा जग्गा नगेन्द्रले आफ्नो नाममा पास गरेको लीलाले बताइन्। म अहिलेसम्म जग्गा पास गर्न मालपोत गएको छैन। तर कसरी नक्कली कागजपत्र बनाएर जग्गा पास गरेको मलाई थाहा नै छैन, साधारण लेखपढ गर्नसमेत नजान्ने लीलाले भनिन्। दलालहरूले गरिबलाई जग्गा दिँदा ३६ प्रतिशतको दरले ब्याज दिने गरी तमसुक बनाउँछन्। साथै कूल दिएको ऋणको चार गुणाका दरले तमसुक बनाउनु तराईका क्षेत्रमा सामान्यजस्तै भएको छ। चर्को ब्याज तिर्नुपर्छ भन्ने जान्दा जान्दै पनि कतिपयले भने धेरै नाफा कमाउने नाममा यसरी जग्गासमेत पास गरेर दिने गरेका छन्। गाउँभर नै यस्तै संस्कार भएका कारण उनीहरूले तमसुकमा सहीछाप गरेपछि त्यहाँ उल्लेख गरेअनुसार रकम तिर्नुपर्छ भन्ने हेक्का राख्न सक्दैनन्। अझ डरलाग्दो विषय त एकपटक साहूलाई पास गरेर दिएको जग्गा फेरि फिर्ता पाइन्छ भन्ने अन्धविश्वासका अधिकांश ऋणी कंगाल हुने गरेका छन्। गलत आश्वासकै भरमा जग्गा पास गरेर दिएपछि फिर्ताको पहल गराउँदा गराउँदै सयौं ऋणीले दुई दशक बिताइसकेका छन्। कतिपय ऋणीलाई जग्गा फिर्ता मागेमा वा कसैलाई उजुरी गरेमा गोली हानेर मारिदिने धम्की दलालले दिने गरेका छन्। कसैले चर्को स्वर गरेर जग्गा फिर्ता माग्यो वा पैसा तिरेपछि तमसुक माग्यो भने गोली हानेर मारिदिने धम्की दलाले दिन्छन्, पूर्वमाओवादी कार्यकर्तासमेत रहेका उपेन्द्र महतो लठियाले भने, प्रहरी प्रशासन, अदालत, गुण्डा सबै दलालसँगै हुन्छन्। उनीहरूका अगाडि सोझा जनताको के लाग्छ ? नेकपा महोत्तरीका सदस्य कोशीलाल यादवले भने, तराईका जिल्लामा जतिसुकै राजनीतिक आन्दोलन भए पनि सोझा जनताको पक्षमा लड्ने मानिसको अभाव छ। जनताकै लागि राजनीति गर्छु भनेका नेता आफंै दलालीमा लाग्छन्। उनीहरूलाई केन्द्रबाटै संरक्षण हुन्छ। साहूको ऋण तिर्दा तिर्दै सडकको बास परेर सहनै नसक्ने भएपछि उनीहरू राजधानी आएका हुन्। उनीहरूले समस्याबारे नेकपाका अध्यक्ष प्रचण्ड, पार्टीकै अर्का नेता माधवकुमार नेपाल, नारायणकाजी श्रेष्ठ, गृहमन्त्री रामबहादुर थापा, महान्यायाधीवक्ता गृहसचिव, प्रहरीप्रमुख लगायतलाई भेटेर समस्या सुनाएका छन्। सबै नेताले समाधानका लागि तत्काल पहल गर्ने आश्वास दिएपछि उनीहरूले बिहीबार गृहजिल्ला फर्कने तयारीमा छन्।"
भारतमा पाम तेल प्रतिबन्धित,"काठमाडौं : भारतले पाम तेल (पाम आयल) आयातमा प्रतिबन्ध लगाएको छ। पाम आयल नेपालको प्रमुख निकासी वस्तु हो। यसको सबै हिस्सा भारतमा निकासी हुँदै आएको छ। चालू आवको पाँच महिना (साउनमंसिर) मा नेपालले ११ अर्ब ५५ करोड रुपैयाँको पाम तेल भारतमा निकासी गरेको भन्सार विभागले जनाएको छ। कुल निर्यातमा पाम तेलको हिस्सा २४२५ प्रतिशत थियो। पाम तेलको निकासी गत आवको सोही अवधिमा एक अर्ब ३५ करोड रुपैयाँ थियो। भारतको वैदेशिक व्यापार महानिर्देशनालयले बुधबार वैदेशिक व्यापार नीतिमा भएको संशोधनका सम्बन्धमा सूचित गरेर पाम आयल आयातमा प्रतिबन्ध लगाएको हो। नेपालका लागि यो नट बोल्ट प्रविधिमा आधारित उद्योग हो। इन्डोनेसियाबाट कच्चा पाम तेल ल्याएर सामान्य प्रशोधनपछि भारतमा निकासी हुने गरेको थियो। नेपालको उत्पादन नभएकाले कच्चा वस्तुदेखि निकासी हुँदासम्म यसले विभिन्न चरणका मूल्य शृंखलामा सिर्जना गर्नुपर्ने मूल्यवृद्धिको लाभ नेपाललाई थिएन। भारतीय आयातकर्ताले पाम तेल उत्पादन हुने इन्डोनेसिया या मलेसिया जस्ता राष्ट्रबाट आयात गर्दा ४० प्रतिशत भन्सार महसुल तोकिएको थियो। नेपालले भारतमा निकासी गर्दा भन्सार लाग्दैन। त्यस कारण इन्डोनेसियाबाट पाम तेल ल्याउँदा नेपालमा १० प्रतिशत भन्सार महसुल लाग्ने गरेको छ। नेपालभारत वाणिज्य सन्धिको प्रावधानअनुसार अल्पविकसित मुलुकका रुपमा नेपालले भारतीय बजारमा निकासी गर्दा भन्सार लाग्दैन। तर कुनै पनि वस्तु निकासी गर्दा नेपालमा ३० प्रतिशत गुणवत्ता अभिवृद्धि (भ्यालु एडिसन) भएको हुनुपर्छ। ३० प्रतिशत बिन्दुको भन्सार महसुलको फरकको लाभकै कारण नेपालमा इन्डोनेसियाबाट पाम आयल आयात गरेर सामान्य प्रशोधनपछि भारत पठाउने क्रमले तीव्रता पाएको हो। चालु आवको पहिलो पाँच महिनामा नेपालले इन्डोनेसियाबाट १० अर्ब १२ करोडको पाम तेल आयात गरेको देखिन्छ। पाम तेल आयातले इन्डोनेसिया आयाततर्फ भारत र चीनपछि तेस्रो प्रमुख व्यापारिक साझेदारका रूपमा देखिएको छ। भारतले प्रशोधित र कच्चा पाम तेल आयातमा प्रतिबन्ध लगाएको छ। नेपालभारत सन् १९९६ को उदार वाणिज्य सन्धिले नेपालबाट भारतमा निकासी वृद्धि भएको थियो। जसमा वनस्पति घिउ, तामाको तार, जिंक अक्साइडजस्ता वस्तु प्रमुख निकासीका रूपमा थिए। तर, भारतले सन् २००४ मा निकासीमा कोटा प्रणाली तोकिदिएपछि सम्बन्धित उद्योग संकटमा परेका थिए। केही वर्षअघि सुपारी निर्यातमा पनि यस्तै समस्या देखिएको थियो। नेपालमा उत्पादन भएको परिमाणभन्दा भारतमा बढी सुपारी निकासी हुन थालेपछि भारतले प्रश्न उठाएर रोकिदिएको थियो। नेपालमा पाम आयल प्रशोधनका लागि भारतीय सीमा क्षेत्रमा केही उद्योग स्थापना भएका छन्। उद्योग, वाणिज्य तथा आपूर्ति मन्त्रालयका अनुसार पाम आयल प्रशोधन गर्ने वीरगन्जमा १३, विराटनगरमा ६ र भैरहवामा ३ उद्योग छन्।"
"छुट्टाछुट्टै दुर्घटनामा तीनको मृत्यु, तीन घाइते","काभ्रेपलाञ्चोक : काभ्रेपलाञ्चोक जिल्लामा बिहीबार भएका छुट्टाछुट्टै दुर्घटनामा तीनजनाको ज्यान गएको छ भने तीनजना घाइते भएका छन्। सडक विभागले निर्माण गरिरहेको सडक खन्ने क्रममा स्काभेटर दुर्घटनामा दुईजनाको मृत्यु भएको छ।काभ्रेपलाञ्चोक जिल्लाको पनौती नगरपालिका ११ थुम्कीमा सडक डिभिजन कार्यालय भक्तपुरमार्फत निर्माण भइरहेको सडक खन्ने क्रममा स्काभेटर दुर्घटनामा १६ वर्षीया वर्षीया राउत केसी र सिन्धुपाल्चोक स्थायी घरका १५ वर्षीय रोशन भण्डारीको मृत्यु भएको जिल्ला प्रहरी कार्यालय काभ्रेका एसपी रवि पौडेलले जानकारी दिए।त्यस्तै, स्काभेटर चालक जीवन ताम्राकार घाइते भएका छन् । उनको धुलिखेल अस्पतलामा उपचार भइरहेको छ । बिहीबार दूध बोकेको बोलेरो दुर्घटना हुँदा एकजनाको मृत्यु भएको छ भने दुईजना घाइते भएका छन् । काभ्रेको रोशी गाउँपालिका९ को पानान्चे सकडमा देउरालीबाट नार्के आउँदै गरेको दूध बोकेको बा५च५०७४ नम्बर को बोलेरो सडकबाट एक सय मिटर तल खसेको थियो । दुर्घटनामा परी सोही स्थानका १२ वर्षीय अनिल रानामगरको मृत्यु भएको हो ।दुर्घटनामा परी दुईजना घाइते भएका छन् भने उनीहरुको धुलिखेल अस्पतालमा उपचार भइरहेको प्रहरीले जनाएको छ।"
वडा कार्यालयमा राखिएको बम डिस्पोज,सिन्धुली : सिन्धुलीको मरिण गाउँपालिका ३ मथौलीको वडा कार्यालयमा भेटिएको प्रेसर कुकर बम डिस्पोज गरिएको छ । बुधबार दिउँसो कार्यालय सरसफाइ गर्ने क्रममा भेटिएको बमलाई सिन्धुलीमा रहेको नेपाली सेनाको बर्दबहादुर गणको बम डिस्पोजल टोलीले बिहीबार दिउँसो डिस्पोज गरेको सिन्धुलीकी प्रहरी प्रमुख (एसपी) रन्जु सिग्देलले बताइन् । बुधबार अज्ञात समूहले राखेको बम शक्तिशाली भएको सेनाले जनाएको छ । वडा अध्यक्षको कार्यकक्षलाई लक्षित गरी राखिएको बम वडा कार्यालयको पछाडी पट्टी भित्तामा फेला परेको थियो । बम कसले राखेको भन्ने विषयमा प्रहरीले अनुसन्धान समेत थालेको जनाइएको छ । एउटा मोबाइलसहित प्रेसर कुकरमा फिट गरिएको बम नेपाली सेनाको टोलीले डिस्पोज गरेको हो।
"कालीकोटमा हिमपात, किसान खुसी","कालिकोट : झण्डैं दुई दशकपछि कालिकोटमा निरन्तर वर्षासँगै भारी हिमपात भएको छ । गत आइतबार रातीदेखि सुरु भएको वर्षा र हिमपात बिहीबारसम्म रोकिएको छैन् । निरन्तर वर्षासँगै भएको हिमपातका कारण चिसो बढेपछि जिल्लाको जनजीवन प्रभावित भएको छ । वर्षा र हिमपातका कारण विद्युत, टेलिफोन, इन्टरनेट सेवालगायतका अत्यावश्यक सेवा बन्द भएका छन् । जाडो बढेसँगै घरघरमा हिटरको प्रयोग बढेपछि बत्तीको भोल्टेज नपुग्दा समस्या भएको नेपाल विद्युत प्राधिकरण कालिकोट वितरण केन्द्रले जनाएको छ । बत्ती, टिलिफोन तथा इन्टरनेटको समस्याका कारण विभिन्न बैंक तथा वित्तीय संस्थाको काम ठप्प भएको छ । हिमपातसँगै अत्यधिक चिसो बढेको छ । उच्च हिमाली क्षेत्रमा वस्तु पालनमा समस्या भइरहेको छ । बालबालिका र वृद्धवृद्धा प्रभावित बनेका छन् । चिसोका कारण स्थानीयबासी घर बाहिर निस्कन सकेका छैनन्। हिमपातले चिसो बढेसँगै जिल्ला प्रशासन कार्यालयले उच्च सतर्कता अपनाउन आग्रह गरेको छ । हिमपातका कारण कर्णालीको प्रमुख पर्यटकीय गन्तव्यका रुपमा रहेको रारातालसम्म जाने पर्यटक जान सकेका छैनन् । वर्षेनी खडेरीको समस्या झेल्दै आएको कालिकोटमा यसवर्ष भने नियमित वर्षा र हिमपातले किसान खुसी भएका छन् । किसानले पाखो बारीमा गरेको गहुँ खेतीका साथै स्याउ खेती राम्रो हुने र उत्पादनमा पनि वृद्धि हुने भएको छ । स्याउ खेतीका लागि चिस्यानको आवश्यकता पर्ने र त्यो चिस्यान हिमपात भएपछि प्राप्त हुने भएकाले जिल्लामा व्यवसायिक स्याउ खेती गरिरहेका किसान उत्साहित भएका हुन्। जिल्लाको तिलागुफा नगरपालिका निवासी स्याउ कृषक वेगमबहादुर शाहीले यस वर्ष भारी हिमपात भएसँगै स्याउ उत्पादनमा वृद्धि हुने बताए । बर्षेनि खडेरी पर्दा उत्पादनमा ह्रास आइरहेका बेला यस वर्ष नियमित वर्षासँगै भारी हिमपात भएका कारण स्याउ उत्पादनमा वृद्धि हुने उनको दाबी छ । यस वर्ष भने दुई दशकपछि मंसिरमै हिमपात हुनुका साथै नियमित वर्षा र हिमपात भएको छ ।यसले गहुँबाली तथा स्याउ खेतिका लागि अमृत आएको जस्तो भएको छ। जिल्ला कृषि विकास कार्यालय प्रमुख भरतकुमार बस्नेतले जिल्लाको लेकाली भेकमा भारी हिमपात भएसँगै स्याउ खेतीलाई ठूलो राहत भएको बताए। उनले भने,' हिमपातले स्याउको गुणस्तर वृद्धि हुने, स्याउमा लाग्ने रोग किरामा पनि कमी आउने गर्छ।'"
विश्वविद्यालयमा पदाधिकारी नै मनपरी गर्छन् : शिक्षामन्त्री,"काठमाडौं : शिक्षा विज्ञान तथा प्रविधि मन्त्री गिरीराजमणि पोखरेलले विश्वविद्यालयका पदाधिकारीलाई नियुक्त गरिसकेपछि सरकारले कारवाही गर्ने कुनै पनि बाटो नभएका कारण मनपरी बढेको आरोप लगाएका छन् । संसदको शिक्षा तथा स्वास्थ्य समितिमा बिहीबार केही नेपाल ऐन शंसोधन सम्बन्धी विधेयकको छलफलमा सहभागी भएर उनले यस्तो बताएका हुन् । 'अहिलेको कानुनअनुसार विश्वविद्यालयका पदाधिकारीलाई एकपटक नियुक्त भएपछि हटाउन सक्ने कुनै पनि कानुन छैन । यसले गर्दा पदाधिकारीमा मनपरीको भावना बढेको छ,' पोखरेलले भने।' पदाधिकारीको मनपरि रोक्नलाईलाई सरकारले नयाँ कानुनी व्यवस्था गर्न लागेको उनले बताए । मन्त्रिपरिषद्ले पारित गरेर संसदीय समितिमा छलफलको क्रममा रहेको केही नेपाल ऐन शंसोधन सम्बन्धी विधेयकमा विश्वविद्यालय सभाका कुल सदस्यको एक चौथाईले पदाधिकारीको मनपरिको बारेमा आवाज उठाएर पदबाट हटाउन कुलपतिसमक्ष लिखित निवेदन दिएमा निज पदाधिकारीलाई दैनिक काम कारवाही गर्नबाट बञ्चित गर्न सक्ने व्यवस्था छ। एक चौथाई सदस्यले दिएको निवेदनको आधारमा कुलपति समेत रहेका प्रधानमन्त्रीले विश्वविद्यालयको सभा बोलाउनेछन् । सभामा उपस्थित ५१ प्रतिशत सदस्यले निर्णय गरेमा पदाधिकारीलाई पदबाट हटाउन सकिने प्रावधान विधेयकमा छ । विधेयक छलफलमा सहभागी सांसद मानवहादुर विश्वकर्माले अहिले गरेको प्रस्ताव अव्यवहारिक रहेको बताउँदै पदाधिकारीलाई हटाउन कुल सदस्यको दुई तिहाईले निर्णय गर्नुपर्ने व्यवस्था राख्न माग गरे । समितिका अर्का सदस्य खगराज अधिकारीले अहिले बनेको कानुनले भविष्यमा बन्ने सरकारलाई समेत सजिलो हुने भएकाले अहिले गरिएको प्रस्तावमा विवाद ल्याउन उपयुक्त नहुने सुझाव दिए । समितिका सदस्यबीच मतभेद भएपछि बैठक विना निष्कर्ष टुंगिएको छ।"
"ताप्लेजुङमा जिप दुर्घटना : एकको मृत्यु, सात घाइते",ताप्लेजुङ : ताप्लेजुङको मिक्वाखोला गाउँपालिका २ खोक्लिङमा बिहीबार भएको पिकअप दुर्घटनामा एकजनाको मृत्यु भएको छ। स्थानीय ३५ वर्षीया पवित्रा थापाको ज्यान गएको हो। वडाध्यक्ष सुरेश थापाका अनुसार चालक पदम थापा गम्भीर घाइते छन्। पिकअपमा सवार ८ जनामध्ये अन्य सामान्य घाइते छन्। सदरमुकामबाट खोक्लिङको डाँडा गाउँतर्फ गईरहेको मे १ ज ६६०६ नम्बरको ट्याक्सी थापागाउँस्थित सडक घुम्तिबाट तल खसेर दुर्घटनामा परेको थियो। घाइतेलाई उपचारका लागि जिल्ला अस्पताल ल्याइएको छ।
चार लाख नक्कली नोटसहित चार पक्राउ,"काठमाडौं : चार लाख १३ हजार नक्कली नेपाली नोटसहित चारजनालाई प्रहरीले पक्राउ गरेको छ। प्रहरीको केन्द्रीय अनुसन्धान ब्यूरो (सीआईबी) ले उनीहरुलाई राजधानीका विभिन्न स्थानबाट पक्राउ गरेको हो। सीआईबीका अनुसार यो गिरोहले विगत केही महिनादेखि उपत्यकामा नक्कली नोट देखाइ ठगी गर्दै आएका थियो। पक्राउ पर्नेमा सल्यानका कमल बुढाथोकी भन्ने कोवी राम बुढाथोकी, काभ्रे पाँचखालका बलबहादुर रानामगर, डोटीका आर्यान खड्का, र धनकुटाका छत्रबहादर लिम्बू छन्। पक्राउमध्ये रानामगर नक्कली नेपाली नोट छपाइ गर्ने मुख्य व्यक्ति हुन्। प्रहरीले उनीबाट ९० हजार नक्कली नेपाली नोट र नोट छाप्न प्रयोग हुने फोटोकपी मेसिन, फोटोकपी पेपरलगायतका समान बरामद गरेको छ। बुढाथोकी भने बजारमा नक्कली नोट पुर्याउने मुख्य व्यक्ति रहेको सीआइबीका प्रवक्ता एसपी बेलबहादुर पाण्डेले बताए। उनका अनुसार बुढाथोकीबाट नक्कली दुई लाख ९८ हजार रुपैयाँसमेत बरामद भएको छ। खड्का र लिम्बू भने बुढाथोकी र रानामगरका सहयोगी हुन्। प्रहरीले खड्काबाट २५ हजार नक्कली नोट बरामद गरेको छ।"
तुलसीपुर उच्च अदालतमा १३९ प्रतिशत मुद्दा फर्स्योट,"दाङ : उच्च अदालत तुलसीपुरले पहिलो चौमासिकमा लक्ष्यभन्दा बढी मुद्दा फर्स्योट गरेको छ। आफ्नो न्याय सम्पादनलाई बढाउदै लक्ष्य भन्दा बढी कार्य सम्पादन गरेको उच्च अदालतले जनाएको छ। उच्च अदालत तुलसीपुरले पत्रकार सम्मेलन गरेर आफ्नो पहिलो चौमासिकको प्रगति सार्वजनिक गरेको हो। अदालतले चालु आर्थिक वर्षको पहिलो चौमासिकमा १३९ दशमलव २० प्रतिशतले मुद्दा फैसला गरेको जानकारी दिएको छ। यो लक्ष भन्दा बढी हो। गत आर्थिक वर्ष जिम्मेवारी सरेको १ सय ९५ वटामध्ये पहिलो चौमासिकमा १ सय ७४ फर्स्योट गरिएको उच्च अदालतका निमित्त रजिष्टार प्रेम खड्काले जानकारी दिए। उच्च अदालत तुलसीपुरका मुख्य न्यायाधीश रमेश पोख्रेललेले चालु आर्थिक वर्षको साउन महिनामा लक्ष्य ३ रहेकोमा प्रगति शतप्रतिशत गरेको बताए। भदौमा लक्ष्य २९ र प्रगति ६१, असोज लक्ष्य १७ र प्रगति २५, कार्तिक लक्ष्य ३१ र प्रगति ५२ र मंसिर महिनामा लक्ष्य ४८ र प्रगति भने ३३ रहेको जानकारी दिए। अन्य महिनामा न्याय सम्पादनमा कुनै पनि समस्या नभएता पनि गत मंसिरमा भएको उपनिर्वाचनका कारण लक्ष्य अनुसार न्याय सम्पादनमा केही कमी भएको उनले बताए। उच्च अदालत तुलसीपुरको कार्य योजना अनुमान अन्तर्गत चालु वर्षमा ५ सय ७९ वटा मुद्दा दर्ता अनुमान गरिएको छ। नयाँ मुद्दा दर्ता र अनुमानित जम्मा दर्ता ७ सय ७४ छन्। ती मध्ये ४ सय ८५ वटा अर्थात् ६३ प्रतिशत फर्स्योटको अनुमान वर्ष भरी गरिएको छ। अदालतमा मुदहरुको स्थितिमा वार्षिक लगायत अनुमान सुरु मुद्धा ९, जिम्मेवारी सरेको ३, नयाँ दर्ता ३, जम्मा लगत ६, वार्षिक फर्स्योट ८, जम्मा फछर्यौट ३ र बाँकी मुद्दा ३ रहेको छ। पुनरावेदनमा वार्षिक ५ सय ३, जिम्मेवारी १ सय ७९, नँया दर्ता २ सय १२, जम्मा लगत ३ सय ९१, वार्षिक फर्स्योट ४ सय ३०, जम्मा फर्स्योट १ सय २६ र बाँकी २ सय ६५ छन्। अदालतमा रिट ६७ वार्षिक लगत अनुमान रहेकोमा जिम्मेवारी सरेको १३, नयाँ दर्ता १४, जम्मा लगत २७, वार्षिक फर्स्योट लक्ष्य ४७, जम्मा फर्स्योट १२ र बाँकी १५ छन्। त्यस्तै वार्षिक अनुमान ५ सय ७९, जिम्मेवारी सरेकोे १ सय ९५, नयाँ दर्ता २ सय २९, जम्मा लागत ४ सय २४, वार्षिक फर्स्योट ४ सय ८५, जम्मा फर्स्योट १ सय ४१ र बाँकी २ सय ८३ छन्। निवेदन, प्रतिवेदन र फुटकर निवेदन अन्तर्गत वार्षिक लगत अनुमान १ सय ८४, जिम्मेवारी सरेको १, नयाँ दर्ता ७१, जम्मा लगत ७२, वार्षिक फर्स्योट १ सय ८४, जम्मा फर्स्योट ६१ र बाँकी ११ वटा रहेका उच्च अदालत तुलसीपुरले जनाएको छ। प्रदेश ५ का १२ वटा जिल्ला अदालत, उच्च अदालत बुटवल इजलास र उच्च अदालत नेपालगञ्ज इजलाससमेत गरी उच्च अदालत तुलसीपुरले १५ वटा अदालत निरीक्षण र अनुगमन गर्छ। उच्च अदालत तुलसीपुमा मुद्धाको चाप बढी हुने तर न्यायाधीशको संख्या भने कम रहेको छ। मुख्य न्यायाधीश १ र अन्य न्यायाधीश ३ समेत चारजना न्यायाधीश कार्यरत छन्। यसअघिको न्यायाधीशको दरबन्दी कटौती हुँदा न्यायाधीशको संख्या घटेको हो।"
पर्यटकको पर्खाइमा मुस्ताङ,"जोमसोम : बर्खायाम गुल्जार भइरहने मुस्ताङ हिउँदयाम लागेपछि गुमनाम बनेको छ । हिमपातसँगै जाडो बढेकाले पर्यटकको रौनक घटेको हो । स्थानीय पर्यटन व्यवसायी समेत व्यवसाय बन्द गरी जिल्ला बाहिरिएका छन्। मुस्ताङ सदरमुकाम जोमसोम र पुथाङ एयरपोर्ट आसपासमा संञ्चालित होटल तथा रेष्टुरेन्ट यतिबेला आधाजसो बन्द छन् । तर केहीले भने होटल खुल्ला गरी पर्यटकको पर्खाइमा बसेका छन् । मुस्ताङको तापक्रम माइनस १५ डिग्री भन्दा माथि पुगेको छ । यस्तै, उपल्लो मुस्ताङको लोमान्थाङ ,चराङ र घमीलगायतमा संञ्चालित अधिकांश होटल पनि बन्द छन् । मुक्तिनाथका अधिकांश होटल भने खुल्लै रहेको पर्यटन व्यवसायी मानबहादुर थकालीले जानकारी दिए । हिउँ पर्न रोकिए पनि बेजोडको उत्तरी हावा चल्ने र अत्याधिक जाडो बढेकाले सदरमुकाम जोमसोम बजारमा मानिसको आउजाउ पातलिएको छ । संघीय सरकारअन्तर्गतका संघ ,प्रदेश र स्थानीय तहका कर्मचारीको उपस्थित अत्यन्तै न्युन छ भने सेवाग्राहीको उपस्थित समेत देखिदैन । राष्ट्रिय गौरवको बेनीजोमसोम सडकको प्याकेज २,३ र ४ वटा खण्डमा केही उपकरणले सडक फराकिलो पार्न रककटिङको काम गरेपनि अन्य कार्यालयहरुको भौतिक पूर्वाधार विकासको काम ठप्पै भएको हो । जिल्लास्थित कार्यालयका कर्मचारी तालिम ,सेमिनार ,गोष्ठी र बिदाको बहाना बनाएर जाडो छल्न बेसी झरेको बुझिएको छ । केही कार्यालयका प्रमुखले आलोपालो मिलाएर बेसी झरेको जनाइएको छ। त्यसो त हिउँदयाम लागेपछि कतिपय स्थानीय तहका जनप्रतिनिधि पनि जाडो छल्न बेसी झर्ने गरेका छन्। जिल्लाको घरपझोङ ,वारागुङ र थासाङ गाउँपालिकाका कार्यालयमा केही कार्यालय सहयोगी र आशिंक कमृचारीले पालिका धानेर बसेका छन् भने उपल्लो मुस्ताङको लोमान्थाङ र लोघेकर दामोदरकुण्ड गाउँपालिकाले नागरिकलाई अतिआवश्यकीय सेवा उपलब्ध गराउन पोखरामा सम्पर्क कार्यालय खोलेको लोमान्थाङका अध्यक्ष सुबर्णकुमार बिष्टले जानकारी दिए । उनले जिल्लामा जाडो र हिमपातका कारण अधिकाँश स्थानीयबासी बेशी झरेको र जाडोले गर्दा विकासका काम ठप्प भएको जनाए । बर्खायाममा दैनिक सयौंको संख्यामा सवारी आउजाउ गर्ने मुस्ताङमा यतिबेला दैनिक १५ वटा भन्दा कम सवारी भित्रिने गरेको जिल्ला ट्राफिक कार्यालयले जनाएको छ । यस्तै , पोखराजोमसोम हवाई सेवाको उडान घटेर २ वा १ उडानमा सीमित भएको छ । यस्तै, मौसम प्रतिकुलका कारण एकसाता अघिदेखि पोखराजोमसोम हवाई उडान प्रभावित भएको जोमसोम नागरिक उड्डयन कार्यालयका प्रमुख दिपक विकले जानकारी दिए । उनका अनुसार पर्यटक वर्षको पछिल्लो दिनदेखि जोमसोममा प्लेन आउन नसकेको बताए। पर्यटन वर्षको पहिलो साता २ सय ४४ जना पर्यटक सरकारले घोषणा गरेको पर्यटन वर्ष २०२० सुरु भएपछि मुस्ताङमा २ सय ४४ पर्यटक भित्रिएका छन् । अन्नपूर्ण संरक्षणक्षेत्र आयोजना एक्याप जोमसोम चेकपोष्टका अनुसार म्याग्दी हुँदै जोमसोम आएका १ सय ९७ पर्यटक मध्ये ३३ जना पश्चिमेलीमुलका छन् भने अरु सबै भारतीय पर्यटक छन् । यस्तै ,राउण्ड अन्नपूर्ण पदमार्गअन्र्तगत मनाङ हुँदै मुस्ताङमा ४७ जना पर्यटक भित्रिएको कार्यालय प्रमुख तुलसी दाहालले जानकारी दिए । गत वर्षको जनवरी महिनाको पहिलो साता ८९ जना पर्यटक मुस्ताङ भित्रिएका थिए भने ६७ जना पर्यटकले राउण्ड अन्नपूर्ण पदमार्ग हुँदै मुस्ताङ आएको कार्यालय प्रमुख दाहालको भनाई छ । दाहालका अनुसार गत वर्षको तुलनामा यसवर्षको पहिलो साता दोब्बर पर्यटक बढेको हो भने राउण्ड अन्नपूर्ण गर्ने पर्यटक चौथाइले घटेको हो । सन् २०१९ को जनवरीमा ५ सय ८ विदेशी पर्यटकले मुस्ताङ भ्रमण गरेका थिए । सन् २०१८ भन्दा सन् २०१९ मा २ हजार २ सय पर्यटक घटेको हो । मुक्तिनाथ सडकमा २ फिट हिउँ मुस्ताङको प्रमुख पर्यटकीय धार्मिककेन्द्र मुक्तिनाथ सडकमा २ फिट हिउँ जमेको छ भने मुस्ताङका डाँडाकाँडा सेताम्मे बनेका छन् । कालोपत्रे सडक माथि बाक्लो हिउँ जमेकाले मुक्तिनाथ सवारी आउजाउ कठिन बनेको हो । जोमसोमबाट छुट्ने गरेका फोर ह्वील जीप जोखिम मोलेर मुक्तिनाथ पुग्छन् भने टु ह्वील जीप र बस चल्न सकेका छैनन्। हिउँले सडक चुनौति बनेपछि मुक्तिनाथ जाने तिर्थालुले दोब्बर भाडा तिर्नुपर्ने बाध्यता आएको हो । ६ दिनअघि हिउँ पर्दा कागबेनी बाटै घोडाले तिर्थालु ओसारपोसार गरेका थिए । यस्तै ,मुक्तिनाथ परिसरको १ सय ८ धारा र २ वटा स्नानकुण्डको पानी ठण्डीले जमेको छ । तिर्थालुले दर्शनअघि चोखिनका लागि कुण्ड र धारामा स्नान गर्ने चलन रहेको मुक्तिनाथका पुजारी कृष्णप्रसाद सुबेदीले उल्लेख गरे । यस्तै ,चिसो मौसमकै कारण जोमसोम अस्पतालमा बिरामीको संख्या भने घटेको छ । पर्यटक ,स्थानीय र कर्मचारीको संख्या न्युन भएकाले बिरामीको संख्या घटेको अस्पतालले जनाएको छ । मुस्ताङमा दोश्रो पटक हिमपातले स्थानीयको दैनिकीमा प्रतिकुल असर पुगेको छ । पोखराजोमसोम उडान प्रभावित हिमपात र हावाहुरीले पोखराजोमसोम हवाईसेवा लगातार ९ दिन अघिदेखि उडान हुन सकेको छैन । भिजिट नेपाल २०२० पछिको जनवरी २ देखि ९ तारिखसम्म उडान हुन नसकेको जोमसोम नागरिक उड्डयन कार्यालयले जनाएको छ । यस्तै ,विद्युत आपूर्ति ,संञ्चार सेवा र यातायात आवागमन प्रभावित बनेको हो । जोमसोमका बैंक तथा वित्तीय संस्था र कार्यालय प्रभावित भएका छन्।"
"ऋण डेढ करोड, तमसुक ६ करोड","काठमाडौं : धनुषा पुष्पलपुरका शत्रुधन साहले सञ्जय गुप्तासँग एक करोड ५० लाख रुपैयाँ ऋण लिए। डेढ करोड रुपैयाँ लिए पनि उनलाई कूल ऋणको चार गुणा अर्थात् ६ करोड रुपैयाँ लिएको तमसुक गराइयो। ऋण लिएकै आधारमा शत्रुधनले पुष्पलपुरको आफ्नो नाममा रहेको साढे तीन बिघा जग्गा पनि गुप्ताको नाममा पास गरिदिए। शत्रुधनले गुप्तालाई अहिलेसम्म साँवा र ब्याजवापत चार करोड रुपैयाँ बुझाइसकेका छन्। रकम बुझाएको आधिकारिक हिसाब शत्रुधनले मात्र राखेका छन्। लिने र दिने दुवैले हस्ताक्षर गरेको आधिकारिक कागजपत्र छैन। ६ करोड रुपैयाँ तिर्नुपर्ने लेखिएको तमसुक मात्र उनीसँग भएको आधिकारिक प्रमाण हो। ऋण दिएकै आधारमा सञ्जयले शत्रुधनको थप चार बिघा पनि रोक्का गरिदिएका छन्। विगतमा ६ करोड तिर्ने तमसुक बनाए पनि त्यत्ति नै रकम तिर्न नपर्ने बचन गुप्ताले दिए। सोही बचनका आधारमा ४ करोड बुझाएपछि शत्रुधनले गुप्तासँग तमसुक मागे। विगतमा पास गरेको जग्गा पनि सहमतिअनुसार नै फिर्ता दिन अनुरोध गरे। तर गुप्ताले मानेका छैनन्। पटकपटक अनुरोध गर्दा पनि विविध बहाना बनाउँदै गुप्ता शत्रुधनबाट टाढिइरहेका छन्। कहिले तमसुक श्रीमतीले भारत लगेको छ भन्छ, कहिले म्यानेजरले काठमाडौं लिएर गएको छ भन्छ, शत्रुधनले अन्नपूर्णसँग भने, टुक्राटुक्री जग्गा बेचेर एकै ठाउँमा किन्छु भनेर ऋण लिएको थिएँ। ऋण तिर्दातिर्दै आफूसँग भएको जग्गा सकिन लाग्दा पनि पुरानो जग्गा पाउन सकेको छैन। ऋण तिर्नकै लागि आफ्नो नाममा अन्यत्र भएको तीन ठाउँको जग्गा बेचेको उनले बताए। महोत्तरी सम्सीका ईश्वरचन्द्र कापरले २०७० सालमा १५ लाख रुपैयाँमा छिमेकीको जग्गा किन्ने योजना बनाए। आफूसँग भएको पैसाले नपुगेपछि सञ्जय गुप्तासँग तीन लाख रुपैयाँ सापटी लिए। उनले पनि ऋण लिएको भन्दा चार गुणा बढी अर्थात १२ लाख रुपैयाँ लिएको तमसुक बनाए। उक्त रकममध्ये उनले अहिलेसम्म गुप्तालाई आठ लाख बुझाइसकेका छन्। तर तमसुक फिर्ता गरेर च्यात्न मानेका छैनन्। गुप्तासँग ऋण लिएको तीन लाख र आफूसँग भएको १२ लाखसहित १५ लाखमा उनले सात धुर जग्गा किनेका थिए। उक्त जग्गाको मूल्य अहिले २१ लाख जति पुगेको छ। तर ऋणवापत तिरेको ८ लाख रुपैयाँ उक्त जग्गाको मूल्यबाट घटाउने हो भने १३ लाख रुपैयाँ मात्रै हुन आउँछ। अझ तमसुकमा उल्लेख गरेअनुसारकै रकम तिर्ने हो भने थप चार लाख रुपैयाँ तिर्नै बाँकी छ। यो रकम पनि तिरिसक्दा उनको जग्गाको बाँकी मूल्य नौ लाख रुपैयाँ मात्र हुन आउँछ। उनले पनि आठ लाख रुपैयाँ तिरेपछि साहूसँग तमसुक मागे। तर पैसा पूरा तिरेको छैन भन्दै तमसुक फिर्ता गर्न मानेका छैनन्, गुनासो सुनाउन काठमाडौं आएका कापरले भने। शत्रुधन र ईश्वरचन्द्रले जसरी नै साहूसँग ऋण लिएका दुई दर्जनभन्दा बढी पीडित अहिले न्यायको खोजीमा राजधानी आएका छन्। जसमध्ये सबैजसो गरिबलाई ऋण दिएर चार गुणा तमसुक बनाउन लगाउने र घरजग्गासमेत हडप्दै हिँडेका रामबाबु राय, सञ्जय साह लगायतबाट पीडित छन्। उनीहरूले दलाली लगाएर सोझा मानिसलाई विविध बहानामा ऋण लिन लगाउने र ऋण लिएकै भरमा घरजग्गा हडप्दै अर्बौं कमाइरहेका छन्। कतिसम्म भने तराईमा अहिले ऋण लिएवापत चार गुणा रकम देखाएर तमसुक बनाउने काम संस्कारजस्तै भएको छ। यति मात्रै होइन, थोरै रकम ऋण लिएकै भरमा बहुमूल्य पर्ने घरजग्गा नै पास गरेर दिनुपर्ने कुसंस्कार यी ठाउँमा सामान्यजस्तै भएका छन्। अन्धविश्वासका कारण दलालीले यसरी नै फसाउँदा हजारौं मानिस अहिले सडकमा रात बिताउन बाध्य भएका छन्। दलाल नगेन्द्र रायसँग १२ हजार रुपैयाँ ऋण लिएकै कारण ५० लाख रुपैयाँ बराबरको सम्पत्ति गुमाएकी लीला पण्डितले भनिन्, नगेन्द्रले मालपोतमा समेत नक्कली कागज बनाएर घर मेरो सबै सम्पत्ति खाइदियो। १५ जनाको परिवार अहिले घरवारविहीन भएका छौं। उनले १२ हजार ऋण लिएको भए पनि नगेन्द्रले ७२ हजारको तमसुक बनाएका थिए। सोही ऋण लिएवापत आफ्नो नाममा रहेको एक ठाउँको ४ धुर र अर्को ठाउँको ९ कठ्ठा जग्गा नगेन्द्रले आफ्नो नाममा पास गरेको लीलाले बताइन्। म अहिलेसम्म जग्गा पास गर्न मालपोत गएको छैन। तर कसरी नक्कली कागजपत्र बनाएर जग्गा पास गरेको मलाई थाहा नै छैन, साधारण लेखपढ गर्नसमेत नजान्ने लीलाले भनिन्। दलालहरूले गरिबलाई जग्गा दिँदा ३६ प्रतिशतको दरले ब्याज दिने गरी तमसुक बनाउँछन्। साथै कूल दिएको ऋणको चार गुणाका दरले तमसुक बनाउनु तराईका क्षेत्रमा सामान्यजस्तै भएको छ। चर्को ब्याज तिर्नुपर्छ भन्ने जान्दा जान्दै पनि कतिपयले भने धेरै नाफा कमाउने नाममा यसरी जग्गासमेत पास गरेर दिने गरेका छन्। गाउँभर नै यस्तै संस्कार भएका कारण उनीहरूले तमसुकमा सहीछाप गरेपछि त्यहाँ उल्लेख गरेअनुसार रकम तिर्नुपर्छ भन्ने हेक्का राख्न सक्दैनन्। अझ डरलाग्दो विषय त एकपटक साहूलाई पास गरेर दिएको जग्गा फेरि फिर्ता पाइन्छ भन्ने अन्धविश्वासका अधिकांश ऋणी कंगाल हुने गरेका छन्। गलत आश्वासकै भरमा जग्गा पास गरेर दिएपछि फिर्ताको पहल गराउँदा गराउँदै सयौं ऋणीले दुई दशक बिताइसकेका छन्। कतिपय ऋणीलाई जग्गा फिर्ता मागेमा वा कसैलाई उजुरी गरेमा गोली हानेर मारिदिने धम्की दलालले दिने गरेका छन्। कसैले चर्को स्वर गरेर जग्गा फिर्ता माग्यो वा पैसा तिरेपछि तमसुक माग्यो भने गोली हानेर मारिदिने धम्की दलाले दिन्छन्, पूर्वमाओवादी कार्यकर्तासमेत रहेका उपेन्द्र महतो लठियाले भने, प्रहरी प्रशासन, अदालत, गुण्डा सबै दलालसँगै हुन्छन्। उनीहरूका अगाडि सोझा जनताको के लाग्छ ? नेकपा महोत्तरीका सदस्य कोशीलाल यादवले भने, तराईका जिल्लामा जतिसुकै राजनीतिक आन्दोलन भए पनि सोझा जनताको पक्षमा लड्ने मानिसको अभाव छ। जनताकै लागि राजनीति गर्छु भनेका नेता आफंै दलालीमा लाग्छन्। उनीहरूलाई केन्द्रबाटै संरक्षण हुन्छ। साहूको ऋण तिर्दा तिर्दै सडकको बास परेर सहनै नसक्ने भएपछि उनीहरू राजधानी आएका हुन्। उनीहरूले समस्याबारे नेकपाका अध्यक्ष प्रचण्ड, पार्टीकै अर्का नेता माधवकुमार नेपाल, नारायणकाजी श्रेष्ठ, गृहमन्त्री रामबहादुर थापा, महान्यायाधीवक्ता गृहसचिव, प्रहरीप्रमुख लगायतलाई भेटेर समस्या सुनाएका छन्। सबै नेताले समाधानका लागि तत्काल पहल गर्ने आश्वास दिएपछि उनीहरूले बिहीबार गृहजिल्ला फर्कने तयारीमा छन्।"
"बैतडीमा हिमपात : बिजुली बन्द, धारामा पानी आउन छोड्यो","बैतडी : बैतडीसहित सुदूरपश्चिमका पहाडी जिल्लामा तेश्रो पटक भारी हिमपात भएको छ । बैतडीको श्रीभावर, ढोल्यामोड, सिगासधुरा, खोड्पे,सतबाँझ, ग्वाल्लेक, जित्कीजुवाँड, कलालबसे लगायतका अधिकांश क्षेत्रमा भारी हिमपात भएको स्थानीयले बताएका छन् । बुधबार राती भएको हिमपातले जनजीवन प्रभावित भएको छ। चिसोका कारण बाहिर कठिन भएको स्थानीयले बताएका छन् । हिमपातले वस्तुभाउ स्याहारमा समेत समस्या भएको सुर्नया ६ की जयन्ती अवस्थीले बताइन् । उनले भनिन्, 'यो वर्ष अहिले सम्मकै बढी हिमपात भएको छ ।हिमपातका कारण जनजीवन कष्टकर भएको छ।' जिल्लाको खोड्पे क्षेत्रमा पनि भारी हिमपात भएको स्थानीय मोहन बिष्टले बताए । हिमपातका कारण पाइपबाट आउने खानेपानी समेत अवरुद्ध भएको उनले बताए । 'हिमपातले निकै समस्या भएको छ । खानेपानीको समस्या एकातिर भएको छ भने अर्कोतिर चिसोले बाहिर निस्किन मुस्किल भएको छ ।' हिमपातका कारण सवारी साधन आवागमन प्रभावित भएको छ। हिमपातका कारण दशरथचन्द राजमार्ग पूर्णरुपमा अवरुद्ध भएको छ । जिल्लाबाट बाहिरिने छोटो तथा लामो दूरीका सवारी साधन सञ्चालनमा आउन नसकेको जिल्ला प्रहरी कार्यालयले जनाएको छ । हिमपातले बैतडीमा बुधबार रातीदेखि विद्युत सेवा अवरुद्ध भएको छ। विद्युत सेवा अवरुद्ध हुँदा सेवाग्राही मारमा परेका छन् । पुस दोश्रो साता परेको हिउँ पग्लन नपाउँदै तेश्रो पटक हिमपात भएको दशरथचन्द नगरपालिका १ पुस्कर भट्टले बताए ।"
"देशभरि चिसो, सुदूरपश्चिममा तेस्रो पटक हिमपात","अन्नपूर्ण ब्युरो । काठमाडौं : पश्चिमी वायुको प्रभावले देशैभरि बढेको चिसो र हिमाली तथा उच्च पहाडी भूभागमा भएको हिमपातले जनजीवन कष्टकर बनेको छ। सुदूरपश्चिममा यस वर्ष तेस्रो पटक हिमपात भएपछि दैनिक जनजीवन कष्टप्रद बनेको छ। तराईबाट घुम्न जानेले केहीबेर रमाइलो गरे पनि हिमपातमै दैनिकी बिताउनेहरू कष्ट सहन बाध्य छन्। दार्चुला, बझाङ, बाजुरा, डडेल्धुरा र बैतडीमा तेस्रो पटक हिमपात भएको हो। दार्चुलाको व्यास, दल्लेख, राप्ला, न्वाल्पानी, भेरेखोला, रानीशिखर, मार्मा, अपिहिमाल र सुन्सेरालगायत क्षेत्रमा फेरि हिमपात भएको छ। मंगलबार साँझदेखि उच्च हिमाली क्षेत्रमा हिमपात भएको छ भने बेंसीतिर लगातार पानी परिरहेको दार्चुलाका स्थानीय खिमानन्द भट्टले बताए। हिमपातले ठन्डी बढेपछि जनजीवन प्रभावित भएको दार्चुला न्वाल्पानीका बासिन्दा इन्द्र धामीले बताए। हिउँ परेकाले घरबाहिर निस्कन कठिन भएको र पानीका मुहानसमेत हिउँले भरिएकाले हिउँ नै तताएर खानेपानीको जोहो गर्नु परेको उनले बताए। चिसोले बिरामीको संख्या पनि बढेको जिल्ला अस्पताल दार्चुलाले जनाएको छ। अस्पतालमा दैनिक ६०७० बिरामी आउने गरेको र तीमध्ये अधिकांश चिसोका कारण दम र निमोनियाका बिरामी रहेको डा गजेन्द्र दुवालले बताए। ठन्डी बढेसँगै व्यास गाउँपालिकाका स्कुलहरूमा बिदा दिइएको छ। बाक्लो हिमपातले स्कुल जानै नसक्ने भएपछि बिदा दिइएको सिद्ध माविका शिक्षक जगत बोहराले बताए। ३४ फिट हिउँ परेको छ। विद्यार्थी बस्नै सक्दैनन, चिसोले लेख्न हातै सर्दैन, त्यसैले बिदा दिइएको हो, शिक्षक बोहराले भने। हिमपात र अत्यधिक चिसोका कारण बस्तुभाउ, बालबालिका र बूढापाका बढी प्रभावित भएका छन्। बझाङमा टेलिफोन र विद्युत अवरुद्ध बझाङमा एक सातादेखि परिरहेको झरी र हिमपातले फोन, विद्युत, इन्टरनेट अवरद्ध भएको छ। बझाङका ८ वटा एफएम रेडियो बन्द भएका छन्। सरकारी काम ठप्प छ। फोन नहुँदा अन्यत्र सञ्चार सम्पर्क हुन नसकेको स्थानीयले बताए। हिउँले ढाकिएका बझाङका अधिकांश बस्ती हिमपातपछि पानी परिरहेकाले हिउँ पग्लिन पाएको छैन। यसबाट चिसो अझै बढको छ। एक सातायता इमेल इन्टरनेट अवरुद्ध भएपछि बैंकसमेत ठप्प भएको राष्ट्रिय वाणिज्य बैंकका प्रबन्धक प्रकाश बिष्टले बताए। सबै कारोबार अनलाइनमा हुन्छ, बिजुली पनि छैन, इन्टरनेट पनि छैन। हप्ता दिनदेखि कारोबार ठप्प छ, उनले भने। हिमपातले जयपृथ्वी राजमार्गको खोड्पेबझाङ सडकखण्ड अवरुद्ध भएपछि यात्रु अलपत्र परिरहेका छन्। साथै सदरमुकाममा दैनिक उपभोग्य सामानको अभाव हुन थालेको छ। लामो समय यातायात बन्द हुँदा चामल, गहुँ, पीठो, तरकारी, चिनी, दाल र मसला अभाव हुन थालेको छ, स्थानीय व्यापारी वीरेन्द्र सिंहले भने। सेतीको बगरबाहेकका बस्तीका बासिन्दा हिमपातले एक सातायता बाहिर निस्कन सकेका छैनन्। लेकमा गाई, भैंसी, भेडाबाख्रा एक सातादेखि बाहिर निकाल्न पाइएको छैन। सडकमै आगो ताप्ने व्यवस्था चिसो बढेपछि कालिकोटमा आगो ताप्ने व्यवस्था गरिएको छ। जिल्ला प्रहरी कार्यालय कालिकोटले स्थानीयलाई आगो ताप्ने व्यवस्था गरेको हो। गत आइतबारदेखि लगातार वर्षासँगै हिमपात भएपछि जनजीवन प्रभावित भएको छ। वर्षा र हिमपातले अत्यधिक चिसो बढेपछि प्रहरीले सदरमुकाम मान्म बजार तथा आसपासका क्षेत्रमा आगो ताप्ने व्यवस्था गरेको छ। पहिलो पटक कालिकोटको तापक्रम माइनस ३ डिग्री सेल्सिसमा झरेको छ। कालिकोटका डीएसपी श्यामबाबु ओलीयाले जाडो याममा बालबालिका तथा वृद्धवृद्धाको सुरक्षाका लागि आगो ताप्ने व्यवस्था मिलाइएको बताए। उनका अनुसार मान्म बजार, ताडी बजार तथा जिल्लाका स्थानीय तहमा रहेका प्रहरी चौकीले दाउरा व्यवस्था गरी आगो ताप्ने व्यवस्था मिलाएका छन्। प्रहरीले सुरु गरेको समुदाय प्रहरी साझेदारी कार्यक्रम अन्तर्गत जाडोबाट जोगिन आगो ताप्ने व्यवस्था गरिएको उनको भनाइ छ। प्रहरीले आगो ताप्ने व्यवस्थासँगै छाउपडी कुप्रथाविरुद्ध सन्देशसमेत दिन थालेको छ। हिउँ पगालेर पानी हिमपातले हिमाली जिल्लाको जनजीवन कष्टकर बनेको छ। बढेको ठन्डीले गर्दा पानी पिउनसमेत हिउँ तताउनु पर्ने अवस्था आएको छ। भाँडामा हिउँ राखेर चुल्होमा ततायो अनि पानी, चिया, कफी बनाएर पियो। यो सोलुखुम्बूको नाम्चे क्षेत्रका सर्वसाधारणको दैनिकी बनेको छ। समुद्र सतहदेखि ३४ सय ४० मिटर उचाइमा अवस्थित नाम्चेबजारमा पानीको प्यास मेटाउन हिउँ पगाल्नुपर्ने भएको छ। खानेपानीको पाइप जमेपछि धारामा पानी आउँदैन, नाम्चे स्वास्थ्य चौकीका अहेब ल्हाक्पा शेर्पाले भने, पानीको आवश्यकता पूर्तिका लागि हिउँको सहारा लिनुपरेको छ।हुस्सु र हिउँले ढाकेको नाम्चेबजार। उपचारका गराउन आउने बिरामीलाई पनि हिउँ पगालेरै पानी दिने गरेको शेर्पाले बताए। केही हप्तादेखि खुम्बूको तापक्रम माइनसमा झरेको छ। माइनस ३ देखि ५ सम्मको चिसो सामना गर्नुपर्ने बाध्यता सिर्जना भएको छ। शौचमा समस्या अत्यधिक चिसोले शौचालयका प्यानमा पानी जमेपछि दिसापिसाब गर्न समेत समस्या भएको नाम्चेका सर्वसाधारणले बताए। पानी जमेर निकास नहुँदा मल चर्पीको प्रयोग गर्न बाध्य छौं, एक स्थानीयले भने, चिसोले शौच गर्नसमेत सास्ती खेप्नुपरेको छ। उच्च हिमाली भेगमा जाडोयाममा मल चर्पी प्रयोग हुँदै आएको छ। हरेक शुक्रबार र शनिबार नाम्चेमा लाग्ने हाटबजारसमेत चिसोले गर्दा लाग्न सकेन। गत साता बजार बस्न नसक्दा तरकारीको समस्या देखिएको छ। नाम्चे, खुम्जुङ, खुन्दे, पाङबोचे, तेङबोचे, थामे, थमोलगायतका बासिन्दाको बजार भर्न ठाउँ नाम्चे हो। हिउँ पर्ने र पग्लने क्रम जारी रहेकाले जनजीवन कष्टकर बनेको हो। खुम्बू क्षेत्रमा जिल्लाको तल्लो क्षेत्रमा उत्पादन गरिएको तथा काठमाडौंबाट लगिएको तरकारी किनबेच हुने गरेको छ। अत्यधिक चिसोले कष्टकर बनेको जनजीवन विद्युत आपूर्तिले केही राहत दिएको छ। थामे हाइड्रोपावरले वितरण गरेको विद्युत प्रसारणमा लोडसेडिङ नभएकाले हिटर बाल्न पाएको नाम्चेबाट जसराज राईले बताए। विद्युत पनि नभएको भए निकै मुस्किल पथ्र्यो, उनले भने।"
कस्तो छ तीन दिनको मौसम ?,"काठमाडौं : जम्बु कश्मिर हुँदै सुदुरपश्चिम नेपालबाट प्रवेश गरेको न्युनचापीय वायुले गर्दा देशभर वर्षा र उच्च पहाडी तथा हिमाली क्षेत्रमा हिमपात भइरहेको छ। मौसमविद् वरुण पौडेलका अनुसार काठमाडौं लगायत पश्चिमका क्षेत्रमा वर्षा र हिमाली क्षेत्रमा हिमपात हुने भएपनि बेलुकादेखि क्रमश: मौसम सुधार हुँदै जानेछ । उनले भने, 'पश्चिमी क्षेत्रमा बिहीबार बेलुकीदेखि नै मौसम सफा हुनेछ भने काठमाडौं र पूर्वका स्थानमा शुक्रबार दिउँसोदेखि सुधार हुने छ।' जल तथा मौसम विज्ञान विभागको मौसम पूर्वानुमान महाशाखाले बिहीबार बिहान देशका पश्चिमी भूभागमा सामान्य बदलि रही देशका केहि स्थानहरुमा मध्यम वर्षा भइरहेको छ। महाशाखाले बिहान ६ बजे जारी गरेको बुलेटिनमा उच्च पहाडी तथा हिमाली क्षेत्रका अधिकांश भूभागमा हिमपात भइरहेको छ। महाशाखाका अनुसार शनिबार र आइतबार केही राहत महसुस गरिएपनि पुन : सोमबारदेखि बदलीको अवस्था आउँदै छ। यस्तो छ तीन दिनको मौसम बिहीबार देशभर सामान्य बदली रही केही स्थानहरुमा हल्कादेखि मध्यम वर्षाको सम्भावना छ। देशका उच्च पहाडी तथा हिमाली भूभागका अधिकांश स्थानहरुमा मध्यमदेखि भारी हिमपात हुने सम्भावना रहेको छ। रातीः देशको मध्य तथा पूर्वी भुभागमा सामान्य बदली तथा पश्चिमका भूभागमा आंशिक बदलि रही पश्चिमका एकदुई स्थानहरुमा साथै मध्य र पूर्वका थोरै स्थानहरुमा हल्कादेखि मध्यम वर्षाको सम्भावना छ । देशका मध्य तथा पूर्वी उच्च पहाडी तथा हिमाली भूभागका थोरै स्थानहरुमा हल्का हिमपात हुने सम्भावना रहेको छ। शुक्रबार दिउँसो : देशका पूर्वी र मध्य पहाडी भूभागमा आंशिकदेखि सामान्य बदली रही बाँकी स्थानहरुमा मौसम सामान्यतया सफा रहनेछ। मध्य र पूर्वी पहाडी भूभागका एकदुई स्थानमा हल्का वर्षाको सम्भावना छ। रातीः देशका पूर्वी र मध्य पहाडी भूभागमा आंशिक बदली रही बाँकी स्थानहरुमा मौसम सामान्यतया सफा रहनेछ। शनिबार देशका पूर्वी र मध्य पहाडी भूभागमा आंशिक बदली रही बाँकी स्थानहरुमा मौसम सामान्यतया सफा रहनेछ।"
"उदयपुरमा बोलेरो दुर्घटना : २ को मृत्यु, ४ जना घाइते","उदयपुर : उदयपुरको ताप्लि गाउँपालिकामा बुधबार साँझ बोलेरो दुर्घटना हुँदा दुई जनाको घटनास्थलमा नै मृत्यु भएको छ भने चार जना गम्भीर घाइते भएका छन् । ताप्लि गाउँपालिकाको रामपुरझिल्के इनामेमा सामान पुर्याएर कटारीतर्फ फर्कदै गरेको मे१ज२६६२ नम्बरको बोलेरो जिप वडा २ धपेनीमा दुर्घटना भएको हो । दुर्घटनामा ताप्लि २ लेखगाउँका २६ वर्षीय मिलन राई र झापा विर्तामोडका ३३ वर्षीय महेन्द्र राईको घटनास्थलमै मृत्यु भएको जिल्ला प्रहरी कार्यालयका एसपी वीरबहादुर बुढामगरले जानकारी दिए। दुर्घटनामा घाइते भएका ताप्लि २ लेखगाउँका ४० वर्षिया रसमाई राई, २७ वर्षीय बाबु राई, ३२ वर्षीय मोतिलाल राई, वडा१ ओख्लेका २१ वर्षीय कोमलराज मगरलाई उपचारका लागि कटारी अस्पताल पठाइएको एसपी मगरले बताए।"
महेन्द्र रत्न क्याम्पसमा विवादै विवाद,"इलाम : इलामको महेन्द्र रत्न बहुमुखी क्याम्पसको सञ्चालक समिति अध्यक्ष राजेन्द्र कुँवर र क्याम्पस प्रमुख रामप्रसाद गुरागाईको विवाद अदालतमा पुगेको छ। क्याम्पस प्रमुख गुरागाईले उच्च अदालत विराटनगरको इलाम इजलासमा क्याम्पसका सञ्चालक समिति अध्यक्ष कुँवर र सहायक क्याम्पस प्रमुख प्रेम लुइँटेललाई विपक्षी बनाएर मंगलबार मुद्दा दर्ता गरेका छन्। आफूले पुस १६ गते नै बिदा दिएको भए पनि नियमविपरीत सञ्चालक समितिको बैठक बसाएर २२ गतेदेखि बिदा दिने निर्णय गरेको भन्दै गुरागाईले मुद्दा दर्ता गरेका हुन्। अदालतले बुधबार सुनुवाइ गरेको छ। अदालतले पुस २७ गते दुवै पक्षलाई बोलाएको प्राध्यापक संघका सदस्य सन्तोष पराजुलीले जानकारी दिए। सत्तारुढ नेकपाका नेताले आफ्ना परिवार र आफन्तलाई शिक्षक तथा कमर्चारीमा करार नियुक्ति गर्न, आफन्तको जग्गा भनेको मोलमा क्याम्पसले किन्नुपर्ने दबाब क्याम्पस प्रमुख गुरागाईलाई दिएका थिए। ती काम गर्न अस्वीकार गरेपछि गुरागाईविरुद्ध चौतर्फी दबाब सिर्जना गरेको प्राध्यापकहरूको आरोप छ। त्रिवि प्राध्यापक संघको क्याम्पस इकाईले सञ्चालक समिति, क्याम्पस प्रमुख र सहायक क्याम्पस प्रमुखले समस्या समाधान गर्न चासो नदेखाएको आरोप लगाएको छ। इकाई सभापति तारानाथ पराजुलीले विज्ञप्ति निकालेर समस्या समाधान गर्न वा राजीनामा दिएर वातावरण बनाउन माग गरेका छन्। क्याम्पस प्रमुख गुरागाईमाथि दबाब दिन इलाम नगरपालिकाले क्याम्पसलाई दिँदै आएको पानीको परिमाण घटाएको छ। उनले अहिले दैनिक २ सय लिटर हाराहारी मात्र पानी आउने गरेको बताए। उनले पानी किनेर विद्यार्थीलाई खुवाउने गरेको बताए। छात्राबासमा ६० छात्र र ७० छात्रा बस्छन्। प्राध्यापक र कर्मचारी १३ क्वार्टरमा बस्छन्। उनी नयाँ भर्नाको समयमा क्याम्पसमा द्वन्द्व बढेसँगै विद्यार्थी भड्किने पिरलोमा छन्। उनले भने, अवस्था यस्तो छ, सबैकुरा प्रभावित हुने भयो। उनले कतिपय भौतिक पूर्वाधार निर्माणसमेत प्रभावित भएको बताए। क्याम्पसमा २ हजारभन्दा बढी विद्यार्थी छन्। नेकपाका स्थानीय नेताले भनेको नमानेपछि राजीनामा दिन नेकपाले गुरागाईमाथि दबाब दिएको थियो। राजीनामा नगरेका उनलाई नेकपाले पार्टी सदस्यबाटै उनलाई निलम्बन गयो। यसअघि नेकपा इलामका कार्यालय सचिव नवराज शंकरले विज्ञप्ति निकालेर गुरागाईले पार्टीको हितविपरीत काम गरेकाले निलम्बन गरेको जनाएका थिए। क्याम्पस प्रमुखले आफ्ना मागको बेवास्ता गरेको भन्दै नेकपाको भ्रातृ संगठनले मंसिर २ देखि उनको कार्यकक्षमा ताला लगाएको छ। विद्यार्थीले क्यापस प्रमुखसँग शैक्षिक अवस्था सुधारका लागि १८ बुँदे माग राखेको अनेरास्ववियूका इलाम जिल्ला अध्यक्ष प्रवेश पराजुलीले बताए। नेकपाकै भागमा परेको क्याम्पस प्रमुखले आफ्ना माग नसुनेपछि अनेरास्ववियूले उनको राजीनामा माग्दै प्रशासन र लेखासमेत बन्द गराएका छन्। नेविसंघले भने नेकपाका दुई गुटको तानातानले जिल्लाको जेठो क्याम्पसको शैक्षिक वातावरण तहसनहस भएको भन्दै तत्काल समस्या समाधान गर्न माग गरेको छ। नेविसंघका जिल्ला अध्यक्ष प्रकाश भट्टराईले बन्दबाट नयाँ भर्ना प्रभावित भएको बताए। उनले भने, यो विवाद क्याम्पस प्रमुख र क्याम्पस व्यवस्थापन समिति अध्यक्ष राजेन्द्र कुँवरबीचको हो, समस्या समाधान गर्न नसके राजीनामा दिनुपर्छ। नेकपानिकट विद्यार्थी संगठनले केही दिनअघि विज्ञप्ति निकालेर क्याम्पस प्रमुखलाई बिदाइ गरेको थियो। सो संगठनले मंगलबार क्याम्पस आएका प्रमुखलाई माला र अबिर लगाएको थियो। अनेरास्ववियुले क्याम्पस प्रमुखलाई काम नगर्न चेतावनीसमेत दिएको छ। गुरागाईले ४ वर्षका लागि नियुक्ति भएकाले अवधि पूरा भएपछि आफैं जाने बताए। उनले भने, दबाबका भरमा बीचमै छोड्ने कुरै आउँदैन। उनले विद्यार्थीका मागभन्दा पनि उनीहरूपछाडिको शक्तिका कारण क्याम्पसको शैक्षिक वातावरण बिग्रिएको बताए। उनले भने, विद्यार्थीभन्दा पनि अरू कुराको ठूलो भूमिका देखिन्छ। उनले अरुबारे भने खुलाएनन्। नेकपा विद्यार्थी प्रयोग गरेरै क्याम्पस प्रमुख हटाउने सुरमा रहेको एक प्राध्यापकले बताए। कर्मचारी नियुक्ति, जग्गा खरिदलगायत विषयमा नेकपाकै स्वार्थ समूहको हितमा काम नगरेकाले पाखा लगाउने प्रयास भएको आरोप नेकपा नेतृत्वमाथि लागेको छ।"
नोबेलमा स्तन क्यान्सरको सफल शल्यक्रिया,"विराटनगर : विराटनगर महानगरपालिका४ स्थित नोबेल शिक्षण अस्पतालमा स्तन क्यान्सरको पहिलो पटक सफल शल्यक्रिया गरिएको छ। मोरङको बेलबारी ४ लामपानेकी ४४ वर्षीया अलनकुमारी माझीको दायाँ स्तनमा एउटा घाउ आएको थियो । त्यही सानो घाउ बढ्दै गएपछि परीक्षणका क्रममा क्यान्सर भएको पुष्टि भएको थियो । क्यान्सरको संक्रमण फैलिएको स्तन र काखीमुनीको गाठोसमेत शल्यक्रियाका माध्यमबाट सफलतापूर्वक निकालिएको शल्यचिकित्सक डा ओमविक्रम साहले जानकारी दिए । उनी नेत्रृत्वकै चिकित्सक टोलीले स्तन क्यान्सरको पहिलो र सफल शल्यक्रिया गरेको हो। आवश्यक शल्यक्रिया भइसकेकाले अब बिरामीले किमोथेरापी र रेडियो थेरापी गराउनु पर्ने जानकारी डा साहले बताए। उनकाअनुसार शल्यक्रियाका लागि ढिलाइ भएको भए क्यान्सरको संक्रमण शरीरका अन्य भागमासमेत फैलिएर बिरामीको ज्यान नै जाने जोखिम हुन्थ्यो। तर, समयमै सफल शल्यक्रिया भएका कारण सोही क्यान्सरका कारण महिलाको मृत्यु हुने जोखिम टरेको जानकारी डा साहले दिए। उनकाअनुसार महिलाको स्तन क्यान्स 'थ्री स्टेज' मा पुगेको थियो । त्यो थाहा पाएर बिरामी र उनका आफन्त निक्कै आत्तिएका थिए। 'क्यान्सले चाँडै बहिनीलाई लैजान्छ जस्तो लागेको थियो,' दिदी सवितादेवीले भनिन्, 'सफल अप्रेशन भएर बहिनी निको भएकाले धेरै खुसी छौं।' नोबेलमा यसअघि पेनक्रियाज क्यान्सरको पनि सफल शल्यक्रिया गरिएको थियो। दक्ष चिकित्सक र अत्याधुनिक उपकरणका कारण नोबेलमा जटिल तथा दुर्लभ शल्यक्रिया पनि सफलतापूर्वक गरिँदै आएको सञ्चालक सुनिल शर्माले बताए।"
जात ढाँटेर बिहे गर्दा ज्यान गयो,"उदयपुर : कटारी नगरपालिका ४ सिम्लेको गाउँनजिकको मरुवा जंगल निकै गन्हायो। जनावर हो कि मान्छे मरेको भन्ने विषयले गाउँमा हल्लाखल्ला मच्चियो। त्यही दुर्गन्धलाई आधार मान्दै गाउँले जंगलतर्फ लागे। अन्ततः नजिकै एउटा सडेगलेको अवस्थामा आत्महत्या गरिएको जस्तो शव फेला पर्यो। अनुहारमा एसिड छर्किएर नचिनिने भएको युवतीको शव हत्या हो कि आत्महत्या ? भन्ने विषयमा गाउँले अन्योलमा परे। नजिकैको इलाका प्रहरी कार्यालय कटारीलाई स्थानीयले खबर गरे। केही समयपछि पुगेको प्रहरी टोलीले घटनाको प्रकृति हेर्दा आत्महत्या नभई हत्या गरेको आंशका गर्यो। र अनुसन्धानको क्रममा नजिकमा युवतीले बोक्ने झोला र त्यसभित्र मोबाइलको सिम फेला पार्यो। सिमलाई आधार मान्दै प्रहरीले थप अनुसन्धान गर्यो। अनुसन्धानबाट मृतक उदयपुरगढी गाउँपालिका ५ बाहुनीटारकी १७ वर्षीया संगीता विश्वकर्मा रहेको पुष्टि भयो। प्रहरीले माइती पक्षसँग गरेको सम्वादका आधारमा संगीताले कटारी नगरपालिका ४ सिम्लेका युवराज कार्कीसँग प्रेमविवाह गरेको थाहा भएको इलाका प्रहरी कार्यालय कटारीका प्रहरी प्रमुख डिएसपी प्रेमसागर केसीले बताए। घटनापछि युवराजका परिवार फरार रहे। झन्डै दुई वर्षको अनुसन्धानपश्चात प्रहरीले हत्या भएको भन्दै गएको २०७६ मंसिर २२ देवर सुजन कार्कीलाई पक्रियो। अनुसन्धानका क्रममा सुजनले भाउजुले थर ढाँटेपछि परिवारका सदस्यले योजना बनाएर हत्या गरेको स्वीकार गरेको डिएसपी केसीले बताए। श्रीमान् युवराज कार्की, ससुरा नैनबहादुर कार्की र देवर सुजन कार्कीले संगीताको हत्या गरेको डिएसपी केसीले बताए। कटारीबाटै सुजनलाई नियन्त्रणमा लिएर गरिएको अनुसन्धानपछि उनका बुबा र दाजुलाई पनि काठमाडौंको कपनबाट गएको २०७६ मंसिर २३ गते नियन्त्रणमा लिइएको डिएसपी केसीले बताए। सुजनलाई पक्राउ गरेपछि अन्य दुईजना काठमाडौंमा रहेको खुल्नासाथ पक्राउ गर्न सफल भयौं, डिएसपी केसीले भने, फरार तीनैजना पक्राउ गर्न नियमित अनुसन्धान गरिरहेका थियौं। आरोपित समूहलाई अनुसन्धान प्रक्रियापछि जिल्ला अदालत बुझाइएको डिएसपी केसीले बताए। उनलाई आइतबार अदालतले पुर्पक्षका लागि थुनामा राख्ने आदेश दिएको छ। आरोपितहरू विरुद्ध पीडित परिवारले दुई वर्षअघि नै उजुरी दिएको प्रहरीले जनायो। नियमित र सुक्ष्म अनुसन्धानबाट सफल घटनापश्चात फरार तीनजनालाई प्रहरीले दुई वर्षपछि पक्राउ गर्न सफल भएको हो। यस अवधिमा चारजना डिएसपी परिवर्तन भइसके। जतिपटक डिएसपी परिवर्तन हुन्छन् त्यतिपटक मृतक परिवारले गरिब र दलितका लागि न्याय रहेनछ भन्दै गुनासो गर्ने गरेपछि आफू आउनासाथ घटनालाई सुक्ष्म ढंगले अनुसन्धान सुरु गरेको डिएसपी केसीले बताए। घटनापश्चात भारतको दार्जिलिङ पुगेका तीनैजना नेपाल आएको मौका छोपी पक्राउ गर्न सफल भएको उनले बताए। सुराकीका आधारमा दुई वर्षपछि उनीहरूमध्ये सुजन कार्की आएको सुराकीका आधारमा पत्ता लागेपछि कटारीमा उनलाई पक्राउपश्चात नैनबहादुर र युवराजलाई काठमाडौंको कपनमा विश्वकर्माको घरबाट पक्राउ गरिएको डिएसपी केसीले बताए। खोजतलासको क्रममा पुगेको प्रहरीको टोलीलाई छल्दै आफू उदयपुरको नभएको बताएपछि प्रहरीले फोटोको सहायताबाट पक्राउ गर्न सफल भएको उनले बताए। पक्राउ गर्न इलाका प्रहरी कार्यालय कटारीबाटै प्रहरी खटाइएको थियो। नौ महिनाअघि कटारीको जिम्मेवारी सम्हालेका डिएसपी केसीले जिम्मेवारी सम्हालेका थिए। संगीता र युवराजको सम्बन्ध दुई वर्षअघि टेलिफोन सम्वादकै भरमा उदयपुरको उदयपुरगढी गाउँपालिका ५ बाहुनीटारकी १७ वर्षीया संगीता विश्वकर्मा र कटारी नगरपालिका ४ सिम्लेका युवराज कार्कीको प्रेम सम्बन्ध भयो। टेलिफोन वार्तालाप भइरहँदा संगीताले मगर थर रहेको बताइन्। लामो समय सम्वाद चलेपछि संगीताले भागी विवाहको प्रस्ताव गरिन्। प्रेमिकाको प्रस्ताव स्वीकार्दै युवराजले २०७४ असार ३० गते कटारीमा आउनु काठमाडौं जानुपर्छ भन्दै बोलाए। उनी असार २९ गते घरमा कसैलाई थाहा नदिई बेपत्ता भइन्। काठमाडौंको गाडीमा चढेपछि संगीताले घरमा फोन गर्दै मलाई नखोज्नू म विवाह गरेर काठमाडौं पुगें भनिन्। टेलिफोन सम्वादकै क्रममा युवराजले उनी विश्वकर्मा थरकी छोरी हुन् भन्ने पत्तो लगाए। युवराजमा कौतुहलता पैदा भयो। काठमाडौं पुगेर केही दिन बसेपछि युवराजले संगीतालाई घरमा पठाउने निधो गरे। दुईचार दिनमा आउँछु, घर गएर बस्दै गर्नू भनेर उनले जिल्ला पठाए। उनी घर आइन्। घरका सदस्यले छोरा नआएसम्म नस्वीकार्ने बताए। भोलिपल्ट युवराज आएपछि घर भित्रिइन् संगीता। परिवारका सदस्यले दलितकी छोरी भन्ने थाहा पाए। त्यसपछि घरभित्रै हत्या गर्ने षडयन्त्र रच्दै उपयुक्त समयको खोजी गरी हत्या गरेको युवराजका भाइ सुजनले प्रहरीसँग बयान दिए।"
फुसको छाना हटाइ जस्ताको छाना,"वीरगन्ज :पर्सा निर्वाचन क्षेत्र नम्बर १ मा फुसको घर भएका विपन्नलाई प्रतिनिधिसभा सदस्य प्रदीप यादवले जस्ताको छाना उपलब्ध गराउने घोषणा गरेका छन्। सघन सहरी तथा भवन निर्माण योजना अन्तर्गत सुरक्षित नागरिक आवास कार्यक्रमको बुधबार बसेको बैठकमा सांसद यादवले आफ्नो निर्वाचनमा क्षेत्रमा रहेका फुसको छाना हटाइने घोषा गरे। सुरक्षित नागरिक आवास कार्यक्रमका संयोजकसमेत रहेका सांसद यादवले भने, मेरो निर्वाचन क्षेत्रका दुई हजार बढी फुसको छानो भएका घर छन्। पहिलो चरणमा ५ सय जतिको घरमा जस्तापाता लगाउने निर्णय भएको छ। पाच वर्षे कार्यकालमा बाँकी रहेका सबै घरधुरीमा जस्तापाताको छाना हुने उनले दाबी गरे। मेरो कार्यकालमा यहाँका कुनै पनि घरमा फुसको छाना रहने छैन उनले थपे। जस्ता हाल्नका लागि हरेक परिवारलाई जनही ५० हजार रुपैयाँ उपलब्ध गराइने उनले बताए। उनले थपे, घरधनिको खाता खोलेर पहिलो किस्तामा ३० हजार रकम उपलब्ध गराइनेछ। त्यसपछिको कार्य प्रगति हेरेर दोस्रो किस्तामा २० हजार रुपैयाँ दिइनेछ।"
हिसाब माग्दै विद्यालयमा तालाबन्दी,"सिरहा : लक्ष्मीपुर पतारी गाउँपालिका५ पथलगारास्थित आधारभूत विद्यालयमा व्यवस्थापन समितिका अध्यक्षले तालाबन्दी गरेका छन्। अध्यक्ष विजयकुमार यादवले अध्यापनमा सुधारका साथै विद्यालयको आर्थिक हिसाब सार्वजनिक गर्न माग गर्दै बुधबार तालाबन्दी गरेका हुन्। तालाबन्दीपछि शिक्षकले हाजिरी गर्न नपाए पनि पठाइ भने नियमित नै छ। अध्यक्ष यादवले गत पुस १३ गते प्रशासन कक्षमा ताला लगाएका छन्। एक हप्ता शीतलहरमा बिदा गरिएको थियो। आइतबारदेखि विद्यालय खुले पनि ताला खुलेको छैन। भवन निर्माण र खाजा कार्यक्रममा प्रधानाध्यापक राजदेव यादवले अनियमितता गरेको अध्यक्ष यादवको आरोप छ। कक्षा १ देखि ५ सम्ममा १७२ जना विद्यार्थीले नामाकंन गराएका छन्। जसमध्ये अधिकांश दलित समुदायको रहेको यादवले बताए। ०७४ सालमा विद्यालयमा दुईकोठे भवन फर्निचरसहित निर्माणमा भ्रष्टाचार भएको छ। खाजामा विद्यार्थीलाई मापदण्ड विपरित चाउचाउ र बिस्कुट दिने गरिएको छ, अध्यक्ष यादवले भने, प्रअलगायत शिक्षकहरू नियमित नहुँदा नियमित पढाइ पनि हुँदैन। विद्यालयको आयव्यय विवरण र गतिविधि अभिभावक भेला गरी सार्वजनिक गर्नुपर्ने उनको माग छ। यस विद्यालयमा आर्थिक वर्ष ०७३०७४ मा दुई कोठे भवन फर्निचरसहित १७ लाख ९९ हजार १५३ रुपैयाँ लागतमा निर्माण भएको छ। बनेको एक वर्ष नपुग्दै भवनको पलास्टर उप्किन थालेको छ। पूरा फर्निचर अहिलेसम्म खरिद गरिएको छैन। विद्यालयमा दुई वर्षदेखि सामाजिक परिक्षण पनि भएको छैन्। विद्यालय व्यवस्थापन समितिका अध्यक्षले सहयोग नगर्दा ढिलाई भएको प्रअ यादवले बताए। तालाबन्दी खुलाउने प्रयास भइरहेको उनले सुनाए। एक महिनाभित्रै आयव्यय सार्वजनिक गर्ने उनको भनाइ छ।"
"सल्यानमा हाइस दुर्घटना : १८ घाइते, पाँचको अवस्था गम्भीर",दाङ : सल्यानमा हाइस दुर्घटना हुँदा १८ जना घाइते भएका छन् । सुर्खेतबाट बिहीबार बिहान जाजरकोटको लागि छुटेको भे १ ख २५७३ नम्बरको काक्रेबिहार यातायातको हाइस छिन्चु जाजरकोट सडकखण्डअन्तर्गत सल्यानको बनगाड कुपिण्डे नगरपालिका ११ को बालुवा सङ्ग्रहीमा दुर्घटना भएको हो । हाइस सडकभन्दा १५० मिटर तल खेतमा खसेको सल्यान प्रहरीले जनाएको छ। घाइतेमध्ये ५ जनाको अवस्था गम्भीर छ ।घाइते सबैजनालाई उपचारका लागि नेपालगन्ज लगिएको छ।
महानगरमा बल्ल ट्राफिक लाइट !,"काठमाडौं : काठमाडौं महानगरपालिकामा राखिएका ट्राफिक लाइट सञ्चालन हुने भएको छ। ट्राफिक लाइट भएर पनि नचल्दा सवारी आवतजावतमा समस्या भएको थियो। नयाँ बानेश्वर, पुरानो बानेश्वर, तीनकुने, गौशाला, चाबहिल, थापाथली, सिंहदरबार, कालीमाटी, चक्रपथलगायत ठाउँमा ट्राफिक लाइटको संरचना थियो तर चल्ने अवस्थामा थिएनन्। महानगरीय ट्राफिक प्रहरी महाशाखाका अनुसार महानगरपालिकाभित्रका ट्राफिक लाइट ०६८ साल वैशाखबाट चल्न छाडेका थिए । सडक विभागले यसको मर्मत नगरेका कारण लाइट सञ्चालनमा आएका थिएनन् । सडक विभागका अनुसार १२ ठाउँमा ट्राफिक बत्तीको नयाँ इन्सलेसन भएको छ। पद्मोदय मोड, सिंहदरबार, नयाँ बानेश्वर, पुरानो बानेश्वर, तीनकुने, कालीमाटी, मित्रपार्क, गौशालालगायत ठाउँको काम सकिएको सडक विभागअन्तर्गत सडक सुरक्षा तथा ट्राफिक महाशाखा इन्जिनियर वन्दना आचार्यले बताइन्। उनले भनिन्, हामीले १२ ठाउँको पूरै चल्ने बनाइसकेका छौँ, तर बनेका ठाउँको पनि ट्राफिक प्रहरीले सञ्चालन गरेको छैन । कतिपय ठाउँका बत्तीको भने जाँचबुझ भइरहेको इन्जिनियर आचार्यले जानकारी दिइन्। महानगरीय ट्राफिक प्रहरी महाशाखाका प्रवक्ता एसपी जीवनकुमार श्रेष्ठले नयाँबानेश्वर, पुरानो बानेश्वर र सिंहदरबारलगायत ठाउँमा सञ्चालन भइरहेको बताए। उनले भने, तर सबै सिस्टमले काम गरेको छैन। हामी सडक विभागसँग सहकार्य गरेर काम गरिरहेका छौँ । ट्राफिकले बनेका बत्ती पनि प्रयोगमा ल्याइएन भन्ने आरोप ठीक नभएको बताए। ठीक भएका ट्राफिक बत्ती पनि प्रहरीले सञ्चालनमा ल्याएन भन्ने कुरा गलत हो, एसपी श्रेष्ठले भने, ठीक भएका बत्ती प्रयोग गर्न सुरु गरेका छौँ। सबै ठाउँमा सिस्टम बनिसकेको छैन। सडक विभागका प्राविधिकसँग मिलेर काम गरिरहेका छौँ । बत्ती सञ्चालनसँगै सवारी चालकलाई समेत बानी पार्नुपर्ने अवस्था रहेको उनले बताए। महानगरपालिकाले समेत सरोकारवालासँग छलफल गरेर सबै ठाउँका ट्राफिक लाइट प्रयोगमा ल्याउने जनाएको छ । ६ सय स्थानमा जेब्राक्रस राखिने ललितपुरका पाँच ठाउँमा ट्राफिक लाइट देखिँदैनन् जेब्राक्रस झुक्याउँछन् ट्राफिक लाइटले प्रयोग हुँदैनन् आकाशेपुल"
ठेकेदारको लापरबाहीको हद,"ओखलढुंगा : सिद्धिचरण नगरपालिका२ निसंखेस्थित उमा कटवाल क्याम्पसको दुईतले पक्की भवन निर्माणका लागि ०६७ सालमा सम्झौता भयो। भवन निर्माणमा स्थानीयले पनि मजदुरीको अवसर पाए। उक्त योजनाका ठेकेदारले स्थानीय डल्ले सार्की र काजी सार्कीलाई गिट्टी कुट्ने काम दिए। उनीहरूले खुसीले काम गरे। उमेरले ६० काटेका उनीहरू दिनभर काम गर्न नसके पनि टिनका हिसाबले गिट्टी कुटेर ठेकेदारलाई दिन्थे। यसैगरी उनीहरूको गुजारा चलेको थियो। उनीहरूले कुटेको गिट्टीको पैसा नपाएपछि काम छाडे। धेरै पटक पैसा मागे। तर, ठेकेदारले झुलाए मात्रै, पैसा दिएनन्। आफूले गरेको कामको ज्याला लिन नपाउँदै चार वर्षपहिले उनीहरूको मृत्यु भयो। डल्ले सार्कीले गिट्टी कुटेको १५ हजार ज्याला पाउन कुर्दाकुर्दै कालगतिले मृत्यु भएको स्थानीय श्याम कटवालले बताए। डल्लेका छोरा कुमार सार्की अहिले पनि त्यही भवन निर्माणका लागि खटिएका छन्। उनले पनि ज्याला पाएका छैनन्। मेरा बाउ र काकाले काम गरेको ज्याला नपाउँदै मरे, अरू १५ जनाभन्दा बढीले ज्याला पाएका छैनन् ज्याला नपाउँदै मृत्यु भएका डल्ले सार्कीका छोरा कुमारले गहभरि आँसु पार्दै भने। उनी अहिले त्यही निर्माणाधीन भवनमा कामदारका रूपमा काम गर्छन्। उनले अन्नपूर्णसँग भने, अहिले मैले पनि काम गरिरहेको छु, अझै भवनको काम कहिले सकिन्छ भन्न सकिन्न, ठेकेदार बाहिर गएको छ। उनले आफूले काम गरेको १ लाख जति रकम अझै पाउन बाँकी रहेको बताए। उक्त भवनको भारतीय दूतावासको अनुदान सहयोगमा तत्कालीन जिल्ला विकास समितिले ०६७ सालमा ठेक्का लगाएको थियो। अहिले पनि भवन निर्माण सकिएको छैन। बिरुवा पुष्पाञ्जली जेभीले १ करोड ४२ लाख रुपैयाँमा दुई वर्षमा सम्पन्न गर्ने गरी लिएको ठेक्का ९ वर्ष बिते पनि पूरा भएन। अझै ढोका, कम्पाउन्ड, खेल मैदान सम्याउने काम बाँकी छ। निर्माण कम्पनीले तीन जना कन्ट्रयाक्टर फेरिसकेको छ। भवनको घेराबार, झ्याल ढोकालगायत काम बाँकी छ। निर्माण कम्पनीको तर्फबाट जिम्मा लिएका ईश्वर जोशीले समयमा काम गरेनन्। भवनको आधा काम नसकिँदै पेसा नै छाडेर अमेरिका गए। कम्पनीले बबी श्रेष्ठलाई प्रतिनिधि तोकेर काम थाल्यो तर पूरा भएन अहिले फेरि श्रेष्ठबाट सोमबहादुर विकले उक्त काम पूरा गर्ने जिम्मा लिएका छन्। अब १५२० दिनमा काम पूरा हुने कम्पनीका प्रतिनिधि श्रेष्ठले बताए। उनले दूतावासले रकम भुक्तानी नगर्दा काम अगाडि नबढेको र कामदारलाई दिन नसकिएको दाबी गरे। ठेक्काको सुरु म्याद ०६९ मै सकिएको थियो। म्याद सकिएपछि भारतीय दूतावासले म्याद थप्ने र बजेट निकासा गर्ने प्रक्रिया सहज रूपमा अगाडि नबढाएपछि समस्या आएको श्रेष्ठको भनाइ छ। अहिले जिल्ला प्रशासन कार्यालय, सांसद तथा जिल्ला समन्वय समितिको दबाबपछि काम भइरहे पनि आयोजनाको म्याद थप्ने र बजेट निकासा गर्ने यकिन भएको छैन। ठेकेदारको लापरबाही र दूतावासको बेवास्ताले भवन अलपत्र परेको सरोकारवालाको भनाइ छ। त्यहाँ काम गरेका १५ जनाभन्दा बढी कामदारले १० लाख बराबरको ज्याला नपाएको भन्दै जिल्ला प्रशासन कार्यालयमा उजुरीसमेत गरेका छन्। भवन निर्माण अन्तिम अवस्थामा पुगे पनि झ्यालढोका तथा घेराबारको काम बाँकी छ। उमा कटवाल क्याम्पस मात्र होइन, दूतावासको अनुदानमा निर्माण थालिएको खिजीदेम्वाको रगनीस्थित चण्डेश्वरी क्याम्पसको हालत पनि उस्तै छ। ०६६ असारमा निर्माण सुरु भएको क्याम्पस भवन पनि अझै अधुरो छ। तोकिएको समयमा ठेकेदारले काम नगर्दा र थपिएको म्यादमा रकम निकासा नहँुदा सो भवन पनि निर्माणाधीन अवस्थामा छ। केही काम बाँकी हुँदै भूकम्पले जीर्ण बनाएकाले भवन प्रयोगमा नआएको स्थानीय लीलाबहादुर सुनुवारले बताए। उनले ठेकेदारले काम पूरा नगर्दै भूकम्पले भवन चर्किएपछि प्रयोगमा नआएको जानकारी दिए। उक्त योजनामा काम गर्दागर्दै बिलअनुसार रकम भुक्तानी नपाएपछि ठेकेदारले काम पूरा नगरी छाडेका थिए। तत्कालीन जिल्ला विकास समितिमार्फत ठेक्का लागेका त्यस्ता भवन पूरा नहुनुमा ठेकेदार, जिविस र दूतावास जिम्मेवार रहेको स्थानीयको भनाइ छ। ठेकेदार समयमा काम नगर्ने, ठेक्का लगाउने निकायले सहजीकरण नगर्ने र दूतावासले अनुदान रकम निकासा नगर्नेजस्ता कारणले दुई वटा क्याम्पसको पूर्वाधार अलपत्र परेको रगनीका स्थानीय सुदीप सुनुवारले बताए। काम अलपत्र भएकै अवस्थामा जिल्ला प्राविधिक कार्यालय र जिल्ला विकास समिति खारेज भएका कारण रकम निकासा माग्ने, म्याद थप्ने र काम लगाउने निकायको अनिश्चितताले समस्या आएको थियो। अहिले जिल्ला समन्वय समिति र जिल्ला प्रशासन कार्यालयले समन्वय गर्न थालेका छन्। चाँडै दूतावासका अधिकारीको भ्रमण गराएर समाधान गर्ने पहल भइरहेको प्रमुख जिल्ला अधिकारी गणेश आचार्यले बताए। उनले दुवै भवन अनुगमन गरिसकिएको र ठेकेदारलाई काम लगाइएको जानकारी दिँदै काम पूरा गराएर प्राविधिकको सिफारिसअनुसार रकम भुक्तानी दिलाउन पहल भइरहेको बताए। काम गर्ने, गराउने र अनुदान दिने तीनै पक्षको लापरबाहीले क्याम्पसको पूर्वाधार लथालिंग बनेको उमा कटवाल क्याम्पसका अध्यक्ष शंकर कटवालले बताए। भारतीय दूतावासका जिल्लामा सञ्चालनमा आएका तीनमध्ये २ वटा योजना ९ वर्षदेखि अलपत्र परेका छन्। सहिद आदर्श क्याम्पस रामपुरको भवन भने पूरा भएको छ। समयमा काम नभएको बहानामा दूतावासले पैसा रोक्दा दुई वटा योजना अलपत्र परेका हुन्।"
शान्ति सेनालाई चनाखो रहन निर्देशन,"काठमाडौं : इरानका जनरल कासिम सुलेमानी अमेरिकी ड्रोन आक्रमणमा मारिएपछि खाडी क्षेत्रमा देखिएको परिस्थितिलाई नियाल्दै नेपाली सेनाले आफ्ना शान्ति मिसनलाई सतर्क रहन निर्देशन दिएको छ। इराकमा रहेका गार्ड युनिट, लेवनन र सिरियामा रहेका शान्ति सेना सकुशल रहेको र उनीहरूलाई थप सतर्क रहन सेनाले बुधबार सर्कुलर गरेको छ। अमेरिकाको प्रतिकार गर्दै इरानले इराकमा तैनाथ अमेरिकी सेनाका विभिन्न वेशमा मिसाइल आक्रमणपछि नेपाली सेना पनि झस्केको हो। आफ्ना जवान तथा अधिकृत त्यहाँ रहेको भन्दै उनीहरू अहिले सकुसर रहेको र त्यहाँको परिस्थितिलाई नियाली रहेको समेत जानकारी दिइएको छ। शान्तिका लागि इराकमा रहेका नेपाली सेनाका किर्कुक र अर्विलस्थित राष्ट्रसंघीय बेसमा तैनाथ नेपाल गार्ड युनिटका शान्ति सैनिकलाई आवश्यक सुरक्षा सतर्कता अपनाउन जंगी अड्डाले निर्देशन दिएको हो।"
"सुनको मूल्य एक हजारले घट्यो, कति पुग्यो तोलाको ?",काठमाडौं : नेपाली बजारमा सुनको मूल्य एक हजारले घटेको छ। बुधबार तोलामा एक हजारले वृद्धि भएको सुन बिहीबार एक हजारले घटेर ७५ हजार ५ सय रुपैयाँमा कारोबार भइरहेको नेपाल सुन चाँदी व्यवसायी महासंघले जनाएको छ। तेजावी सुन ७२ हजर २ सय रुपैयाँ कायम गरिएको छ। बुधबा सुन तोलाको ७६ हजार ५ सय रुपैयाँमा कारोबार भएको थियो। यस्तै चाँदीको मूल्य पनि सामान्य गिरावट आएको छ। चाँदी तोलाको ९ सय रुपैयाँमा बिक्री भइरहेको महासंघले जनाएको छ। बुधबार चाँदी तोलाको ९२० रुपैयाँ कायम गरिएको थियो।इरान र अमेरिकाबीचको आन्तरिक विवादले सुनको भाउ उचाव चाढाव भएको हो।
पृथ्वी जयन्तीमा गोरखामा सार्वजनिक बिदा,"गोरखा : नेपाल एकीकरणका अगुवा तत्कालीन गोरखाका राजा पृथ्वीनारायण शाह जन्मेको दिन पारेर गोरखाका तीन पालिकाले सार्वजनिक विदाको घोषणा गरेका छन् । आउँदो पुस २७ गतेलाई पृथ्वीजयन्तीको रुपमा मनाउन गोरखा नगरपालिका, पालुङटार नगरपालिका र भीमसेन थापा गाउँपालिकाले सार्वजनिक बिदा घोषणा गरेका हुन् । कार्यपालिकाको बैठकबाट निर्णय गरेर सो दिन पालिका मातहतका कार्यालयहरुमा बिदाको घोषणा गरेको ती पालिकाले जानकारी दिएका छन् । तीनवटै पालिकाले स्थानीय स्तरमा विभिन्न कार्यक्रमको आयोजना गरी पृथ्वीजयन्ती मनाउन लागेको बताएका छन् । पृथ्वी जयन्तीको अवसरमा गोरखा नगरपालिकाले पुस २६ र २७ गते दुई दिवसीय कार्यक्रमको आयोजना गरेको मेयर राजन पन्तले जानकारी दिए । पुस २६ गते पृथ्वीनारायण शाह र एकीकरण सम्बन्धी अन्तरक्रिया कार्यक्रमको आयोजना गरेको छ । इतिहासविद् डाक्टर द्रोणराज काफ्लेको उपस्थितिमा आयोजित सो कार्यक्रमको आयोजना पत्रकार महासंघ गोरखाले गर्ने मेयर पन्तले जानकारी दिए । त्यस्तै नगरपालिकाले २६ गते साँझ घरघरमा दिपवाली गर्न पनि गोरखा नगरक्षेत्र भित्रका सबैलाई अनुरोध गरेको छ । पुस २७ गते बिहान नगरक्षेत्रको सरसफाई र दिउँसो हरमटारीदेखि गोरखा संग्राहालय परिसरसम्म झाँकीसहित र्याली आयोजना गरिएको मेयर पन्तले जानकारी दिए । र्यालीको संयोजन गोरखा उद्योग वाणिज्य संघले गर्नेछ । पृथ्वीनारायण शाहको पूर्ण कदको सालिक रहेको गोरखा संग्राहालय परिसरमा सो दिनमा कोण सभाको आयोजना गरिने मेयर पन्तले बताए । पृथ्वीनारायण शाह र उनको योगदानको इतिहासले गोरखाको पर्यटनमा समेत फाइदा पुग्ने भएकाले प्रचार प्रसार गर्न स्मरण स्वरुप कार्यक्रम गरिएको नगरप्रमुख पन्तले बताए । भिसमेन थापा गाउँपालिका अध्यक्ष ईश्वर पाण्डे र पालुङटार नगरपालिकाका प्रमुख दिपकबाबु कंडेलले पृथ्वीनारायण शाहको उच्च सम्मानमा उक्त दिन सार्वजनिक बिदा दिएर कार्यक्रम गर्न लागिएको बताए ।"
फरार बलात्कारी पक्राउ,विराटनगर : बालिकामाथि बलात्कार गरेको घटनामा सर्वोच्च अदालतले डेढ वर्षअघि दोषी ठहर गरे पनि फरार रहेका एक जनालाई प्रहरीले मोरङको कानेपोखरीबाट पक्राउ गरेको छ । कानेपोखरी गाउँपालिका ६ का २४ वर्षीय यामबहादुर सार्कीलाई इलाका प्रहरी कार्यालय पथरीको टोलीले पक्राउ गरेको हो । बालिकामाथि बलात्कार गरेको घटनामा सर्वोच्चले २०७५ साल असार २६ गते सार्कीविरुद्ध दुई वर्ष छ महिना कैद फैसला सुनाएको थियो । पथरीका डीएसपी दिलिप गिरीले अदालतबाट बलात्कारी ठहर भएर कैद सजायको फैसला सुनाइए पनि खुल्लेआम हिँडडुल गरिरहेको पाइएपछि पक्राउ गरिएको जानकारी दिए । गिरीले ट्याक्टरलगायत ढुवानी साधनमा सार्कीले ढुंगा तथा बालुवा लोडअनलोडको काम गर्ने गरेको बताए । ट्याक्टरमा गिट्टी र बालुवा लोड गर्दै गरेको अवस्थामा कानेपोखरीकै चिसाङ खोलामा उनलाई पक्राउ गर्न प्रहरी पुगेको थियो । प्रहरीलाई देखेपछि भागेका सार्कीलाई लखेट्दै लगेर केही पर पुर्याएपछि पक्राउ गर्न सकिएको गिरीको भनाइ छ । बालिका बलात्कार प्रकरणमा जिल्ला र उच्च अदालतको आदेश चित्त नबुझेको भन्दै गिरी सर्वोच्चसम्म पुगेको प्रहरीले जनाएको छ । सर्वोच्चले पनि दोषी ठहर गरिदिएको हो । गिरीलाई पक्राउ गरेर बिहीबार जिल्ला अदालत मोरङमा पेश गरिएको र अदालतले कैद सजाय भुक्तानका लागि कारागार चलान गरेको प्रहरीले जनाएको छ।
