शीर्षक,विवरण
हतियार आतंक,"तत्कालीन माओवादी जनयुद्ध का क्रममा अथाह क्षति भयो। त्यो क्रममा १७ हजार नेपालीले ज्यान गुमाउनुपर्यो। उसलाई शान्ति प्रक्रियामा सामेल गर्दा अर्बौं रुपैयाँ खर्च भयो। माओवादीका अनेक माग राज्यले पूरा गर्दै गयो। माओवादी लडाकु लाई नेपाली सेनामा समायोजनसमेत गरियो। तर दस वर्ष जनयुद्ध लडेको माओवादीले विस्तृत शान्ति सम्झौता, सेना समायोजन र सत्ता रथारोहणपछि हतियार भने पूर्णरूपमा राज्यलाई बुझाएको देखिन्न। एकपछि अर्को गरी हतियार बरामद हुनुले त्यसको पुष्टि गर्छ। पछिल्लोपटक धरानमा पूर्वमाओवादी लडाकुका घरमा सर्ट मेसिनगनसहित ठूलो परिमाणमा गोली फेला पर्यो। केही महिनाअघि माओवादीको उद्गमस्थल मानिएको रोल्पामा पनि यस्तै परिमाणको हतियार फेला परेको थियो। त्यतिबेला तत्कालीन अध्यक्ष पुष्पकमल दाहालले बाँकी हतियार खोलाले बगायो भनेका थिए। रोल्पा र धरानको दृश्यले हतियार अझै भण्डारणमा रहेको देखाउँछ। मान्छे मारेर राजनीतिक क्रान्ति हुँदैन भन्ने चेतकै कारण माओवादी शान्ति प्रक्रियामा आएको हो। पटकपटक सरकारको नेतृत्व पनि गर्ने तर युद्ध का बेला भण्डारण, ओसारपसार गरिएका हतियार व्यवस्थापन नगर्ने, बेलाबेला त्यही अवैध तवरले सञ्चित गरिएको हतियारका भरमा पुनः जंगल पस्ने धम्की आउनु पक्कै पनि संयोग मात्र नहोला। माओवादी विस्तृत शान्ति प्रक्रियामा आएको एक दशक व्यतीत हुँदा पनि हतियार बरामद भइरहनुको अर्थ उनीहरू मुलुकप्रति इमानदार छैनन् कि भन्ने आशंका जन्माउँछ। हतियार बिसाएपछि माओवादी पटकपटक सत्ताको हिस्सेदार बनेको छ। अर्काे राजनीतिक घटक पूर्वएमालेसित एकता गरी नेकपाका नाममा देशकै सबैभन्दा ठूलो र शक्तिशाली पार्टीमा रुपान्तरण भई दुईतिहाइको सरकारमा सहभागी छ। अवैध तवरले गाडिएका हतियार कहाँनेर कतिबेला पड्कने हो भन्ने त्रास आम नागरिकमा व्याप्त छ। यसले आमनागरिकमा सन्त्रास मात्र पैदा गरेको छैन, नागरिकका ज्यानै जोखिममा पारिदिएको छ। पूर्वमाओवादीबाट छुट्टिएको विप्लव माओवादी पनि विभिन्न ठाउँमा बम विस्फोट गराउँदै हिँडेको छ। नेकपामा एकीकृत भएको माओवादी र विप्लव माओवादीको कतै कार्यगत एकता त छैन भन्ने आम आशंका छ। विप्लव माओवादीले विभिन्न ठाउँमा विस्फोट गराएका बम र गोलाबारुद कहाँबाट आए? यही बेला ठाउँठाउँमा बन्दुक र गोली भेटिनुले कतै पूर्वमाओवादी र विप्लव माओवादीबीच साँठगाँठ त छैन(? ) भनेर प्रश्न उठाउनेलाई ठीक ठहर्याउने दिन नआओस्। सरकारले बेपत्ता, सत्यनिरूपण तथा मेलमिलाप आयोगको काम टुंग्याउने लक्षण देखाएको छैन। हिजो मानवताविरुद्ध अपराध गरेकालाई कानुनी कठघरामा नल्याएसम्म शान्ति प्रक्रियाले पूर्णता पाउँदैन। अझैं हजारौं व्यक्ति बेपत्ता छन्। तिनका परिवारमाथि ठूलो बज्रपात भएको छ। दोषीलाई कारबाही नगरेसम्म पीडित परिवार शान्तिले बस्न सक्दैनन्। शान्ति सम्झौता भएको एक दशक बिते पनि यी मुद्दाले सरकारलाई अन्तर्राष्ट्रिय जगत्मा आफ्नो साख जोगाउन हम्मे परिरहेको छ। यस्तो संगीन मुद्दामा पनि राजनीतिक दलका नेताहरू गम्भीर देखिँदैनन्। पूर्वमाओवादीका हतियारको जगजगी भइरहनुको एउटा कारण शान्ति प्रक्रियालाई तार्किक निष्कर्षमा पुर्याउन नसक्नु पनि हो। नेकपामा विलिन भएको माओवादी नेतृत्व इमानदार नभएसम्म हतियारको वि श्राम र शान्ति प्रक्रियाले पूर्णता पाउने छैन। सरकारमा रहेर शान्तिसुरक्षाको जिम्मेवारी बोकेको गृह मन्त्रालय पनि सम्हाल्ने तर हिजो गाडिएका हतियारबारे मौन बस्दा कतै दोहोरो भूमिका निर्वाह त भइरहेको छैन? तसर्थ बेपत्ता, सत्य निरूपण तथा मेलमिलाप आयोगमा थन्किएका उजुरी खोलेर कारबाही प्रक्रियामा सहयोगी भूमिका निर्वाह हुने हो भने दोहोरो भूमिकाको प्रश्न आफैं निष्तेज हुनेछ। किनकि विश्वको कुनै पनि देशमा भएको युद्ध अपराधजन्य कृत्यले माफी पाएको छैन।"
हेलो प्रहरी ! म बिहे गर्दिनँ,"स्याङ्जा : १४ वर्षीया किशोरीले गत शुक्रबार स्कुलबाट फर्केर घरधन्दा गरिन्। गृहकार्य सकिन्। रात छिप्पिन थालेपछि अभिभावकले कुरैकुरामा फकाउँदै गाउँको एउटा घरमा लगे। त्यहाँ विशेष चहलपहल थियो। उनलाई मनमनै जिज्ञासा उठ्योे, किन यति धेरै मानिस भेला भएका ? मलाई किन यहाँ ल्याइयो ? केहीबेरमा थाहा पाइन् त्यहाँ उनको बिहे हुँदै छ। न उमेर पुगेको थियो न त उनलाई बिहे गर्न मन थियो। उनी उम्कन सक्ने अवस्थामा थिइनन्। बिलखबन्दमा परिन् केहीबेर। कक्षा ९ मा सँगै पढ्ने साथीसँग सहयोग लिइन्। प्रहरीलाई १०० नम्बरमा फोन गरेर आफैंले पनि खबर गरिन्। प्रहरी टोली तत्काल बिहे हुन लागेको घरमा पुग्यो। उनको बिहे रोकियो। झुक्याएर बिहे गराउन खोज्ने आफन्तलाई प्रहरी नियन्त्रणमा लियो। स्याङ्जाको हरिनास गाउँपालिका६ की किशोरीले भोगेको घटना हो यो। सानैमा आमाको निधन भएपछि बुवाले अर्की ल्याए। उनी हजुरआमासँग बस्दै आएकी थिइन्। हजुरआमालाई फस्ल्याङफुस्लुङ पारेर आफन्तले सोही गाउँका २७ वर्षीय सन्तबहादुरसँग उनको बिहे गरिदिन लागेका थिए। सन्तबहादुरले ती किशोरीलाई पुस ४ गते आफ्नै घरमा ल्याएर विवाह गर्ने तयारी गरेका थिए। उनी रोजगारीका लागि केही वर्षयता भारतमा बस्दै आएका छन्। सन्तबहादुर र बेलबहादुर राना प्रहरी नियन्त्रणमा छन्। सुना राना र बेलबहादुर रानाले बिहे गराउन सघाएको भन्दै ती किशोरीले प्रहरीमा जाहेरी दिएपछि उनीहरू पनि पक्राउ परेको डीएसपी नवीनकृष्ण भण्डारीले बताए। प्रहरीले उनीहरूविरुद्ध बालविवाहसम्बन्धी कसुरअन्तर्गत मुद्दा दर्ता गरी कारबाही अघि बढाएको छ। मुलुकी अपराध संहिता २०७४ को परिच्छेद ११ मा बालविवाह गर्न नहुने उल्लेख छ। उपदफा १ मा २० वर्ष उमेर नपुगेका व्यक्तिसँग विवाह गर्न वा गराउन हुँदैन। यसविपरीत भएको विवाह स्वतः बदर हुने संहितामा उल्लेख छ। यस्तो कसुर गर्नेलाई तीन वर्षसम्म कैद र ३० हजार रुपैयाँ जरिबाना तोकिएको छ।"
कांग्रेसमा झन् किचलो,"काठमाडौं : कांग्रेसको आन्तरिक विवाद टुंग्याउने प्रयास असफल भएको छ। सभापति शेरबहादुर देउवा र वरिष्ठ नेता रामचन्द्र पौडेल आआफ्नो अडानमा रहेपछि दुई सातादेखि जारी वार्ताले सार्थकता पाउन नसकेको हो। पौडेल समूहको सोमबार बसेको बैठकले विधानबाहिर गएर सहमति नगर्न वार्ता समितिलाई निर्देशन दिएको छ। महामन्त्री डा शशांक कोइराला निवासमा बसेको बैठकले संस्थापन पक्षसँग वार्ताका लागि गठन गरेको कार्यदलका सदस्यलाई विधानभित्र रहेर सहमति खोज्न भनेको हो। विभाग गठनदेखि भ्रातृसंस्थाका विषयमा छलफल भयो। महाधिवेशन सुनिश्चित गर्ने गरी कार्यतालिका सार्वजनिक गर्नुपर्छ, कार्यदल सदस्य हृदयराम थानीले भने, पार्टी विधानसम्मत तरिकाले अगाडि बढ्नुपर्छ। नेता पौडेलले पार्टीभित्रका सबै समस्याको समाधान विधानमै रहेर खोज्नुस् भन्नुभएको छ। महाधिवेशन कार्यतालिका सार्वजनिक, नेवि संघ गठन, विभागको पूर्णता र नेपाल तरुण दलको समयावधि ६ महिना थप गर्ने विषयमा विवाद छ। महाधिवेशन कार्यतालिका सार्वजनिक गर्नुपर्ने विषयलाई केन्द्रीय समिति बैठकमा प्रमुख एजेन्डाका रूपमा पेस गर्नुपर्ने माग पौडेल समूहको छ। पौडेल समूहले महाधिवेशनको एजेन्डा नल्याएको भन्दै केन्द्रीय कार्यसमिति बैठक बहिष्कार गर्दै आएको छ। पछिल्लो समय भने प्याकेजमै सहमति खोज्नुपर्ने अडान पौडेल पक्षले राखेको छ। हामी मंसिर मसान्तभित्र महाधिवेशन हुनुपर्छ भन्ने पक्षमा छौं, कांग्रेस केन्द्रीय सदस्य कल्याण गुरुङले भने, महाधिवेशनलाई प्रभावित गर्ने गरी विभागको संख्या बढाउने प्रस्ताव स्वीकार्य हुन सक्दैन। नेविसंघ र तरुण दल पनि विधानअनुसार गठन हुनुपर्छ। पौडेल समूहले नेविसंघमा विधानअनुसार सहमति नभए ३२ वर्ष उमेर हद कायम गरेर समिति ल्याउनुपर्ने प्रस्ताव अगाडि सारेको छ। पार्टीभित्र सबैलाई सम्मान हुने गरी भागबण्डा भयो भने ठिक छ नत्र विधानअनुसार ३२ वर्षमुनिको कमिटी ल्याउनुपर्छ, उनले भने, तरुण दलको पनि नयाँ कार्यसमिति ल्याउनुपर्छ। यसको समय सकिसकेको छ। सभापति देउवाले नेवि संघ अध्यक्षमा राजीव ढुंगानाको नाम प्रस्ताव गरेका छन् भने उनी चार जना महामन्त्री बनाउने गरी नेविसंघको पुरानै सांगठनिक संरचनाअनुसार गठन गर्नुपर्ने पक्षमा छन्। अहिलेकै कार्यसमितिलाई निरन्तरता दिन तरुण दलको समयावधि ६ महिना थप्ने प्रस्ताव सभापति देउवाले केन्द्रीय कार्यसमिति बैठकमा पेस गरेका छन्। तरुण दलको समय थप गर्न पौडेल समूह सकारात्मक भए पनि महासचिव भूपेन्द्रजंग शाहीमाथिको कारबाही फिर्ता हुनुपर्ने अडान कायमै छ। देउवा भने शाहीलाई कुनै पनि हालतमा निरन्तरता दिने पक्षमा छैनन्। महासचिवको विषयमा सहमति हुने अवस्था नदेखेपछि पौडेल समूहले नयाँ कार्यसमिति गठन गर्नुपर्ने प्रस्ताव सारेको हो। २८ बाट ४१ विभाग संख्या पुयाउने संस्थापन समूहको प्रस्ताव विधानविपरीत भन्दै पौडेल समूहले विरोध जनाएको छ। पौडेल समूहको बहिष्कारपछि स्थगित कांग्रेस केन्द्रीय कार्यसमिति बैठक बिहीबारका लागि बोलाइएको छ।"
काठमाडौंमा डेरा जमाएर के गर्दै छन् चिनियाँ ?,"काठमाडौं : चिनियाँ नागरिकले लामो समयदेखि शंकास्पद व्यवहार देखाएको सूचना गृह मन्त्रालयसम्म पुग्यो। काठमाडौंका बाँसबारी, बूढानीलकण्ठ र मनमैंजुमा घरै भाडामा लिएर बसेका उनीहरूको गतिविधिप्रति स्थानीयलाई शंका लागेको थियो। मन्त्रालयमा गत साता बसेको सुरक्षा समिति बैठकमा त्यसबारे गम्भीर चर्चा चल्यो। प्रहरी प्रधान कार्यालयको निर्देशनमा केन्द्रीय अनुसन्धान ब्युरो (सीआईबी)ले चिनियाँ बसेका घरमा प्रहरी खटायो। भित्र छिर्न परिचयपत्र देखाउनुपर्ने र नौलो व्यक्ति देखेपछि उनीहरूले शंकास्पद व्यवहार देखाए। त्यसको रिपोर्टिङ प्रहरी महानिरीक्षकदेखि गृहमन्त्रीसम्म पुग्यो। सीआईबीमा आइतबार काठमाडौं प्रहरी परिसर र अपराध महाशाखाका अधिकारी सम्मिलित बैठक बस्यो। सोमबार संयुक्त रूपमा अपरेसन गर्ने निर्णयमा प्रहरी पुग्यो। त्यहीअनुसार अपरेसनको नेतृत्व सीआईबीले गरेको छ। त्यसमा बालाजु र महाराजगन्ज वृत्तका प्रहरीसमेत सामेल थिए। प्रहरीले तीन घरमा एकसाथ अपरेसन गर्दा चिनियाँ नागरिक झस्किएनन् मात्रै तपार्इंहरू को हो भन्दै प्रश्न गरे। एकै दिन ९७ चिनियाँ पक्राउ परेका छन्। पर्यटक भिसामा आएका उनीहरूका राहदानी, ल्यापटप, मोबाइल र विभिन्न कागजपत्र प्रहरीले बरामद गरेको छ। अधिकांशको भिसा म्याद सकिएको पाइएको छ। होटल भनेर बसे पनि साइनबोर्डसमेत नभेटिएको प्रहरीले जनाएको छ। पर्यटक बनेर बसेका छन्। होटल भनेर बसे पनि कुनै साइनबोर्ड छैन, सीआईबी प्रमुख डीआईजी नीरज शाहीले भने, हामी उनीहरूलाई एकै स्थानमा भेला गरेर स्क्रिनिङ गर्छौं। पछिल्लो पटक चिनियाँ ह्याकर पक्राउ परेका थिए। ठमेलमा पनि चिनियाँ नागरिकले शंकास्पद गतिविधि देखाउँदै आएको सूचना प्रहरीमा पुगेको थियो। मनमैंजु, बाँसबारी र बूढानीलकण्ठबाट पक्राउ परेका चिनियाँले नेपाली कामदार राखेको पाइएको छ। घरभित्र कार्यालय बनाएका थिए। लामा टेबल र कुर्सी राखेका थिए। दर्जनौं चिनियाँ नागरिक घर भाडामा लिएर कुन उद्देश्यले बसेका छन् भन्नेतर्फ अनुसन्धान गर्नु जरुरी थियो, डीआईजी शाहीले अन्नपूर्णसँग भने, उनीहरू कहिले आएको र कुन प्रयोजनमा आएको रेकर्ड अध्यागमनमा हेर्छौं। उनका अनुसार अनुसार आपराधिक गतिविधिमा संलग्न हुन् वा होइनन् भन्ने सम्बन्धमा विस्तृत अनुसन्धानपछि मात्रै थाहा हुनेछ। प्रहरी उच्च स्रोतका अनुसार उनीहरू नेटवर्किङ धन्दामा लागेको आशंका छ। उनीहरूले नेपालमा बसेर इन्टरनेटका माध्यमबाट चीनमा आर्थिक अपराध गरेको आरोप लागेको स्रोतले जनाएको छ। प्रहरीले गत भदौमा बैंक ह्याक गर्ने चिनियाँ लिन जियानमेङ, लुओ जियालेइ, झु लियानग्याङ, क्वी युनकिङ, चेन बिन बिन र फ्रेन्च नागरिक सु लुसिङलाई नियन्त्रणमा लिएको थियो। उनीहरूका साथबाट १ करोड २६ लाख २९ हजार ४५ नेपाली रुपैयाँ र ९ हजार १ सय ८ डलर बरामद गरिएको थियो। नेपाली बाटो हुँदै सुन, लागुऔषध, वन्यजन्तुको अखेटोपहार तस्करी र बैंक ह्याकिङका घटनामा चिनियाँको संलग्नता देखिँदै आएको छ। हाल पक्राउ परेका चिनियाँ नागरिक कुनै न कुनै आपराधिक योजनामा लागेको आशंका प्रहरीले गरे पनि अनुसन्धानबाट खुलेको कुरा सार्वजनिक गरिएको छैन। अहिल्यै यही भन्ने अवस्था छैन। अनुसन्धानमै छौं, डीआईजी शाहीले भने, अनुसन्धानबाट खुलेका विषय सार्वजनिक गर्छौं। उनीहरूलाई राजधानीकै विभिन्न प्रहरी युनिटमा राखेर प्रहरीले अनुसन्धान थालेको छ।"
उपेन्द्र ठाडो प्रस्तावले ओली कड्किए,"काठमाडौं : मन्त्रिपरिषद्को सोमबारको नियमित बैठक सकिएपछि उपप्रधानमन्त्री एवम् कानुनमन्त्री उपेन्द्र यादवले भने, प्रधानमन्त्रीज्यू ! मेरो एउटा प्रस्ताव छ। प्रधानमन्त्री केपी ओलीले भने, के प्रस्ताव ? मन्त्री यादवले बन्द खाम झिकेर टेबुलमा राख्दै भने, यो संविधान संशोधन प्रस्ताव हो। म यहाँ पेस गर्दछु। एकाएक ठाडो प्रस्ताव आएपछि प्रधानमन्त्री ओली जंगिएको एक मन्त्रीले अन्नपूर्णलाई बताए। प्रधानमन्त्रीलाई उधृत गर्दै ती मन्त्रीले भने, संविधान संशोधन प्रस्ताव जति बेला मन लाग्यो त्यति बेला ल्याउने हो ? एउटाले ल्याएर हुन्छ ? संशोधन एउटा मन्त्रीले भनेर हुन्छ ? जसले जसरी जुन बेला ल्याए पनि हुने, यही हो विधि ? संविधान संशोधन गर्न राजनीतिक सहमति चाहिँदैन ? यति भनेर प्रधानमन्त्री ओली बैठकबाट बाहिरिएको ती मन्त्रीले जानकारी दिए। प्रधानमन्त्री ओलीले मंसिर ४ गते समाजवादी पार्टीका अध्यक्ष उपेन्द्र यादवले सम्हाल्दै आएको मन्त्रालय खोसेर कानुन मन्त्रालयमा सरुवा गरिदिएका थिए। त्यसै गरी समाजवादीबाट एउटा राज्यमन्त्री खोसिएको थियो। पछिल्लो समय नेकपा राजपासँग नजिक हुन थालेको छ। माघ ९ मा हुन लागेको राष्ट्रिसभा निर्वाचनका लागि राजपा र नेकपाबीच तालमेल भइसकेको छ। समाजवादी पार्टी आवश्यकता आधारमा संविधान संशोधन गर्ने सहमतिसहित सरकारमा गएको थियो। संघीय समाजवादी र नयाँ शक्तिबीच एकीकरण भएपछि यसबारे प्रधानमन्त्रीसँग छलफल गर्ने तयारी थियो। प्रधानमन्त्री बिरामी भएका कारण समावादीले कुरा राख्न पाएको थिएन। त्यसैले सोमबार यादवले ठाडै प्रस्ताव लगेका हुन्।"
