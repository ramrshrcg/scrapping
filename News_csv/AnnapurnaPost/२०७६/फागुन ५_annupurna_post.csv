शीर्षक,विवरण
कर्णालीमा ठेकेदारको लापरवाही : स्वास्थ्यका ९६ भवन अलपत्र,"सुर्खेत : ० दैलेखको प्राथमिक स्वास्थ्य केन्द्र लकान्द्रको भवन १७ वर्षदेखि अधुरै छ। २०५९ असोजमा निर्माण थालिएको उक्त भवन ठेकेदारको लापरवाहीका कारण अलपत्र छ। किसान कन्स्ट्रक्सनले ७० लाख लागतमा भवन निर्माणको जिम्मा लिएको थियो। काम सम्पन्न नगरे पनि निर्माण कम्पनीले पूरै भुक्तानी लिएको छ। निर्माणाधीन भवनभित्र झार उम्रिएको छ। भवनका झ्यालढोका फुटेका छन्। ० जाजरकोटको जुनीचाँदे१ मजकोटस्थित बडकुले स्वास्थ्य चौकीको प्रसूति भवन निर्माण सात वर्षदेखि अलपत्र छ। फ्राइन्डस कन्स्ट्रक्सन प्रालि काठमाडौंले एक वर्षभित्र काम सक्ने गरी २०६९ मा निर्माणको जिम्मा लिएको थियो। ठेकेदार काम अलपत्र छाडेर सम्पर्कविहीन छ। सुरक्षित प्रसूति सेवा अभावमा त्यहाँका कतिपय गर्भवतीले अकालमा ज्यान गुमाएका छन्। निर्माण व्यवसायीलाई गृह मन्त्रालय र स्थानीय प्रशासनले कारबाही गर्न सकेका छैनन्, स्थानीय राजबहादुर शाहीले भने, एउटा व्यक्तिले काम नगर्दा सबै नागरिकले दुःख पाइरहेका छन्। कामचोर ठेकेदारलाई सरकारले किन कारबाही गर्न सक्दैन ? १ करोड ५० लाख लागतमा निर्माण हुने भवनको काम १० प्रतिशत मात्रै भएको छ। ००० कर्णाली प्रदेशमा ठेकेदारको लापरवाहीले झन्डै ९६ वटा स्वास्थ्य संस्था भवन अलपत्र छन्। यी सबै भवन सहरी विकास तथा भवन निर्माण संघीय कार्यान्वयन इकाइ सुर्खेत र जुम्लाबाट ठेक्का भएका हुन्। ताकेता गर्दा पनि ठेकेदारले काम नगरेपछि सुर्खेतको कटकुवा स्वास्थ्य चौकी र जाजरकोटको दल्ली स्वास्थ्य चौकी भवनको ठेक्का रद्द गरी पुनः टेन्डर गरियो। घटाघट प्रक्रियाबाट सस्तोमा ठेक्का लिने तर काम नगर्ने प्रवृत्तिले कर्णाली प्रदेशमा स्वास्थ्य संस्था भवन निर्माण अधुरै रहेको हो। नियामक निकायको लापरवाहीले पनि कर्णालीमा ठेकेदारको मनपरी छ। अधिकांश ठेकेदारले पेश्की बुझेर भवनको काम अलपत्र छाडेका छन्। तोकिएको मितिभन्दा तेब्बर बढी समयसम्म भवन निर्माण नगर्ने कतिपय ठेकेदार सम्पर्कविहीन रहेको सहरी विकास तथा भवन निर्माण संघीय कार्यान्वयन इकाइ सुर्खेतका सूचना अधिकारी देवेश्वर गिरीले बताए। उनका अनुसार ठेकेदारको लापरवाही र मौसम प्रतिकूलताका कारण स्वास्थ्य संस्था भवन निर्माण अधुरै छ। घटेर धेरै ठेक्का लिने प्रवृत्तिले ठेकेदार घाटामा जाँदा योजना अलपत्र छाड्छन्, इन्जिनियर गोकर्ण थापाले भने, दक्ष जनशक्ति अभाव र भौगोलिक विकटताका कारण समयमै सबै योजना हेर्न नसक्दा ठेकेदारले पनि स्टिमेटअनुसार काम गर्दैनन्। अलपत्र स्वास्थ्य संस्था भवनमध्ये सबैभन्दा धेरै सुर्खेतमा छन्। भवन समयमै नबन्दा अन्य बिरामीभन्दा गर्भवती तथा सुत्केरी बढी समस्यामा छन्। घरनजिकै स्वास्थ्य संस्थामा भवन अभावकै कारण आवश्यक औषधि, उपकरण र जनशक्ति व्यवस्थापन हुन नसकेको छैन। यसले गर्दा आकस्मिक उद्धार गर्नुपर्ने बिरामीसँगै गर्भवती तथा सुत्केरी बढी जोखिममा परेका हुन्।"
कैलालीका स्थानीय तहको बजेट : ६ महिनामा १५ प्रतिशत मात्रै खर्च,"धनगढी : कैलालीका स्थानीय तहको पूँजीगत खर्च न्यून देखिएको छ । ६ महिनामा झण्डै १५ प्रतिशत बराबर मात्रै खर्च भएको हो । चालू आर्थिक वर्ष २०७६०७७ को ६ महिनामा १४ दशमलव ७८ प्रतिशत खर्च भएको छ । कोष तथा लेखा नियन्त्रक कार्यालय कैलालीका अनुसार चालू भन्दा पुँजीगत बजेट झण्डै तेब्बरले कम खर्च भएको छ । जिल्लाका १३ वटा स्थानीय तहको कूल पूँजीगत बजेट ४ अर्ब ३८ करोड ७६ हजार मा ६४ करोड ७४ लाख ८८ हजार (१४ दशमलव ७८ प्रतिशत) खर्च भएको कोष तथा लेखा नियन्त्रक कार्यालय कैलालीका सूचना अधिकारी मदनराज पाण्डेयले जानकारी दिए । पूँजीगत बजेटमा १३ स्थानीय तहमा सबैभन्दा कम जोशीपुर गाउँपालिकाले खर्च गरेको छ भने बढी गौरीगंगा नगरपालिकाले गरेको हो । जोशीपुरको १४ करोड २० लाख १२ हजार बजेटमा ६७ लाख ८२ हजार (४ दशमलव ७८ प्रतिशत) रुपैयाँ खर्च गरेको छ । गौरीगंगा नगरपालिकाको ३५ करोड २४ लाख बजेटमा ७ करोड ९७ लाख ९० हजार (२२ दशमलव ६४) रुपैयाँ खर्च भएको छ । जिल्लाको एक मात्र उपमहानगर धनगढीले पूँजीगत खर्चको एक भाग पनि खर्च गर्न सकेको छैन । धनगढी उपमहानगरपालिकाको ८६ करोड ७० लाख ५५ हजार बजेटमा १२ करोड ३६ लाख २ हजार (१४ दशमलव २६ प्रतिशत ) रुपैयाँ मात्र खर्च गरेको कोष तथा लेखा नियन्त्रक कार्यलय कैलालीले जानकारी दिएको छ । यसैगरी अर्को नगरपालिका गोदावरीको ४५ करोड ४ लाख ११ हजार बजेटमा ९ करोड ७२ लाख २९ हजार (२१ दशमलव ५९ प्रतिशत) रुपैयाँ खर्च गरेको छ । गोदावरी सुदूरपश्चिम प्रदेशको स्थायी राजधानी तोकेको स्थानीय तह हो। घोडाघोडी नगरपालिकाको ३४ करोड ७१ लाख ९४ हजार पूँजीगत बजेटमा ६ करोड ८४ लाख ८३ हजार (१९ दशमलव ७२ प्रतिशत) रुपैयाँ खर्च भएको छ । जिल्लाको पूर्वे क्षेत्रमा पर्ने टीकापुर नगरपालिकाको ३२ करोड २४ लाख ७ हजार बजेटमा २ करोड ५७ लाख ८१ हजार (८ प्रतिशत) रुपैयाँ मात्र खर्च भएको देखिएको छ । त्यस्तैगरी भजनी नगरपालिकाको २५ करोड ९४ लाख ५० हजार बजेटमा ४ करोड ३८ लाख ९० हजार (१६ दशमलव ९२ प्रतिशत) रुपैयाँ खर्च भएको हो । लम्कीचुहा नगरपालिकाको ५५ करोड ६२ लाख ६१ हजार बजेटमा ८ करोड ६९ लाख ९० हजार (१४ दशमलव ५१ प्रतिशत) रुपैयाँ खर्च भएको कोष तथा लेखा नियन्त्रक कार्यालय कैलालीको तथ्यांकमा उल्लेख गरिएको छ । कैलारी गाउँपालिकाको २० करोड ७८ लाख ३६ हजार पुँजिगत बजेटमा १८ करोड ९५ लाख ९ हजार (९ दशमलव १२ प्रतिशत) रुपैयाँ खर्च भएको देखिएको छ । बर्दगोरिया गाउपालिकाको १५ करोड २७ लाख ४२ हजार बजेटमा २ करोड २० लाख २६ हजार (१४ दशमलव ४२ प्रतिशत) रुपैयाँ खर्च भएको छ । जिल्लाको पहाडी स्थानीयतह चुरे गाउँपालिकाको १८ करोड ९३ लाख ४१ हजार बजेटमा ३ करोड ३५ लाख ६५ हजार (१७ दशमलव ७३ प्रतिशत) रुपैयाँ र मोहन्याल गाउँपालिकाको १९ करोड ७३ लाख ८४ हजार बजेटमा २ करोड ४४ लाख २४ हजार (१२ दशमलव ३७ प्रतिशत) रुपैयाँ खर्च भएको कोष तथा लेखा नियन्त्रक कार्यालयले जानकारी दिएको छ । जिल्लाका १३ वटै स्थानीय तहको चालु र पुँजीगत बजेट ९ अर्ब ४२ करोड ४ लाख ९६ हजार हो । अघिल्लो आर्थिक बर्षको भन्दा पनि कम खर्च भएको देखिएको कोष तथा लेखा नियन्त्रक कार्यालय कैलालीका सूचना अधिकारी महनराज पाण्डेयले बताए । 'अघिल्लो आर्थिक बर्षको ६ महिनामा २० प्रतिशत बढी खर्च गरिएको देखिएको छ,' उनले भने । 'यस वर्ष एकदम न्यून देखिएको छ ।' स्थानीय तहको प्रतिनिधिले भने पूर्वाधार निर्माणका कार्य समापनपछि मात्र भुक्तानी हुने भएकाले पूँजीगत खर्च कम देखिएको बताएका छन् । 'विकास निर्माणका कार्य तीब्र रुपमा भइरहेका छन् । विकास योजनाको अन्तिम भुक्तानी नएकाले धेरै नदेखिएको हो,' धनगढी उपमहानगरपालिकाको मयर नृपबहादुर वडले भने।"
कालापानी जाँदै रक्षामन्त्री,"दार्चुला : उपप्रधान तथा रक्षामन्त्री ईश्वर पोखरेलले आफ्नो भूमि एक इन्च पनि नछाड्ने बताएका छन्। हामी हाम्रो भूमि एक इन्च पनि छाड्दैनौं, उनले भने, हामीलाई अरू देशको भूमि पनि चाहिँदैन। भारतले कालापानी, लिपुलेक र लिम्पियाधुरा आफ्नो नक्सामा राखेपछि उनी पहिलो पटक दार्चुला आएका छन्। उनले देशको सिमाना मिचेको कुरा नसहने स्पष्ट पारे। कालापानीसहितको भूभागका बारेमा भारतसँग कुरा भएको छ, दार्चुला उद्योग वाणिज्य संघले आइतबार आयोजना गरेको सुदूरपश्चिम पर्यटन तथा व्यापार मेला तथा दार्चुला महोत्सव उद्घाटनमा उनले भने, हामीले त्यो भूमि फिर्ता लिन्छौं। उनले कालापानीसहित लिपुलेक र लिम्पियाधुराका बारेमा राजनीतिक दल एकै ठाउँमा उभिएकाले आफ्नो भूमि फिर्ता ल्याउने विषयमा भारतसँग वार्ता गर्न सजिलो भएको उल्लेख गरे। उपप्रधानमन्त्री पोखरेलसहित सुरक्षा अधिकारी सोमबार बिहान कालापानी क्षेत्रको स्थलगत निरीक्षणमा जाँदै छन्। प्रमुख जिल्ला अधिकारी यदुनाथ पौडेलले उपप्रधानमन्त्रीसहितको टोली कालापानी जाने कार्यक्रम रहेको बताए। सरकारले छाङरुमा सशस्त्र प्रहरी बेसक्याम्प राख्ने निर्णय गरेको छ। त्यसका लागि उच्चस्तरीय टोलीले निरीक्षण गर्नेछ। कालापानी क्षेत्रको अवलोकन पनि हुन्छ, उनले भने, उपप्रधानमन्त्रीज्यूसहित सुरक्षा अधिकारी बिहान १० बजेतिर कालापानी जाने कार्यक्रम तय भएको छ। कालापानी क्षेत्रमा ५६ फिट हिउँ जमेको छ। त्यसैले हेलिकप्टर कुन स्थानमा अवतरण गर्ने भन्ने टुंगो नलागेको उनले सुनाए। ५६ फिट हिउँ जमेको छ। कालापानी आसपासको क्षेत्रमा पनि अवतरण हुन सक्छ, उनले भने। उपप्रधानमन्त्री पोखरेल कालापानी अवलोकनमा जाने भएपछि दार्चुलावासीमा कालापानीसहितको सीमा क्षेत्र फिर्ता हुने आशा जागेको छ। रक्षामन्त्रीको कालापानी क्षेत्रको निरीक्षण महत्वपूर्ण हो, दार्चुलाका संघीय सांसद गणेश ठगुन्नाले भने, यसले सबैमा हाम्रो भूमि फिर्ता हुन्छ भन्ने आशा जागेको छ। दार्चुलातिंकर सडक सेनाले बनाउने उपप्रधानमन्त्री पोखरेलले दार्चुलातिंकर सडक सेनालाई जिम्मा दिने तयारी अन्तिम चरणमा पुगेको बताए। भने, यो सडक अब सेनाले बनाउँछ। २०६४६५ मा निर्माण सुरु भएको दार्चुलातिंकर भञ्ज्याङ हँुदै तिब्बत जोड्ने सडक सुस्त छ। ट्र्याक खोल्ने काम सुस्त भएकाले स्थानीयले सडक छिटो बनाएर नेपालको चीनसँगको नाका खोल्नुपर्ने माग गरिरहेका छन्। १२ वर्षसम्म ३० किलोमिटर सडक पनि गाडी गुड्नयोग्य नभएको भन्दै स्थानीयले सडक निर्माणको जिम्मा सेनालाई दिनुपर्ने माग गरेका थिए। सडक आयोजना प्रमुख अच्युतविलाश पन्तका अनुसार कञ्चनपुरको ब्रह्मदेवबाट दार्चुलाको तिंकरसम्म १२५ किलोमिटर मात्रै ट्र्याक खुलेको छ। यो सडक ३ सय किलोमिटर लामो छ। व्यास गाउँपालिकाको सुनसेराभन्दा माथिल्लो तिंकर भञ्ज्याङसम्म झन्डै ८७ किलोमिटर सडकको ट्र्याक खोल्न सेनालाई दिने तयारी भएको सांसद ठगुन्नाले बताए।"
जग्गा खोस्न मन्त्रीकै एक्सन,"काठमाडौं : अतिक्रमित जग्गा फिर्ता ल्याउन भूमि व्यवस्था, सहकारी तथा गरिबी निवारणमन्त्री पद्माकुमारी अर्याल नै फिल्डमा खटिएकी छन्। काठमाडौंका प्रमुख तीन स्थानका १५ रोपनी ६ आना २ दाम जग्गामा मन्त्री अर्यालले आइतबार सरकारी साइनबोर्ड गाडेकी छन्। बागमती नदी करिडोरस्थित आलोकनगर, नयाँ बानेश्वर र धोबी खोला करिडोरस्थित अनामनगरमा यो जग्गा नेपाल सरकारको हो भन्ने बोर्ड राखिएको हो। काठमाडौं महानगरपालिका३१ मा पर्ने आलोकनगरमा १० रोपनी ८ आना मिचिएको थियो। बानेश्वरमा १० नम्बर वडा कार्यालयसँगै चार रोपनी र वडा नम्बर ३२ मा पर्ने अनामनगरमा १४ आना २ दाम जग्गा अतिक्रमण भएको थियो। आलोकनगरमा अतिक्रित जग्गामा घरै बनाएर भाडा लगाएको पाइएको छ। त्यहाँ दर्जनभन्दा बढी परिवार बसोबास गरिरहेका छन्। यसका साथै जुत्ता कारखाना छ, रेस्टुरेन्ट र हार्डवेयर पसल सञ्चालनमा छन्। भूमाफियाले २०४७ सालदेखि जग्गा अतिक्रमण गरी भाडा उठाउँदै आएको पाइएको मन्त्री अर्यालले बताइन्। भाडामा बस्दै आएकाहरूले प्रतिकोठा ३ देखि ४ हजार मासिक तिर्दै आएका छन्। हामी बसेको तीन वर्ष भयो, भाडा त साहु लोकाई खड्कालाई बुझाउँछौं, भाडामा बस्दै आएका रामबहादुर कार्कीले भने, हामी त ज्यामी काम गरी भात खान्छौं। स्थानीय दीपा कार्कीले ऐलानी जग्गा अतिक्रमण भएको बताइन्। वडाध्यक्ष नारायण भण्डारीले सरकारी जग्गा १७ रोपनी अतिक्रमण भएको सुनाए। १० रोपनी ८ आना सरकारीकरण भयो, उनले भने, बाँकी जग्गाको खोजबिन भइरहेको छ। उनका अनुसार नजिकै जागृतिनगरमा अतिक्रमित ६ रोपनी फिर्ता गर्ने तयारी छ। सार्वजनिक जग्गामा आँखा नलगाइयोस्, हामी छाड्दैनौं। यो जग्गा सरकारले भोगचलन गर्छ।  पद्माकुमारी अर्याल, भूमि व्यवस्था, सहकारी तथा गरिबी निवारणमन्त्री जग्गा फर्काउन मन्त्रीसहितको टोली आएपछि केही स्थानीयले विरोध जनाएका थिए। मन्त्रीले गाडेको साइनबोर्ड उनीहरूले ढाल्न खोज्दा प्रहरीले रोकेको थियो। उनीहरूले उक्त जग्गा आफ्नो भएको दाबी गरेका थिए। १६ परिवारले जग्गा उपभोग गरिरहेको दाबी उनीहरूले गरेका थिए। यो हाम्रो पुख्र्याैली जग्गा हो, स्थानीय वसन्त खड्काले भने, हामीसँग लालपुर्जा छ। बानेश्वर र अनामनगरको अतिक्रमित जग्गामा भने पार्किङ बनाइएको छ। दुवै ठाउँमा ५० लाख आनाका दरमा जग्गा बिक्री हुन्छ। साबिक धोवी खोलाको अतिक्रमित जग्गा ५० लाख आनाको दरले हालै बिक्री भएको पाइएको छ। मन्त्री अर्यालले देशभर गरी अतिक्रमित जग्गा २ सय ६४ बिघा फिर्ता गरिएको बताइन्। यो थालनी मात्र हो, उनले भनिन्, देशभरको अतिक्रमित जग्गा फिर्ता गर्छौं। उनका अनुसार शक्तिशाली आयोग बनाएर सार्वजनिक, सरकारी र गुठीको जग्गा छानबिन भइरहेको छ। यसमा मन्त्रालय आफैं क्रियाशील रहेको उनले उल्लेख गरिन्। सार्वजनिक, सरकारी, र गुठीको जग्गा अतिक्रमण गर्न नदिने घोषणा उनले गरिन्।डिल्लीबजार मालपोत कार्यालयअन्तर्गतका सार्वजनिक जग्गा यकिन भइसकेको उनले सुनाइन्। साबिकको बागमती किनाराको त्यो जग्गा नापी, फिल्ड बुक, स्रेस्ता हेर्दा सरकारका नाममा छ, उनले भनिन्, व्यक्तिले भोगचलन गरिरहेका छन्। बार लगाएर भोगचलन गर्दै आफ्नो नाममा गर्ने प्रयास भइरहेको पाइएको छ। उनले अब सरकारी जग्गा व्यक्तिका नाममा दर्ता नहुने स्पष्ट पारिन्। सार्वजनिक जग्गामा आँखा नलगाइयोस्, हामी छाड्दैनौं, उनले भनिन्, यो जग्गा सरकारले भोगचलन गर्छ। कसैले दूषित मनसायले सरकारी जग्गा दर्र्ता गरेको पाइए सिधै दर्ता बदर गर्ने अधिकार मन्त्रालयलाई रहेको उनले बताइन्। राजधानीका ४२ ठाउँमा अतिक्रमण संघीय राजधानी काठमाडौंका ४२ स्थानमा सरकारी, सार्वजनिक तथा गुठीको जग्गा अतिक्रमण भएको छ। कतिपय मालपोत कार्यालयका कर्मचारीको मिलेमतोमा व्यक्तिका नाममा दर्ता भएको पाइएको छ। १० वटै स्थानीय तहमा जग्गा अतिक्रमण भएको उजुरी जिल्ला प्रशासन कार्यालय काठमाडौंमा परेको छ। प्रमुख जिल्ला अधिकारी जनकराज दाहालले जग्गा अतिक्रमण उजुरी धरै आएको बताए। उनका अनुसार खोला किनार, सार्वजनिक क्षेत्र, वन क्षेत्र, खेलकुद मैदान, विद्यालय, सडकको जग्गा बढी अतिक्रमण भएको छ। सुकुम्बासीका नाममा धेरै स्थानमा जग्गा अतिक्रमण भएको छ। प्लटिङका नाममा पनि अतिक्रमण भएको उनले सुनाए। प्लटिङ गर्ने भनेर सार्वजनिक जग्गाको छेउमा जग्गा किन्ने, त्यो सार्वजनिक जग्गा पनि प्लटिङ गरेर अतिक्रमण गर्ने प्रवृत्ति देखिएको छ, उनले भने, प्रत्येक प्लटिङमा अनुसन्धान गर्ने हो भने त्यस्तो देखिन्छ। जिल्ला प्रशासनका अनुसार टोखा नगरपालिकामा सबैभन्दा धेरै अतिक्रमण भएको उजुरी परेको छ। टोखाका बसुन्धारा, धापासी, ग्रान्डी अस्पताल आसपासलगायत क्षेत्रमा ठूलो परिमाणमा जग्गा अतिक्रमण भएको छ। टोखामा १५ भन्दा बढी स्थानमा सरकारी जग्गा अतिक्रमण भएको उजुरी परेको छ। हाउजिङ र अपार्टमेन्टका नाममा पनि जग्गा अतिक्रमण भएको छ। काठमाडौं महानगरपालिकाका सामाखुसी, भीमसेनगोला, बल्खु, डल्लुलगायत दर्जनभन्दा बढी स्थानमा जग्गा अतिक्रमण भएको छ। चन्द्रागिरि नगरपालिकाका सतुंगल, मातातीर्थ, थानकोट, नैकापलगायत अधिकांश ठाउँमा जग्गा कब्जा भएको छ। एपोलो इन्डस्ट्रिजले पनि जग्गा कब्जा गरेको उजुरी परेको छ। बूढानीलकण्ठ नगरपालिकाको मन्डिखाटार, नागार्जुनको सीतापाइला, शंखरापुरको साँखु, गोर्कणेश्वरको गोकर्ण, जोरपाटी, कागेश्वरीमनहराको मूलपानी, थलीलगायत स्थानमा जग्गा अतिक्रमण भएको उजुरी परेको छ। कीर्तिपुर नगरपालिकामा पनि अतिक्रमण भएको छ। उजुरीको छानबिन भइरहेको प्रजिअ दाहालले बताए। अन्य स्थानमा पनि जग्गा अतिक्रमण भएको हुन सक्ने उनको भनाइ छ। अख्तियार दुरुपयोग अनुसन्धान आयोगले अतिक्रमण हटाउन प्रशासनलाई निर्देशन दिएको छ। उनका अनुसार कीर्तिपुर नगरपालिका६ को नक्खु दोभानस्थित १५ रोपनी फिर्ता गरिएको छ। त्यहाँ एनिमल नेपाल, बोसो कारखाना, कवाड रिसाइक्लिङ, बंगुर फार्म, कुकुर व्यवस्थापनका नाममा जग्गा अतिक्रमण भएको थियो। नगरपालिकाको समन्वयमा त्यहाँको अतिक्रमण हटाइएको उनले सुनाए। कागेश्वरी मनहरा८ गोठाटारस्थित १३ रोपनी जग्गा व्यक्तिबाट सरकारको नाममा ल्याइएको छ। गोठाटारमा १३ रोपनी जग्गा त व्यक्तिका नाममा गरिएको रहेछ, उनले भने, हामीले त्यो जग्गामा सरकारी स्रेस्ता कायम गरिसक्यौं। अब फिर्ता गर्ने अभियानलाई तीव्रता दिन्छौं। प्रशासकीय अधिकृत मानबहादुर बुढाको संयोजकतकत्वमा एक्सन कमिटी बनाइएको छ। त्यसमा महानगरपािलका, नगर प्रहरी, नापी, मालपोतका पदाधिकारी र कर्मचारी सदस्य छन्। यो काम चुनौतीपूर्ण रहेको संयोजक बुढाले बताए।"
