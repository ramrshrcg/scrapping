शीर्षक,विवरण
हमिद भ्रमणको सन्देश,"भूगोलका आधारमा भारत र चीनपछि नजिकको मित्रदेश हो बंगलादेश। कुनै बेला गरिब मुलुकमा पर्ने यो मुलुकको आर्थिक वृद्धिदर आशालाग्दो गरी माथि उक्लिरहेको छ। यतिबेला त्यही मुलुकका राष्ट्रपति मोहम्मद अब्दुल हमिद चारदिने औपचारिक सद्भावना भ्रमण सकी स्वदेश फर्कंदैछन्। बंगलादेशबाट ३१ वर्षमा राष्ट्रपतिस्तरमा दुईपक्षीय भ्रमण भएको हो। राष्ट्रपतिको भ्रमणले नेपाल र बंगलादेश सम्बन्ध नवीकरण मात्र नभएर जनस्तरमा पनि सहकार्यका निम्ति ऊर्जा दिनेछ। नेपाल भ्रमण वर्ष २०२० लाई पनि यो भ्रमणले बल पुर्याउने अपेक्षा गरिएको छ। राष्ट्रपति हमिदले नेपालको सुन्दरताको बयान गर्न चुकेनन्। दक्षिण एसियाली क्षेत्रीय सहयोग संगठन (सार्क) र बहुपक्षीय अर्थिक तथा प्राविधिक सहकार्यका लागि बंगालका खाडी आसपासका मुलुकहरूको प्रयास (बिम्स्टेक) का सदस्यहरूबीच सहकार्यनिम्ति उनले बल गरे। बिम्स्टेकको मुख्यालय बंगलादेशमै छ। काठमाडौं र ढाकाबीच सडक, हवाई, रेल र जलमार्ग सहकार्य वर्तमान आवश्यकता भएको उनको धारणा छ। यही सहकार्य नै विकास र समृद्धिका लागि अर्थपूर्ण हुन सक्छ। त्यसनिम्ति दुवै मुलुकले आआफ्नो स्तरबाट पहल गरेर दक्षिण एसिया र दक्षिणपूर्वी एसियाबीच सहकार्य यतिखेरको आवश्यकता हो। हमिद आलंकारिक राष्ट्रपति भए पनि बंगलादेशमा सम्मानित राजनीतिज्ञ मानिन्छन्। बंगलादेश स्वतन्त्रतादेखि सक्रिय हमिद यो क्षेत्र बुझेका र खारिएका नेता पनि हुन्। बंगलादेश पाकिस्तानबाट छुट्टिँदाको बेलाभन्दा विश्व परिदृश्य यतिखेर फरक छ। नेपाल र बंगालदेश यस्ता मुलुक हुन्, जसले भारत र चीनको आसपासमा रहेर पनि सहकार्यमै क्षेत्रीय संगठनको अवधारणा ल्याई सार्कको जन्म भयो। त्यही सार्क यतिखेर अघि बढ्न नसकेको अवस्थामा भएको यस प्रकारको भ्रमणले ऊर्जा दिने अपेक्षा गरिएको छ। सार्क र बिम्स्टेक फरकफरक उद्देश्यले स्थापना भए पनि लक्ष्य एउटै हो। सार्कको राजधानी काठमाडौंमा छ भने बिम्स्टेकको ढाका। यो दुई मुलुकको सहकार्यले दक्षिण एसिया र दक्षिणपूर्वी एसियाली मुलुकबीच सहकार्य हुन सक्छ। त्यसका लागि यो क्षेत्रमा पहुँच बढाउँदै गएको भारतको साथ र समर्थन आवश्यक हुन्छ। २०७२ को भूकम्पले थिलथिलो भएको नेपालमाथि भारतले राजनीतिक आग्रह राखेर नाकाबन्दी लगाएपछि नेपालीको ध्यान चीनतर्फ जाँदा बंगलादेशले भारत र चीनसँग अपनाएको कूटनीतिक सन्तुलन र सहकार्यको बाटो नेपालमा स्मरण भएको थियो। बंगलादेशले भारतसँग सीमा समस्या सुल्झाएको छ। नेपालमा लिम्पियाधुरा, कालापानी र लिपुलेकको विषय उठेको छ। यसमा नेपालले बंगलादेशको चतुर्याइँ वा कौशल सिक्न जरुरी छ। चीनसँग व्यापार बढाउँदै विश्व बजारमा गार्मेन्टको बलियो उपस्थिति बनाएको बंगलादेशको भारतसँग पनि उत्तिकै सहकार्य छ। चीन, भारत र अमेरिका मात्र नभएर आसपास मुलुकसँग उसको सहकार्य लोभलाग्दो छ। नेपाल र बंगलादेश सार्कको कारण मात्र नजिक बनेका होइनन्। बंगलादेश स्थापना हुँदाका बखत नेपालले बंगलादेशलाई नैतिक समर्थन मात्र होइन कि कूटनीतिक समर्थन गर्नेमा सातौं मुलुक बनेको थियो। बंगलादेश, नेपालसँग व्यापार विस्तार गर्न चाहन्छ। पर्यटन विकासमा सहकार्य उसको माग हो। हिमाल र उष्ण क्षेत्र जोडेर संयुक्त प्याकेज बंगलादेशको माग छ। ऊर्जामा लगानी पनि बंगलादेशको अर्को माग हो। नेपालमा उत्पादन भएको ऊर्जा उसले आफ्नो छुट्टै विशेष प्रसारण लाइनबाट लैजान पहल गरिरहेको छ। यसका लागि नेपाल र बंगलादेश दुवैले भारतसँग पहल गर्न जरुरी छ। भारत यसमा उदार देखिएको छैन। भारतको करिब ४० किलोमिटर भूभागमा नेपाल र बंगलादेशको व्यापारका लागि छुट्टै राजमार्गको परिकल्पना गरिदिए त्यहाँबाट रेल तथा सवारीसाधन आउजाउ मात्र होइन, प्रसारण लाइनको समेत छुट्टै व्यवस्था हुन सक्छ। यसमा दुई मुलुक मिलेर कूटनीतिक पहल गर्न आवश्यक छ। यसका लागि नेपालले नै प्रोएक्टिभ कूटनीति अवलम्बन गर्नुपर्छ। नेपालमा यस्ता उच्चस्तरीय भ्रमण हुँदा यो वा त्यो गर्ने भनिन्छ। त्यसपछि बिर्सिने चलन छ। यो भ्रमणले दुई देशबीचको मित्रता सुदृढ गराएकोमा मात्र हैन, नेपालीप्रति देखाएको सद्भाव, विश्वास तथा समर्थनका रूपमा पनि लिनुपर्छ। पाहुनालाई राजधानी काठमाडौं मात्र नभई पर्यटकीय क्षेत्र पोखराको भ्रमण गराइनुले भ्रमण वर्षलाई समेत मद्दत पुर्याउनेछ। नेपाल, भारत र बंगलादेशबीच फूलबारी नाकाको प्रभावकारी सञ्चालन, बन्द भएको सीधा बस सेवा, भद्रपुरबाट फूलबारी नाका सञ्चालनलगायतमा काम गरेर नजिकको छिमेकबाट लगानीसमेत ल्याउन सक्नुपर्छ। बंगलादेशमा स्याउ, सुन्तला, नासपाती, आलुबखडा, अलैंची, अम्लिसा, सिमेन्ट, बालुवा गिटीको माग बढी भएकाले नेपालले ती सामग्री निर्यात गर्ने व्यवस्था मिलाउन सक्नुपर्छ।"
धानमा व्यापारीको मनोमानी,"विराटनगर : सरकारले कात्तिक पहिलो साता धानको समर्थन मूल्य तोक्यो। तर, व्यापारीले त्यो भाउ नलाउँदा किसान सस्तोमै धान बेच्न बाध्य छन्। सोचेजस्तो आम्दानी नहुने भएपछि मोरङ बूढीगंगा गाउँपालिकाका दिनेश यादव निराश छन्। उनले दुई बिघाको धान बिक्री गर्न ठिक्क पारेका छन्। यस्तै समस्यामा छन्, झापाको झापा गाउँपालिका५ का गुनेश्वर मण्डल। समर्थन मूल्य कागलाई बेल पाक्यो, हर्ष न बिस्मात् भनेजस्तो भएको उनी सुनाउँछन्। सरकारले समर्थन मूल्य तोकेर के गर्नु ? हामीले कहिल्यै उचित भाउ पाएनौं, उनी भन्छन्, व्यापारीले जति भन्यो त्यतिमा बेच्नुपर्ने बाध्यता छ। उनी अढाई बिघामा २ सय ५० मन धान फलाउँछन्। प्रदेश १ का झापा, मोरङ र सुनसरीका किसान भुसको भाउ मा धान बेच्नुपरेको गुनासो गर्छन्। व्यापारी र बिचौलियाले तोकेको मूल्यमा नबेचे किसानको धान बिक्दैन। उनीहरूले गाउँगाउँमा सिन्डकेटै लगाएको गुनासो गर्छन्, किसान। एक व्यापारी पुगेको गाउँमा अरू नजाने भएकाले बाध्य भएर उनीहरूले तोकेको भाउमा धान बिक्री गर्नुपर्ने बाध्यता रहेको बूढीगंगाका यादव बताउँछन्। हामी सोझै मिलसम्म पुग्ने अवस्था छैन, उनी भन्छन्, व्यापारीले जति भन्यो त्यतिमा धान बिक्री गर्नुपर्छ। नत्र वर्षभरि धानै बिक्री हुँदैन। प्रदेश १ का तीन जिल्लाका किसानले दुई बालीसम्म धानखेती गर्छन्। तर, न उनीहरूले चैते धानको उचित मूल्य पाउँछन् न त बर्खेकै। किसानका अनुसार बर्खे रोप्नुपर्ने भएकाले चैते उत्पादन थन्क्याउन ठाउँ अभाव हुन्छ। पानी परे भिज्छ। यसको फाइदा बिचौलिया र व्यापारीले उठाउने गरेका छन्। बर्खे धान आफूहरूले नउठाए कसैले उठाउँदैन भन्दै किसानलाई थर्काएर पनि सस्तोमा खरिद गर्ने गरेको झापा गाउँपालिकाका रामशरण यादव बताउँछन्। खेत र घरघरसम्म व्यापारीभन्दा पनि बिचौलिया बढी पुग्ने गरेको उनको दाबी छ। व्यापारीले सरकारले तोकेभन्दा केही घटाउलान् तर बिचौलियाले त आधा घटाएर मूल्य तोक्छन्, उनी भन्छन्, कौडीको भाउमा धान बिक्री गर्नुपर्ने बाध्यता छ। सरकारले समर्थन मूल्य कार्यान्वयन अनुगमन नगर्दा सस्तोमै धान बिक्री गर्नुपरेको किसान बताउँछन्। खाद्य संस्थानले किसान होइन, व्यापारीसँग धान खरिद गर्छ। सरकारी संस्था नै व्यापारीसँँग धान खरिद गर्छ, जसले गर्दा हामी किसान मारमा परेका छौं, झापा बिर्तामोडका घनश्याम पाठक भन्छन्, संस्थान आफंैले खरिद गरे हुन्थ्यो। कात्तिक ५ गते बसेको मन्त्रिपरिषद् बैठकले धानको समर्थन मूल्य तोकेको थियो। मोटा धान प्रतिक्विन्टल २ हजार ५ सय ३२ रुपैयाँ ८० पैसा र मध्यमको मूल्य प्रतिक्विन्टल २ हजार ६ सय ७३ रुपैयाँ १६ पैसा पर्छ। गत वर्ष मोटाको मूल्य प्रतिक्विन्टल २ हजार २ सय ३१ रुपैयाँ र मध्यमको मूल्य प्रतिक्विन्टल २ हजार ४ सय ६० रुपैयाँ तोकिएको थियो। अघिल्लो वर्ष मोटा धानको समर्थन मूल्य प्रतिक्विन्टल २३ सय ३१ रुपैयाँ २२ पैसा थियो भने मध्यमको २४ सय ६० रुपैयाँ ५७ पैसा। व्यापारीले प्रतिक्विन्टल बढीमा १५ सयदेखि १५ सय ७५ रुपैयाँसम्ममा मात्रै धान खरिद गर्छन्। झापा गाउँपालिकाका किसान त प्रतिक्विन्टल १ हजारसम्ममा बेच्नुपरेको गुनासो गर्छन्। धान बिक्री गर्दा खेती गर्दाको लगानी उठाउन नसकेको गुनासो किसानको छ। प्रदेश कृषि विकास निर्देशनालयको तथ्यांकअनुसार झापामा ८७ हजार ५ सय, मोरङमा ८३ हजार ३ सय र सुनसरीमा ५५ हजार हेक्टरमा धानखेती हुन्छ। खाद्य संस्थान केन्द्रीय कार्यालय (हाल खाद्य व्यवस्था तथा व्यापार कम्पनी) की प्रवक्ता शर्मिला न्यौपाने सुवेदीले किसानसमक्ष पुगेर धान किन्ने योजना नरहेको बताइन्। व्यापारीलाई सरकारले तोकेकै मूल्यमै खरिद गर्न निर्देशन दिइएको उनको भनाइ छ। किसानले गुनासो गरेपछि जानकारी लिने काम भइरहेको छ, उनले भनिन्। चालू आर्थिक वर्ष संस्थानले ३० हजार टन धान खरिद गर्ने लक्ष्य रहेको उनले बताइन्।"
नेकपामा सहमति प्रयास : प्रधानमन्त्री ओली शीर्ष नेतासँग सघन छलफलमा,"काठमाडौं : मन्त्रिपरिषद् पुनर्गठनलगायत विषयमा प्रधानमन्त्री केपी शर्मा ओली नेकपाका शीर्ष नेतासँग सघन छलफलमा छन्। सभामुख चयन, संवैधानिक निकायमा नियुक्तिदेखि पार्टीका आगामी कार्ययोजना बनाउने चटारो पनि उत्तिकै देखिएको छ नेकपामा। संगठनात्मक एकतामा तीन कुनातिर फर्किएका नेताहरूले एक ठाउँमा उभिने संकेत गरेका छन्। असमझदारी हटाउँदै जान अध्यक्षद्वय ओली र पुष्पकमल दाहालसहित वरिष्ठ नेता माधवकुमार नेपाल एकमत देखिएका छन्। यसअघि एकलौटी निर्णय गरेको आरोप खेपेका ओलीले पछिल्ला दिनमा भने सहमतिको संस्कार बसाउन खोजेको टिप्पणी नेताहरूले गर्न थालेका छन्। ओलीले दाहाल र नेपाललाई विश्वासमा लिन खोजेको देखिन्छ। तीन महिनायता तिक्ततापूर्ण सम्बन्धमा रहेका नेपालसँग उनले समझदारीको प्रयास थालेका छन्। पार्टीभित्र असमझदारी बढाउने होइन, सबै शीर्ष नेता मिलेरै पार्टी र सरकारलाई गति दिने हो। त्यसको महसुस शीर्ष नेताहरुले गर्नुभएको छ, ओलीनिकट स्थायी समिति सदस्य छविलाल विश्वकर्माले भने, शीर्ष नेताहरू अविश्वास हटाई समझदारी जुटाउन लाग्नुभएको छ। नेताहरूबीच चरणचरणमा छलफल भइरहेको छ। यस्ता छलफल एकले अर्का नेतालाई जानकारी गराएरै गरिरहेको बालुवाटार स्रोतले बतायो। उहाँहरूले जहाँजहाँ जसरी छलफल गरिरहनुभएको छ त्यसको जानकारी एकापसमा गराएरै भइरहेको छ, प्रधानमन्त्रीको निजी सचिवालयका एक सदस्यले भने। नेपाल पक्षधर नेता भने ओलीप्रति अझै विश्वस्त देखिएका छैनन्। मुखले होइन, व्यवहारबाट सन्देश दिन सक्नुपर्छ, एक नेताले भने। प्रधानमन्त्री निवास बालुवाटारमा बिहीबार पनि ओली र दाहालबीच दुई चरणमा छलफल भयो। दिउँसो भने महासचिव विष्णु पौडेलसमेत सहभागी थिए। पार्टी बैठक बोलाउने विषयमा गृहकार्य भइरहेको छ। मितिको टुंगो लागेको छैन, महासचिव पौडेलले अन्नपूर्णसँग भने। नेकपाले सचिवालय बैठक बोलाएर लगत्तै स्थायी समिति बैठक बस्ने तयारी छ। गत पुसयता स्थायी समिति बैठक बसेको छैन। प्रधानमन्त्री ओली पार्टीभित्रको अन्तरविरोध समाधान गर्न कस्सिएका देखिन्छन्। नेपाललाई बालुवाटार बोलाएर उनले तिक्तता मेट्ने प्रयास गरेका छन्। मंगलबार र बुधबार उनले नेपालसँग एक्लाएक्लै भेटवार्ता गरेका थिए। पार्टीको अनुशासन आयोग अध्यक्षमा नेपालनिकट अमृत बोहरालाई चयन गरिएसँगै ओलीले नेपाल पक्षलाई पनि समेटेर अघि बढने सन्देश दिएको नेताहरू बताउँछन्। ओलीसँग संवादहीनता तोडिएसँगै बिहीबार दाहाल भेट्न नेपाल खुमलटार पुगेका थिए। खुमलटारमा दाहाल, नेपाल र नारायणकाजी श्रेष्ठबीच छलफल भएको थियो। दिउँसो गृहमन्त्री निवास पुल्चोकमा पनि नेकपा नेताहरूबीच छलफल भएको थियो।"
भगवान् रामले मुद्दा जिते,"पशुपतिनाथ मन्दिरपरिसरमा एउटा वराह अवतारको मूर्ति छाडी सबै पुराना पत्थरका मूर्तिमा तरबार प्रहार गरेर चोट पुराई दाग खत लागेको छ भनी मेरा एकजना इतिहासको ज्ञान राख्ने मित्रले बताएका थिए। त्यसको कारण थियो६ सय ७० वर्षअघि सन् १३४९ मा बंगालका मुसलमान राजा सुल्तान समसुद्दिन इलियास शाहका २० हजार सेना तराई, पहाड गर्दै काठमाडौं पुगे। उनीहरूले पशुपतिनाथको सुन, चाँदी, तामा, पित्तल सबै लुटे। आक्रमणका बेला ती समसुद्दिनका सैनिकहरूले पशुपति परिसरका सबै मूर्तिमा तरबारले हान्दै सानाठूला क्षति पुर्याए। यसो गर्नुको कारण थियोबंगालका शासक समसुद्दिन कट्टर इस्लाम धर्म मान्दथे। कट्टर इस्लाम धर्मले बुतपरस्ती अर्थात् मूर्तिपूजा गर्नु अधर्म थियो। किनभने सबैभन्दा ठूलो सर्वशक्तिवान् एक मात्र अल्लाह रूप नभएको, आकृति नभएको र कुनै आकार नभएका निराकार छन्। यस्तो निराकार सबैभन्दा ठूलो शक्तिको मूर्ति बनाउनु अधर्म हो। कसैको मूर्ति बनाउनु पूजा गर्नु हुँदैन। त्यसैले समसुद्दिनका सैनिकहरूले साथमा तरबार हुँदा त्यसैले मूर्तिहरूमा हाने। यस आक्रमणको मुख्य लक्ष्य पशुपतिनाथ मन्दिरका सुन, चाँदी, तामा, पित्तल, चल सम्पत्तिहरू लुटेर लैजाने र गौण उद्देश्य मूर्ति तोड्ने वा क्षति पार्ने काम पनि थियो। वराहको मूर्ति मात्र किन कुनै आक्रमणको खत नलागी जस्ताका तस्तै रहन गयो भने वराह अर्थात् बँदेल वा सुँगुरको मासु खानु त परै जाओस्, सुँगुर छुनसम्म पनि ठूलो पाप हुन्छ भन्छ, इस्लाम धर्म पुस्तक कुरानले। त्यसैले समसुद्दिनका सैनिक कसैले तरबारले वराह मूर्तिलाई छोएन। मन्दिर मासेर मस्जिद हाम्रो देशको इतिहासमा मन्दिर तोडेर, ध्वस्त पारेर त्यही ठाउँमै मस्जिद बनाएको कुनै कालखण्डमा भएको एउटा घटना पनि रेकर्डमा छैन। यसको कारण सजिलै बुझ्न सकिन्छ नेपाल कहिल्यै कुनै अफगान, पठान वा मुगल शासकको कब्जामा भएन। चाहे सिम्रौनगढ होस्, चाहे काठमाडौं होस्, विदेशी आक्रमणकारीहरू कुनै कारण वा कारणले काठमाडौं र सिम्रौनगढबाट लुटपाट गरेर मात्र फर्केका छन्। ब्रिटिस इस्टइन्डिया कम्पनीका सैनिकहरू किनलकको नेतृत्वमा सिन्धुलीगढीसम्म पुगे। तर गोर्खालीहरूले लडेर उनीहरूलाई भगाए र उनीहरूको काठमाडौं कब्जा गर्ने प्रयास विफल भयो। ज्यान बचाउन भाग्दा ब्रिटिस सैनिकहरूले फालेका र छाडेका हतियार नेपाली सेनाले हात पार्यो। रामको नाम र राममन्दिर अयोध्या उनी जन्मेकै ठाउँमा नाराका कारण यति ठूलो राजनीति नाफाको सफलता भएको देखेर भारतीय जनता पार्टी झन्झन् कट्टर रामभक्त हिन्दुत्ववादी हुँदै गएको हो। सबै छिमेकी देशहरू भारत, पाकिस्तान, श्रीलंका र संसारकै पनि केही छाडी सबैजसो देशमा स्वतन्त्रता दिवस मनाउँछन्। तर, नेपालमा कहिल्यै स्वतन्त्रता दिवस मनाएनन्। किनभने हामी कहिल्यै कुनै विदेशी शासकको प्रत्यक्ष कब्जामा भएनौं। हाम्रो देशको राष्ट्रिय झण्डा संसारकै सबैभन्दा पुरानो हो। यो लिच्छवी, मल्ल, शाह प्रजातन्त्र आएपछि र गणतन्त्र आएपछि पनि उही छ। संसारका अरू सबै देशको झण्डा चारकुने छन् भने हाम्रो दुई त्रिकोण भएको परापूर्वकालदेखिकै छ। छिमेकी विशाल भारतमा इस्लाम धर्मावलम्बी शासक नवाब, सुल्तान र वादशाहहरूका पालामा ठाउँठाउँमा हिन्दु मन्दिरहरूलाई भत्काई, मूर्तिहरू तोडेर, फालेर त्यसै ठाउँमा मस्जिदहरू सयौं वर्ष निरन्तर बनाइराखिए। हामी कैयन् जनाका पुर्खाहरूका पालादेखि काशी वा वाराणसी नामको विश्वनाथ मन्दिर पुगेका छौं। किनभने काशी विश्वनाथ हिन्दुहरूको सबैभन्दा ठूलो तीर्थस्थल मानिन्छ। तर विश्वनाथ मन्दिरसँगै एकदम टाँसिएको एउटा मस्जिद छ। भारतीय इतिहासकारहरू भन्छन्कि यो ठाउँ मस्जिद भएको ठाउँ नै साबिकको विश्वनाथ मन्दिर थियो। तर मुगल बादशाह औरंगजेबको पालामा त्यो मन्दिर ध्वस्त पारी मस्जिद बनाइएको हो। अहिले त्यो मस्जिदसँग छेउ काशी विश्वनाथको मन्दिरचाहिँ इन्दौरकी मराठा महारानी अहिल्याबाइ होल्करद्वारा बनाइएको हो। यो वर्तमान विश्वनाथ मन्दिर मात्र सन् १७८० अर्थात् ३ सय ३१ वर्ष पहिले बनेको हो। रामजन्म भूमिबाबरी मस्जिदको मुद्दा मुगल साम्राज्यपछि कमजोर हुँदै गयो। बलिया मुलमान बलियो पार्दै लगे। ब्रिटिस इस्टइन्डिया कम्पनीका गभर्नरहरूले सुरुसुरुमा उनीहरूको तात्कालिक मुख्य सचिव मुसलमान शासकहरू हुँदा हिन्दुहरूको मन्दिर भत्काउने वातावरण हट्यो। औरंगजेब र अरू इस्लामिक शासकहरूको हिन्दुविरोधी कट्टरता र धार्मिक दमन रोकिँदा ब्रिटिस इस्टइन्डिया कम्पनीप्रति सुरुमा पहिलेपहिले साधारण हिन्दुहरूले स्वाभाविक रूपले मनमनै राहत अनुभव गरे। ब्रिटिसहरूले पनि भारतीयमाझ फुटाऊ र शासन गर नीतिअन्तर्गत प्रारम्भमा सर्वसाधारण बहुसंख्यक हिन्दुहरूलाई मानसिक राहत पुग्यो। ब्रिटिसहरूले हिन्दुहरूका लागि छुट्टै हिन्दु व्यक्तिगत कानुन र मुसलमानका लागि छुट्टै मुहमद्दन व्यक्तिगत कानुन र इसाइहरूका लागि पनि अलग कानुन बनाए। अहिले पनि यी कानुन भारतमा चलिराखेका छन्। जजिया अर्थात् जो मुसलमान धर्म मान्दैन अर्थात् हिन्दु सर्वसाधारणले पनि हिन्दु धर्म मानेबापत अतिरिक्त कर तिर्नुपर्ने विशेष कर अब ब्रिटिसकालमा रहेन। जहाँ मन्दिर थियो, त्यहाँ मन्दिर रहने, जहाँ मस्जिद रहेन त्यहाँ मस्जिद रहने साथै अब क्रिस्चियन चर्चहरू पनि बन्न थाले। मस्जिदभित्र राम सन् १९४७ मा ब्रिटिस दासताबाट भारत स्वतन्त्र भएको दुई वर्षपछि सन् १९४९ मा अयोध्यामा बाबरी मस्जिद रहेको ठाउँ हिन्दु महासभाका मान्छेहरूले चुपचाप लगेर कोही नभएको बेला रामको मूर्ति राखिदिए। त्यस कुरालाई लिएर हिन्दु मुसलमानले एकअर्कालाई मार्ने दंगाहरू नहोऊन् भनी सरकारी प्रशासनले त्यहाँ ताला लगाइदियो र विशेष सुरक्षा प्रबन्ध गर्यो। मुसलमानहरूद्वारा यो मस्जिद हाम्रो हो र सरकारद्वारा खुला गरियोस् भनी मुद्दा दायर गरियो। हिन्दुहरूले पनि यो अयोध्यामा रामको जन्म यसै ठाउँ भएको हुँदा त्यो राम मन्दिर भत्काएर मुसलमान बादशाह बाबरका पालामा मस्जिद बनाइएको हुँदा यसमा रामको अधिकार छ भनी मुद्दा हालियो। मुद्दा चलिरहेको थियो। सन् १९८४ मा वर्तमान शासक पार्टी भारतीय जनता पार्टीको लाकेसभामा नगण्य जम्मा दुई स्थान मात्र थियो। दुई वर्षपछि सन् १९८६ मा लालकृष्ण आडवाणी भारतीय जनता पार्टीको अध्यक्ष भए। अब उनले र भारतीय जनता पार्टीले कट्टर हिन्दु धार्मिक भावना उचाल्न थाले र राम जन्मेकै ठाउँ रामको मन्दिर बनाउनुपर्छ भनी आवाज उठाउँदै लगे। भारतीय जनता पार्टीले अब हिन्दु महासभा, राष्ट्रिय स्वयंसेवक संघ, विश्व हिन्दु परिषद्, बजरंग दल इत्यादिको साथ सम्बन्ध प्रगाढ पार्दै मन्दिर वहीं बनाएगें अर्थात् अयोध्यामा बाबरी मस्जिद भएको ठाउँमा मन्दिर बनाइछाड्ने भनी सभाहरू, प्रदर्शनहरू, र्यालीहरू गर्न थाले। हिन्दु मतदाताको धार्मिक भावना उचालेर हिन्दु ध्रुवीकरण हुन थाल्यो। परिणाम यो भयो कि सन् १९८४ मा मात्र दुई स्थान जितेको भारतीय जनता पार्टीले पाँच वर्षमै सन् १९८९ मा लोकसभाको चुनावमा ८६ जित्न सफल भयो। रामको नाम र राममन्दिर अयोध्या उनी जन्मेकै ठाउँमा नाराका कारण यति ठूलो राजनीति नाफाको सफलता भएको देखेर भारतीय जनता पार्टी झन्झन् कट्टर रामभक्त हिन्दुत्ववादी हुँदै गएको हो। राम रथयात्राको राजनीति भारतीय जनता पार्टीका अध्यक्ष लालकृष्ण आडवाणीले सन् १९९० को सेप्टेम्बर १२ मा मुसलमान आक्रमणकारीहरूले कैयौंपटक लुटेको सोमनाथ मन्दिरबाट २५ सेप्टेम्बरदेखि राम रथयात्रा प्रारम्भ गर्ने गुजरात महाराष्ट्र, आन्ध्र प्रदेश, मध्य प्रदेश र बिहार हुँदै एक महिना पाँच दिनपछि अयोध्या पुग्ने मार्गरेखा घोषित गरे। उनको रथयात्राका साथ हिन्दु देवीदेवताको जस्तो भेषभूषा लगाएकाहरू पनि हुन्थे। हजारौं धार्मिक स्वयंसेवक (कार सेवक) हरू पनि हुन्थे। लडाका र जुझारु धार्मिकताका साथ उनीहरू नारा लगाउँथे, गर्व से कहो, हम हिन्दु है। अरू पनि त्यस्तै उन्मादी भावात्मक नारा लगाउँथे। जिन्दगीका काम अब रामको नाम। एक महिना पाँच दिनमा हरेक दिन ६ ठाउँमा सभा गर्दै यो लालकृष्ण आडवाणीको रथयात्राले भारतमा ठूलो चर्चा पायो। केही प्रान्तको हजारौं किलोमिटर पार गरिसकेपछि तत्कालीन भारतीय प्रधानमन्त्री पीभी सिंहले तत्कालीन बिहारका मुख्यमन्त्री लालु यादवसँग बिहार भएर उत्तर प्रदेश अयोध्या आउने हुँदा बिहार प्रवेश गर्नासाथ पक्राउ गरेर आडवाणीको रथयात्रा रोक्ने निर्णय गरे। तय गरेको मिति ३० अक्टोबर १९९० मा आडवाणी र उनका रथयात्री अयोध्या पुग्न पाएनन्। तर लाखौं मानिस अयोध्या पुगे। उत्तर प्रदेशका मुख्यमन्त्री मुलायम सिंहको आदेशले एक लाख ५० हजार स्वयंसेवकहरूलाई पक्राउ गर्यो र अन्यत्र लगी थुनियो। तैपनि चोर बाटो प्रयोग गरी ४० हजारभन्दा बढीको भीड बाबरी मस्जिदछेउ पुग्यो। पुरुषहरूलाई ठेलेर मस्जिद भत्काउन अगाडि बढ्यो। प्रहरीले गोली चलाउँदा १० जना स्वयंसेवक ठहरै भएपछि भीड तितरवितर भयो। तर केही महिनापछि सन् १९९१ मा उत्तर प्रदेशको एसेम्बलीको निर्वाचनमा मुलायम सिंहको समाजवादी पार्टीको हार भयो। भारतीय जनता पार्टीको बहुमत भयो र कल्याण सिंह उत्तर प्रदेशका मुख्य मन्त्री भए। उनी मुख्यमन्त्री रहेकै बखत उनका नेता लालकृष्ण आडवाणीका साथै उमा भारती इत्यादिको नेतृत्वमा लाखौं कारसेवकहरूले पुरुष घेरा तोडी हथौडा, बञ्चरो र अन्य साधनद्वारा ६ डिसेम्बर १९९२ मा बाबरी मस्जिद ध्वस्त पारेर माटोमा मिलाइदिए। १६ वर्ष मुद्दा चलेर यही राम जन्मभूमि बाबरी मस्जिदको विवादका कारण भारतमा बेलाबेला हिंसात्मक दंगाहरू हुन हजारौं मानिस मरेपछि यही ९ नोभेम्बर २०१९ मा भारतको सर्वोच्च अदालतले भारतको आरकिओ लजिकल विभागको उत्खननले मस्जिदमुनि राम मन्दिरको भगनावशेष भेटिएका कारण यो २७७ एकड जमिन रामलल्लाको एकलौटी सम्पत्ति हो र अयोध्या सहरमै मुसलमानहरूको मस्जिद बनाउनलाई पाँच एकड जमिन दिनुपर्ने फैसला सुनायो। भारतको कानुनी परम्पराले देवीदेवता पनि कानुनी व्यक्ति हुन्छन्। रामलल्ला अर्थात् शिशु उमेरको राम अब विवादित जग्गाको स्वामी भए।"
लिम्पियाधुरालिपुलेककालापानी अतिक्रमण : १४ वर्षअघि नै राष्ट्रसंघमा,"काठमाडौं : लिम्पियाधुरा, लिपुलेक र कालापानी सीमा विवादले १४ वर्षअघि राष्ट्रसंघमा प्रवेश पाएको खुलेको छ। नापी विभागका तत्कालीन महानिर्देशक तोयानाथ बरालले यो विषय आफूले राष्ट्रसंघको १७ औं कार्टोग्राफिक सम्मेलन, एसियाप्यासिफिकमा राखेको जानकारी दिएका हुन्। सम्मेलन सन् २००६ सेप्टेम्बरमा थाइल्यान्डको बैंककमा भएको थियो। नेपाल सरकारको प्रतिनिधित्व गरी आफूले लिम्पियाधुरा, लिपुलेक र कालापानीको सीमा विवादलाई प्रवेश गराएको उनले बताए। मैले सन् २००६ मै सीमा विवादलाई राष्ट्रसंघमा प्रवेश गराएको हुँ, उनी भन्छन्, राष्ट्रसंघमा यसको रेकर्ड छ। कार्टोग्राफिक सेक्सन ले उक्त विषयमा आफूलाई उधृत गरेको उनको भनाइ छ। यो सेक्सनले अन्तर्राष्ट्रिय सीमा अद्यावधिक गर्छ। उनले लिम्पियाधुरालाई विवादास्पद र लिपुलेक, कालापानीलाई अतिक्रमित क्षेत्र भनेका थिए। तत्कालीन प्रमाणका आधारमा आफूले लिम्पियाधुरा क्षेत्रलाई विवास्पद क्षेत्र राख्न प्रस्ताव गरेको उनको भनाइ छ। लिम्पियाधुरालाई विवादास्पद शब्द राख्नु आफ्नो गल्ती भएको उनी स्वीकार गर्छन्। त्यो प्रस्ताव पुनरवलोकन गरी लिम्पियाधुरा, लिपुलेक र कालापानी सबैलाई अतिक्रमित क्षेत्र का रूपमै राख्नुपर्ने उनको भनाइ छ। म प्राविधिक मान्छे, त्यस बेला जे प्रमाण थियो त्यसकै आधारमा लिपिम्याधुरालाई विवादास्पद र कालापानीलाई अतिक्रमित क्षेत्र भनेर दर्ता गराएँ, उनी भन्छन्, यो कमजोरी हो, त्यो म स्वीकार गर्छु। तर, अहिले तथ्य र प्रमाणले सबै क्षेत्र अतिक्रमित भएको देखाउँछ। त्यसलाई पुनरवलोकन गर्नुपर्छ। यो विवादलाई अन्तर्राष्ट्रियकरण गर्न जरुरी नरहेको उनको ठम्याइ छ। यो मुद्दालाई अन्तर्राष्ट्रियकरण गर्न त्यति सहज नभएको उनी बताउँछन्। उनका अनुसार भारतद्वारा अतिक्रमित सुस्ता क्षेत्रले भने राष्ट्रसंघमा प्रवेश पाएको छैन। सुस्तालाई भने प्रवेश गराइएको छैन, उनी भन्छन्। सरकारले थाल्यो गृहकार्य सीमा विवाद समाधान र नयाँ नक्सा बनाउन सरकारले गृहकार्य थालेको छ। यस सम्बन्धमा ठोस प्रस्ताव बनाउन सरकारका मुख्य सचिव लोकदर्शन रेग्मीले छलफल थालेका हुन्। प्रधानमन्त्री केपी ओलीको निर्देशनमा रेग्मी, भूमिव्यवस्था, सहकारी तथा गरिबी निवारण मन्त्रालयका सचिव सूर्यप्रसाद गौतम र नापी विभागका महानिर्देशक प्रकाश जोशीबीच छलफल भएको छ। नेपालभारत सीमा समस्या समाधान गर्न गठित परराष्ट्रसचिवस्तरको संयन्त्रका लागि प्रस्ताव बनाउने विषयमा छलफल केन्द्रित थियो। लिम्पियाधुरालाई नक्सामा समेट्न सक्नेनसक्ने विषयमा पनि छलफल भएको स्रोतले बतायो। नेपालको आधिकारिक नक्सामा लिम्पियाधुरा समावेश छैन। कालापानी र लिपुलेकलाई समेटेर गत फागुनमा सरकारले प्रशासनिक नक्सा जारी गरेको थियो। भारतीय प्रधानमन्त्री नरेन्द्र मोदीको नेपाल भ्रमणका बेला सन् २०१४ मै कालापानी र सुस्तामा रहेको सीमा विवाद टुंगो लगाउन परराष्ट्रसचिवस्तरको संयन्त्र बनेको थियो। संयन्त्रको बैठक एकपटक पनि बसेको छैन। कालापानी र सुस्ताबाहेकका सीमा क्षेत्रमा पाँच वर्षदेखि सीमांकन भइरहेको छ। भारतका लागि नेपाली राजदूत नीलाम्बर आचार्यले परराष्ट्रसचिवस्तरको संयन्त्रको बैठक बसाउन पहल गरिरहेका छन्। नापी विभागका पूर्वमहानिर्देशक बरालसँगको फोन वार्तामा राजदूत आचार्यले संयन्त्र बैठक बसाउन भारतीय पक्षसँग कुराकानी भइरहेको जानकारी दिएका थिए। पहल गरेर मात्रै भएन, मिति तोक्नुपर्छ, उनले भने, मसँग फोनमा राजदूत आचार्यले संयन्त्रको बैठक बसाउने पहल गरिरहेको बताउनुभएको छ।"
"कर्मचारीको उमेर हद ६० वर्ष, राज्यविरुद्ध अभिव्यक्ति दिएमा पेन्सन रोक्का","काठमाडौं : २७ वर्षपछि निजामती कर्मचारीको उमेर हद पुनः ६० वर्ष कायम हुने भएको छ। कर्मचारीले यसअघि ५८ वर्षमा अनिवार्य अवकाश पाउँथे। संसद्को राज्य व्यवस्था तथा सुशासन समितिमा छलफलका क्रममा रहेको संघीय निजामती सेवाको गठन, सञ्चालन र सेवा सर्तमा व्यवस्था गर्न बनेको विधेयकमा उमेर हद दुई वर्ष बढाउने सहमति भएको हो। ऐन लागू भएपछि प्रत्येक वर्ष ६ महिनाले अवकाशको उमेर बढ्दै जान्छ। अर्थात् ऐन लागू भएपछि निजामती सेवामा भएको कर्मचारी ५६ वर्ष उमेरको भए उसले ६० वर्षमा अवकाश पाउँछ। ऐन कार्यान्वयनमा आउँदा ५८ वर्ष भएका कर्मचारीले ६ महिना बढी मात्र काम गर्न पाउनेछ। अवकाशको उमेर हद बढाउँदा राज्यलाई व्ययभार कम हुने दाबी संघीय मामिला तथा सामान्य प्रशासन मन्त्रालयको छ। उमेर हद बढाउँदा राज्यको व्ययभार घट्छ। एक जना कर्मचारी ५८ मा अवकाश भयो भने उसको ठाउँमा अर्को कर्मचारी ल्याउनुपर्छ। अवकाश उमेर बढ्यो भने थप दुई वर्ष काम गर्छ र पेन्सनमा जाने खर्च कम हुन्छ। उसले २५ प्रतिशत बढी खर्चमै काम गर्छ, मन्त्रालयका सचिव यादवप्रसाद कोइरालाले भने, अर्को कर्मचारीलाई त्यत्तिकै योग्य बनाउन थप १० वर्ष लाग्छ। २०४९ सालसम्म कर्मचारीको उमेर हद ६० वर्ष थियो। पञ्चायतका कर्मचारी फाल्ने नाममा तत्कालीन सरकारले उमेर हद घटाएर ५८ बनाएको थियो। प्रशासनविद् भीमदत्त भट्टले कर्मचारीको उमेर हद ६० वर्ष बनाउने सहमति सकारात्मक भएको प्रतिक्रिया दिए। उनले भने, मैले पहिलादेखि नै कर्मचारीको उमेर हद बढाउनुपर्छ भन्दै आएको थिएँ। उनले ५८ वर्ष उमेर हद हुँदा पेन्सनका नाममा बर्सेनि अर्बौं व्ययभार बढिरहेको बताए। बर्सेनि तीन हजार थपिन्छन् त त्यतिकै संख्यामा निजामती सेवाबाट बिदा हुन्छन्, उनले भने, यसले देशलाई ठूलो घाटा पुर्याउँदै आएको छ। कर्मचारी व्यवसायी, अनुभवी र दक्ष हुन नपाउँदै अवकाश हुने परिपाटी अन्त्य भएको उनले बताए। बढुवामा कार्यसम्पादनलाई ६० अंक निजामती कर्मचारी बढुवामा कार्यसम्पादनलाई प्राथमिकतामा राखेर मूल्यांकन गर्ने कानुन ल्याउने तयारी भएको छ। कार्यसम्पादनका आधारमा बढुवा गर्नुपर्छ भन्ने उद्देश्यले यस्तो कानुन ल्याउन लागिएको हो। विधेयकमा कार्यसम्पादनलाई ४० अंक दिने प्रस्ताव गरिएको थियो। सांसदहरूले कार्यसम्पादनलाई नै प्राथमिकता दिन जोड गरेपछि ६० नम्बर पुर्याउने सहमति भएको हो। ज्येष्ठताका आधारमा दिइने अंक पनि घटाउने सहमति भएको छ। ज्येष्ठताका आधारमा बढुवा हुँदा १४ अंक दिने सहमति भएको हो। विधेयकमा ज्येष्ठतालाई ३० अंक दिन प्रस्ताव गरिएको थियो। ज्येष्ठताका लागि विधेयकमा चारवटा आधार तोकिएको छ। विधेयकको मस्यौदाको दफा ३५ (क) मा बढुवा हुने पदभन्दा एक श्रेणीमुनिको पदमा ज्येष्ठता लागू भएको मितिलाई आधार मान्ने, (क) अनुसार नभए सो पदमा लोकसेवा आयोग वा बढुवा समितिको सिफारिसको योग्यताक्रमका आधारमा, (ख) अनुसार नभएमा बढुवा हुने भन्दा तल्लो श्रेणीको पदमा ज्येष्ठता लागू भएको मितिका आधारमा र तीनवटै नभए उमेरको ज्येष्ठताका आधारमा ज्येष्ठता मापन हुने सहमति जुटेको हो। यस्तै भूगोललाई आधार मानेर २० नम्बर दिइने सहमति जुटेको छ। विधेयकमा १६ नम्बर मात्र प्रस्ताव गरिएको भए पनि विकटमा कर्मचारी पठाउनका लागि अंक बढाउन सांसदहरू एकमत भएका हुन्। बढुवाका लागि उम्मेदवारको शैक्षिक योग्यताको अंक भने घटाइएको छ। बढुवाका लागि विधेयकमा शैक्षिक आधारलाई १२ अंक प्रस्ताव गरिए पनि ६ अंकमा सहमति जुटेको छ। तालिमबापत पाइने २ अंक हटाइएको छ। राज्यविरुद्ध अभिव्यक्ति दिएमा पेन्सन रोक्का सेवा निवृत्त निजामती कर्मचारीले राज्यविरुद्ध अभिव्यक्ति दिएको र गोप्य सूचना खुलासा गरेको पुष्टि भएमा उनीहरूलाई पेन्सन नदिने सहमति भएको छ। निवृत्त कर्मचारीले पछिल्लो समय यस्ता गतिविधि गर्ने गरेकाले यो व्यवस्था ल्यउनुपरेको मन्त्रालयका सचिव कोइरालाले जानकारी दिए। उनले विदेशमा सूचना बेच्ने प्रवृत्ति बढेको दाबी गरे। सामाजिक सञ्जाल वा सञ्चारमाध्यममार्फत समाजमा द्वेष वा कलह बढ्ने, हिंसा भड्काउने काम गरेमा पनि पेन्सन रोकिनेछ। यी सबै गतिविधिको निगरानी संघीय मामिला तथा सामान्य प्रशासन मन्त्रालयले गर्नेछ। यो प्रावधानबारे कांग्रेस सांसद दिलेन्द्रप्रसाद बडूले भने आपत्ति जनाएका छन्। यो प्रावधान ल्याउँदा अन्याय हुन्छ। द्वेष फैलाउने भनेर कसरी थाहा हुन्छ ? कसले पुष्टि गर्छ, उनले भने, यसले यी सबै काम गरेको पुष्टि अदालतले गर्नुपर्छ। मन्त्रालयका सहसचिव बाबुराम अधिकारीले पेन्सन रोका भए पनि अदालत जाने बाटो भने खुला रहने स्पष्ट पारे। त्यस्तै भ्रष्टाचार, किर्ते, राष्ट्रविरुद्ध जासुसी, लागूऔषध कारोबार, जातीय छुवाछुत, बहुविवाहजस्ता नैतिक पतन देखिने फौजदारी अभियोग अदालतबाट कसुर ठहरिएमा पेन्सन रोकिनेछ। कामको सिलसिलामा दुर्घटना परी घाइते र बिरामी हुने कर्मचारीको उपचार सुविधान सम्पन्न अस्पतालमा सरकारको पूर्ण खर्चमा गर्ने सहमति भएको छ। कर्मचारीमा अनुशासन छैन संघीय मामिला तथा समान्य प्रशासनमन्त्री लालबाबु पण्डितले कर्मचारीमा अनुशासन नभएको टिप्पणी गरेका छन्। उनले त्यही कारण कानुनमै कडाइ गरेर अघि बढ्नुपर्ने बताए। समिति बैठकमा मन्त्री यादवले दुर्गममा सरुवा गर्दा मन्त्रीलाई खराब भन्ने गरेको भन्दै असन्तुष्टि व्यक्त गरे। हानौंला झै गरेर दुई जना उपसचिवज्यूहरू आउनुभएको थियो। तपाईंले खटाएको ठाउँमा खट्नुपर्छ ? के लोकतन्त्र र गणतन्त्र यसैका लागि आएको हो काममा खट्नको लागि ? भनेर उहाँहरूले भन्नुभयो, उनले भने, उहाँहरूले मलाई अन्त खटाए तपाईंलाई सबैभन्दा खराब मन्त्री भन्छौं र थुक्छौं भन्नुभयो। उनले एक कर्मचारीले तालिममा जाने नाममा वर्षभरि उतै बिताएको खुलासा गरे। एकजना कर्मचारी हुनुहुन्छ, एक वर्षमा २१० दिन तालिमका नाममा विदेश गएको रेकर्ड फेला पारेको छु, उनले भने, उसले देशमा कति दिन काम गर्यो होला ?"
प्रधानमन्त्रीको प्रेस सल्लाहकारमा सूर्य थापा,"काठमाडौं : प्रधानमन्त्री केपी शर्मा ओलीको प्रेस सल्लाहकार सूर्य थापा बन्ने भएका छन्। कुन्दन अर्यालको राजीनामा स्वीकृत भएपछि प्रधानमन्त्री ओलीले थापालाई सल्लाहकार बनाउने भएका हुन्। नेकपा नेतृत्व र केही निकट नेतासँगको छलफलपछि प्रधानमन्त्री ओलीले पार्टीको प्रचार विभाग उपप्रमुखसमेत रहेका थापालाई सल्लाहकार नियुक्त गर्ने तयारी गरेका हुन्। थापाले औपचारिक नियुक्ती भने आइतबार पाउने बालुवाटार स्रोतले बतायो। मन्त्रिपरिषद् बैठकले थापालाई नियुक्त गर्ने निर्णय गर्नेछ। थापा यसअघि झलनाथ खनाल प्रधानमन्त्री हुँदासमेत प्रेस सल्लाहकार बनिसकेका नेता हुन्। उनको पृष्ठभूमिसमेत पत्रकारिता भएकाले उनलाई प्रेस सल्लाहकार बनाउने विषयमा सहमति जुटेको स्रोतको दाबी छ। थापा नेकपा केन्द्रीय सदस्यसमेत हुन्। प्रधानमन्त्रीको सचिवालय र सल्लाहकारका सबै सदस्यले राजीनामा बुझाए पनि ६ जनाको नाममात्र स्वीकृत भएको छ। प्रधानमन्त्रीको निर्देशन अनुसार मंसिर १ गतेदेखि लागू हुनेगरी १३ जनाले राजीनामा बुझाएका थिए। प्रेस सल्लाहकार अर्याल, जनसम्पर्क सल्लाहकार अच्युत मैनाली, प्रेस संयोजक चेतन अधिकारी, सचिवालयमा कार्यरत घनश्याम भट्टराई, कृष्ण पौडेल र कम्प्युटर अपरेटर उदय पोखरेलको राजीनामा स्वीकृत भइसकेको छ। राजीनामा स्वीकृत भएका अन्य पदमा कसले नियुक्त पाउने भन्ने टुंगो भने लागि सकेको छैन। सचिवालय स्रोतका अनुसार प्रधानमन्त्रीको सचिवालयका प्रमुख सल्लाहकार विष्णु रिमाल र परराष्ट्र सल्लाहकार राजन भट्टराई, प्रेस विज्ञ रामसरण बजगाईँ, प्रविधि सल्लाहकार हुन् अस्गर अली, स्वकीय सचिव इन्द्र भण्डारी, प्रमुख स्वकीय सचिव राजेश बज्राचार्यलगायतको भने राजीनामा स्वीकृत भएको छैन। प्रधानमन्त्री ओलीले नयाँ ढंगले काम गर्ने योजनासहित सबै सल्लाहकार र सहयोगीलाई राजीनामा दिन निर्देशन दिएका थिए। सोही अनुसार सबै सल्लाहकार र सहयोगीले राजीनामा दिएका हुन्।"
