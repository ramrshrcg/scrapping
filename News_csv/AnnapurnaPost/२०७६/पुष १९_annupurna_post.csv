शीर्षक,विवरण
एमसीसीमा नेपाल स्वतन्त्र छ : चीन,"काठमाडौं : चिनियाँ राजदूत होउ यान्छीले अमेरिकाको मिलिनियम च्यालेन्ज कर्पोरेसन (एमसीसी) बाट सहयोग लिनेनलिने भन्नेमा नेपाल आफैंले निर्णय गर्नुपर्ने बताएकी छन्। नेपालले चीन वा अन्य कुनै एक मुलुकसँग मात्र होइन, हरेक मित्रसँग सहकार्य गरेर आफूलाई माथि लैजान सक्छ। त्यही क्रममा अमेरिकाको सहयोग पनि नेपालले लिन सक्छ। तर, यो नेपालको आफ्नो हितमा हुनुपर्छ। यस्ता विषयमा नेपाल स्वतन्त्र छ, चिनियाँ दूतावासमा शुक्रबार आयोजित पत्रकार सम्मेलनमा होउले भनिन्, नेपालले चीनसँग मात्र सहयोग लिनुपर्छ भन्ने छैन। कसैको दबाबमा भन्दा आफ्नो हित हेरेर अन्तर्राष्ट्रिय समुदायको सहयोग स्वीकार गर्ने निर्णय स्वतन्त्र राष्ट्रको रहन्छ। राजदूत होउले करिब ५६ अर्ब रुपैयाँ अमेरिकी अनुदान सहयोग रहेको एमसीसी संसद्बाट अनुमोदन हुने प्रक्रिया नियालिरहेको बताइन्। अमेरिकासँगको यो सम्झौतालाई लिएर सत्तारूढ नेकपा स्थायी समिति बैठकमा विवाद छ। नेकपाका केही नेताले एमसीसीलाई अमेरिकाको इन्डो प्यासिफिक रणनीतिसँग जोडेर संसद्बाट पारित गर्न नहुनेमा जोड दिँदै आएका छन्। राजदूत होउले भनिन्, चीनले कुनै मुलुकको आन्तरिक विषयमा कहिल्यै हस्तक्षेप गर्दैन। हामी सबैसँग सहकार्य गरेर अल्पविकसित मुलुक अघि बढेको हेर्न चाहन्छौं। सम्बन्ध थप उचाइमा राजदूत होउले नेपाल र चीनको सम्बन्ध मित्रतामा मात्र नभई विश्वासमा अडेको बताएकी छन्। उनले नेपालको विकास यात्रामा चीन सधंै सहकार्य गरेर अघि बढ्न चाहेको स्पष्ट पारेकी छन्। दुवै मुलुकका राष्ट्रपति र अन्य उच्चस्तका भ्रमणपछि दुईपक्षीय सम्बन्ध थप उचाइमा पुगेको उनको भनाइ छ। सन् २०१९ मा नेपालचीन सम्बन्ध उचाइमा पुगेको विश्वास व्यक्त गर्दै राजदूत होउले भनिन्, राजनीति, अर्थतन्त्र, व्यापार, वाणिज्य र जनस्तरको सम्बन्धमा समेत तीव्र विकास भइरहेको छ। राजदूत होउले नेपाल र चीन सम्बन्ध मित्रतामा मात्र नभई विश्वासमा अडेको बताइन्। उनले भनिन्, राजनीति, अर्थतन्त्र, व्यापार, वाणिज्य र जनस्तरको सम्बन्धमा तीव्र विकास भइरहेको छ। भूपरिवेष्टित नेपाललाई भूजडित बनाउँदै समृद्धि र विकासमा केन्द्रित हुन बेल्ट एन्ड रोड इनिसिएटिभ (बीआरआई) परियोजना अघि बढाइएको उनले स्पष्ट पारिन्। उनले नेपालचीनबीचको सुमधुर सम्बन्ध नरुचाउने केही तŒवबाट जोखिम रहेको अवस्था नकार्न नमिल्ने बताइन्। होउले भनिन्, चीनले आतिथ्य रहने मुलुकको ऐनकानुनविपरीत गतिविधि गर्ने आफ्नो राष्ट्रका नागरिकको प्रतिरक्षा कहिल्यै गर्दैन। चीनले अपराधीलाई कानुनी दायरामा ल्याउन सघाउने प्रतिबद्धता पनि उनले व्यक्त गरिन्। चीनको राष्ट्रिय स्वार्थ र सुरक्षामा नेपालबाट जोखिम छैन, उनले भनिन्, अवाञ्छित तŒवबाट सचेत रहनुपर्ने आवश्यकता पनि बेइजिङले औंल्याउँदै आएको छ। पारस्परिक विश्वास र सहयोगमा आधारित चीननेपाल सम्बन्धलाई झिनामसिना मुद्दाले खासै प्रभाव पार्दैन। पर्यटक भिसामा नेपाल आएर गैरपर्यटकीय गतिविधिमा संलग्न हुनेलाई कानुनी दायरामा ल्याउन नेपाल प्रहरीलाई सूचना र सहयोग प्रदान गरिरहेको उनको भनाइ छ। उनले भनिन्, यस्तो सहकार्य निरन्तर जारी रहनेछ। केही दिनअघि प्रक्राउ परेका चिनियाँ अहिले प्रहरी हिरासतमा छन्। टु प्लस वान नै त्रिपक्षीय राजदूत होउले नेपालचीन सम्बन्धमा त्रिपक्षीय साझेदारी आवश्यक रहेको बताइन्। उनले चीन, नेपाल र भारतबीच त्रिपक्षीय सहकार्यलाई नै टु प्लस वान (दुई जोड एक) ढाँचामा अघि बढाएको स्पष्ट पारिन्। उनले भनिन्, व्याख्या जे गरे पनि यसको चुरो त्रिपक्षीय सहकार्य हो। भारत र चीनले नेपाललाई निर्देशन दिन सक्दैन। त्यसैले नेपालले स्वतन्त्र रूपमा धारणा राख्न सक्छ। यस्ता सहकार्यमा नेपालले अपनाउने मोडल के हो भन्नेबारे आफैं स्पष्ट हुनुपर्ने उनको सुझाव छ। गत असोजमा चिनियाँ राष्ट्रपति सी चिनिफङको नेपाल भ्रमणका बेलामा पनि यसबारे छलफल भएको थियो। प्लस वानमा रहँदा नेपालको हैसियत घट्ने भन्दै प्रधानमन्त्री केपी ओलीले त्रिपक्षीयबाहेक अन्य छलफल गर्न नसकिने बताएका थिए। राजदूत होउले अफगानिस्तानको सुरक्षा बललाई चीन र भारतले संयुक्त रूपमा तालिम दिइरहेको जानकारी दिइन्। उनले त्यहाँ अमेरिका र चीनको सहकार्य रहेको उदाहरण दिइन्। भेरी बबईमा नेपालको लगानीमा चिनियाँ ठेकेदार र अमेरिकी प्रविधि उपयोग भएको उदाहरण पनि राजदूत होउले दिइन्। हङकङ र सिजियानबारे काठमाडौंमा ब्रिफिङ चीनले बेइजिङमा पत्रकार सम्मेलन गरेर उठाउनुपर्ने विषयलाई काठमाडौंसम्म ल्याएको छ। राजदूत होउले आफ्नो आन्तरिक विषयलाई काठमाडौंमा उतार्नुको अर्थ हङकङ र सिजियानमा नेपालको साथ पनि खोजेको देखिन्छ। नेपाल र चीन विकासोन्मुख राष्ट्र भएकाले साझा हित र चासोका विषयमा नेपालको सक्रिय साथ र सहयोगको आशा पनि चीनले गरेको छ, उनले भनिन्, केही पश्चिमा मुलुकले चीनको समृद्धि देख्न नचाहेको र छिमेकसँग राम्रो सम्बन्ध पनि नचाहेको स्पष्टै छ। हङकङ र सिजियाङको विषय उछालेर चीनमाथि निरन्तर आक्रमण भइरहेको छ। चीन सरकारले आफ्नो संविधानअनुसार एक राष्ट्र दुई पद्धति को आधारभूत राष्ट्रिय नीति अवलम्बन गर्दै शान्ति र एकताका लागि काम गरिरहेको राजदूत होउको भनाइ छ। पहिला सडक र सुरुङ अनि रेल राजदूत होउले नेपाल र चीनबीच हिमालय वारपार सहकार्यका धमाधम सहमति भइरहेको बताइन्। सडक र सुरुङमार्ग निर्माणपछि मात्र रेलमार्ग बन्ने उनको भनाइ छ। राजदूत होउका अनुसार रेलमार्गको अध्ययन सुरु भइसकेको छ। रेलमार्ग जटिल कार्य हो। तर यसलाई चिरेर अघि बढ्नेछौं। सीमा वारपार सहकार्य अघि बढ्नेछ, उनले भनिन, सम्बन्धमा सडक, सुरुङ र रेलले ठूलो भूमिका निर्वाह गर्नेछ। साथै हवाई सम्पर्कले पनि उत्तिकै महत्त्व राख्छ। सन् २०१९ मा दुई देशबीच आर्थिक, सामाजिक, राजनीतिक, व्यापारिक तथा जनताजनताबीचको सम्पर्क र सम्बन्ध विस्तारमा उल्लेख्य प्रगति भएको राजदूत होउको दाबी छ। उनले विगत चार वर्षदेखि चीन नेपालमा सर्वाधिक लगानी गर्ने राष्ट्रका रूपमा रहेको बताइन्। त्रिभुवन विमानस्थलको मर्मतसम्भार तथा गौतम बुद्ध विमानस्थल निर्माणमा चिनियाँ पक्षबाट महत्त्वपूर्ण योगदान भइरहेको छ। कार्यकाल सकेरै फर्कन्छु राजदूत होउले चीन सरकारले दिएको कार्यकाल सम्पन्न गरेर मात्र आफू स्वदेश फर्कने स्पष्ट पारिन्। चिनियाँ राजदूत छिट्टै फर्कने हल्ला चलिरहेको प्रसंगमा उनले भनिन्, यस्तो हल्ला गलत हो। म पूरै कार्यकाल काम गरेर फर्किनेछु। बेइजिङले एक वर्षअघि उनलाई पठाएको थियो। होउ नेपालमा सक्रिय राजदूतमध्येमा पर्छिन्।"
नेकपामा बढ्दो अनुशासनहीनता !,"नेकपा पार्टी नेतृत्वले गुटको संस्कार नियन्त्रणमा पहल नथाल्ने हो भने निकट दिन पार्टी कमिटी नै ध्वस्त हुने खतरा हुन्छ भदौ ५ मा बालुवाटारमा प्रधानमन्त्री केपी ओली र पार्टीकै वरिष्ठ नेता माधव नेपालबीच चर्काचर्की पर्यो। प्रधानमन्त्रीको स्वास्थ्यलाभ का विषयमा मात्र दुई नेताका बीचमा चर्काचर्की परेको थिएन। झगडाको अर्काे थप एउटा कारण पनि थियो, त्यो हो केन्द्रीय सदस्य राजेन्द्र गौतमको फेसबुकमा लेखिएको स्टाटस। नेपालले आफ्नो नोट अफ डिसेन्ट पछि गौतमले आफूविरुद्ध सामाजिक सञ्जालमा जथाभावी लेखेको र उनीमाथि कारबाहीको माग गरेका थिए। तपाईं (प्रधानमन्त्री) निकटका मान्छेले जे पनि बोल्न र लेख्न मिल्छ ? उनीहरूलाई अनुशासन लाग्दैन ? मैले पार्टीमा आफ्ना कुरा राख्नसमेत नपाउने ? मैले नोट अफ डिसेन्ट राखेपछि राजेन्द्र गौतमले फेसबुकमा के लेखेको त्यसरी, हेर्नुभएको छ ? तपाईंका मान्छेलाई किन कारबाही नगर्ने ? कारबाही गर्नुहोस्। माधव नेपालले त्यस दिन ओलीसँग असन्तुष्टि जनाउँदै भनेका थिए। त्यसपछि प्रधानमन्त्रीले पनि जवाफ फर्काए बुधबार साप्ताहिकमा आफूविरुद्ध लेखिएको प्रसंगसम्म। पार्टी शीर्षनेतामै देखिएको यो अविश्वास र आरोपप्रत्यारोप यतिमा मात्र सीमित रहेन। भोलिपल्टै (६ भदौमा) ललितपुरमा पार्टीनिकट प्रोग्रेसिभ इन्जिनियरिङ एसोसिएसनको प्रशिक्षण भेलालाई सम्बोधन गर्दै नेकपा अध्यक्ष प्रचण्डले भने, हामी हिजो निकै अनुशासित थियौं र मात्रै यहाँ आइपुगेका हौं। हिजोआज अनुशासनको स्तर गिरेर जसलाई जे मन लाग्यो, त्यही बोल्ने भएका छौं। कम्युनिस्ट पार्टीमा हिजो सामूहिक निर्णय, व्यक्तिगत जिम्मेवारी हुन्थ्यो। हिजोआज यो अवस्था उल्टिएको छ। व्यक्तिगत निर्णय हुन्छ। जिम्मेवारीचाहिँ समूहले लिइदिनुपर्ने अवस्था छ। ३ जेठ २०७५ मा तत्कालीन एमाले र माओवादी केन्द्रका बीचमा पार्टी एकता गर्दा नै तत्कालीन पार्टी र नेताकार्यकर्ताका बीचमा आरोपप्रत्यारोप नगर्ने समझदारी थियो। तर समझदारी ओठेबोली मा मात्र सीमित रह्यो। केन्द्रीय नेताहरू नै पूर्वपार्टीका आधारमा मात्र नभई पूर्ववत् पार्टीभित्रकै पनि गुटगत पक्षधरताका आधारमा जुहारी मा उत्रिरहे। पार्टी नीतिविपरीत सरकार र पार्टी नेतृत्वकै विरुद्धमा सार्वजनिक रूपमा केही नेताहरू आलोचना र गालीगलौजमा उत्रने क्रम नेकपाभित्र बढेपछि केही नेताहरूलाई अनुशासनको डण्डा चलाउने तयारीमा शीर्ष नेताहरूलाई पुर्यायो। नेताहरू भीम रावल, जनार्दन शर्मा, जगन्नाथ खतिवडा, सूर्य थापा र रामप्रसाद सापकोटा (दीपशिखा) सम्मका नेताहरूमाथि नेतृत्वका आँखा पटकपटक परे। पहिलो चरणमा मौखिक स्पष्टीकरण सोध्ने र सचेत गराउनेसम्ममा नेकपाका दुई अध्यक्ष पुगे। पार्टीभित्र आफ्नै नेताकार्यकर्तामा बढ्दो अनुशासनहीनतापछि नेकपाको ९ भदौमा प्रचण्डको अध्यक्षतामा बसेको सचिवालय बैठकले पार्टी नेताहरूलाई लगाम लगाउने गरी नेतृत्वविरुद्ध गतिविधि गरे कारबाही गर्नेसम्मको निर्णय लिएको थियो। महासचिव विष्णु पौडेलले त्यसबेलाको बैठकको निर्णय सुनाउँदै भने, पार्टीका सबै तहका नेताकार्यकर्ता तथा सदस्यहरूलाई पार्टीको नीति एवं नेतृत्वका सम्बन्धमा असहमति, आलोचना वा विरोध भएमा पार्टी विधानको व्यवस्थाबमोजिम प्रस्तुत हुन र अन्तरपार्टी जनवादको भरपूर उपभोग गर्न निर्देशित गरेको थियो। पार्टीको नीति एवं नेतृत्वका सम्बन्धमा सार्वजनिक रूपमा विरोध वा आलोचना नगर्न निर्देशित गरेको थियो। १३ भदौमा उसले पार्टीको नीति र नेतृत्वविरुद्ध लेख्ने, बोल्नेमाथि कारबाही गर्ने उल्लेख गर्दै अन्तरपार्टी विशेष निर्देशन जारी गर्यो। उक्त अन्तरपार्टी विशेष निर्देशनको बुँदा नम्बर (च) मा पार्टीका सबै तहका नेताकार्यकर्ता तथा सदस्यहरूलाई पार्टी नीति एवं नेतृत्वका सम्बन्धमा सार्वजनिक रूपमा विरोध वा आलोचना नगर्न निर्देशन गरिएको थियो। त्यसमा उल्लेख थियो, पार्टीको नीति एवं नेतृत्वविरुद्धमा लेख्ने, बोल्ने वा गतिविधि गर्नेहरूप्रति पार्टी विधानबमोजिम स्पष्टीकरण सोध्ने, कारबाही प्रक्रिया अघि बढाउने निर्णय गरेको छ। तर पनि नेताकार्यकर्ताबीचको जुहारी रोकिएन। झन् पार्टीभित्र अराजकता मौलाउन थालेपछि चितवन पुगेर प्रचण्डले सार्वजनिक कार्यक्रममा भने, कम्युनिस्ट आफैं बिग्रेपछि खतरा हुन्छ। पार्टीमा अहिले यही डर छ। पार्टीकै केही नेताहरूलाई सरकार र पार्टी नेतृत्वले गरेका काम पटक्कै चित्त बुझेको छैन। तिनीहरूले कुण्ठा मात्र पालिरहेका छन्। कुण्ठाले कहीं पुगिँदैन। अर्का अध्यक्ष तथा प्रधानमन्त्री ओलीले पनि बेलाबेला पार्टी नेताहरूले नेतृत्वमाथि गरेको आलोचनाप्रति खरो टिप्पणी गर्दै आइरहेका छन्। १२ पुसमा मात्रै उनले आफ्नै सरकारी निवासमा पार्टीनिकट पत्रकारको राष्ट्रिय भेलालाई सम्बोधन गर्दै भनेका थिए, पार्टीकै केही नेताहरूलाई सरकार र पार्टी नेतृत्वले गरेका काम पटक्कै चित्त बुझेको छैन, उहाँहरू कुण्ठा पालेर मात्र हिँडिरहनुभएको छ। त्यस्तो कुण्ठाले कहीं पुगिँदैन। हुन त नेकपाले पार्टीभित्र देखापरेको अराजकतालाई पार्टीको राजनीतिक दस्ताबेजमै उल्लेख गरेर ल्याएको पनि छ। २९ मंसिर देखि ६ पुससम्म चलेको स्थायी समिति बैठकमा पारित राजनीतिक दस्ताबेजमै लेखिएको छ, पार्टी संगठन अन्योलग्रस्त अवस्थामा रहेको छ। पार्टी संस्थागत छैन। बरु अनेक गुट झाँगिदै जान थालेका छन्। पार्टीभित्र घात, अन्तर्घात र अराजकताका प्रवृत्ति बढिरहेका छन्। पार्टी अनुशासनस्तर दयनीय अवस्थामा छ। पार्टी अनुशासनको स्थान गुट अनुशासनले लिने खतरा दिनप्रतिदिन बढ्दै गएको छ। आलोचना, आत्मआलोचना, राम्रा काम गर्नेलाई प्रोत्साहन, गल्ती गर्नेलाई दुरुत्साहन गर्नेजस्ता सजीव र गतिशील कम्युनिस्ट पार्टीका निम्ति अपरिहार्य विधि र प्रणालीको पालना भइरहेको छैन।यसले पनि देखाउँछ सत्तासीन दल नेकपाभित्र पार्टी अनुशासनको स्तर कुन तहमा छ भन्ने तथ्यलाई। दुई चरण दुई फायर ! नेकपाभित्र नेताहरूबीचकै आरोपप्रत्यारोप नयाँ भने होइन। एमालेमाओवादीका नेताहरू कुनै बेला एकअर्कालाई दुस्मन कै रूपमा लिन्थे। त्यति मात्र होइन, पूर्ववत् पार्टीमा रहेका नेताहरू गुटका आधारमा पनि एकअर्का नेताका मानमर्दन गर्ने र खेदो खन्ने काममा उत्रन्थे। गुटगत पक्षधरताले ती नेताहरू अनुशासनको कारबाहीबाट जोगिने अवस्था बन्थ्यो। अहिले पनि अवस्था उस्तै देखिएको छ। प्रधानमन्त्री केपी ओलीको दोस्रोपटक सिंहदरबारमा इनिङ गरिरहँदा नेताहरू योगेश भट्टराई र विष्णु रिमालका बीचमा अस्वस्थ प्रकारको द्वन्द्व देखिएको थियो। तर अहिले भट्टराई पर्यटनमन्त्री भएपछि आरोपप्रत्यारोपको पुरानो द्वन्द्व स्टप भएको छ। तर बेलाबेखत रिमालले नेताविशेषलाई लक्ष्यित गर्दै गर्ने तिखो आलोचना रोकिएको छैन। उनी कहिले आफ्नै नेतालक्ष्यित गर्दै छौंडा प्रवृत्ति भन्छन् त, कहिले के। यतिखेर नेकपा स्थायी समिति सदस्य भीम रावल र केन्द्रीय सदस्य तथ प्रधानमन्त्रीका प्रेस सल्लाहकार सूर्य थापाबीचको वाक्युद्ध चर्चामा छ। सुरुमा प्रधानमन्त्रीका सल्लाहकार थापाले फायर खोल्ने र रावल जवाफी फायरमा ओर्लिने क्रम जारी छ। नेताकार्यकर्ताका लागि भने यी दुईको वार टाउको दुखाइको विषय बन्न थालेको छ। १४ पुसमा रावलका पुराना कविता लिम्पियाधुरा र बालुवाटारप्रति व्यंग्य गर्दै हालै स्थायी कमिटीमा रावलले सुनाएको धुवाँले छोपिँदै दियो भन्ने कविता तुलना गर्दै थापाले एक्लो वृहस्पति बन्ने बाटोमा हिँडेको आरोप रावलमाथि लगाएका थिए। रावलले पनि जवाफ फर्काइहाले, सल्लाहकारको सल्लाह भए २०३२ मा झ्यालखानादेखि तत्कालीन नेकपा एमालेमा देखेभोगेका कुरा र गुटबन्दीका पत्रपत्रलगायतका तथ्यमा बहस गरौंला। यद्यपि सरकार चलाउनुपर्नेले गुट चलाउन थालेमा सल्लाहकारबाट धेरै अपेक्षा गर्नु सायद उचित पर्दैन होला। ६ पुसमा सचिवालयको निर्णय रावलले पत्रकारसँग बोलेकोमा थापालाई चित्त बुझेन। उनले परिभाषित जिम्मेवारी र कार्यक्षेत्रको प्रश्न भन्दै सामाजिक सञ्जालमा त्यस दिन लेखे, कुन काम कसको जिम्माको हो ? ख्याल गरिदिने कसले हो त ? अन्यथा, कार्यविभाजनबाट निर्धारित जिम्मेवारी कुण्डल र बुलाकीजस्तो हुने अनि जो पनि प्रवक्ताजस्तो बनेर प्रस्तुत हुने अराजकता हावी हुन्छ। रावलले पनि त्यसपछि प्रत्युत्तर सामाजिक सञ्जालबाटै दिए, मलाई जिम्मेवारीको उपदेश दिने धृष्टता गर्ने अधिकार सूर्यजीले कहाँबाट पाउनुभयो त भन्नेबारे भने उहाँले खुलाउनुभएन। बालुवाटारमा प्रधानमन्त्रीको प्रेस सल्लाहकार भएपछि उहाँले पार्टी अध्यक्ष भए झैं गरी आदेशनिर्देश गर्ने अधिकार र हैसियत प्राप्त भएको भ्रम परेछ क्या रे। यी दुईको आरोपप्रत्यारोप शृंखलामा छ। सामाजिक सञ्जालको वाक्युद्ध शृंखलामा चर्किंदै जाँदा अब यो विषय दुई नेतासँग मात्रै जोडिएको छैन, यसमा अन्य नेताकार्यकर्ता पनि जोडिँदै पक्षविपक्षमा उत्रिन थालेका छन्। पछिल्लोपटक सञ्चारमन्त्री गोकुल बाँस्कोटाको पनि दुई नेताबीचको वाक्युद्धमा इन्टी भएको छ। नेकपाको युवा संगठन राष्ट्रिय युवा संघ नेपालका संयोजक रामप्रसाद सापकोटा दीपशिखा र सहसंयोजक रमेश पौडेलका बीचमा पनि सामाजिक सञ्जालमै आरोपप्रत्यारोप चलेको छ। पार्टीका दुई अध्यक्ष केपी ओली र प्रचण्डको पक्षधरता देखाउँदै उनीहरू एकअर्काको खेदो खन्ने अभियानमा छन्। संगठनका डकुमेन्टमा संयोजकसहसंयोजक दुवैले हस्ताक्षर गर्नेनगर्ने भन्ने आन्तरिक विवाद उनीहरूले सामाजिक सञ्जालमा ल्याइपुर्याएका छन्। त्यसमा पनि नेताकार्यकर्ता रमिते नै बनिरहेका छन्। शीर्ष नेताकै सचिवालयमा रहेका व्यक्तिहरू पनि पार्टीका नेताकार्यकर्तामा असहिष्णु देखिएका कयौं घटना नेकपाभित्र छ। खासगरी प्रधानमन्त्री सचिवालयका सदस्यहरू यसमा बढी विवादमा तानिएका छन्। प्रधानमन्त्रीका प्रमुख राजनीतिक सल्लाहकार विष्णु रिमालदेखि प्रेस सल्लाहकार सूर्य थापासम्म पटकपटक पार्टीका नेतासँग सीधै झगडामा उत्रिएका छन्, अनि अन्य नेताहरू किन प्रतिवादमा नउत्रियून् ? , नेकपाका एक स्थायी समिति सदस्य बताउँछन्। पूर्वमाओवादी समूहभित्र भने आफ्नै पूर्ववत् समूहमा यो खालको समस्या देखिएको छैन, जति पूर्वएमाले खेमाका नेताहरूमा देखिएको छ। यो समस्या पार्टीभित्रको गुटबन्दीका कारण मौलाएको नेताहरूकै बुझाइ छ। नेताहरू भीम रावल र प्रधानमन्त्रीका प्रेस सल्लाहकार सूर्य थापाबीचको निजी मनमुटाव त्यसैको विम्ब भएको ती स्थायी समिति सदस्यको भनाइ छ। कतिपय कमिटीमा बसेर छलफल गर्नुपर्ने विषय सामाजिक सञ्जालमा असन्तुष्टिका रूपमा पनि पोखिन थालेका छन्। राष्ट्रिय युवा संघ नेपालको संयोजक र सहसंयोजकबीचको विवाद भने त्यस्तैमध्येको एउटा हो। एकतापछिको संगठनका नीतिनिर्णयमा संयोजकसहसंयोजक दुवैले हस्ताक्षर गर्न पाउनेनपाउनेमा संयोजक सापकोटा र सहसंयोजक पौडेलका बीचमा पनि सामाजिक सञ्जालमै आरोपप्रत्यारोप चलेको छ। संगठनभित्रको छलफलका विषय हो यो, तर सार्वजनिक आलोचनामा उत्रने काम विधिका हिसाबले अनुशासनहीनता हो ती स्थायी समिति सदस्यले अन्न्पूर्णसँग भने, यस्तैखाले समस्या पार्टीभित्र अहिले जथाभावी देखिन थालेको छ। यसको नियन्त्रण जटिल बन्दै जान थालेको छ। पार्टी नेतृत्वले सच्याउन पहल नगर्ने हो भने आउँदा दिनमा यसले पार्टी कमिटीलाई नै ध्वस्त नबनाउलान् भन्न सकिन्न। केन्द्रीय निकायका पदाधिकारी तथा सदस्यहरूले पार्टी अनुशासन, निर्णय र निर्देशनको पालना गरे वा नगरेको अनुगमन गर्ने र गल्ती गर्नेमाथि अनुशासनको कारबाही गर्न सम्बन्धित निकायलाई निर्देशन दिने अधिकारसहितको केन्द्रीय अनुशासन आयोग नेकपाभित्र छ। त्यसको नेतृत्वमा अमृत बोहोरा र सचिवमा अशोक रोकाय छन्। उनीहरूले जिम्मेवारीअनुसारको पार्टी काम थालेका त छैनन्, तर पार्टीभित्र देखा पर्न थालेको बढ्दो अनुशासनहीनतामा चिन्ता भने देखाएका छन्। पछिल्ला दिनमा गुटको फेरो लिने र अनुशासन तोड्ने संस्कार नेकपामा बढोत्तरी हुन थालेको अनुशासन आयोगका अध्यक्ष बोहोरा बताउँछन्। पार्टीभित्र नेताकार्यकर्ता कुनै न कुनै गुटमा रहेका र त्यही गुटको छायाँमा बसेका कारण नेताकार्यकर्तालाई अनुशासनको सीमाभित्र बाँध्न अप्ठ्यारो आइलाग्ने चिन्ता उनी देखाउँछन्। भन्छन्, पार्टी यसरी बन्दैन, यसले पार्टीलाई सिध्याउने काम मात्र गर्छ। पार्टी अनुशासन भयावह अमृत बोहोरा, अध्यक्ष अनुशासन आयोग, नेकपा नेकपाभित्र पार्टी अनुशासनको अवस्था कस्तो छ ? पार्टी आन्दोलन र निर्माण दुवै बेलामा अनुशासनको विशेष महत्त्व हुन्छ। अनुशासन र पद्धति भएन भने पार्टी नै हुँदैन। धेरै पद्धति बिग्रेको छ। विधि भत्केको छ। अनुशासन उल्लंघन हुने र अराजकता फैलिरहेको छ। आचरण बिग्रेको छ। पार्टी अनुशासन भयावह अवस्थामा छ। भर्खरै सम्पन्न स्थायी समिति बैठकमा अध्यक्षको प्रतिवेदनमा पनि यी विषय आएको छ। किन यस्तो भइरहेको छ ? यसले पार्टीलाई कहाँ पुर्याउँछ ? कुनै आग्रह नराखेर एकदम वस्तुनिष्ठ ढंगले भन्दा पार्टीमा अनुशासन पद्धति र मूल्यमान्यता भन्ने कुरा विस्तारै ह्रास हुँदै गएको छ। त्यसको पछाडिका कारण भनेको वैचारिकराजनीतिक काम भएन। मान्छेलाई निखार्ने, आलोचना गर्ने, गलत प्रवृत्तिबाट मुक्त गर्ने पद्धतिप्रक्रिया पार्टीमा करिब ठप्पै भयो पहिलो कुरा। दोस्रो, कमिटीका बैठक भएनन्। बैठक भएको भए त्यही छलफल हुन्थ्यो। ठीकबेठीक छुट्ट्याउने काम हुन्थ्यो। अनि मान्छेले कहाँबाट प्रशिक्षित हुने ? पुराना लामो इतिहास बोकेर आएकाले के गर्नुहुन्छहँुदैन, अलिकति बुझ्छ। नयाँ पिढीले जेजसरी चलेको छ, त्यही हो भन्ने ठान्छ। उनीहरूको सैद्धान्तिक स्तर उठाउन अध्ययन प्रशिक्षणको व्यवस्था छैन। गलत काम गरेवापत छानबिन र कारबाही गर्ने प्रक्रिया केही भएन। पार्टीमा गुटबन्दी छ। गुटका कारण यस्तो भएको भन्दिन्छ। आग्रह राखेर यस्तो गरेको भनेर एकले अर्काेलाई ढाकछोप गर्ने प्रवृत्ति छ। एउटा न एउटा गुटमा गएर टाँसिएपछि कसरी छानबिन र कारबाही गर्ने ? समस्या छ। सामाजिक सञ्जालमै पार्टीका जिम्मेवार नेताहरू आरोपप्रत्यारोपमा उत्रेको विषयमा कत्तिको जानकार हुनुहुन्छ ? मैले धेरै हेरेको छैन। पूर्वएमाले हुँदा हामी अलिक बढी छलफल गथ्र्यौं; पार्टी नेतृत्वलाई जानकारी गराउँथ्यौं र सतर्क हुन आग्रह गथ्र्यौं तर एकतापछि त्यस्तो केही पनि छैन। मैले जिम्मेवारी केही समयअगाडि मात्र पाएको हुँ। कमिटीले अझै पूर्णता पाएको छैन। यसकारण यस्ता विषयमा खास टिप्पणी गर्ने अवस्थामा म छैन। पार्टीमा यो खालको समस्याका बीचमा तपाईं कसरी काम गर्नुहुन्छ ? अवस्था पार्टीभित्र कति विकराल छ भने यसलाई नसम्हाली हुँदैन। अनुशासन आयोगले मात्र सक्दैन। पार्टी कमिटी पनि सचेत हुनुपर्छ। नेतृत्व पनि सचेत हुनपर्छ। कहिलेबाट काम अघि बढ्छ ? आयोगले पूर्णता पाएपछि विधानले दिएको अधिकार क्षेत्रभित्र रहेर काम अघि बढाउँछौं।"
मन्त्रालयका प्रवक्ता कस्दै सल्लाहकार,"काठमाडौं : प्रधानमन्त्रीका सल्लाहकारले मंसिर २४ गते सबै मन्त्रालयका प्रवक्तालाई भेला पारेर मौखिक निर्देशन दिए राम्रा कामको प्रचार गर्नू। निर्देशन दिनेमा प्रमुख राजनीतिक सल्लाहकार विष्णु रिमाल, परराष्ट्र मामिला सल्लाहकार डा राजन भट्टराई र प्रेस सल्लाहकार सूर्य थापा थिए। उनीहरूले मौखिक मात्र होइन, हालै लिखित निर्देशनसमेत दिएका छन्। प्रधानमन्त्रीलाई सल्लाह दिन नियुक्त सल्लाहकारले शासन संयन्त्र नियन्त्रणमा राख्न खोजेको देखिएको छ। मन्त्री र मन्त्रालयलाई वाइपास गरी उनीहरूले छाया सरकार चलाउन उद्यत भएको देखिन्छ। अघिल्लो बैठकलाई सामान्य परिचयात्मक भने पनि पुस ६ गतेको निर्णयको छाया प्रति भन्दै सबै मन्त्रालयका प्रवक्तालाई निर्देशन पठाइएको छ। मन्त्रालयका मुख्य उपलब्धिको तथ्यांक, इन्फोग्राफिक्स एवं अन्य सूचनाको संक्षिप्त एवं आधिकारिक विवरण प्रवक्ताले प्रधानमन्त्री तथा मन्त्रिपरिषद् कार्यालयमार्फत प्रधानमन्त्रीका प्रेस सल्लाहकारसमक्ष उपलब्ध गराउन निर्देशन दिइएको छ। प्रवक्ताबाट प्राप्त विवरणका आधारमा सूचना, सञ्चार तथा वैदेशिक समन्वय शाखाले सूचना बैंक तयार गरी नियमित रूपमा अद्यावधिक गर्ने निर्णय निर्देशनमा उल्लेख छ। प्रधानमन्त्री तथा मन्त्रिपरिषद् कार्यालयका सहसचिव एवं प्रवक्ता यमलाल भुसालले पठाएको यो निर्णयको छाया प्रतिको अन्त्यमा प्रेस सल्लाहकार सूर्य थापाको हस्ताक्षर छ। सूचना बैंकलाई अद्यावधिक गर्ने प्रयोजन निम्ति प्रवक्ताले आआफ्नो मन्त्रालयअन्तर्गत सञ्चालित नीति तथा कार्यक्रम, बजेट र विशेष योजनामा हासिल भएका उपलब्धिको तथ्यतथ्यांकसहितको लिखित विवरण एक हप्ताभित्र उपलब्ध गराउन निर्देशन दिइएको छ। बैठकले गरेको निर्णयमा मन्त्रालयका प्रवक्ताबीच नियमित बैठक आयोजना गर्ने उल्लेख छ। प्रेस सल्लाहकारको संयोजनमा भएको बैठकमा प्रधानमन्त्री कार्यालयका सचिव महेन्द्रप्रसाद गुरागाईं, डा तीर्थराज ढकालसहित २२ जना सहसचिवको उपस्थिति देखिएको छ। उपस्थितिमा नाम भएका प्रधानमन्त्रीका मुख्य सल्लाहकार रिमाल, परराष्ट्र सल्लाहकार भट्टराई र आर्थिक विकास सल्लाहकार लालशंकर घिमिरेको हस्ताक्षर छैन। सबै मन्त्रालयका प्रवक्ताको उपस्थितिसहितको हस्ताक्षर छ। प्रधानमन्त्री, मन्त्रीले नियुक्त गरेका व्यक्तिले स्थायी सरकारका रूपमा रहेका कर्मचारीलाई निर्देशन दिन थाले अराजकता बढ्ने प्रशासनविद्ले औंल्याएका छन्। शपथ खाएनखाएको अधिकारीको भिन्नता हुने पूर्वसचिव भोजराज पोखरेल बताउँछन्। नियुक्त गर्दा के काम गर्ने अख्तियारी दिइएको छ ? त्यो मलाई थाहा छैन, उनी भन्छन्, तर, सामान्यतः शपथ खाने र नखानेबीच फरक अवश्यै हुन्छ। प्रधानमन्त्रीले नियुक्त गरेका सल्लाहकारले प्रधानमन्त्रीलाई सल्लाह दिनुपर्ने उनको सुझाव छ। उहाँहरूको भूमिका प्रधानमन्त्रीलाई आफ्नो विशेषज्ञता, विज्ञताका आधारमा जानकारी दिने हो, उनी भन्छन्, कहाँ कमजोरी भएको छ, कहाँ सुधार गर्नुपर्नेछ, प्रधानमन्त्रीलाई आफ्नो क्षेत्रमा बलियो बनाउन के गर्नुपर्छ भन्ने सुझाव दिनुपर्छ। कानुन र संविधानले चिनेको र गोपनीयता तथा निष्पक्षताको शपथ खाएकोलाई मात्रै निर्देशन दिने अधिकार हुने उनको भनाइ छ। आधिकारिक निकायमार्फत मात्रै कर्मचारी निर्देशित गर्न सकिने उनी बताउँछन्। उहाँहरूले आफ्ना सल्लाहसुझाव प्रधानमन्त्रीमार्फत दिन सक्नुहुन्छ, उनी भन्छन्। पूर्वसचिव शारदाप्रसाद त्रिताल नेपालमा विचित्र परिपाटी रहेको बताउँछन्। सल्लाहकारद्वारा कार्यालय, सचिवालय राखेर, सरकारी गाडी प्रयोग गरेर हिँड्ने अधिकारसमेत नभएको उनी बताउँछन्। सल्लाहकारको अध्यक्षतामा कुनै बैठकै बस्न नहुने र लिखित निर्देशन दिन पनि नपाउने उनको भनाइ छ। उनका अनुसार सल्लाहकारको काम बाहिर बसेर समन्वय गर्नु मात्रै हो। उहाँको काम प्रधानमन्त्रीले चाहेको सूचना खोज्ने, सम्बन्धित सचिवसहसचिवको समन्वयमा बुझ्ने र सचिव, सहसचिवको समन्वयमा बैठकछलफल बस्न सक्छ, उनी भन्छन्। सल्लाहकार गलत बाटो लाग्नुमा मुख्यसचिव र सचिव जिम्मेवार रहेको उनी बताउँछन्। यहाँ त नहुने काम भइरहेको छ, सल्लाहकारको कोठाकोठामा मुख्यसचिव र सचिव पुग्छन्, उनी भन्छन्, मन्त्री, राज्यमन्त्री, सचिवसरहको सुविधा मात्रै पाउने हो, त्यो हैसियत होइन। उहाँहरू आफू मन्त्री, राज्यमन्त्री, सचिवकै हैसियत देखाउन लागेका छन्।"
"उद्योगी मालामाल, किसानको बेहाल","जनकपुरधाम : महंगी बढ्यो। उद्योगीले चिनीको भाउ सोचेजस्तै पाउँछन्। छुवा, बकासले चिनी मिल मालिकले थप आम्दानी गर्छ। महंगीले उखु खेतीमा लगानी थपियो। तर, किसानले भने उखुको मूल्य लगानी अनुसारले पाउँदैनन्। तीन वर्षअघिकै मूल्यमा यतिखेर किसान चिनी मिललाई उखु बुझाउन बाध्य छन्। यस वर्ष उखुको मूल्य प्रतिक्विन्टल ५ सय ३६ रुपैयाँ ५६ पैसा तोकिएको छ। यो मूल्य तीन वर्ष अघिकै मूल्य हो। उखु बालीलाई सरकारले नगदे खेती सूचीमा राखेको छ। उद्योगीले उखु लिएर किसानलाई २ वर्षसम्म भुक्तानी दिँदैनन्। आफ्नै उत्पादनको मूल्य लिन किसानले आन्दोलन गर्नुपरेको किसानको गुनासो छ। ऋणमै किसानले उखु उब्जाउँछन्। कर्जा काढेर त्यसको गोडमेल गर्छन्। फेरि ऋणकै भारी बोकी कटानी र ढुवानी गर्छन् तर उधारोमै बिक्री गर्नु परिरहेको छ, उखु उत्पादक कृषक संघ रामनगर महोत्तरीका अध्यक्ष नरेशसिंह कुशवाहाले भने। कुशवाहाका अनुसार दुःखद् कुरो त बेचेको उखुको भुक्तानी नपाउनु हो जसले गर्दा किसान ऋणकै भारीले चेपिन्छ। बजारमा चिनीको मूल्य दिनहुँ बढ्दो क्रममा छ। तर त्यही चिनीको मूलस्रोत उखुवापत किसानले पाउने मूल्य भने तीन वर्षदेखि ज्यूँको त्यूँ छ। २०६३ सालदेखि उखुमा लगानी बढ्न थालेको थियो। तर उखुको भाउ उकालो लाग्नुको सट्टा ओरालो लाग्दै गयो। उखु उब्जाउने किसान र मूल्य तोक्ने मिल मालिकको प्रवृत्तिले उखु खेतीबाट किसान आजित भइसकेका छन्। उखुको सही मूल्य नपाउँदा तराईका २२ जिल्लाका हजारौं उखुकिसान ऋणमा डुब्दै आएका छन्। मेहनत गरेर उखुउब्जाउँछौं तर त्यसको मीठो फल चाख्न पाउँदैनौं, महोत्तरीको रामनगरका उखुकिसान जयकिशोर महतोले भने, उखु खेतीमा लगाएको लगानी पनि उठाउन हम्मे पर्छ। उखु खेतीबाट आएको आम्दानीले वर्षभरीको गाँस जुटाउन पनि समस्यै हुन्छ। समयमा उखु कटानी र भुक्तानी नहुँदा बचत नै हुँदैन। चिनी उद्योगका उद्योगपतिको मनोमानीविरुद्ध विगतमा किसानले सडक नतताएका होइनन्। २०६७ सालमा सर्लाहीको हरिऔनमा लागतअनुसार उखुको मूल्य पाउनुपर्ने माग राख्दै किसान उखुको लाक्रा नै लिएर उत्रिएका थिए। किसानको आन्दोलन चर्को भएपछि प्रशासनले गोली चलायो। अन्ततः कफ्र्युनै लगायो। बाध्य भएर सरकार चिनीको मूल्य अभिवृद्धि करको ५० प्रतिशत किसानलाई दिने निर्णयमा पुग्यो। त्यसपछि उखुको मूल्यमा वृद्धि भयो। त्यसले किसानलाई केही राहत मिल्यो। उत्साही भएर किसानले उखुखेती बढाउँदै लगे। उखु खेती बढेपछि चिनी उद्योग पनि थपिँदै गए। उखुको मूल्य निर्धारणमा राजनीतिक चलखेल पनि बढ्न थाल्यो। चार वर्षदेखि उखुको मूल्य समयमा तोकिएको छैन। लगानी अत्यधिक छ। लगानी अनुसारको मूल्य किसानले पाउँदैन त्यसैले किसान थप निराश भएका छन्, नेपाल उखु उत्पादक महासंघका अध्यक्ष कपिलमुनि मैनालीले भने, पोहोर सालभन्दा यस वर्ष २० प्रतिशत उखुउत्पादन कम हुने भएको छ। गतवर्ष देशभर २ करोड ३ लाख क्वीन्टल उखु उत्पादन भएको थियो। यसवर्ष मुस्किलले १ करोड ८० लाख क्वीन्टल उखु उत्पादन हुने अनुमान छ।"
