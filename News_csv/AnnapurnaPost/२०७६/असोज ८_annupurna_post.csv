शीर्षक,विवरण
आयोजना ओगट्न नदेऊ,"अथाह जलविद्युत् उत्पादनको सम्भावना हुँदाहुँदै पनि नेपालको जलस्रोत भिल्लको देशमा मणि जस्तै भएको छ। वार्षिक २४ अर्ब रुपैयाँको बिजुली आयात गरेर लोडसेडिङ अन्त्य भएको सगौरव घोषणा गरिएको छ। एउटै जलविद्युत् आयोजनाले मुलुकको अर्थतन्त्र कायापलट गर्न सक्छ, तर अनेकन स्वार्थवश निर्माणमा मुलुक कहिले पनि होमिएन। न नेताहरूलाई छटपटी भयो, न त कर्मचारीलाई हुटहुटी। आयात गरेपछि अरू केही चाहिँदैन भन्ने मानसिकताले जरो गाडेर बस्दा अर्धजलाशययुक्त (पिकिङ) र जलाशययुक्त आयोजना ओझेलमा मात्र परेनन्, तिनको यथोचित अध्ययन पनि गरिएन। कहाँसम्म भने अध्ययन गर्नसमेत विदेशी गुहार्ने प्रवृत्तिले ३० वर्षसम्म पनि निरन्तरता पाइरह्यो। लगानी बोर्डले मुलुकका दुई ठूला जलविद्युत् आयोजना विदेशी कम्पनीलाई बुट मोडेलमा निर्माण गर्न दिने प्रक्रिया अघि बढाएको छ। तल्लो अरुण (हाललाई ६४० मेगावाट) र तमोर (७६२ मेगावाट) मा इच्छुक कम्पनीको आशय पत्र मागेर उसलाई आवश्यक प्रक्रिया पूरा गरी निर्माण गर्न दिने तरखरमा लगानी बोर्ड छ। तमोर विद्युत् प्राधिकरण आफैंले बनाउन चाहेको आयोजना हो। तल्लो अरुण ब्राजिलियन कम्पनी ब्रास पावरले १५ वर्ष होल्ड गरी निर्माण गर्न नसकेको हो। त्यतिबेला ऊर्जा मन्त्रालयले प्राधिकरणलाई अध्ययन गर्नसमेत अनुमति पत्र (लाइसेन्स) दिएन, काबेली ए र तल्लो हेवा डुबानमा पर्ने कारण देखाएर। जबकि यो आयोजना बूढीगण्डकी (१२०० मेगावाट) भन्दा आधा सस्तोमा निर्माण हुन्छ, तर यसबाट उत्पादन हुने ऊर्जा भने बूढीगण्डकीसरह छ। डुबान समस्या अति न्यून भएकाले पुनर्वास खर्च नपर्ने तमोर मुलुकको विद्युत् प्रणालीका लागि नभई नहुने प्रकृतिको आयोजना हो। दुर्भाग्य, ऊर्जा मन्त्रालयको तत्कालीन नेतृत्वले यसको महत्त्व र आवश्यकता विविध कारणवश बोध गर्न सकेन। प्राधिकरणलाई नदिएकै कारण जलस्रोतका विचौलियाले हत्याउने प्रयास गरे। लगानी बोर्डसम्बन्धी नयाँ ऐन लागू भएपछि दुई सय मेगावाटमाथिका आयोजना उसको क्षेत्राधिकारमा पर्न गयो। कुन आयोजना कुन मोडेलमा बनाउने भन्ने भेउ नै नपाएको लगानी बोर्डले लाइसेन्स जारी नभएका दुई सय मेगावाटभन्दा माथिका आयोजना धमाधम आपूतिर तान्दै बेचबिखन गर्ने प्रक्रियामा लागिपरेको छ। तमोरसँगै लगानी बोर्डले तल्लो अरुण पनि तान्यो। तल्लो अरुण पनि बेचबिखनको सूचीमा परिसकेको छ, जसका लागि जापानी, चिनियाँ र भारतीय गरी तीन कम्पनीले आशय देखाएका छन्। बोर्डले गठन गरेको मूल्यांकन समितिले अध्ययन गरी कसले बढी फाइदा दिन्छ उसैलाई दिने प्रक्रियामा छ। यो अर्कै विषय भयो। मुख्य कुरा, आयोजनाको लाइसेन्स दिँदैमा निर्माण हुन्छ भन्ने ग्यारेन्टी राज्यले प्राप्त गर्न त परै जाओस् अनुभूतसमेत गर्न पाएको छैन। विगतमा यसरी बेचबिखनमा परेका पश्चिम सेती, माथिल्लो कर्णाली, चैनपुर सेती, बूढीगण्डकी क र ख जस्ता आयोजना बिचौलियाका लागि देखाउने वित्तीय हतियार मात्र सावित भए। आयोजना बनेनन्। ठूला र निकासीमूलक भनिएका आयोजना विदेशी कम्पनीले मात्र बनाउन सक्छ भन्ने राज्यको विश्वास छ। यो विश्वाससँगै केही स्वार्थ पनि गाँसिएका छन्। आयोजना विदेशीलाई दिँदा प्राप्त हुने अदृश्य कमिसन। यही कमिसनको चक्रब्यूहमा बूढीगण्डकी पर्यो। पश्चिम सेती चिनियाँ कम्पनी थ्रीगर्जेजले हात पारेकै हो। तर बनाएन, किन ? यो प्रश्नको जवाफ नखोजी कमिसनकै लागि लाइसेन्स अर्पण गर्ने प्रवृत्ति नै मुलुकका लागि घातक छ। यसरी अर्पित लाइसेन्स डेढदेखि दुई दशकसम्म होल्ड हुने गर्छ। माथिल्लो कर्णाली आफैंले बनाउनुपर्ने थियो, बेचबिखनमा पर्यो। बूढीगण्डकी आफैंले बनाउने भनेर पेट्रोलियम पदार्थमा प्रतिलिटर पाँच रुपैयाँ कर लगाइएको छ। बिनाप्रतिस्पर्धा मन्त्रिपरिषद्बाटै बेचबिखनमा पर्यो। किन बन्दैन भन्ने मूल प्रश्नको जवाफ होऊर्जाको यथोचित बजार। बजारको सुनिश्चितता नभएसम्म जतिसुकै आकर्षक आयोजना पनि बन्दैन। हिजो नर्वेको एसएन पावरले अध्ययन गरी विस्तृत आयोजना प्रतिवेदन (डीपीआर) समेत बनाइसकेको तामाकोसी तेस्रो (६५० मेगावाट) यही बजार अनिश्चितताले निर्माण गर्न सकेन। एसएन पावरजस्तो वित्तीय रूपले सक्षम कम्पनीले समेत बनाउन नसक्नुको कारण बजार हो। बजारको बन्दोबस्ती नगरी लाइसेन्स दिँदैमा नबन्दो रहेछ भन्ने उदाहरण माथिल्लो कर्णालीले पनि देखाइसकेको छ। एक दशकभन्दा बढीदेखि माथिल्लो कर्णाली पनि होल्ड भएकै छ। यो आलोकमा प्रतिस्पर्धा गरी दिने भनिएका तमोर र तल्लो अरुणको नियति पनि पश्चिम सेती र माथिल्लो कर्णालीको जस्तै हुनेमा शंका नगरे हुन्छ। लगानी बोर्डलाई अधिकार सम्पन्न बनाउने नाममा जथाभावी अधिकार दिँदाको परिणतिले मुलुकका रणनीतिक महत्त्वका, पानीको बाँडफाँटका सवाल भएका, स्वदेशी खपत र सन्ततिका लागि जोगाएर राख्नुपर्ने, क्षमता घटाउन नहुने, आकार बिगार्न नहुने आयोजना पनि धमाधम तहसनहस हुने अवस्था उत्पन्न भएको छ। यसले सरकारको अदूरदर्शी सोच मात्र प्रष्टिएको छ। तमोर प्राधिकरणलाई बनाउन दिएमा मात्र विवादरहित हुन्छ। किनभने तमोरको बिजुली राष्ट्रिय ग्रीडलाई खाँचो छ। हामीलाई चाहिएको जलाशययुक्त आयोजना हो। यो आयोजना विदेशीको पोल्टामा पर्यो भने त्यत्तिकै होल्ड हुने जोखिम उच्च छ। यसमा लगानी बोर्डले सच्याउन जरुरी देखिन्छ। त्यस्तै तल्लो अरुण अन्य कम्पनीले बनाएमा उही जोखिम पुनरावृत्ति हुने सम्भावना छ। आयोजना बन्धकमा पर्न नदिन पहिले नै बजार सुनिश्चित भएको प्रमाणका साथ प्रस्ताव पेस गर्न लगाउनुपर्छ। तल्लो अरुण आफैंमा प्रतिस्पर्धी र किफायती प्रकृतिको आयोजना होइन। यसको १३ किलोमिटर सुरुङ, २५० किलोमिटर प्रसारण लाइन, बेग्लै मुहान (हेडवक्र्स) लगायतका संरचनाले गर्दा लागत सवा खर्ब पर्न आउँछ। त्यसमाथि यसबाट उत्पादित ऊर्जा निकासी हुने ग्यारेन्टी छैन। उत्पादित ऊर्जाले बजार पाउने ग्यारेन्टी गर्न सक्ने कम्पनीलाई मात्र निर्माण गर्न दिँदा माथि उल्लिखित जोखिम पुनः बहन गर्नु पर्दैन र आयोजना होल्ड हुन जानेछैन। यसका लागि विदेशी कम्पनीलाई लाइसेन्स दिनुअघि बजार सुनिश्चित भएको प्रतिबद्धता र ग्यारेन्टी राज्यले खोज्नुपर्छ।"
"जहाज १४, उड्छन् ६","काठमाडौं : विमानस्थलभरि नेपाली ध्वजावाहक जहाज देखेपछि एकपटक प्रधानमन्त्रीले सहयात्री साथीलाई सोधेछन्, नेपाल वायुसेवा निगमसँग निकै धेरै जहाज पो रहेछन्। ती साथीले भनेछन्, ठीक भन्नुभयो प्रधानमन्त्रीज्यू, जहाज थुप्रै छन्। उड्दैनन् र यहाँ धेरै देखिएका छन्। मैदानभरि छन्। वाइडबडी पनि छन्। तर, जमिनमा छन्। आकाशमा छैनन्। प्रधानमन्त्री केपी शर्मा ओलीले निगम दिवसमा यो प्रसंग सुनाउँदा त्यही संस्थाका कर्मचारीले परर्र ताली बजाए। जुलाई १ मा त्यसो भनेको तीन महिना बित्न लाग्यो, थन्किएका जहाज उडेनन्। बरु उडिरहेका थप थन्किए। सुन्दै अचम्म ! निगमसँग १४ जहाज छन्, उड्छन् ६ वटा। बाँकी सबै प्रधानमन्त्रीले भनेजस्तै जमिनमा छन्। प्रायः ग्राउन्डेड बेलामा मर्मत नगरी ठूलो समस्या निम्त्याएर थन्क्याउनु निगमको पुरानो रोग हो। अन्तर्राष्ट्रिय उडानको वाइडबडी एक सातादेखि ग्राउन्डेड छ। बन्न केही दिन लाग्न सक्छ। बोइङ ७५७ एक वर्षदेखि कुवाएर राखिएको छ। बिक्री गर्न चाहे पनि बिकेको छैन। दुईमध्ये अर्को बोइङ भने बीबी एयरवेजलाई बिक्री गरिसकेको छ। आन्तरिकतर्फ नौ जहाज छन्, तीनवटा मात्रै उडानमा छन्। निगमले सबैभन्दा साख बिगारेको क्षेत्र आन्तरिक हो। तिनमा ट्विनअटर तीन, चिनियाँ वाई १२ ई चार र एमए ६० दुइटा छन्। तीमध्ये ट्विनअटर, वाई १२ र एमए ६० का एकएकवटाले मात्रै नियमित उडान गरिरहेको जानकारी प्रवक्ता गणेशबहादुर चन्दले दिए। निगमले चीनबाट अनुदानमा ल्याएको एक र खरिद गरेको अर्को एक एमए ६० जहाजमध्ये एउटा मात्रै उड्ने गरेको छ। सुरुको एक साता दुइटै जहाज मुस्किलले उडेका थिए। त्यसयता कहिल्यै एकसाथ उडेका छैनन्। बिग्रिरहने र एउटाको पाटपुर्जा झिकेर अर्कामा राख्नुपर्ने निगमले जनाएको छ। चिनियाँ कम्पनीले मागेको समयमा पाटपुर्जा उपलब्ध गराउँदैन। एउटा सामान मागेको खण्डमा आउन महिनौं लाग्ने गर्छ। त्यही भएर एउटाका सामान जोगाएर अर्को चलाउने गरिन्छ। दुनियाँमा यस्तो कहाँ होला ? , निगमकै वरिष्ठ एक इन्जिनियर आश्चर्य व्यक्त गर्छन्। त्यस्तै, निगमलाई अनुदानमा आएको एक र खरिद गरेका तीनवटा वाई १२ मध्ये दुइटा मात्रै उडाएर दुइटा थन्क्याउने गरिएको थियो। अर्को एउटा पनि ग्राउन्डेड भएको छ। सञ्चालनमा छ एउटा मात्र। ती जहाजमा पाँच वर्षका लागि राखिएका अक्सिजन सिलिन्डरको समय सकिएको छ, फेरि राख्नुपर्ने भएको छ। तीनवटै जहाजमा एकैपटक यो समस्या देखिएकाले उडाउन नसकिएको निगमले जनाएको छ। निगमका तीनवटा ट्विनअटरमध्ये एउटा करिब पाँच वर्षदेखि थन्किएको छ। बाँकी दुईमध्ये एउटा मात्रै उडानमा छ। एउटा भने मर्मतमा रहेको निगमको दाबी छ। भएका जहाजमा पनि नियमित उडान नहुने भएकाले सेक्टर तथा तालिका कटौती गरिएका छन्। कमजोर व्यवस्थापन साधनस्रोत प्रशस्त भए पनि सधैं घाटामा जान्छ, निगम। जुनसुकै व्यवस्थापन आए पनि कहिल्यै सुध्रिँदैन यो। निगम दिवसमा प्रधानमन्त्री ओलीले सोधेका थिए, नेपाल वायुसेवा निगममा वायुसेवा निगमबाहेक घाटामा को छ अरू ? यसमा सम्बद्ध थुप्रै छौं नि हामी, चढ्ने हौंला, चढाउने हौंला, उडाउने हौंला, कुदाउने हौंला, व्यवस्थापन गर्ने हौंला। घाटामा कोही छैन। बोक्ने वायुसेवा निगम एक्लै घाटामा छ। किन भो अर्बौं घाटा ? के बिगायो त्यसले ? के नोक्सान गयो त्यो जहाजले ? जहाजले गरेको होइन, हामीले गरिरहेका छौं। उनको संकेत निगम व्यवस्थापनप्रति थियो। अघिल्ला प्रबन्ध निर्देशक सुगतरत्न कंसाकारले झन्डै २५ अर्ब ऋणमा दुइटा वाइडबडी ल्याए। त्यसको खरिदमा नक्कली कम्पनी बनाइए। ल्याइएका विमान पनि चल्न सकेनन्। त्यसलाई तीव्रता दिन मदन खरेललाई सरकारले अध्यक्ष बनायो। उनले झन् खस्काउँदै लगेको प्रधानमन्त्रीको आक्रोशले बताउँथ्यो। प्रधानमन्त्रीको प्रश्न थियो, जहाज किनेर के लडाउन ल्याएको ? ठाउँ ओगट्न ? ओभरहोल गर्नुपर्ने भए गरिहाल्नुहोस्। पाटपुर्जा फेर्नु छ, फेरिहाल्नुहोस्। मर्मतसम्भारमा कुनै सम्झौता गर्नुहुँदैन, समयमै गरिहाल्नुहोस्। चुस्तदुरुस्त राख्नुहोस्। गन्तव्य नयाँ खोज्नुहोस्, तत्काल। खरेलले आउनासाथ श्वेतपत्र जारी गर्दै २० अर्ब रुपैयाँ सरकारले दिनुपर्ने माग राखेका थिए। प्रधानमन्त्रीले त्यसलाई स्वीकार गरेनन्। बरु वार्षिकोत्सवमा उनको भनाइ थियो, यथास्थितिमा २० अर्ब दिन मिल्दैन। व्यवस्थापन र सञ्चालनको सुव्यवस्थाबिना पैसा मात्र दिएर केही हुँदैन, त्यो मलाई थाहा छ। निगमका अधिकारी भन्छन्, मौकामा किन्ने र कमिसन खाने खेल मात्र चल्छ यहाँ। संस्था चलाउन र बचाउन कुनै व्यवस्थापकको ध्यान छैन।निगम भन्छ गाह्रो छप्रवक्ता चन्दका अनुसार चिनियाँ पक्षको बेवास्ताले उताबाट ल्याएका जहाज उडाउन नसकिएका हुन्। निगमसँग ६ वटा चिनियाँ जहाज छन्। अत्यावश्यक जनशक्ति र पार्टपुर्जा समयमा उपलब्ध नगराएका कारण चिनियाँ जहाज ग्राउन्डेड भएका हुन्, उनले भने, ती जहाजको सञ्चालन खर्च पनि बढी छ। भारवहन क्षमताका सिटभन्दा कम यात्रु राखेर उडाउनुपर्ने हुन्छ। जसले नाफाभन्दा बढी घाटा नै हुन्छ। त्यसमाथि जहाज बिग्रिरहन्छन्। मर्मतकै निम्ति उडान समयभन्दा बढी ग्राउन्डेड हुने गरेका हुन्। उनका अनुसार ट्विनअटर दुइटा नियमित उडानमै छन्। एउटा सामान्य मर्मतमा रहेको मात्रै हो। तेस्रो भने पूर्ण खराब भएर ६ वर्षदेखि विमानस्थलमै थन्किरहेको छ। अमेरिकी कम्पनीको बोइङ भने निगमले करिब ३० वर्ष उडाएको छ। दुईमध्ये एउटा बीबी एयरवेजलाई बेचिसकेको छ। अर्को बेच्न निगमले मागेको प्रस्तावमा कुनै कम्पनीको आवेदन परेन, उनले भने, अब बिक्री मोडालिटी अर्कै तय गर्नुपर्ने भएको छ। तेल बढी खाएपछि वाइडबडी ग्राउन्डेड दसैंको मुखमा विदेशी एयरलाइन्सले नेपाली यात्रु खचाखच ओसारिरहेका छन्। नेपाल वायुसेवाका दुइटा नयाँ वाइडबडीमध्ये एउटा एक सातादेखि ग्राउन्डेड छ। प्रवक्ता चन्दका अनुसार ९ एन एएलवाई कलसाइनको अन्नपूर्ण विमानले तेल धेरै खाएपछि उडाउन रोकिएको हो। त्यसको कारण भने नेपाली विशेषज्ञले पहिचान गर्न सकेनन्। त्यसका लागि इन्जिन उत्पादकबिक्रेता रोल्स रोयसका इन्जिनियर झिकाइएका छन्। उनीहरूले आयल बक्स अमेरिकाबाट झिकाएका छन्। त्यो आउन समय लाग्ने निगम स्रोतले बतायो। स्रोत भन्छ, त्यसले पनि काम नगरेको देखाएर सकेसम्म इन्जिनै फेर्ने चलखेल भइरहेको छ। सामान फेराउँदै पैसा कमाउने खेलो निगमको धेरै पुरानो हो। दुवै वाइडबडीका चारवटै इन्जिनको वारेन्टीग्यारेन्टी केही छैन। अन्नपूर्ण २०१८ जुन २८ मा काठमाडौं आइपुगेको थियो। १५ महिनामै इन्जिनमा यति ठूलो खराबी आउनु स्वाभाविक होइन, निगमकै एक वरिष्ठ इन्जिनियरले भने। उक्त जहाज थन्किएपछि सबै सेक्टरका उडान दुईदेखि चार घन्टासम्म डिले भइरहेका छन्। यसले निगमको गरिमामै आघात पुयाइरहेको छ।"
असन्तुलित कूटनीति,"काठमाडौं : छिमेकी चीनले विश्वभर आफ्नो प्रभाव बढाउँदै छ। यही बेला चिनियाँ कम्युनिस्ट पार्टीसँग नेकपाले लिएको प्रशिक्षणलाई कूटनीतिज्ञले अर्थपूर्ण र असंलग्नताको अन्त्य भनेका छन्। उदाउँदा दुई आर्थिक शक्तिबीच नेपाल रहेकाले कूटनीतिक संवेदनशीलतामा ख्याल गर्नै पर्छ। चीनले आफ्नो शासन प्रणालीलाई अनुशासित र सबल प्रणालीका रूपमा चित्रण गर्दै आएको छ। उसले छिमेकमार्फत यसलाई प्रचार गर्ने नीति लिएको छ। छिमेक नीति स्पष्ट पारेर चीन आफ्नो प्रभावमा दत्तचित्त भएको विज्ञको टिप्पणी छ। यस्तो सहकार्यले सत्तारुढ दललाई फाइदा भए पनि मुलुक हार्ने धारणा उनीहरू राख्छन्। सत्तारुढ दल एकातिर ढल्किँदा नेपालको विदेश नीतिमा असामञ्जस्य आउने उनीहरूको तर्क छ। नेकपाभित्र चीनसँग नजिक हुने प्रतिस्पर्धा चलेको छ। राजनीतिकशास्त्रका प्राध्यापक श्रीधर खत्रीले यसलाई बेमौसमी बाजाको संज्ञा दिएका छन्। यस प्रकारको प्रशिक्षण चाकडीको हद र अनावश्यक हो। हामी बहुदलीय लोकतान्त्रिक व्यवस्थामा छौं, उनले मंगलबार अन्नपूर्णसँग भने, सीको विचार एक मुलुक एक दल (एकदलीय व्यवस्था)मा केन्द्रित छ। विचारै मिल्दैन। अन्य अनुभव सुन्न मिल्ला तर अवधारणाको प्रशिक्षण फरक हो। सरकारसँग दुईतिहाइ समर्थन रहे पनि सिद्धान्ततः संविधानअनुरूप अघि बढ्नुपर्ने सुझाव उनले दिए। नेकपा बहुदलीय व्यवस्थामा प्रतिबद्ध छ। उसको घोषणापत्रमा पनि त्यही छ, उनले भने, तर, अहिले प्रशिक्षण एकदलीय संरचनाको हुँदा सिद्धान्त मेल खाँदैन। नेपालले बदलिँदो कूटनीतिक परिवेश र राष्ट्रिय स्वार्थलाई ध्यानमा राखेर सावधानीपूर्वक कदम चाल्नुपर्ने उनले बताए। भारत र चीनका राष्ट्र एवं सरकार प्रमुखको भ्रमण हुनु राम्रो नीति हो, उनले भने। नेकपामा सी विचारप्रतिको आकर्षण बढ्दो देखिँदा त्यसतर्फ ढल्किएको हुन सक्ने आकलन उनको छ। चिनियाँ कम्युनिस्ट पार्टीका महासचिव एवं राष्ट्रपति सी चिनफिङको व्यक्तित्वभन्दा पनि पथको प्रशंसा नेकपा अध्यक्षद्वयबाट हुनुलाई विज्ञले व्यंग्य गरेका छन्। पूर्वएमालेहरू जनताको बुदलीय जनवाद र पूर्वमाओवादीले जनवादी विचारधारा अँगीकार गरिरहँदा सीको विचार मिलनबिन्दुको रूपमा अघि बढेको हुन सक्ने विज्ञको आशंका छ। चिनियाँ कम्युनिस्ट पार्टीका विदेश विभाग प्रमुख सोङ ताओसहित ४० बढी नेता उपस्थित भई नेकपाका दुई सयभन्दा बढी नेतालाई प्रशिक्षण दिएका छन्। सोमबार र मंगलबार चलेको प्रशिक्षणसँगै दुई दलबीच सहकार्यको सम्झौतासमेत भएको छ। सोङले अनुभव आदानप्रदानमा नेकपालाई सहयोग गर्ने बताएका छन्। शान्तिपूर्ण सौहार्द र समावेशी कूटनीतिक सिद्धान्त अपनाएर चीन अगाडि बढेको छ, उनले भने, नेपालको विकासमा चीनको साथ रहनेछ। सीको विचारधारामा चिनियाँ विशेषतासहितको माक्र्सवाद, साम्यवाद र समाजवादको मूल मान्यता पालना हुनेछ। छिमेकसँगको सम्बन्धमा हामीले मौद्रिक प्रवाह बढाउनु जरुरी छ, सीले भनेका छन्, मुलुकको रणनीतिमै प्र श्रय राखेर अगाडि बढ्ने, छिमेकीसँग अझ बढी राजनीतिक सम्बन्ध, नजिकको आर्थिक सम्बन्ध, सुरक्षा सहयोगका लागि चीन अग्रसर छ। यो धारणा उनको भाषण संग्रहित पुस्तकमा उल्लेख छ। छिमेकसँगको कूटनीतिक कार्य कठिन र चुनोतीपूर्ण रहेको भन्दै दलगत सम्बन्ध बढाएर चीन अगाडि बढ्न लागेको हो। उनको पुस्तकमा छिमेकले चीनको कार्य प्रयोजनमा ध्यान राख्न आवश्यक रहेको भनिरहेको अवस्थामा यो प्रकारको प्रशिक्षणमा नेकपा तयार हुनुले सरकार र दलप्रतिको आशंका बढेको छ। चिनियाँ कम्युनिस्ट पार्टी चार प्रधान सिद्धान्तले समाजवादी पथमा जनताको प्रजातान्त्रिक अधिनायकवाद, चिनियाँ कम्युनिस्ट पार्टीको नेतृत्व, माक्र्सवाद, लेनिनवाद र माओ विचारधारा सिद्धान्तमा चिनियाँ कम्युनिस्ट संलग्न रहने धारणा सी चिनिफिङको चीनको शासन र व्यवस्था पुस्तकको ३३औं पृष्ठमा उल्लेख छ। यससँगै उल्लेख छ, अकर्मण्यता, विलासीपन, जनताबाट टाढिने भ्रष्टाचार र अन्य नकारात्मक विषयमा सचेत रहने। कांग्रेस केन्द्रीय सदस्य डा शेखर कोइराला यसबाट दललाई फाइदा भए पनि मुलुकलाई नहुने तर्क गर्छन्। उनीहरू एक पार्टी प्रणालीमा छन्। यहाँ संसदीय अभ्यासमा बनेको सरकार छ। उनीहरूको र यहाँको प्रणाली नै फरक हो, उनले भने, उनीहरूको बीचका कम्युनिजम मिल्ला अन्य तथ्य मिल्दैन। यसप्रकारको होहल्लाले दललाई फाइदा होला मुलुकलाई हुँदैन। प्रधानमन्त्रीका विदेश मामिला सल्लाहकार रहिसकेका मिलन तुलाधरले भारत र चीनबाट नेपालले फाइदा लिन सक्नुपर्ने बताए। प्रशिक्षणमा उनीहरूको विकास मोडल सिक्ने र आफ्नो धारणा नदिएको उनले बताए। अन्य पार्टीसँग काम गरिरहेको हुनुपर्छ। सत्तारुढ भएका कारण बढी आकर्षण भएको हुन सक्छ। त्यसमा फाइदा लिन सक्नुपर्छ, उनले भने, मोदी आउँदा मोदीसँगै ढल्केको आरोप थियो। अब अहिले यता ढल्केको भन्लान्। आरोप लाग्नु स्वाभाविक भए पनि नेपालले के फाइदा लिने महत्त्वपूर्ण रहेको उनको धारणा छ। नेकपा विदेश विभाग उपप्रमुख विष्णु रिजालले चिनियाँले शासन प्रणालीमा कुनै ठूलो मतभिन्नता नराख्ने बताए। यो प्रशिक्षण दलको विचारका कारण अगाडि बढेको हो। राष्ट्रपति भ्रमणको अन्तिम निर्णय गर्ने तहका लागि छलफल पनि सँगै अघि बढेको छ, उनले भने, राजनीतिक विचारमा ढल्किनेभन्दा पनि नेपालको विकास योजनामा चिनियाँ सहयोग र सहकार्य कसरी बढाउने भन्नेमै बढी केन्द्रित छ। नेकपा प्रवक्ता एवं पूर्वपरराष्ट्रमन्त्री नारायणकाजी श्रेष्ठले प्रशिक्षणलाई यो ढंगले प्रचार गरिनु आवश्यक नभएको बताए। दुई दलबीच हुने छलफल र सहकार्य, विचार आदानप्रदानलाई हामीले खुला रूपमा बाहिर ल्याएका छौं, उनले भने, यो समृद्ध नेपालका लागि कसरी विकास आधार तयार गर्ने भन्ने विषयमा सहयोग हो। चिनियाँ पार्टीले आफ्नो मुलुकमा विकास गर्यो त्यो जानकारी छिमेकमा दिन खाजेको र अनुशासन कायम कसरी गराउने भन्नेमा प्रशिक्षण रहेकाले अपत्तिजनक नरहेको उनले बताए। दलगत सम्बन्ध हुनु राम्रो हो तर त्यसलाई मुलुकसँगको सम्बन्ध र विचारधारामा जानु मुलुकका लागि प्रत्युत्पादक हुन सक्ने पूर्वराजदूत डादिनेश भट्टराईको तर्क छ। फरक विचारबाट पनि सम्बन्ध स्थापित थियो तर एकातर्फका लागि मात्र हुनुले हाम्रो भूअवस्थितिलाई असहज हुन सक्छ, उनले भने। राष्ट्रपति सीको आसन्न नेपाल भ्रमणको तयारीको योजना बनिरहँदा सरकारमा रहेका दललाई प्रशिक्षण दिइएको हो। २३ वर्षपछि चीनका राष्ट्राध्यक्षले नेपाल भ्रमण गर्न लागेका छन्। यो भ्रमणलाई एउटा ऐतिहासिक अवसरको रूपमा सरकारले ठूलो महत्त्व दिँदै छलफल र विचार गोष्ठीसमेत गरिरहेको छ।"
नेताको बारीमा ठूलो मकैको घोगा फल्नुपर्छ : प्रधानमन्त्री ओली,"काठमाडौं : प्रधानमन्त्री केपी ओलीले पार्टीका किसान संगठनका नेताकार्यकर्तालाई उत्पादनमुखी बन्न आग्रह गरेका छन्। किसान नेता गैह्र किसानी हुन नहुने भन्दै प्रधानमन्त्री ओलीले पार्टीका किसान संगठनका नेतालाई आफ्नो बारीमा ठूलो मकैको घोगा फलाउने, झपक्क टमाटर फलाउने र झपक्क लामा र धेरै दाना रहेको धानाका बाला फलाएर नमुना किसान बन्न आग्रह गरेका छन्। नेकपाका अध्यक्षसमेत रहेका प्रधानमन्त्री ओलीले पार्टी निकट अखिल नेपाल किसान महासंघको पहिलो केन्द्रीय समिति बैठक तथा शपथ ग्रहण कार्यक्रमलाई सम्बोधन गदै त्यस्तो आग्रह गरेका हुन्। तपाईहरुले किसान संगठनमा संगठित भइयो भनेर बस्ने होइन। नमुना किसान हुनुपर्छ। तपाईको बारीमा धेरै घोगा मकै फल्नुपर्छ। अलिक ठूलो घोगा मकै फल्न पर्छ, उनले भने, अलिक झपक्क खुर्सानी फल्न पर्छ। झपक्क टमाटर फल्नुपर्छ। ठूलै टमाटर फल्नुपर्छ। तपाईका धानका बालाभन्दा झपक्क लामा र धेरै दाना फलेका हुनु पर्छ, प्रधानमन्त्री ओलीले भने। प्रधानमन्त्रीले आफू पनि हलो र कोदालो खनेर खेती गरेर आएको भन्दै कृषि सम्बन्धी सबै समस्याका बारेमा जानकार रहेको वताए। उनले किसान नेतालाई सिजन अनुसारको बाली लगाएर उत्पादनको नमुना बन्न निर्देशन पनि गरे। म आफै हलो जोतेर, कोदालो खनेर खेती गरेर आएको मान्छे भएको हुनाले कृषिसम्बन्धी मलाई थाहा पनि छ। मैले आफैले मकै धानदेखि लिएर सागसब्जीदेखि लिएर सबै लगाएको पनि छु, प्रधानमन्त्रीले अगाडि थपे, सब्जीको तपाईंकोमा कुनै अभाव हुनु हुँदैन। त्यो सिजन अनुसार के लगाउन सकिन्छ ? त्यो नमुना किसान, किसान नेताले नमुना किसान हुनुपर्छ। संगठनको नमुना होइन, उत्पादनको नमुना बन्नुपर्छ तपाईँहरु। प्रधानमन्त्रीले राजनीतिक सम्बोधन भन्दा किसान नेतालाई उत्पादनमुखी कसरी बन्ने भन्नेमा केन्द्रीत रहेर निर्देशन गरेका थिए। उनले जमिन प्रयोगको कुनै न कुनै नीति बनाउन निर्देशन गर्दै इलामले कसरी उत्पादन गरिरहेको छ भन्ने उदाहरण समेत आफनो सम्बोधनका क्रममा प्रस्तुत गरेका थिए। इलामले सबभन्दा बढी संघन ढंगले जमिनको प्रयोग गरेको प्रधानमन्त्रीको भनाइ छ। इलामले अलिकति कान्नो पायो भने त्यहाँ स्कुस लगाएर त्यसबाटै प्रशस्तै फाइदा लिएको छ, लाभ लिएको हुन्छ। अलिकति भीर देख्यो भने त्यसमा अम्लिसो लगाएर त्यसबाट लाभ लिएको हुन्छ। अलिकति सम्म पायो भने आलु लगाएको हुन्छ। खेत पायो भने धान लगाएको हुन्छ। भैँसी, गाई केही पाल्न पायो भने त्यो पनि गरिराखेको हुन्छ, प्रधानमन्त्रीको भनाइ थियो, जे लगाउन सकिन्छ त्यहाँ, त्यो चिजहरु उसले गरेको हुन्छ र जमिन खेर जान नदिने, हरेक जमिनको सदुपयोग गर्ने गरेको हुन्छ। नेपालमा सबैभन्दा गरिबी कम भएको जिल्ला इलाम नै होला।"
हजारीमल धर्मशालाको जग्गा कब्जा गर्ने चलखेल,"वीरगन्ज : वीरगन्ज महानगरको मुख्य व्यापारिक केन्द्र आदर्शनगर चोकमै अवस्थित हजारीमल धर्मशालाको जग्गा, भूमाफियाले कब्जा गरी विक्री गर्ने चलखेल भइरहेको राजपा नेपालले आरोप लगाएको छ। सार्वजनिक सम्पतिका रूपमा रहेको सय वर्षभन्दा पुरानो हजारीमल धर्मशालाको ६ कठ्ठा जग्गा, भूमाफियाले विक्री गर्ने चलेखेल गरेको र त्यसमा महानगरका प्रमुख र स्थानीय प्रशासनले पनि साथ दिएको राजपाको आरोप छ। बुधबार हजारीमल धर्मशाला अगाडि नै पत्रकार सम्मेलन गरेर राजपाका नेताले यस्तो आरोप लगाएका हुन्। झण्डै ६० करोड रुपैयाँ मूल्य पर्ने जग्गा कब्जा गर्ने नियतले भूमाफियाले गत माघमा धर्मशालाको जीर्ण भवन भत्काउन सुरु गरे लगत्तै कांग्रेसले धर्मशालाको जग्गा संरक्षणको माग गर्दै वीरगन्ज महानगरपालिका र जिल्ला प्रशासन कार्यालय पर्सामा ज्ञापनपत्र बुझाएको थियो। त्यसपछि गत जेठ २९ गते कांग्रेस , नेकपा , राजपा र समाजवादी पार्टीले पनि संयुक्त रूपमा जिल्ला प्रशासन कार्यालयमा ज्ञापनपत्र बुझाउँदै जग्गाको संरक्षणका लागि आग्रह गरेका थिए। धर्मशालाको जग्गा संरक्षणमा महानगरपालिका र स्थानीय प्रशासन दुवैले ध्यान नदिएको भन्दै राजपाले बुधबार फेरि पत्रकार सम्मेलन गरेर सार्वजनिक सम्पत्ति संरक्षणको लागि सम्बन्धित निकायसँग आग्रह गरेको हो। नगर प्रमुखकै चलखेल पत्रकार सम्मेलनमा राजपा महासचिव राजेशमान सिंहले झण्डै ६० करोड रुपैयाँ मूल्य पर्ने हजारीमल धर्मशालाको जग्गा, वीरगन्ज महानगरका नगर प्रमुख विजय सरावगीले आफ्ना नातेदार रामकृष्ण अग्रवाल अध्यक्ष रहेको ट्रष्टको नाममा गराएर त्यहाँ व्यपारिक केन्द्र (मल) निर्माण गर्ने चलखेल गरिरहेको आरोप लगाए। व्यपारिक मल निर्माण गर्नकै लागि धर्मशालाको जीर्ण भवन भत्काएर जग्गा खाली गराइएको सिंहले बताए। राणाकालमा नेपालमा रेशमको धागोको व्यपार गर्ने भारतीय नागरिक हजारीमल माडवारीले आफ्नै नाममा हजारीमल धर्मशालाको निर्माण गरेका थिए। त्यसबेला तत्कालीन राणा शासकले हजारीमल माडवारी र उनका जेठा छोरा बोइतराम माडवारी दुवैलाई देश निकाला गरेका थिए। बाउ छोरा दुवैलाई हजारीमल माडवारीको नाममा रहेको धर्मशाला सहितको जायजेथा स्वतः नेपाल सरकारको स्वामित्वमा आउनुपर्ने देखिए पनि उक्त जग्गा अझैसम्म नेपाल सरकारको स्वामित्वमा आएको छैन। हजारीमल धर्मशालाको जग्गा हडप्न २०४३ सालदेखि चलखेल भएको भन्दै पत्रकार सम्मेलनमा महासचिव सिंहले त्यससँग सम्बन्धित विभिन्न प्रमाण भएका कागजातहरू सार्वजनिक पनि गरे। सिंहका अनुसार , बोइतराम मारवाडीका जेठा छोरा ईश्वरीप्रसादले २०३४ सालमै आफ्ना बुबाको मृत्यु भएको र आफनो अरू कोही दाजुभाइ नरहेका दाबी गर्दै आफू एक जना मात्रै बोइतरामको वारिस भएको दाबी गर्दै २०५८ साउन ७ गते तत्कालीन वीरगन्ज नगरपालिकाबाट नाता प्रमाणित गराई अदालत र मालपोतमा मुद्दा प्रकृया अगाडि बढाएर हजारीमल धर्मशालाको जग्गा कब्जा गर्ने जालसाजी सुरु गरेका थिए। जबकी बोइतरामका दुई छोरा छन्। जेठा छोरा ईश्वरीप्रसाद र कान्छा छोरा लक्ष्मणप्रसाद। तर, जेठा छोरा ईश्वरीप्रसादले २०३४ सालमै बुबा बोइतरामको मृत्युको प्रमाणित गराएका थिए। तर, बोइतराम स्वयंमले २०४६ मंसिर २६ गते मालपोत कार्यालय वीरगन्जमा उपस्थित भई अच्छेलाल साह कानुलाई हजारीमल धर्मशालाको नाममा भएको जग्गा राजीनामा पास गरिदिएपछि , जग्गा कब्जा गर्ने बोइतरामको जालसाजीको रहस्य त्यस बेला नै उजागर भएको राजपाका महासचिव सिंहले बताए। जग्गा हत्याउन हजारीमलका दुई सन्तानले एकअर्कोलाई मुद्दा दिने र भित्रि रूपमा जग्गा हत्याउँने योजना निरन्तर चलिरहेका बेला, हजारीमलका नाता पर्ने नगर प्रमुख सरावगीका आफन्त रामकृष्ण अग्रवालको नाममा २०६४ सालमा हजारीमल सेवा ट्रष्ट खडा गरी त्यही ट्रष्टकै अधिनमा हजारीमलको जग्गा ल्याइएको प्रमाण पनि पत्रकार सम्मेलनमा सिंहले सार्वजनिक गरे। रामकृष्ण अग्रवाल भारतीय नागरिक हुन्। तत्कालीन अवस्थामा अग्रवालले कलकत्तास्थित भारतीय दुतावास मार्फत् आफू भारतीय नागरिक भएको प्रमाण सिफारिस गराई नेपाल सरकारको विभिन्न निकायमा बुझाएका थिए। उनको २०७० सालमा मृत्यु भएको थियो। बुधबारको पत्रकार सम्मेलनमा प्रश्न गर्दै राजपा महासचिव सिंहले भने , अग्रवाल भारतीय नागरिक हुदाँहँुदै पनि जिल्ला प्रशासन कार्यालय पर्सामा कसरी उनको नाममा ट्रष्ट दर्ता गरियो ? अनि अध्यक्ष भनिएका अग्रवालको २०७० सालमा मृत्यु भइसकेपछि पनि जिल्ला प्रशासन कार्यालयबाट ट्रष्टको नविकरण भइरहेको छ, यदि ट्रष्टकै जग्गा हो भने आजसम्म उक्त जग्गाको मालपोत कर किन तिरिएको छैन ? नगर प्रमुख भन्छन् मलाई मतलब छैन वीरगन्ज महानगरपालिका नगर प्रमुख विजय सरावगीले भने हजारीमल धर्मशालाको विषयलाइ लिएर आफूमाथि लगाइएको आरोप निराधार रहेको बताए। उनले भने , हजारीमल धर्मशालासँग व्याक्तिगत रूपमा मेरो कुनै लेनदेन छैन , जसले जे आरोप लगाए पनि मलाई त्यसमा भन्नु केही छैन , हजारी मल धर्मशालाको जग्गााको प्रमाण खोज्नेहरूले अदालत गए हुन्छ।"
सुर्खेत गौहत्या : संलग्नलाई कारबाही गर्न गृहको छानबिन समितिको सिफारिस,"नेपालगन्ज : गृह मन्त्रालयको छानबिन टोलीले ढुवानी व्यवस्थापनको कमजोरीका कारण नेपालगन्जबाट सुर्खेत लगेका गाईहरु मरेको निष्कर्ष निकालेको छ। घटनामा संलग्नताको मात्रा अनुसार नेपालगन्ज उपमहानगरपालिकाका पदाधिकारी, कर्मचारी लगायतलाई कारबाहीको सिफारिस गरिएको छ। गत १२ भदौमा बाँकेको नेपालगन्ज उपमहानगरपालिकाले दैलेख पठाएका दुई सय ९१ गाईगोरुमध्ये ३० वटा सुर्खेतको कटकुवा जंगलमा मृत फेला परेका थिए भने ५ वटा गाई नेपालगन्जमा फिर्ता ल्याएपछि मरेको समितिको प्रतिवेदनमा छ। घटनापछि १४ भदौमा गृह मन्त्रालयले घटनाको सत्यतथ्य पत्ता लगाई दोषीलाई कारवाहीको सिफारिस गर्न मन्त्रालयका उपसचिव सागरमणि पाठकको संयोजकत्वमा छानबिन समिति गठन गरेको थियो। समितिले बुधबार गौहत्याबारेको छानबिन प्रतिवेदन गृहमन्त्री रामबहादुर थापा बादल लाई हस्तान्तरण गरेको हो। प्रतिवेदन दुई सय नौ पृष्ठको रहेको छ। संयोजक पाठकले भने, गाई ढुवानीको व्यवस्थापन कमजोरी भएको देखियो। जसका कारण दुर्घटना भयो। घटनामा संलग्न जिम्मेवार व्यक्तिलाई संलग्नताको आधारमा कारबाहीका लागि सिफारिस गरेका छौं। संयोजक पाठकले घटनामा कुन कुन व्यक्ति उपमहानगरका पदाधिकारी वा कर्मचारीलाई कारबाहीको सिफारिस गरिएको छ भन्नेबारे बताउन चाहेनन्। उनले यस विषयमा गृहमन्त्रालयले आधिकारिक रुपमा धारणा सार्वजनिक गर्ने बताए। १५ दिनको समयसीमा पाएको समितिले एक हप्ता अघि नै प्रतिवेदन तयार गरेको भए पनि गृहमन्त्रीको कार्यव्यस्तताका कारण समयमै बुझाउन नसकिएको जनाएको छ। छानबिनका क्रममा टोलीले बाँके, सुर्खेत र दैलेखका स्थानीय तह, जिल्ला समन्वय समिति, सुरक्षा निकाय, पत्रकार गरी २० जना भन्दा बढी व्यक्तिसँग प्रत्यक्ष कुराकानी गरेको थियो। त्यसैगरी नेपालगन्ज उपमहानगरपालिकाले गठन गरेको उच्च अदालत बारका अध्यक्ष विकास आचार्यको संयोजकत्वमा गठित छानबिन समितिको म्याद थपिएको छ। संयोजक आचार्यले प्रतिवेदन लेखनको अन्तिम चरणमा पुगेको बताए।"
शिक्षक तथा कर्मचारी आन्दोलित,नुवाकोट : नुवाकोटका विभिन्न जिल्लामा कार्यरत पूर्वप्राथमिक तहका शिक्षक र विद्यालय कर्मचारी आन्दोलित भएका छन् । लामो समयदेखि एउटै तलबमा काम गर्नुपरेको जनाउँदै उनीहरुले तलब बढाउन माग गरेका हुन् । सरकारले चालु आर्थिक वर्षदेखि सरकारी कर्मचारीलाई बढाएको २० प्रतिशत तलब नपाएको गुनासो उनीहरुको छ । आन्दोलन अन्तर्गत उनीहरुले विदुरको बट्टारवजारबाट सुरु गरेको र्याली शिक्षा विकास तथा समन्वय इकाईमा पुगेर इकाई प्रमुख अर्जुनबहादुर श्रेष्ठलाई तलब बढाउन माग गर्दै ज्ञापनपत्रसमेत बुझाएका छन् । आन्दोलनमा एकैपटक नुवाकोटमा कार्यरत ३ सयभन्दा बढी बालविकास कार्यकर्ता र विद्यालय कर्मचारीको सहभागिता रहेको थियो । हाल बाल विकास कार्यकर्ताले मासिक ६ हजार र विद्यालय कर्मचारीले मासिक ११ हजार ५ सय तलब पाउदै आएका छन् । उनीहरुले श्रम ऐनको सम्मान गर्दै न्यूनतम तलब दिन माग गरेको नेपाल विद्यालय कर्मचारी समितिका संयोजक झंकबहादुर सडौलाले बताए । बालविकास सहयोगी कार्यकर्ता समाजकी जिल्ला अध्यक्ष शोभा अधिकारीले सरकारले अत्यन्त कम तलब सुविधामा काम लगाएर शोषण गरिरहेको गुनासो गरिन् ।
भारतीय लाइसेन्सलाई नेपाली बनाउने अधिकृतसहित ४ विरुद्ध मुद्दा,"काठमाडौं : यातायात व्यवस्था कार्यालय जगाती भक्तपुरका दुई अधिकृतसहित चारजनाविरुद्ध मुद्दा दायर गरेको छ । अख्तियारले रकम लेनदेन गरी भारतीय सवारीचालक अनुमतिपत्र नेपालीकरण गराउने कार्यमा संलग्न अधिकृतद्वय अनोजकुमार घिमिरे, कोमलराज निरौला, नायब सुब्बा हेमकुमार बस्नेतसहित ४ जनाविरुद्ध विशेष अदालतमा मुद्दा दायर गएको हो । उनीहरुले सुन्दर अधिकारीको भारतीय अनुमतिपत्र नेपालीकरण गरेको पाइएको अख्तियारको दाबी छ । उनीहरुले नक्कली अनुमपतिपत्र र दुतावासको नक्कली सिफारिसको आधारमा अधिकारीको नेपाली अनुमतिपत्र तयार गरिदिएका थिए । यातायतका ३ कर्मचारीलाई भ्रष्टाचार निवारण ऐन बमोजिम १ वर्षसम्म कैद र ५० हजारसम्मको जरिवानाको सजाय मागदाबी गरिएको छ । भारतीय नक्कली अनुमतिपत्रलाई सक्कली नेपाली बनाउने अधिकारीविरुद्ध उजुरीको आधारमा मुद्दा चलाइएको हो।"
कर्णालीमा आङ खस्ने बिरामीको तथ्यांक छैन,"दुनै,डोल्पा : कर्णालीका कुनै पनि जिल्लामा आङ खस्ने बिरामीको तथ्यांक छैन । वातावरणीय कृषि तथा विकास केन्द्र केड (क्लेप)डोल्पाले यस्तो तथ्य सार्वजनिक गरेको हो । नेपालमा २६ प्रतिशत महिलामा आङ खस्ने समस्या रहेको तथ्यांक रहेपनि कर्णालीमा भने कुनै पनि जिल्लाका स्वास्थ्य कार्यालयमा आङ खस्ने बिरामीको तथ्याङ नराखिएको प्रजनन् स्वास्थ्य अधिकृत इन्द्र घर्तिले बताइन् । अधिराज्यभर २० वर्षभन्दा कम उमेर समूहका किशोरीले विवाह गर्ने र १७ प्रतिशत किशोरीले बच्चा जन्माउँछन्। कर्णाली प्रदेशमा मात्रै १९ प्रतिशत किशोरीले २० वर्ष नपुग्दै बच्चा जन्माउने गरेको प्रजनन स्वास्थ्य अधिकृत घर्तीले जानकारी दिइन्। विशेषगरी खानपान, सुत्केरी हुँदा स्याहार नपाउनु, भारी बोक्नु, शिक्षाको कमीले गर्दा महिलामा पाठेघर खस्ने समस्या बढेको स्वास्थ्यकर्मीको जनाएका छन्। आर्थिक वर्ष ०७३०७५ मा मात्रै देशभर १४ हजार ६ सय महिलाले स्वास्थ्य परीक्षण गराएकोमा २३ प्रतिशतमा पाठेघरको समस्या भेटिएको थियो। डोल्पामा हाल जिल्लाका विभिन्न क्षेत्रमा गरेको जाँचमा ५ जनामा तेस्रो श्रेणीको पाठेघर खस्ने समस्या देखिएको जनस्वास्थ्य कार्यालयकी अनमी गंगा ओझाले जानकारी दिइन् । उनका अनुसार ग्रसित महिलाहरु लाज मानेर स्वास्थ्य जाँच गराउन आउँदैनन्।पचार गराउँदा समाजमा हल्ला हुने डरले रोग पालेर बस्ने गरेको महिला शसक्तिकरण केन्द्र डोल्पाकी अध्यक्ष उर्मिला विश्वकर्माले बताइन्। पाठेघर खसेका महिलाको उपचार तथा शल्यक्रिया निशुल्क गरिन्छ । गत वर्ष मात्रै वातावरणीय कृषि तथा विकास केन्द्र केड (क्लेप) डोल्पाले ३ जना र एकएक पाइलाले १० जना तेस्रो श्रेणीका महिलाको शल्यक्रिया गरेको जिल्ला जनस्वास्थ्य कार्यालयले जानकारी दिएको छ ।"
सुनको मूल्य ६ सयले बढ्यो,काठमाडौं : नेपाली बजारमा सुन तोलामा ६ सय रुपैयाँले बढेको छ। मंगलबार एक सय रुपैयाँले बढेर ७१ हजार ४ सय रुपैयाँमा कारोबार भएको सुन बुधबार ६ सयले बढेर ७२ हजार रुपैयाँ कायम गरिएको नेपाल सुन चाँदी व्यवसायी महासंघले जनाएको छ। यस्तै चाँदीको मूल्य पनि सामान्य वृद्धि भएको छ।आज चाँदी तोलाको ८९० रुपैयाँमा कारोबार भइरहेको छ।मंगलबार चाँदी तोलाको ८८५ रुपैयाँमा कारोबार भएको थियो।
षडानन्दका प्रमुख प्रशासकीय अधिकृतविरुद्ध भ्रष्टाचार मुद्दा : १८ लाख विगो,काठमाडौं : अख्तियार दुरुपयोग अनुसन्धान आयोगले भोजपुर षडानन्द नगरपालिकाका तत्कालीन निमित्त प्रमुख प्रशासकीय अधिकृत चन्द्रबहादुर कार्की र तत्कालीन लेखा अधिकृत राजेश काफ्लेविरुद्ध भ्रष्टाचार मुद्दा दायर गरेको छ । प्रशासकीय अधिकृत कार्कीविरुद्ध १६ लाख ५६ हजार विगो कायम गरिएको छ । उनले झुठ्ठा काज स्वीकृत गराई एवं झुठ्ठा विवरण पेश गरी भ्रमण प्रतिवेदनसमेत पेश नगरी १ लाख ३३ हजार हिनामिना गरेका थिए । उनले कार्यालयमा प्राप्त नभएको मालसामानलाई कार्यालयको जिन्सी आम्दानी खातामा समावेश गरी झुटो रिपोर्ट बनाएर १५ लाख २३ हजार भुक्तानी गरेर गैरकानुनी लाभ लिएको अख्तियारको दाबी छ । नगरपालिकाका तत्कालीन लेखा अधिकृत काफ्लेविरुद्ध १८ लाख ५ हजार विगो कायम गरिएको छ । काफ्लेलाई भ्रष्टाचार निवारण ऐन बमोजिम हानिनोक्सानी गरेको विगो असुल गरी सजायको मागदाबीसहित विशेष अदालत काठमाडौंमा मुद्दा दायर गरिएको छ ।
अनशनमा भजन कीर्तन,"बैतडी : उपस्थित मानिहरुको घाटीमा पहेंले खादा छ, अगाडी हारमोनियम र तबला। सबै भजन कीर्तनमै व्यस्त छन्। लाग्छ, यहाँ कुनै धार्मिक अनुष्ठान भइरहेको छ। तर, यहाँ कुनै धार्मिक कार्यक्रम भने भएको छैन। बैतडीस्थित झुलाघाटमा पक्की पुल निर्माणका लागि १८ दिनदेखि अनशसनरत स्थानीयले भजनकीर्तन गरिरहेका छन्। सीमा नाकामा पक्की पुल निर्माणका लागि दबाब गत भदौ २२ गतेदेखि रिले अनशन थालेका स्थानीयले सरकारको ध्यानाकर्षण होस् भनेर ईश्वर पुकार गरिरहेका हुन्। झुलाघाट नाकामा पक्की पुल नभएकै कारण सुदूरपश्चिमका पहाडी जिल्लाहरुको आर्थिक समृद्धिमा बाधा पुगेको छ। हामीले पश्चिमबाट उठाएको आवाज अझँै काठमाडौंको सिंहदरबारले सुनेको छैन्, अनशनमा सहभागी नेकपा नेता पुष्करराज जोशी भने। झुलाघाट नाकामा पक्की पुल निर्माणको सपना बुवाबाजेका पालादेखि देख्दै आएपनि अहिलेसम्म यो पूरा नभएकाले पुर्खालाई सम्झिँदै स्थानीयले भजनकीर्तन गरिरहेको बैतडी उद्योग वाणिज्य संघका उपाध्यक्ष खीमानन्द भट्टले जानकारी दिए। जनआन्दोलनले पनि १८ दिनमा सफलता पाएको थियो, हामी अहिंसात्मक आन्दोलनको पक्षमा छौं। हामीले सरकारले ल्याएको समृद्ध नेपाली सुखी नेपाली नारालाई सघाउन यो आवाज उठाएका छौं। हाम्रो आवाज सम्बोधन नभए माइतीघर मण्डलामा अनशन गर्न बाध्य हुनेछौं, उनले भने।"
मासुको प्रचारमा गाईको तस्बिर,"काठमाडौं : गाईलाई मासुजन्य पशुको सूचीमा राखेर सरकारले तयार पारेको जनचेतनामूलक पोस्टर विवादास्पद बनेको छ। गाई हिन्दूको आस्थाको प्रतीक तथा राष्ट्रिय जनावर हो। तर, बधशालादेखि भान्सासम्म स्वच्छ र स्वस्थ्य मासु भन्ने नारासहित सार्वजनिक पोस्टरमा गाईको फोटोसमेत राखिएपछि यसको सर्वत्र आलोचना भएको छ। गौहत्या गर्न नपाइने कानुन छ। पशुसेवा विभागअन्तर्गतको राष्ट्रिय पशु आहारा तथा लाइभस्टक गुण व्यवस्थापन प्रयोगशालाले दसैंलाई लक्ष्य गरी पोस्टर तयार पारेको थियो। त्यसमा खसी, कुखुरा, राँगा, भेंडा, बंगुर, माछा र हाँसको मासुसँगै गाईको तस्बिरसमेत छापिएको छ। यसमार्फत यस्ता पशुपन्छीको स्वच्छ र स्वस्थ्य मासु उपभोग गर्न सन्देश दिइएको छ। प्रयोगशालाले बा२ झ ३८११ नम्बरको मोबाइल भ्यानमा पोस्टर राखेको थियो। विभागका महानिर्देशक डा वंशी शर्माले पोस्टर छपाइमा त्रुटि भएको दाबी गरेका छन्। उनका अनुसार पशुपन्छीजन्य उत्पादन दूध, मासु, अन्डालगायतको उत्पादन, प्रशोधन तथा उपभोगलाई गुणस्तरीय बनाउने उद्देश्यले पोस्टर तयार पारिएको थियो। एउटामा भूलवश गाईको तस्बिर पर्न गएको उनको भनाइ छ। विभागले यसप्रति माफी माग्दै उक्त पोस्टर सच्याइएको र बजारबाट फिर्ता लिइएको जानकारी दिएको छ। दसैंको समयमा उपभोक्तालाई स्वच्छ र गुणस्तरीय मासु उपभोग गर्न जनचेतना दिने उद्देश्यले दुईतीन प्रकारको पोस्टर छाप्न दिएका थियौं, उनले भने, हामीले नारा मात्रै दियौं तर पोस्टरमा असावधानीवश गाईको समेत फोटो पर्न गयो। यस विषयमा गम्भीरतापूर्वक छानबिन गर्दै छौं। दोषी जोसुकै भए पनि कारबाही गर्छाैं।"
एक्साभेटरका पाटपुर्जा प्रहरीले बेचेको खुलासा,"ढलकेबर : वन कार्यालयले नियन्त्रणमा लिएर प्रहरीलाई बुझाएको एक्साभेटरका पाटपुर्जा प्रहरीले व्यपारीसँग मिलेर बिक्री गरेको खुलेको छ। गत फागुनमा पोखरी खनेर जंगलको जग्गामा क्षति पुर्याएको भन्दै वन कार्यालयका कर्मचारीले मिथिला नगरपालिकाको पोखरीयाबाट एक्साभेटर प्रहरीलाई जिम्मा लगाएको थियो। एक्साभेटर धनी जनुलाल महतोले भने, भदौ ३१ गते हाइडोलिकबाट तेल चुहिरहेको देखियो। गएर हेर्दा ६ लाख बराबरको सरसमान चोरी भएको पाइयो। बालुवा बासिङ्ग उद्योगीसँग पार्टपुर्जा बिक्री गरेको खुलेको उनको दाबी छ। प्रहरी कार्यालय नजिकैको अर्को एक्साभेटरमा हाम्रो समान फेला परेको छ, उनले थपे। यसै विषयमा इलाका प्रहरी कार्यालय ढलकेबरका इन्सपेक्टर अवधकिशोर ओझालाई सात दिन अघि जिल्ला प्रहरी कार्यालय धनुषाले जनकपुर तानेर अनुसन्धान सुरु गरेको छ। एक्साभेटरको समान कसरी चोरी भयो ? भन्ने विषय पत्ता लगाउन डीएसपी सन्तुप्रसाद जयसवालको संयोजकत्वमा छानबिन टोली गठन भएको एसपी शेखर खनालले जानकारी दिए।"
बँदेलले बाली नष्ट गरेपछि कृषकले गरे क्षतिपूर्तिको माग,"धनबहादुर भण्डारी डडेल्धुरा : हजारौं हेक्टरमा लगाइएको मकैबाली बँदेलले नष्ट गरेको छ । जिल्लाका विभिन्न स्थानमा लगाइएको मकै बाली बँदेलले नष्ट गरेपछि पीडित किसानले क्षतिपूर्तिको माग गरेका छन्। जिल्लाको अमरगढी नगरपालिका, अजयमेरु, भागेश्वर, नवदुर्गा गाउँपालिकालगायतका क्षेत्रका विभिन्न गाउँमा लगाइएको अन्न बाली बँदेलले क्षति गरेको हो। दु:ख गरी लगाएको अन्नबाली जगंली जनावरले नष्ट गर्न थालेपछि स्थानीयले जिल्ला प्रशासन, कृषि कार्यालय र वन कार्यालय सँग क्षतिपूर्तिको माग गरेका हुन् । रातभर खेतमा जाग्राम बस्दा पनि बाली नष्ट गरेकाले स्थानीय सरकारसँगै सरोकारवाला निकायसँग क्षतिपूर्तिका लागि सामूहिक माग गरेको अमरगढी ६ दुमडाका किसानले बताए। वर्षेनी अन्नबाली बँदेलले सखाप गर्दा बजारबाट चर्को मुल्यमा खरिद गर्नुपर्ने वाध्यता रहेको अजयमेरु गाउँपालिका१ का कृषक लक्ष्मी भण्डारीले बताइन्। एकातिर मिहिनत खेर गएको र अर्कातिर अन्न खरिद गर्न मजदुरी गर्नुपर्ने बाध्यता आएको भण्डारीले दुखेसो पोखिन्। उनले आफूले लगाएको चार रोपनी बाली बँदेलले नष्ट गरिदिएको बताइन्।जनावरले बाली नष्ट गर्न थालेपछि परिवार पाल्न सकस भएको कृषक सिद्धराज भट्टले बताए। अमरगढी ६ दुमडाका कृषकले लगाएको सयौं रोपनी मकै बँदेलले नष्ट गरेको भट्टले जनाए । डडेल्धुरामा बँदेलले वर्षातमा लगाइने मुख्य अन्नबाली नष्ट गर्न थालेको छ । बाली नष्ट भएपछि स्थानीयमा चिन्ता झनै बढेको छ । जिल्लाको ग्रामीण क्षेत्र जंगली बँदेलको आतकं नै चलेको छ । बँदेल कै कारण वर्षेनी कतिपय मानिस अंगभंग भएका छन्। जंगली जनावरकै कारण वर्षेनी बालीनाली नष्ट हुनु दु:खद कुरा भएको जिल्ला समन्वय समिति प्रमुख गणेशराज भट्टले बताए । क्षतिपूर्तिको माग गर्दै हालसम्म सयौंको संख्यामा निवेदन आएको अमरगढी नगरपालिक कृषि शाखा प्रमुख रमेश भण्डारीले जनाए । विगतका वर्षमा क्षतिको प्रकृति हेरेर बढीमा १० हजार रुपैयाँसम्म क्षतिपूर्ति दिइएको जिल्ला वन कार्यालय डडेल्धुराका प्रमुखले बताए । बँदेलको चोरी सिकारीमा कमी आउनु र सामुदायिक वनको विकाससँगै बँदेलको संख्या वृद्धि भएको प्रमुख जिल्ला अधिकारी राजुप्रसाद पौडेले बताए । खानेकुराको अभावमा जंगली जनावर बस्ती पस्न थालेको स्थानीय बताउँछन्। उनले खेतबारीमै पुगेर जिल्ला समन्वय समितिको नेतृत्वमा अनुगमन समेत गरेको प्रजिअ पौडेले बताए ।किसानले लगाएको अन्न बँदेलले सखाप पारेको भेटिएको उनले बताए । अजयमेरुको २ वडाका केही गाउँमा भने जगंली जनावर नियन्त्रण गर्न तारजालीको बार लगाइएको छ । अन्य क्षेत्रमा पनि सोही अनुसारको व्यवस्था गर्नुपर्ने स्थानीयले माग गरेका छन् ।"
कानुन मन्त्रालयमा थन्किएका ९ वटा गाडी प्रहरीलाई हस्तान्तरण,"धनगढी : सुदूरपश्चिम प्रदेश आन्तरिक मामिला तथा कानुन मन्त्रालयले प्रदेश प्रहरीलाई गाडी हस्तान्तरण गरेको छ । प्रदेश प्रहरी ऐन नबन्दै खरिद गरेका गाडी बुधबार आन्तरिक मामिला तथा कानुनमन्त्री प्रकाशबहादुर शाहले प्रदेश प्रहरी प्रमुख डिआइजी तारिणिप्रसाद लम्साललाई गाडी हस्तान्तरण गरेका हुन्। उनले प्रदेशका ९ जिल्ला प्रहरीका लागि ९ वटा गाडीको साँचो हस्तान्तरण गरे। हतारमा खरिद गरेका गाडी अघिल्लो आर्थिक वर्षमै खरिद गरेपनि प्रदेश प्रहरी ऐन नबन्दा थन्किएका थिए। असोज ७ गते मन्त्रीपरिषद् बैठकले प्रदेश प्रहरीलाई हस्तान्तरण गर्ने निर्णय गरेको हो।आन्तरिक मामिला तथा कानुन मन्त्रालयले आर्थिक वर्ष २०७५०७६ मा ३ करोड ३२ लाख ९१ हजारका टाटा कम्पनीका ९ गाडी खरिद गरेको थियो । प्रतिगाडी ३६ लाख ९९ हजारका दरले खरिद गरिएको आन्तरिक मामिला तथा कानुन मन्त्रालयले जानकारी दिएको छ । प्रदेश प्रहरीको लागि भनेर खरिद गरिएको गाडी प्रदेश प्रहरी गठन हुन ढिलाइ हुने भएपछि ९ वटै जिल्लामा हस्तान्तरण गरिएको आन्तरिक मामिला तथा कानुनमन्त्री प्रकाश शाहले बताए ।'प्रहरीलाई अपराध अनुसन्धान गर्न थप मजबुत पार्न गाडी खरिद गरेको हो,' मन्त्री शाहले भने, 'केही कानुनी अड्चनका कारण गाडी हस्तान्तरणमा ढिलाई भएको हो।'"
थानकोटनागढुङ्गा सडकखण्डमा ओभरटेक गर्न नपाइने,"काठमाडौं : ट्राफिक प्रहरीले चाडपर्वलाई लक्षित गरेर सार्वजनिक तथा निजी सवारी साधनलाई चेकजाँच कडाई गर्ने भएको छ। महानगरीय ट्राफिक प्रहरी महाशाखाले चाडपर्वका बेला निजी तथा सार्वजनिक सवारी साधनमा घट्न सक्ने सम्भावित घटनालाई लक्षित विशेष जाँचको व्यवस्था गर्न लागेको हो। महानगरीय ट्राफिक प्रहरी महाशाखाका प्रमुख प्रहरी वरिष्ठ उपरीक्षक भीमप्रसाद ढकालले सवारी साधन विशेष जाँचका लागि ४३० जनशक्ति थप गरिएको जानकारी दिए। 'हाल ३६८ स्थानमा नियमित जाँचका लागि ७५० जनशक्ति परिचालन गरेकामा चाडपर्वलाई लक्षित गरेर ४३० जनशक्ति थप गरेका छौँ', उनले भने। प्रहरी महानिरीक्षक सर्वेन्द्र खनालले चाडपर्वको समयमा कलङ्कीनौबिसे सडकखण्डमा सवारी साधन बिग्रेर घण्टौँसम्म जाम हुने परिपाटीको अन्त्यका लागि प्रहरी प्रधान कार्यालयबाट र्याकर (बिग्रेको सवारी तान्ने साधनको व्यवस्था गर्न निर्देशन दिएका छन्। र्याकरले सवारी साधन बिग्रेमा तत्काल तानेर बाटो खुलाउन सकिन्छ। ट्राफिक प्रहरीले चाडपर्वका समयमा नागढुङ्गा, कलङ्की, स्वयम्भु, माछापोखरी, नयाँ बसपार्क, चावहिल, गौशाला, कोटेश्वर, जगाती, सातदोबाटो, बल्खु, दक्षिणकाली, सुन्धारा, पुरानो बसपार्कलगायतका ठाउँमा विशेष जाँचको व्यवस्था गरेको हो। नेपाल यातायात व्यवसायी राष्ट्रिय महासङ्घका महासचिव सरोज सिटौला दशैँ मान्न झण्डै २५ लाख यात्रु बाहिरिने भएकाले यात्रुलाई सुरक्षित गन्तव्यसम्म पुर्याउन यातायात व्यवसायी गम्भीर भएर लागेको बताएका छन्। जाँचका क्रममा ट्राफिक प्रहरीले मादक पदार्थ सेवन गरेनगरेको, लामो दूरीका सवारी साधनमा दुई चालक भएनभएको, सवारी साधनभित्र भाडादर राखेनराखेको, मोटरसाइकलले हेल्मेटको प्रयोग गरेनगरेको, क्षमताभन्दा धेरै यात्रु वा सामान राखेनराखेको लगायतको चेक जाँच गर्नेछ। चाडपर्वको समयमा तीव्रगतिमा सवारी साधन चलाउने चालकलाई कारवाही गर्ने महाशाखाले जनाएको छ। यसैगरी, यातायात व्यवस्था विभागले चाडपर्वलाई लक्षित गरी सञ्चालनमा ल्याएको यात्रु सहायताकक्षमा समेत ट्राफिक प्रहरी खटाइने महाशाखा प्रमुख ढकाल बताउनुहुन्छ। नयाँ बसपार्कबाट उपत्यका बाहिरिने सम्पूर्ण सार्वजनिक सवारी साधनको यान्त्रिक परीक्षणसमेत गरिने भएको छ। चाडपर्वको समयमा थानकोटनागढुङ्गा सडकखण्डमा सवारी चलाउँदा ओभरटेक गर्न नपाइने व्यवस्थासमेत गरिएको छ। महाशाखाले उपत्यकाको ट्राफिक व्यवस्थापनलाई चुस्त, दुरुस्त बनाउन आइतबारदेखि ५०० ट्राफिक स्वयंसेवक सडकमा खटाएको छ। राष्ट्रिय युवा परिषद् र युएन नेपालको सहकार्यमा ट्राफिक व्यवस्थापनलाई थप प्रभावकारी बनाउन महाशाखाले स्वयंसेवक परिचालन गरेको हो। जसले गर्दा चाडपर्वको बेला यातायात व्यवस्थापनमा सहजता हुने महाशाखाले विश्वास लिएको छ।"
चाडपर्व सुरक्षार्थ उदयपुरमा करिब ४ सय प्रहरी खटिँदै,"उदयपुर : चाडपर्वलाई लक्षित गरी जिल्ला प्रहरी कार्यालय उदयपुरले सुरक्षार्थ ३ सय ९८प्रहरी परिचालन गर्ने भएको छ। बुधबार प्रहरी कार्यालयमा पत्रकार सम्मेलनको आयोजना प्रहरीले चाडपर्व विशेष सुरक्षा रणनीति२०७६ सार्वजनिक गरेको हो। सुरक्षा रणनीतिअनुसार नेपाल प्रहरीले ३७ मध्ये कारागार, अदालत र जिल्ला प्रशासनबाहेकका ३४ वटा युनिटबाट साधा पोशाकसहित ३ सय ९८ जना प्रहरी परिचालित हुनेछन्। पोशाक लगाएको देखेपछि अपराध गरेका व्यक्तिहरु फरार हुने भएकाले ४ वटा समूहमा सादा पोशाका प्रहरी परिचालन गरिने प्रहरी उपरीक्षक (एसपी) वीरबहादुर बुढामगरले जानकारी दिए। त्यसैगरी मोबाइल गस्तीबाट चारपाङ्ग्रे ४ वटा, दुईपाङग्रे मोटरसाईकल ३० वटा परिचालन गरिने भएको छ। प्रहरीले ६ ठाउँमा ट्राफिकसहितको र १३ ठाउँ प्रहरीबाट मात्र चेकिङको व्यवस्था मिलाएको छ। यसरी चेकिङ गर्दा राष्ट्रिय राजमार्ग, जंगल, सुनसान क्षेत्रलाई प्राथामिकतमा राखिएको एसपी मगरले बताए। चाडपर्वमा धार्मिक तथा पर्यटकीय क्षेत्रमा पनि सर्वसाधरणको भीड बढ्ने भएकाले ७ वटा त्यस्ता स्थलहरुको पहिचान गरी आवश्यक सुरक्षा व्यवस्थाको प्रबन्ध मिलाइएको उनले बताए। सीमित स्रोतसाधन भएकाले प्रहरीले २३ वटा पैदल गस्ती र नाकाहरुमा २४ घण्टै चेकिङको व्यवस्था मिलाइएको छ। पत्रकार सम्मेलनमा बोल्दै प्रमुख जिल्ला अधिकारी धुव्रबहादुर खड्काले आर्थिक कारोबार बढि हुने बैंक, सुनचाँदी पसल, जंगल, मदनभण्डारी, कदमाहगाईघाट राजमार्ग क्षेत्र चुनौतीपूर्ण रहेकाले प्रहरीको सकृयता बढाइने बताए। उनले मादक पदार्थ सेवन गरी सवारी साधन चलाउँदा दुर्घटना, झगडाजस्ता अपराधिक कृयाकलाप हुने भएकाले समयमा होटलहरु बन्द गर्ने, ट्राफिक प्रहरीको चेकिङलाई व्यापकता दिने गरी योजना बनाइएको बताए। त्यस्तै दैनिक उपभोग्य सामग्री आपूर्ति समस्या, कालोबजारी नियन्त्रण, सरकारी कार्यालय, बजार सुरक्षाका लागि पनि रणनीति नै बनाई सुरक्षा संयन्त्र परिचालन गरिने उनले बताए। नेपाल प्रहरीसँगै सशस्त्र, ट्राफिक, राष्ट्रिय अनुसन्धानको टोलीसमेत परिचालन गर्ने र बैंक सुरक्षार्थ खटिएका सुरक्षागार्डलाई समेत बैंकभित्र मात्र नभई आसपासका क्षेत्रलाई नियाल्ने गरी योजना तय गरिएको प्रजिअ खड्काले बताए। सुरक्षा योजना सफल पार्नका लागि प्रहरीले मुख्य कमाण्डका रूपमा एसपी, रिजर्ब टोलीमा डीएसपी, तत्काल परिचालनका लागि इन्स्पेक्टरको कमाण्ड रहने व्यवस्था मिलाइएको एसपी मगरले जानकारी दिए। त्यस्तै, सर्वसाधरणलाई ठगीबाट बचाउनका लागि सदरमुकाम गाईघाट र कटारी क्षेत्र गरी दुई ठाउँका बसपार्कमा यात्रु सहायता कक्षा राखिने भएको छ। प्रहरीले चाडपर्वमा भित्रिन सक्ने लागुपदार्थ, पटकाजस्ता पदार्थलाई निस्तेज बनाउन सीमा सुरक्षादेखि लिएर ठाउँठाउँमा २४ घण्टा नै चेकजाँचको व्यवस्था मिलाएको एसपी मगरले बताए। प्रहरीले सुरक्षा योजना बिहीबारदेखि लागु हुने बताएको छ।"
कस्तो छ आजको मौसम ?,"काठमाडौं : बंगालको खाडीबाट आएको हावाको प्रभावले देशभर मौसमी गतिविधि बढिरहेको छ। जल तथा मौसम विज्ञान विभागको मौसम पूर्वानुमान महाशाखाको बुधबार बिहान ६ बजे निकालेको बुलेटिनमा मनसुनको न्यून चापिय रेखा औसत स्थानभन्दा दक्षिणतर्फ रहेको छ। मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। बुधबार बिहान देशका अधिकांस भूभागहरुमा सामान्यदेखि पूर्ण बदलि भई केहि स्थानहरुमा मेघ गर्जनसहित मध्यम वर्षा भइरहेको छ। दिउँसो देशभरी सामान्य बदली रही केहि स्थानहरुमा मेघ गर्जनसहित मध्यम वर्षा हुनेछ। राति मध्य तथा पुर्व, पश्चिमका थोरै स्थानहरुमा मेघ गर्जनचट्टयांगसहित मध्यम वर्षाको सम्भावना रहेको विभागले जनाएको छ। बिहिबार देशका केहि स्थानहरुमा मेघ गर्जनचट्टयांगसहित मध्यम वर्षाको सम्भावना रहेको छ। शुक्रबार देशका केहि स्थानहरुमा मेघ गर्जनचट्टयांग सहित हल्का देखि मध्यम वर्षा हुनेछ। मध्य तथा पुर्व र पश्चिमका एक दुई स्थानमा भारी वर्षाको सम्भावना रहेको छ। अझै केहि दिन पानी पर्ने भएकाले दसैंको सुरुवाति दिन सम्म मौसम पूर्ण सफा नहुने मौसमविद् बताउछन्। 'देशका पूर्व, मध्य र पश्चिमका धेरै स्थानमा मेघ गर्जनचट्टयांग सहितको वर्षा हुने र केही स्थानमा भारी वर्षाको सम्भावना भएकोले नदिमा आकस्मिक पानीको बहाव बढ्न सक्ने छ। बुलेटिनमा भनिएको छ, 'पहाडी भुभागमा पहिरो जानसक्ने तथा सडक र हवाई यातायातमा सामान्य अवरोध आउने भएकाले सतर्कता अपनाउन अनुरोध छ।'"
देउवाले बाँडिन् दुई हजार विद्यार्थीलाई झोला,"धनगढी : धनगढी उपमहानगरपालिका भित्रका सामुदायिक विद्यालयका दुई हजार भन्दा बढी बालबालिकालाई शैक्षिक सामग्री सहितका झोला हस्तान्तरण गरिएको छ। धनगढी उपमहानगरपालिका र ग्रामीण महिला विकास तथा एकता केन्द्र (रुडुक), सफा सुनौलो नेपालको समन्वय र चाइना फाउन्डेसनको आर्थिक सहयोगमा दुई हजार १ जना विद्यार्थीलाई झोला र पाठ्य समग्री वितरण गरिएको हो। झोला लगायत सामग्री रुडुकका संस्थापक अध्यक्ष तथा नेपाली कांग्रेसकी नेतृ डा आरजु राणा देउवा, धनगढी उपमहानगरपालिकाका प्रमुख नृपबहादुर वड र उपप्रमुख सुशीला मिश्र भट्टले हस्तान्तरण गरेका थिए। झोला वितरण गर्न डाक्टर देउवा धनगढी उपमहानगरपालिका १ को सरस्वती आधारभूत विद्यालय र वडा नं ३ को त्रिभुवन माध्यामिक विद्यालय बोराडाडीमा पुगेकी थिइन्। बुधबार दुई विद्यालयबाट सुरु गरिएको झोला वितरण अरु १३ विद्यालयमा पनि हुनेछ। कार्यक्रम अन्तर्गत उपमहानगरपालिका क्षेत्रका कक्षा १ देखि ५ सम्मका १५ सामुदायिक विद्यालयका बालबालिकालाई झोला तथा पाठ्यसामग्री हस्तान्तरण गरिने कांग्रेस नेतृ देउवाले बताइन्। सामुदायिक विद्यालयका बालबालिकाको पठनपाठनमा सहयोग पुग्ने अपेक्षा राखेको देउवाको भनाई छ। अस्पताललाई झुल कांग्रेस नेतृ देउवाले सेती प्रादेशिक अस्पताललाई झुल सहयोग गरेकी छन्। डेंगुको प्रकोप बढिरहेका बेला अस्पतालका बिरामीका लागि देउवाले ३०० झुल सेती प्रादेशिक अस्पतालका मेडिकल सुपरिटेन्डेन्ट डा हेमराज पाण्डेलाई हस्तान्तरण गरेकी हुन्। चुनावको बेला आफूले ३०० शैय्याको अस्पताल बनाउन पहल गर्ने बताएको स्मरण गर्दै उनले वर्तमान सरकारले बजेट कटौती गरेको आरोप लगाइन्। 'मैले १० करोड रुपैयाँ विनियोजन गर्न लगाएको थिएँ तर वर्तमान सरकारले कटौती गर्यो।' धनगढी उपमहानगरपालिकाका प्रमुख नृपबहादुर वडले अस्पताल प्रदेश सरकार अन्तर्गत रहेको बताए। उनले भने, 'त्यसपछि झनै अवस्था खस्कियो।'"
करेण्ट लागेर होटल सञ्चालक दम्पत्तीसहित तीनजनाको मृत्यु,"जनकपुर : धनुषा जिल्लाको गणेशमान चारनाथ नगरपालिका७ पोर्ताहामा करेन्ट लागेर होटल सञ्चालक दम्पत्तीसहित तीनजनाको मृत्यु भएको छ । पोर्ताहामा पूर्वेली स्टाफ होटल सञ्चालन गर्दै आएका ५५ वर्षीय शिवकुमार महतो, उनकी श्रीमती र एक महिला कामदारको करेण्ट लागेर मृत्यु भएको हो । होटलमा राखिएको फ्रिज नजिकै तीनैजना बुधबार बिहान मृत अवस्थामा फेला परेपछि प्रहरीको सहयोगमा शव निकालिएको धनुषाका एसपी शेखर खनालले बताए। उनीहरुको शव जलेको अवस्थामा भेटिएको प्रहरीले जनाएको छ। कोठामा विद्युतीय सामग्रीमा क्षति पुगेको छ। होटल संचालक महतोको आमाले बिहानै ढोका खोल्दा तीनैजनालाई मृत अवस्थामा देखेपछि स्थानीयसँग हारगुहार गरेकी थिइन् ।"
प्रहरीका तीन एआईजीको सरुवा,"काठमाडौं : नेपाल प्रहरीका तीन अतिरिक्त महानिरीक्षक (एआईजी)को सरुवा भएको छ। सरकारले अपराध अनुसन्धान विभागका एआईजी ठूले राई, प्रहरी प्रतिष्ठानका एआईजी पुष्कर कार्की र राष्ट्रिय सुरक्षा परिषद्को सचिवालयका एआईजी धिरु बस्नेतको सरुवा गरेको हो। एआईजी कार्की प्रहरी प्रधान कार्यालय अन्तर्गत कार्य तथा अपराध अनुसन्धान विभाग, राई राष्ट्रिय प्रहरी प्रशिक्षण प्रतिष्ठान महाराजगन्ज सरुवा भएका छन् भने बस्नेत मानस्रोत एवम् प्रशासन विभागमा राखेर पुनः राष्ट्रिय सुरक्षा परिषद्को सचिवालयमा काज राखेको छ।"
हिरासतबाट फरार प्रतिवादी १६ दिनपछि पक्राउ,"मलंगवा : प्रहरी हिरासतबाट फरार रहेका प्रतिवादीलाई जिल्ला प्रहरी कार्यालय सर्लाहीले १६ दिनपछि बुधबार भारतको पंजाब प्रान्तबाट पक्राउ गरेका छन् । लागुऔषधसहित गत भदौ २० गते हरिवन नगरपालिका ११ बाट पक्राउ गरिएका सोही नगरपालिका ५ का महिन्द्र महतो भदौ २२ गते जिल्ला अदालदतबाट म्याद थप गराएर हरिवन लैजाने क्रममा प्रहरीको हिरासतबाट फरार भएका थिए । फरार भएका महतोलाई बुधबार भारतको पंजाब प्रान्तको जलंधरबाट पक्राउ गरिएको जिल्ला प्रहरी कार्यालय सर्लाहीका प्रहरी उपरीक्षक गोपाल चन्द्र भट्टराईले जानकारी दिएका छन् । परिवारको सदस्य, स्थानिय जनप्रतिनिधि र भारतीय प्रहरीको समन्वयमा पंजाबबाट पक्राउ गरिएको हो । शादा पोशाकको प्रहरीलाई पंजाब पठाएर महतोलाई पक्राउ गरिएको प्रहरी उपरीक्षक भट्टराईले बताए । महतोको साथबाट प्रहरीले नाइट्राजेपाम१० लेखिएको १ सय ४८ ट्याब्लेटसहित पक्राउ गरेको थियो ।"
चाडपर्व लक्षित सुरक्षा योजना : ललितपुरमा हजार सुरक्षाकर्मी तयार,"ललितपुर : चाडपर्वलाई लक्षित गर्दै ललितपुरमा करिब हजार सुरक्षाकर्मी परिचालन गरिएको छ। महानगरीय प्रहरी परिसर जाउलाखेलले आफ्ना क्षेत्रमा कुनै अप्रिय घटना नघटोस् भनेर प्रहरी खटाइसकेको जानकारी दिएको छ। परिसरका प्रमुख टेकप्रसाद राईका अनुसार यो बेला अन्य समयमाभन्दा चुस्त सेवा दिने योजना रहेको छ। जसका लागि विभिन्न तरिकाले सुरक्षाकर्मी खटाइएका छन्। काठमाडौं र भक्तपुरसँग जोडिएका सीमामा सुरक्षा कडाई गर्ने योजना छ। जसका लागि ९५ जना प्रहरी खटिएका छन्, राईले भने, कुनै घटना घटेमा पाँचदेखि दश मिनेटभित्र प्रहरी पुर्याउने योजना छ। प्रहरी प्रभाग, इकाई, वृत्तमा आफ्ना कार्यक्षेत्रभित्र केके छन् सम्पूर्ण जानकारी राखेर सुरक्षा दिन निर्देशन गरिसकेको छ। शहरी क्षेत्रमा मात्र होइन चापागाउँ, सुनाकोठी, लेले, टीकाभैरवलगायत दक्षिण भेगमा पनि चनाखो भएर सुरक्षा दिने प्रहरीको योजना रहेको राईको भनाइ छ। जसका लागि पैदल गस्ती, मोबाइल गस्ती, साइकल गस्ती तथा मोटरसाइकल गस्ती हुनेछन्। चुस्त सेवाका लागि क्षेत्र विभाजन गरेर कामको बाँडफाँड भइसकेको राईले जनाए। कसले कहाँ ड्युटी गर्ने निर्देशन भइसकेकोे छ, उनले भने, चोरी, लुटपाट, बढी भाडा असुल्ने, जुवातास, आतिसवाजी, मापसे गर्न नदिने प्रहरीको योजनामा छ। सादा पोशाकमा प्रहरी सुराकी परिचालन गरेर सम्भावित घटनाहरुको पूर्वजानकारी लिने प्रयास गरिरहेको छ। विषेशगरी बजार, वित्तीय संस्था, एटीएम रहेका स्थान, सार्वजनिक स्थल, पाटीपौवा, मठमन्दिर, पार्क, खेलमैदान, बाटोघाटो सबैतिर सुरक्षा चुस्त बनाइनेछ। निर्वाध सवारी आवागमन तथा दुर्घटना नहोस् भनेर चक्रपथ तथा अन्य सडकलगायत सबै ठाउँमा आकस्मिक चेकजाँच हुने प्रहरीले जनाएको छ। प्रहरी र नागरिकको सहज पहुँचका लागि नागरिक सहायता कक्ष खडा गरिनेछ।"
शेफोक्सुण्डो गाउँपालिकामा नमस्ते मोबाइल सेवा सुरू,"दुनै,डोल्पा : सञ्चारको पहुँच नपुगेको माथिल्लो डोल्पामा नमस्ते मोबाइलको सेवा सुरु भएको छ । शेफोक्सुण्डो गाउँपालिकाको केन्द्र साल्दाङमा पहिलो पटक नमस्ते सेवा सुरु भएको हो । दूरसञ्चार प्राधिकरणले गाउँपालिकामा सेवा विस्तार गर्ने क्रममा शेफोक्सुण्डो गाउँपालिकामा सेवा दिएको हो । गाउँपालिकाका अध्यक्ष टासिटुण्डुप गुरुङले उद्धाघटन गर्दै अब माथिल्लो डोल्पाको ६० प्रतिशत नगारिक सञ्चारमा जोडिएको दावी गरे । शेफोक्सुण्डो गाउँपालिकाको केन्द्र रहेको क्षेत्र साल्दाङ,नाम्दो,काराङ,तिलिङ कोमासलगायतका क्षेत्र पहिलो पटक मोबाइल सेवामा जोडिएका छन्। सूचना र सञ्चारबारे राम्रो जानकारी नभएका भोटवासीले घरमा बसेर हातहातमा मोबाइलबाट देश विदेशमा कुरा गर्न पाउँदा चकित परेको स्थानीय सोनामफुन्जो गुरुङले जानकारी दिए । स्थानीय छिरिङछोइके लामाले भने,' हप्ता दिन लगाएर प्रतिमिनेट १० रुपैयाँ तिरेर फोन गर्न जानुपर्थ्यो।अब ती दिन गएकी भन्ने लागेको छ।' यस भन्दा पहिला गाउँपालिकाको केन्द्रबाट प्रतिमिनेट ५ रुपैयाँ तिरेर आफन्तसँग कुरा गर्ने गर्दथे । नमस्ते मोबाइले सेवा सुरु भएसँगै स्थानीयको खुसी भएका छन्। शेफोक्सुण्डो गाउँपालिकाका अझै पनि ४० प्रतिशत नागरिक सञ्चारको पहुँचभन्दा बाहिर रहेको गाँउपालिका अध्यक्ष टासीटुण्डुप गुरुङले जानकारी दिए ।"
शुल्क समायोजन : एमबीबीएसमा विद्यार्थी भर्ना नगर्ने निजी कलेजको चेतावनी,"काठमाडौं : एमबीबीएस पढाउन सरकारले अहिले तोकेको शुल्कमा समायोजन नगरिए नयाँ विद्यार्थी भर्ना नगर्ने चेतावनी मेडिकल कलेज सञ्चालकले दिएका छन् । यसले प्रवेश परीक्षा उत्तीर्ण गरेर भर्नाको तयारीमा जुटेका विद्यार्थी समस्यामा परेका छन् । गृह मन्त्रालयमा सोमबार भएको बैठकले सिमाभन्दा बढी शुल्क लिने कलेज सञ्चालकलाई कारवाही गर्ने निर्णय गरेपछि सञ्चालकले यस्तो चेतावनी दिएका हुन् । शिक्षा विज्ञान तथा प्रविधिमन्त्री गिरीराजमणि पोखरेलको अनुरोधमा सोमबार गृह मन्त्रालयमा बसेको बैठकले बढी शुल्क लिने कलेजलाई जिल्ला प्रशासन कार्यालयामार्फत अनुगमन गरेर कारवाही गर्ने निर्णय गरेको थियो । बैठकमा गृहमन्त्री रामबहादुर थापा पनि सहभागी थिए । कलेज सञ्चालकको तर्फबाट एसोसियसन अफ मेडिकल एण्ड डेन्टल कलेज अफ नेपालको तर्फबाट बुधबार जारी विज्ञप्तिमा राष्ट्रिय चिकित्शा ऐन २०७५ लागु भइसकेको अवस्थामा उक्त ऐनले निर्दिष्ट गरेको सिद्धान्त बमोजिम नयाँ शिक्षण शुल्क निर्धारण नगरी तथा विदेशी विद्यार्थी भर्नाको सन्दर्भमा स्पष्ट प्रक्रिया नतोकी भर्ना प्रक्रिया समेत सुरु गर्न खोजेकोमा आपत्ति प्रकट गरेको छ। कलेजहरुको सिट संख्या समेत अहिलेसम्म नतोकिएकोमा पनि सञ्चालकले आपत्ति जनाएका छन् । समस्या समाधान नगरी विद्यार्थी छनोट गरेर भर्नाका लागि पठाएमा एसोसियसन आवद्ध कुनै कलेजले भर्ना प्रक्रिया अघि नबढाउने र यसबाट उब्जने सम्पूर्ण समस्याको जिम्मेवारी सरकारले लिनुपर्ने चेतावनी पनि दिएको छ । एमबीबीएस अध्ययनका लागि काठमाडौं उपत्यकाभित्र ३८ लाख ५० हजार र उपत्यका बाहिर ४२ लाख ५० हजार लिन पाउने सिमा सरकारले २०७२ सालमा तोकेको थियो । तर कलेज सञ्चालकले आफूखुशी शुल्क उठाएको विद्यार्थीले गुनासो गर्दै आएका छन् । मेडिकल कलेजलाई यस अवधिमा बढी लिएको शुल्क फिर्ता गर्न मेडिकल कलेजलाई सार्वजनिक रुपमा अनुरोध गर्ने निर्णय सोमबारको बैठकले गरेको थियो । सोमबारको बैठकमा गृह सचिव प्रेम कुमार राइ, शिक्षा सचिव महेश दाहाल, चिकित्शा शिक्षा आयोगका उपाध्यक्ष डा श्रीकृष्ण गिरी, त्रिविका उपकुलपति प्राडा सुधा त्रिपाठी, त्रिवि आइओएमका डिन जगदीश अग्रवाल, काठमाडौं विश्वविद्यालय स्कुल अफ मेडिसिनका डिन राजेन्द्र कोजुलगायतको उपस्थिति थियो ।"
माथिल्लो डोल्पामा निशुल्क इन्टरनेट,"दुनै,डोल्पा : संचारको पहुँच नपुगेको माथिल्लो डोल्पामा वल्र्डलिङ्कले निशुल्क इन्टरनेट सुविधा जडान गरेको छ। डोल्पोबुद्ध गाउँपालिकाको ६ वटै वडामा वल्र्डलिङ्कले निशुल्क इन्टरनेट सेवा प्रदान गरेको छ । गाउँगाउँमा इन्टरनेटसँग जोडिन पाउँदा स्थानीय दंग भएको स्थानीय वाङचुक गुरुङले बताए। विद्यालय, स्वास्थ्य संस्था, वडा कार्यालय र गाउँपालिकाको कार्यालयमा वल्र्डलिङ्कले निशुल्क सेवा उपलब्ध गराएको हो। हाल स्थानीय सरकार, दूरसञ्चार प्राधिकरण र वल्र्डलिङ्कबीच भएको सम्झौताअनुसार हाल ५१२ एमबिपिएस इन्टरनेट सेवा प्रदान गरिएको प्राविधिक रुपेस बिसीले जानकारी दिए । माथिल्लो डोल्पामा वल्र्डलिङ्कको इन्टरनेट जडान गरी सेवा प्रदान गरिएको डोल्पोबुद्ध गाउँपालिकाका अध्यक्ष तेम्बा गुरुङले बताए ।उनले डोल्पो महोत्सबलाई लक्षित गरी इन्टरनेट जडान गरेको बताए।"
डोल्पाका गुम्बामा चोरी भयावह,"डोल्पा : माथिल्लो डोल्पाको डोल्पोबुद्ध गाउँपालिका धोस्थित झ्याम्पा गुम्बाको बहुमूल्य सामग्री स्थानीयले घरमा लगेर राख्छन्। १४ औं शताब्दीमा स्थापना गरिएको गुम्बाका सामान चोरी हुने डरले स्थानीयले सहमतिमै घरमा राख्ने गरेका हुन्। विशेष पूजा वा अन्य समारोहमा भने ती सामग्री गुम्बामै लगिन्छ। कार्यक्रम सकिएपछि फेरि घरमै फर्काइन्छ। सोही गाउँपालिकाको सेरिङ गुम्बाको बहुमूल्य बुद्धमूर्ति र अन्य धातु पनि गाउँलेले घरमा राखेका छन्। गुम्बा सुरक्षाका लागि प्रहरी प्रशासनलाई बारम्बार ताकेता गर्दा चासो नदिएपछि ती सामग्री घरमा राख्नुपरेको स्थानीयको गुनासो छ। बहुमूल्य सामग्री चोरी हुने आशंकामा घरमा लगेर राखिएका यी दुई गुम्बा उदाहरण मात्र हुन्। यहाँका अधिकांश गुम्बाका सामग्री चोरी भइसकेका छन्। बाँकी सामग्री पनि हराएर गुम्बा रित्तिने अवस्था आएपछि घरमा राखिएको डोल्पोबुद्धकै स्थानीय बासिन्दा तथा गुम्बाका अध्यता ङ्वाङ लुम्डुप गुरुङले बताए। उनका अनुसार मेकिङ च्याङचु छोइलिङ, टाकमार देवा, डोल्पा मेन्चीखाङगलगायत गुम्बाका सामग्री पनि व्यक्तिका घरमा राखिएका छन्। पछिल्लो समय डोल्पाका बौद्ध गुम्बाका सामग्री चोरी हुने क्रम बढेको छ। गत वर्ष मात्र से फोक्सुन्डो गाउँपालिकाको राहत गुम्बाबाट ४२ वटा बुद्ध मूर्ति चोरी गरेको आरोपमा प्रहरीले दर्जनभन्दा बढी व्यक्तिलाई पक्राउ गरेको थियो। जिल्लाभरबाट कति मूर्ति चोरी भए भन्ने यकिन तथ्यांक कसैसँग छैन। गुम्बामा कति बहमूल्य सामग्री तथा मूर्ति छन् भन्ने तथ्यांक पनि राज्यसँग छैन। तर, ९० प्रतिशतभन्दा बढी मूल्यवान सामग्री हराइसकेको गुरुङको भनाइ छ। गुम्बाभित्र ऐतिहासिक मूर्ति, लिपि, बहुमूल्य धातु, पेन्टिङ, बुद्धको अस्तुलगायत सामग्री राखिएको छ। परापूर्वकालमा बौद्ध धर्मावलम्बीको बाहुल्य रहेको ठाउँमा र बौद्ध दर्शनको अध्ययनको विस्तार गर्ने उद्देश्य राखेर मुलुकको विभिन्न ठाउँमा गुम्बा स्थापना गरिएको थियो। गुम्बाभित्र सुन्दर पेन्टिङ, बहुमूल्य सामग्री तथा पुराताŒिवक हिसाबले महŒव राख्ने थुपै्र दस्ताबेज राखिएका हुन्छन्। डोल्पा बौद्ध गुम्बा धेरै भएको जिल्लामा पर्छ। तर, बौद्धदर्शन प्रवद्र्धन तथा गुम्बा विकास समितिका अनुसार डोल्पामा एक सय ७ वटा मात्र गुम्बा दर्ता भएका छन्। डोल्पा जिल्लाका बौद्ध गुम्बाको विषयमा अध्ययन गरेका समितिका विज्ञ सल्लाहकार मोहनकुमार तामाङले सबै गुम्बा समितिमा दर्ता गर्नुपर्ने बाध्यात्मक व्यवस्था नभएका कारण यकिन तथ्यांक पत्ता लगाउन नसकिएको बताए। गुम्बाका सामग्री जतन गर्न सुरक्षा प्रबन्धसहित छुट्टै संग्रहालय खोल्ने र त्यही संग्रहालयमा यस्ता सामग्री राख्ने विषयमा जिल्लाका राजनीतिक दलका प्रतिनिधि, गुम्बाका अध्यतालगायत व्यक्तिसँग छलफल भइरहेको तामाङले बताए। यहाँ सार्वजनिक भन्दा पनि निजीस्तरका गुम्बा धेरै छन्। विकट ठाउँमा धेरै गुम्बा भएका कारण प्रशासनले सुरक्षा दिन सकेको छैन। डोल्पोमा डोल्पोबुद्ध, छार्का ताङसोङ, से फोक्सुन्डोलगायत गाउँपालिकालाई निकै विकट मानिन्छ। यी गाउँपालिकालाई सडक सञ्जालले छोएको छैन। मंसिर लाग्नेबित्तिकै हिउँले ढाक्ने भएका कारण यी क्षेत्रमा मानिसको बसोबास निकै कम छ। बसोबासका लागि समेत समस्या पर्ने भएका कारण ती ठाउँका गुम्बालाई सुरक्षाकर्मीले सुरक्षा दिन सक्दैनन्। ती गुम्बामा लामा बस्छन्। मुखमा पट्टी बाँधेर आउने चोरले लामालाई बाँधेर सामग्री चोर्ने गरेका छन्। गत वर्ष से फोक्सुन्डो र दुई वर्षअघि घाघर गुम्बामा लामालाई यातना दिएर मूर्ति चोरिएको थियो। ती मूर्ति चोरेर कहाँ बेचिन्छ भन्ने पत्तो प्रहरीलाई पनि हुँदैन। बौद्ध दर्शनका अध्यता तथा डोल्पो बुद्धकै स्थायी बासिन्दा डोल्पो टुल्कु रिन्पोछेले भने, हिमाली जिल्लामा गुम्बाको सुरक्षा ठूलो चिन्ताको विषय बनेको छ। गुम्बाको सम्पत्ति भनेको राज्यकै सम्पत्ति हो। तर, यसमा प्रशासनले पर्याप्त चासो दिएको छैन। डोल्पामा आफूले बाल्यकालमा देखेका गुम्बामा भएको सम्पत्तिमध्ये ९० प्रतिशतभन्दा धेरै हराइसकेको रिन्पोछेले बताए। गुम्बाका सामग्री चोरी हुनबाट बचाउन गाउँलेलाई नै सुरक्षा तालिम दिएर सम्बन्धित ठाउँमा खटाउनुपर्ने उनको सुझाव छ। राज्यले प्रहरी परिचालन गर्न नसक्ने हो भने एउटा गाउँका युवालाई तालिम दिएर अर्को गाउँको गुम्बा संरक्षणमा पठाउनुपर्छ। यसो गर्न सकियो भने बाँकी सामग्री संरक्षण गर्न सकिन्छ, रिन्पोछेले भने। जिल्ला प्रहरी कार्यालय डोल्पाका प्रमुख डीएसपी नारायण रञ्जितकारका अनुसार मूर्ति चोरीका आरोपमा अहिले दर्जनभन्दा बढी व्यक्तिविरुद्ध अदालतमा मुद्दा चलिरहेको छ। हरेक वर्ष ५६ वटासम्म मूर्ति चोरीका उजुरी आउने गरेको छ। उनका अनुसार डोल्पा जिल्लामा २६ वटा प्रहरी युनिट छ। तर, हिउँ पर्ने समयमा आधाभन्दा बढी युनिट बन्द हुन्छन्।"
