शीर्षक,विवरण
स्रोत नखुलेको सम्पत्ति छानबिन गर,"सम्पत्ति शुद्धीकरण अनुसन्धान विभागले हरेक व्यक्तिको स्रोत नखुलेका सम्पत्तिमाथि सघन अनुसन्धान गरिरहेको छ। रातारात धन थुपार्ने तर त्यसको वैधानिकता पुष्टि गर्न नसक्नेहरूको सम्पत्ति अवैध नै हो। भ्रष्टाचार, अपराध, लागूऔषध, फिरौती, कमिसन, व्यापारको न्यून बिजकीकरण, कर छली, हुण्डीजस्ता साधन प्रयोगबाट रकम थुपार्नेहरूको नेपालमा कमी छैन। यसरी स्रोत नखुलेका सम्पत्तिमाथि प्रभावकारी अनुसन्धान गरी जफत गर्नुपर्छ। सम्पत्ति शुद्धीकरण निवारण कानुन प्रभावकारी रूपमा कार्यान्वयन हुने हो भने यसले भ्रष्टाचार नियन्त्रणमा ठूलो सहयोग पुर्याउँछ। विश्वभर नै स्रोत नखुलेको सम्पत्ति हातहतियार या आतंकवादमा लगानी हुन सक्छ भन्ने मान्यताका आधारमा सम्पत्तिको स्रोत पुष्टि गर्नुपर्ने व्यवस्था गरिएको हो। नेपालमा सम्पत्ति शुद्धीकरण निवारण कानुन कार्यान्वयन भएको एक दशकको अवधिमा कुनै ठूलो अनुसन्धान गरी मुद्दा चलाउन सकिएको छैन। राजनीतिक संरक्षणमा रहेका र प्रभावशाली व्यक्तिहरूको सम्पत्ति करमुक्त क्षेत्र (ट्याक्स हेभन) मा थुपारेको पनामा पेपर्स, स्विस लिक्सजस्ता अनुसन्धानबाट खुलेको हो। तर पनि सम्पत्ति शुद्धीकरण विभागले त्यस्ता विवादास्पद पात्रहरूमाथि अनुसन्धान गरी कारबाहीको दायरामा ल्याउन सकेको छैन। अहिलेसम्म ससाना मुद्दा मात्र दायर भएका छन्। सम्पत्ति शुद्धीकरण निवारण कानुनले त्यस्ता सन्दिग्ध पात्रमाथि अनुसन्धान र सजायँको माग गर्छ। सार्वजनिक क्षेत्रमा भ्रष्टाचार नियन्त्रणका लागि अख्तियार दुरुपयोग अनुसन्धान आयोगले छानबिन र मुद्दा दायर गर्न सक्ने भए पनि सम्पत्ति शुद्धीकरण कानुनको दायरा भने फराकिलो छ। यो कानुन प्रभावकारी कार्यान्वयन भएमा यसले अपराध र आतंकवाद नियन्त्रण मात्र होइन, समानान्तर अर्थतन्त्र नियन्त्रण भई औपचारिक अर्थतन्त्रले बढावा पाउनेछ। विश्वभर सम्पत्ति शुद्धीकरणका सम्बन्धमा तहकिकात गर्न गठन भएको फाइनान्सियल एक्सन टास्क फोर्स (एफएटीएफ) अन्तर्गतको सम्पत्ति शुद्धीकरणमा एसिया प्रशान्त समूहले सन् २०२० मा नेपालमा सम्पत्ति शुद्धीकरण निवारणको प्रभावकारिताका सम्बन्धमा समीक्षा गर्दैछ। यसले नेपालमा सम्पत्ति शुद्धीकरणको जोखिमबारे जानकारी गराउनेछ। सम्पत्ति शुद्धीकरण अनुसन्धान विभागको अहिलेको अनुसन्धान सन् २०२० को समीक्षालाई दृष्टिगत गर्दै अघि बढाइएका छन्। समीक्षा हुने समयमा मात्र नभएर यी काम नियमित हुनुपर्छ। यसअघि सन् २०१२ मा सम्पत्ति शुद्धीकरण प्राविधिक पक्षको अनुपालनाका सम्बन्धमा समीक्षा भएको थियो। प्राविधिक पक्षको अनुपालनामा सम्पत्ति शुद्धीकरण कानुन र छुट्टै विभागको स्थापनाले नेपाल जोखिमयुक्त मुलुकको सूचीमा पर्नबाट जोगिएको थियो। तर, आठ वर्षको यो अवधिमा राजनीतिक संक्रमण, कर्मचारीहरूको बारम्बार सरुवा, सम्पत्ति शुद्धीकरण निवारणको अनुसन्धान प्रभावकारी नहुनु तथा नेपालले सम्पत्ति शुद्धीकरणमा एसिया प्रशान्त समूहको पूर्ण बैठकमा प्रतिबद्धता जनाएअनुसार उपलब्धि हासिल गर्न सकिरहेको छैन। यसका कारण सन् २०२० मा हुने मूल्यांकनमा जोखिम बाहिर रहनु चुनौतीपूर्ण हुन सक्छ। केही समयअघि घरजग्गा कारोबारमा भइरहेको न्यून मूल्यांकनलाई सम्पत्ति शुद्धीकरण विभागले छानबिनको दायरामा ल्याउन अनुसन्धान अघि बढाएको थियो। तर, राजनीतिक दबाबका आधारमा यो अनुसन्धान रोकियो। सरकारले जग्गाको रजिस्ट्रेसन हुने मालपोत कार्यालयहरूलाई समेत बैंक तथा वित्तीय संस्थामा जस्तै वित्तीय कारोबारको जानकारी दिने जाहेरीवाला निकायका रूपमा नियमन गरिने बताएको थियो। सरकारले १० लाख रुपैयाँमाथिको जग्गा कारोबारलाई अनिवार्य रूपमा नेपाल राष्ट्र बैंकको वित्तीय जानकारी एकाइलाई रिपोर्टिङ गर्नुपर्ने व्यवस्था गरे पनि यो व्यवस्था प्रभावकारी रूपमा लागू हुन सकेको छैन। घरजग्गा करोबारको न्यून मूल्यांकनका कारण समानान्तर अर्थतन्त्रले बढावा पाएको छ। घरजग्गा कारोबारमा मालपोतमा मूल्यांकन भएभन्दा माथिको रकम औपचारिक रूपमा देखाउन नमिल्ने भएकाले यस्तो रकम हुण्डीमा प्रयोग भइरहेको गरेको आशंका गरिएको छ। खासगरी ट्याक्स हेभनबाट नेपालमा स्थानान्तरण भएको ठूलो रकम नेपाल राष्ट्र बैंकले शंकास्पद भनेर रोक्दारोक्दै अदालतको आदेशबाट खुला गरिनु, स्विस बैंक तथा ट्याक्स हेभनमा स्थानान्तरण गरिएको रकम पनामा पेपर्सलगायतबाट सार्वजनिक हुँदा पनि अनुसन्धान हुन नसक्दा यसले सम्पत्ति शुद्धीकरण निवारणका क्षेत्रमा नेपालको छवि धुमिल देखिएको छ। सन् २०२० को समीक्षाको पूर्वसन्ध्यामा सम्पत्ति शुद्धीकरण अनुसन्धान विभागको सक्रियता देखिए पनि सम्पत्ति शुद्धीकरणको कसुरमा छानबिन तथा अदालतमा दायर भएका मुद्दा नगण्य छन्। नयाँ सरकार गठन भएसँगै सम्पत्ति शुद्धीकरण अनुसन्धान विभागलाई अर्थ मन्त्रालयबाट सारिनुले प्रधानमन्त्री तथा मन्त्रिपरिषद्को कार्यालयमातहतमा राख्दा सम्पत्ति शुद्धीकरण निवारणमा उच्च सरकारी नेतृत्वको प्रतिबद्धता देखिन्छ। तर यतिले मात्र पुग्दैन। सम्पत्ति शुद्धीकरण निवारण कानुनको प्रभावकारी कार्यान्वयनका लागि स्रोत नखुलेको सम्पत्ति जफत गर्ने कार्यलाई तीव्रता दिनुपर्छ।"
"कांग्रेस केन्द्रीय समिति बैठक आज, किचलो कायमै","काठमाडौं : कांग्रेसभित्रको आन्तरिक विवाद लम्बिने देखिएको छ । पार्टीभित्रको असन्तुष्ट समूहलाई सहमतिमा ल्याउने संस्थापन पक्षको प्रयासले सार्थकता नपाउँदा आन्तरिक विवादले तत्काल निकास पाउने सम्भावना कम देखिएको हो । १४ औं महाधिवेशनको कार्यतालिकलाई प्रमुख एजेन्डा बनाएर केन्द्रीय समिति बैठक बहिष्कार गर्दै आएको वरिष्ठ नेता रामचन्द्र पौडेल समूहले पछिल्लो समय विभाग गठन र भ्रातृ संस्थाको विषयमा पनि प्याकेजमा सहमति गर्नुपर्ने अडान राखेपछि संस्थापन पक्ष दबाबमा परेको हो । पौडेल समूहलाई सहमतिमा ल्याउन दुई सातादेखि पटकपटक छलफल भए पनि टुंगोमा पुग्न सकेको छैन । बिहीबार साँझको छलफलमा सहमति नजुटेको नेताहरुले बताएका छन् । आआफ्ना कुरा राख्यौं । पुरानै विषय दोहोर्याउनुबाहेक केही भएन, सहमतिका लागि गठित वार्ता टोलीका एक सदस्यले भने, दुवै पक्ष आफ्नै अडानमा देखिए । मंसिर २६ गतेदेखि बसेको केन्द्रीय समिति बैठक पौडेल समूहले बहिष्कार गरेपछि सभापति शेरबहादुर देउवाले सहमतिका लागि भन्दै चार पटक स्थगन गरिसकेका छन् । सुरुमा आफैं सहमति जुटाउन सभापति देउवा सक्रिय भए पनि वरिष्ठ नेता पौडेल पछि नहटेपछि उनले थप छलफलका लागि उपसभापति विमलेन्द्र निधिलाई जिम्मेवारी दिएका थिए । पौडेलले पनि आफ्ना तर्फबाट नेता प्रकाशमान सिंहको नेतृत्वमा तीन सदस्यीय वार्ता टोली गठन गरेका थिए । वार्ता टोलीबीच सहमति जुटाउन नेता सिंहको निवास चाक्सीबारीमा भइरहेका छलफल सहमतिमा पुग्न सकेका छैनन् । महाधिवेशन कार्यतालिका सार्वजनिक गर्न संस्थापन पक्ष तयार भए पनि पौडेल समूहले विभाग र भ्रातृसंस्थाका विषयमा पनि प्याकेजमै सहमति गर्नुपर्ने अडान राख्दै आएको छ । केन्द्रीय समिति बैठकमा सभापति देउवाले विभागको संख्या बढाएर ४१ पुर्याउने, तरुण दलको समयावधि ६ महिना थप्ने र नेपाल विद्यार्थी संघ गठन गर्नेलगायतका नौ प्रस्ताव पेस गरेका छन् । पौडेल समूह विभाग संख्या बढाउने प्रस्तावको विरोधमा छ । तरुण दलको समयावधि थप गर्न सकारात्मक रहे पनि महासचिवमाथि भएको कारबाहीका विषयमा सहमति जुट्न सकेको छैन। नेविसंघ पदाधिकारीमा पनि विवाद कायमै छ । विभाग र तरुण दलका विषयमा खासै विवाद छैन, वार्ता समिति सदस्य हृदयराम थानीले भने, नेविसंघमै बढी विवाद छ । विभिन्न विकल्पमा छलफल भए पनि टुंगोमा भने पुिगसकेका छैनौं । यसैबीच कांग्रेस केन्द्रीय कार्यसमिति बैठक शुक्रबार बस्दै छ । कांग्रेस प्रवक्ता विश्वप्रकाश शर्माले पार्टीभित्रको आन्तरिक विवाद मिलाउन नेताहरुबीच छलफल भइरहेकाले शुक्रबार बैठक बस्नुअघिसम्म सहमति हुने दाबी गरे । उनले भने, सहमतिमै केन्द्रीय समिति बैठक बस्छ र पार्टीले निर्णय लिन्छ ।"
सुनामी संक्रमण मा पूर्वसचिव शान्त,"काठमाडौं : त्रिवि शिक्षण अस्पताल पुर्याउँदा पूर्वस्वास्थ्य सचिव शान्तबहादुर श्रेष्ठ अचेत थिए। उनको शरीरमा भाइरस र ब्याक्टेरिया संक्रमण सुनामीसरह फैलिएको थियो। ज्वरो आएको एक सातामै ५६ वर्षीय पूर्वसचिव श्रेष्ठको बिहीबार निधन भएको छ। उनको मिर्गौला, कलेजोलगायतका अंगमा संक्रमण बढेको चिकित्सकले बताएका छन्। पल्मोनोलोजी एवं क्रिटिकल केयर मेडिसिन विभागका सहप्राध्यापक डा निरज बमले श्रेष्ठ ज्वरो आएपछि अस्पताल आएको बताए। उनले भने, रुघाखोकीको ज्वरोपछि निमोनिया भयो। मिर्गौला, कलेजोलगायतका अंगमा संक्रमण भएछ। रगतका माध्यमबाट संक्रमण शरीरभर फैलियो। जसले गर्दा सेप्टिक सेमिया भयो। सेप्टिक सक हुँदै मल्टि अर्गन फेलियर हुन पुग्यो। रगतका माध्यमबाट शरीरभर संक्रमणको असरले अंगमा क्षति पुर्याएको अवस्थालाई चिकित्सकीय भाषामा सेप्टिक सक भनिन्छ। डा बमका अनुसार सेप्टिक सकले अंगहरूलाई फेल गराउँछ। बिसन्चो भएको छोटो अवधिमा बढेको संक्रमणले श्रेष्ठको निधन हुँदा उपचारमा संलग्न स्वास्थ्यकर्मी चिन्तित देखिन्थे। पखाला, रुघाखोकी, निमोनिया, टाइफाइड, जन्डिसलगायतका समस्यामा पनि संक्रमणको जटिलता निम्तन सक्ने डा बम बताउँछन्। संक्रमणले अन्तिममा सेप्टिक सक बनाउन सक्छ। ३० देखि ७० प्रतिशत बिरामीको मृत्यु हुने गरेको छ, उनले भने। संक्रमणको सकस श्रेष्ठले एक साताअघि बिसन्चो महसुस गरेका थिए। उनले भाइरलको शंका गर्दै सामान्य रूपमा लिए। ज्वरो आउन थालेपछि बल्ल भक्तपुरस्थित नागरिक सामुदायिक अस्पतालमा भर्ना भएको स्वास्थ्य तथा जनसंख्या मन्त्रालयका प्रवक्ता महेन्द्रप्रसाद श्रेष्ठले जानकारी दिए। संक्रमण बढेपछि वरिष्ठ मुटुरोग विशेषज्ञ डा भगवान कोइरालाले थप उपचारका लागि पहल गरे। मनमोहन कोर्डियोथोरासिक भास्कुलर एन्ड ट्रान्सप्लान्ट सेन्टरमा भर्ना गरियो। त्यहाँबाट मंगलबार राति शिक्षण अस्पताल सारिएको हो। शिक्षण अस्पताल ल्याउँदा मिर्गौलामा पनि खराबी आइसकेको थियो। क्रियटिनिन बढेको थियो। मिर्गौला र कलेजो पनि खराब थियो। उनलाई अक्सिजनको मात्रा पुगेको थियो। एकैचोटि आईसीयूमा भर्ना गरियो। हिजो बिहान सूचना पाएपछि जाँच गर्दा रक्तचाप नाजुक अवस्थामा थियो। पिसाबको मात्रा पनि घट्न थालेको थियो। क्रियटिनिन बढेको थियो, उपचारमा संलग्न डा बमले बिहीबार भने। रक्तचाप तलमाथितलमाथि भइरहेको थियो। भेन्टिलेटरको सहयोग लिँदा पनि अक्सिजनको मात्रा घटिरहेको थियो। मिर्गौलामा खराबी आएपछि उनको बुधबार दिउँसो डायलासिस गरिएको थियो। स्वास्थ्य झन्झन् बिग्रँदै गयो। डा बमले भने, ब्याक्टेरिया र भाइरसको तीव्र गतिमा संक्रमण बढेको देखिन्छ। यति छोटो समयमा सुनामी आएझैं संक्रमण शरीरका विभिन्न अंगमा फैलियो। स्वास्थ्य मन्त्रालयका सहसचिव महेन्द्रप्रसाद श्रेष्ठले भने, लामो बिरामी नभई एक्कासि सेप्सिस हुन पुग्यो। धेरै प्रयास गर्दा पनि बचाउन सकिएन। ब्याक्टेरिया र भाइरस किटाणु र त्यसको विष (टक्सिन) रगतमा सञ्चारित हुँदा सेप्सिस भएको उनले बताए। प्राणघातक निमोनिया समयमै उपचार नभए निमोनिया प्राणघातक हुने चिकित्सकको भनाइ छ। डा बम भन्छन्, सही समयमा उपचार नभए प्राणघातकसमेत हुन सक्छ। कुनैकुनै भाइरस औषधिलाई रेस्पोन्स नगर्ने खालका पनि हुन्छन्। ६० वर्ष नाघेका ज्येष्ठ नागरिक र पाँच वर्षमुनिका बालबालिकाको रोग प्रतिरोधात्मक क्षमता न्यून हुने हुँदा जोखिममा पर्छन्। बच्चाहरूमा रोग प्रतिरोधात्मक शक्ति विकास हुने क्रममा हुन्छ। बूढाबूढीमा रोगप्रतिरोधात्मक शक्ति घटिसकेको हुन्छ। त्यसले गर्दा जोखिम बढी हुन्छ, डा बमले भने। खरिदार प्रवेश, सचिवबाट अवकाश १९ वर्षमा खरिदारमार्फत निजामती सेवामा प्रवेश गरेका श्रेष्ठले सचिवबाट अवकाश पाएका थिए। तनहुँमा जन्मेका श्रेष्ठले ०३७ सालमा सेवा प्रवेश गरेका थिए। मेधावी एवं कुशल प्रशासक श्रेष्ठले २३ वर्ष नायब सुब्बा बने। २५ वर्षमा शाखा अधिकृतमा नाम निकाले। उपसचिव, सहसचिव हुँदै उनले सचिवबाट अवकाश लिएका थिए। उनी स्थानीय विकास, स्वास्थ्य र शिक्षा मन्त्रालयमा सचिव भएका थिए। श्रेष्ठ निर्णय क्षमता, समूहगत कार्य र सरल स्वभावका भएको कर्मचारीहरू बताउँछन्। स्वास्थ्य मन्त्रालयका सहसचिव श्रेष्ठले भने, बर्सेनि मन्त्रालयबाट सचिवहरू फेरिरहेको अवस्था छ। तर, उहाँलाई सरुवा गर्दा सोच्ने गरिन्थ्यो। उहाँको क्षमता, दक्षता र इमानदारी अनुकरणीय थियो। सेवा निवृत्तपछि श्रेष्ठ पाल्पाको रामपुर र भक्तपुरमा बसोबास गर्दै आएका थिए। समाजसेवीका रूपमा रामपुर क्षेत्रमा विकास अभियानमा उनी संलग्न थिए। कालिगण्डकी उपत्यका विकास अभियानमा सक्रिय उनी कालीगण्डकीमा र्याफ्टिङ गराएर पर्यटक भिœयाउने अभियानमा थिए। श्रेष्ठ बिरामी भएपछि मुख्यसचिव लोकदर्शन रेग्मीसहित विभिन्न मन्त्रालयका उच्च पदस्थ कर्मचारीले चासो देखाएका थिए। उनका तीन छोरी र एक छोरा छन्। श्रेष्ठको बिहीबार नै पशुपति आर्यघाटमा दाहसंस्कार गरियो। के गर्ने ? रुघाखोकीलाई सामान्य नठान्ने ज्वरो आउन थाले सावधानी अपनाउने संक्रमणका बेला जथाभाबी औषधि सेवन नगर्ने चिकित्सकको सिफारिस बिना एन्टिबायोटिक प्रयोग नगर्ने विज्ञसँग परामर्श गर्ने"
सुटुक्क फर्काइए यौन दुराचारी अमेरिकी,"काठमाडौं : इन्टरपोलको सूचनामा पक्राउ परेका एक यौन दुराचारी अमेरिकीलाई सुटुक्क फर्काइएको छ। पर्यटक भिसामा नेपाल प्रवेश गर्न खोज्ने अमेरिकी प्रियांग द्वारकादास गत सोमबार त्रिभुवन अन्तर्राष्ट्रिय विमानस्थलस्थित अध्यागमन कार्यालयबाट पक्राउ परेका थिए। उनलाई अध्यागमन विभागले मंगलबार उतै फर्काएको हो। उनी नेपाल आउँदै गरेको सूचना नेपालस्थित इन्टरपोलले अध्यागमन विभागलाई दिएको थियो। विभागका अनुसन्धान अधिकृत वैकुण्ठराज रेग्मीले यौन दुराचार आरोपमा सजाय भोगिसकेका द्वारकादासलाई फिर्ता पठाइएको पुष्टि गरे। द्वारकादासलाई अमेरिकी अदालतले यौन दुराचारमा दोषी ठहर गरेको थियो। सोही अभियोगमा उनले केही समय जेल सजाय भोगेका थिए। इन्टरपोलले उनी नेपाल प्रवेश गरेको र फर्किएको विवरण मात्र मागेको थियो। तर, अध्यागमनका अधिकारीले उनलाई पक्राउ गरेको थियो। यौन दुराचारको अभियोग लागेका अमेरिकी नागरिक नेपाल पस्न पाउँदैनन्। विभागले २०७४ भदौ ५ मा महानिर्देशकस्तरीय निर्णय गर्दै अमेरिकी राहदानीको पछिल्लो पृष्ठमा यौन दुराचारमा दोषी ठहयाइएको लेखिए त्यस्ता अमेरिकीलाई नेपाल प्रवेशमा प्रतिबन्ध लगाउन भनेको थियो। विभागले त्यस्तो लेखिएको राहदानीवाहक अमेरिकीलाई अध्यागमन नाकाहरूबाट तत्काल फिर्ता गर्न पनि भनेको थियो। अमेरिकास्थित डिपार्टमेन्ट अफ स्टेटअन्तर्गतको कन्सुलर ब्युरोको अनुरोधमा २०७४ भदौमा विभागले यौन दुराचारी अमेरिकीलाई नेपाल प्रवेशमा प्रतिबन्ध लगाउने निर्णय गरेको थियो। लगत्तै विभागले सबै अध्यागमन कार्यालय र नाकामा सोबारे परिपत्र गरेको थियो। पक्राउ परेका अमेरिकी नागरिक द्वारकादासको राहदानीको पछिल्लो भागमा सोही विषय लेखिएको थियो। पक्राउ परेलगत्तै फिर्ता (इन्ट्री रिफ्युज्ड) पठाउनुपर्नेमा अध्यागमन अधिकारीले थप अनुसन्धानका लागि उनलाई विभागमा पठाएका थिए। अमेरिकी नागरिक द्वारकादास ५९६६३७०९४ नम्बरको राहदानीमा नेपाल आएका थिए। नेपाल प्रवेश गर्नुअघि नै वासिङटन डीसीस्थित इन्टरपोलको कार्यालयले उनी काठमाडांै आउँदै गरेको सूचना काठमाडौं इन्टरपोल कार्यालयलाई दिएको थियो। सोहीबमोजिम ती व्यक्तिको निगरानी गर्न काठमाडौं इन्टरपोल कार्यालयले अध्यागमनमा पत्राचार गरेको थियो। द्वारकादास नेपाल आउने सूचना पाएसँगै त्यस्तै प्रकृतिका सम्भावित घटना नदोहोरियोस् भनेर नेपाल प्रहरीको मावन बेचबिखन अनुसन्धान ब्युरोले उनको निगरानी गर्ने तयारी गरेको थियो। उनले न्युयोर्कस्थित नेपाली दूतावासबाट १५ दिनको पर्यटक भिसा लिएका थिए। उनको पुस ७ देखि पुस १६ सम्म नेपाल बस्ने योजना थियो। उनी भारतीय मूलका अमेरिकी नागरिक रहेको जनाइएको छ।"
दुई करोड नेपालीको पहुँचमा इन्टरनेट,"काठमाडौं : नेपालमा विभिन्न सेवाप्रदायकमार्फत दिइएको इन्टरनेट सेवा प्रयोगकर्ताको संख्या दुई करोड पुगेको छ। नेपाल दूरसञ्चार प्राधिकरण (एनटीए)ले गत साता सार्वजनिक गरेको एक तथ्यांकअनुसार हालसम्म नेपालमा सिमकार्ड तथा टेलिफोन प्रयोगकर्ता चार करोड २२ लाख ८६ हजार नौ सय छ। मोबाइल सिमकार्ड प्रयोगकर्तामध्ये करिब ७५ प्रतिशतमात्रै सक्रिय रहेको अनुमान प्राधिकरणको छ। यस अनुसार हाल चार करोड १४ लाख प्रयोगकर्ता मोबाइलका छन्। यसमा सक्रिय प्रयोगकर्ता तीन करोड मात्रै रहेको र बाँकी करिब एक करोड सिमकार्ड प्रयोगबिहीन अर्थात निष्कृय रहेको उल्लेख छ। प्राधिकरणका अनुसार सक्रिय प्रायोगकर्तामध्ये मोबाइल इन्टरनेट सञ्चालन हुने भएकाले हाल नेपालमा मोबाइल डेटा प्रयोगकर्ताको हिस्सा उल्लेख्य छ। मोबाइल तथा ताररहित इन्टरनेट प्रयोग गर्ने उपभोक्ताको कुल बजार ७० प्रतिशत पुगेको छ। केन्द्रीय तथ्यांक विभागको हालको अनुमानित दुई करोड ९५ लाख १४ हजार सात सयको जनसंख्यालाई आधार बनाएर प्राधिकरणले तयार पारेको असोजसम्म तथ्यांकअनुसार इन्टरनेटमा सबैभन्दा ठूलो हिस्सा मोबाइलको छ। करिब ५५ प्रतिशत इन्टरनेट प्रयोग मोबाइलबाटै हुने गरेको प्राधिकरणको तथ्यांकमा उल्लेख छ। तथ्यांक अनुसार १४८८ प्रतिशतले फिक्स्ड ब्रोडब्यान्ड (तारसहित)को इन्टरनेट करिब शून्य दशमलव ८८ प्रतिशत र ५४७४ प्रतिशतले मोबाइल ब्रोडब्यान्ड इन्टरनेट प्रयोग गर्ने गरेका छन्। डेटा प्रयोग गर्नेमा टेलिकमका इन्टरनेट प्रयोगकर्ता एक करोड एक लाख २४ हजार सात सय छन्। टेलिकमको इन्टरनेटमा तारसहितको एडीएसएल प्रयोगकर्ता १० लाख, केबलएफटीटीएच ५० हजार चार सय र इन्टरनेट लिजलाइनको संख्या करिब एक हजार छ। यस्तै टेलिकमका ताररहित इन्टरनेट सेवा दिइएको वाईम्याक्स ८९ हजार दुई सय छन्। मोबाइल इन्टनरेट प्रयोगकर्तामा थ्रीजी प्रयोग गर्ने ७९ लाख ९८ हजार पाँच सय, फोरजी प्रयोगकर्ता आठ लाख ३८ हजार एक सय र ईभिडियो प्रयोगकर्ताको संख्या एक लाख ३६ हजार पाँच सय जना रहेको पनि प्राधिकरणको तथ्यांकमा उल्लेख छ। हाल नेपालमा इन्टरनेट सेवाप्रदायक कम्पनीमार्फत दिइएको इन्टरनेट ३३ लाख ७९ हजार एक सय छ। यसमा हाल प्राधिकरणबाट इन्टरनेट सेवाप्रदायकको अनुमति पाएका ११५ कम्पनीसहित छन्। यी कम्पनीमा सक्रिय सेवा दिने इन्टरनेट कम्पनी भने दुई दर्जन मात्रै छन्। निजी क्षेत्रको मोबाइल सेवाप्रदायक कम्पनी एनसेलले दिएको सेवाबाट मोबाइल डेटा चलाउने उपभोक्ताको संख्या ६९ लाख ४६ हजार चार सय छ। यसमा एनसेलको सिमकार्ड प्रयोग गरेर इन्टरनेट सेवा लिने सेवाग्राहीमा थ्रीजीको तुलनामा फोरजीका ग्राहक धेरै रहेको उल्लेख छ। एनसेलले हाल ३४ लाख ९० हजार फोरजी प्रयोगकर्ता पुर्याइसकेको छ। एनसेलले फोरजी सातै प्रदेशमा दिएको र यसले टेलिकमको तुलनामा छिटो फोरजी सेवा विस्तार गरेकाले यसका प्रयोगकर्ता उल्लेख्य रूपमा बढेको देखिएको छ। हाल टेलिकमको फोरजी प्रयोगकर्ता भने जम्मा आठ लाख मात्रै छन्। टेलिकमले पनि देशैभर फोरजी सेवा पुर्याइसकेको भए पनि यसका सेवाग्राहीको वृद्धिद्धर भने सुस्त छ। प्राधिकरणको तथ्यांकअनुसार हाल मोबाइलबाट प्रदान गरिएको इन्टरनेट बजार हिस्सा ७८ प्रतिशत छ। यसमा तारसहितको बजार हिस्सा भने २१ प्रतिशत छ भने ताररहित सेवाग्राहीको संख्या भने जम्मा एक प्रतिशत मात्रै रहेको प्राधिरकणको तथ्यांकमा उल्लेख छ। नेपाल दूरसञ्चार प्राधिकरणका प्रवक्ता मीनप्रसाद अर्यालका अनुसार सूचना प्रविधि (आईसीटी)को उपयोगसँगै डेटा प्रयोगकर्ता बढ्नु सामान्य हो। पछिल्लो समय नपढेका व्यक्तिले पनि मोबाइल डाटामार्फत दैनिकी सहज गर्न थालिसकेका छन्। मोबाइल फोनको भरमा विश्वको जुनसुकै कुनामा पुग्ने, भ्वाइस तथा डेटा सेवाको प्रयोग गर्ने प्रवृत्ति बढेको छ। परिवर्तित समयलाई आत्मसाथ गर्दै जानु, मोबाइलबाट इन्टरनेट चलाउन समान्य हुँदै जाँदा दैनिकी पनि सहज भइसकेको छ। अहिले सेवाप्रदायक कम्पनीले पनि भ्याइसको तुलनामा डेटाबाट गर्ने आम्दानीको वृद्धि राम्रो हुँदै गएको पनि प्राधिकरणको बुझाइ छ। प्राधिकरणको तथ्यांकअनुसार गत आवमा टेलिकमले डेटा सेवाबाट नौ अर्ब २९ करोड, एनसेलले १५ अर्ब ७९ करोड र स्मार्ट टेलिकमले ११ करोड रुपैयाँ आम्दानी गरेको छ। अन्य इन्टरनेट सेवाप्रदायकको पाँच अर्ब ९७ करोडसमेत गरेर वार्षिक ३१ अर्ब १७ करोड रुपैयाँ डाटामार्फत आम्दानी भएको छ। यस्तो आम्दानी अहिले उल्लेख्य रूपमा बढेको भए पनि सेवाप्रदायक कम्पनीले प्राधिकरणलाई यही पुस मसान्तभित्र उक्त तथ्यांक पेस गर्ने समय बाँकी नै छ।"
पैसा अभाव झन चर्किन्छ,"काठमाडौं : सम्पत्ति शुद्धीकरण निवारणसम्बन्धी पछिल्लो व्यवस्थाले वित्तीय प्रणालीमा समस्या थपिने भएको छ। राष्ट्र बैंकले ग्राहक पहिचान, संस्थागत र क्षेत्रगत जोखिम मूल्यांकन र रिपोर्टिङ प्रणालीमा कडाइ गरेपछि निक्षेपकर्ता समस्यामा पर्ने भएका छन्। एक बैंकरले बैंकमा यस्तो व्यवस्थाले निक्षेपकर्तालाई निरुत्साहित गर्ने बताए। हामीले निक्षेपकर्तालाई पनि तीनपुस्ते विवरण भर्न लगाउनुपर्ने भएको छ। सम्पत्तिको स्रोतमात्र खोज्ने परिपाटीले निक्षेपकर्ता बैंकसँग टाढिन्छन्, ती बैंकर भन्छन्। राष्ट्र बैंकले गत मंगलबार जारी गरेको निर्देशनमा सबै बैंकले आगामी माघ १ गतेदेखि अनिवार्य रूपमा गोएएमएल सफ्टवेयर सञ्चालन गर्नुपर्ने व्यवस्था छ। यो सम्पत्ति शुद्धीकरण र अपराध एवम् आतंकवादी क्रियाकलापमा वित्तीय लगानी नियन्त्रण गर्न संयुक्त राष्ट्रसंघको लागूऔषध तथा अपराधसम्बन्धी कार्यालयले प्रवद्र्धन गरेको सफ्टवेयर हो। यो प्रणालीले हरेक मुलुकका वित्तीय जानकारी संकलन गरी विश्लेषण गर्न सघाउँछ। यो प्रणालीमा बैंकमा चेक जम्मा गर्न जाने व्यक्तिको व्यक्तिगत विवरण र आयस्रोतको प्रमाण आवश्यक पर्छ। राष्ट्र बैंक, सम्बन्धित बैंक तथा वित्तीय संस्थालाई आवश्यक नपर्ने खालका कतिपय सूचनासमेत समावेश गर्नुपर्ने बैंकरहरू बताउँछन्। त्यस्ता विवरण तत्कालै सफ्टवेयरमा उतार्नुपर्ने भएकाले चेक जम्मा गर्न जाने ग्राहकले अहिलेभन्दा दोब्बर बढी समय खर्चनुपर्नेछ। राष्ट्र बैंकका पूर्वकार्यकारी निर्देशक नरबहादुर थापा अन्य मुलुकमा भइरहेको यस्तो अभ्यास रोक्न नसकिने बताउँछन्। उनी भन्छन्, भारतपाकिस्तानले जस्तै राष्ट्रिय परिचयपत्रको व्यवस्था गर्ने र परिचयपत्र नम्बरकै आधारमा बैंकिङ कारोबार गर्ने हो भने ग्राहकलाई समस्या हुँदैन। अहिले बैंकहरूले एकैपटक १० लाखभन्दा बढी रकम जम्मा गरेको विवरण राष्ट्र बैंकको वित्तीय जानकारी एकाइमा पठाउनुपर्छ। बैंकलाई शंकास्पद लागेको कारोबार विवरण पनि पठाउनुपर्ने व्यवस्था छ। बैंकका कर्मचारीले म्यानुअल रूपमा गर्ने यस्तो रिपोर्टिङ प्रभावकारी नभएको सम्पत्ति शुद्धीकरण अनुसन्धान विभागका अधिकारीहरू बताउँछन्। पुरानो प्रणालीमा ४५ लाख रुपैयाँ जम्मा गर्नुपर्नेले ९९ लाख गरी पाँच पटक जम्मा गर्ने गरेको बैंकरहरू बताउँछन्। हामीले नै ग्राहकलाई त्यस्तो सुझाव दिँदै आएका थियौं, अर्का बैंकर भन्छन्, अब त्यस्तो गर्न मिल्दैन। राष्ट्र बैंकले अहिले एक लाखभन्दा बढी कारोबार गर्नमात्रै स्रोत देखाउनुपर्ने व्यवस्था गरेको छ। कतिपय बैंकले जतिसुकै पैसा जम्मा गर्दासमेत स्रोत खोज्ने गरेका छन्। बैंकरहरूका अनुसार कतिपय व्यवसायीले आफ्ना कर्मचारीको तलब दिँदासमेत हरेक व्यक्तिको खातामा भिन्दाभिन्दै भौचर भरेर नगद जम्मा गर्ने गरेका छन्। अब त्यसरी कारोबार गर्न पाइन्न। सफ्टवेयरले नै सबै बैंकबाट भएका कारोबारको एकीकृत तथ्यांक विश्लेषण गरेर जानकारी दिने भएकाले स्रोत छल्ने सम्भावना नभएको बैंकरहरू बताउँछन्। व्यवसायी पनि यस्तो प्रणालीले निक्षेप वृद्धिलाई प्रभाव पार्ने बताउँछन्। यस्तो व्यवस्थाले मानिसहरू बैंकमा जान अनिच्छुक हुन सक्छन्, नेपाल उद्योग वाणिज्य महासंघका एक अधिकारी भन्छन्। ग्राहकमैत्री र सरल बैंकिङतर्फ जानुको साटो बैंकिङ कारोबार असहज बनाउँदा अर्थतन्त्रमै समस्या पर्ने ती अधिकारीले बताए। झन्झट व्यहोर्न बैंक जानुभन्दा सहकारी र अनौपचारिक बजारमा बढी पैसा चल्न सक्छ, उनको भनाइ छ। ती अधिकारीले अहिले नै बैंकमा निक्षेप जम्मा हुने क्रम सुस्त देखिएको भन्दै उनले यस्तो व्यवस्थाले अझै समस्या थपिने बताए। निजी क्षेत्रमा नयाँ उद्योगधन्दा सञ्चालन गर्न आवश्यक पर्ने पैसा अभाव अझै चर्कियो भने सरकारको साढे ८ प्रतिशत आर्थिक वृद्धिको लक्ष्य कसरी पूरा हुन्छ ? , ती अधिकारी भन्छन्। बैंकरहरू यस्तो व्यवस्था कार्यान्वयन गर्नु आवश्यक भए पनि अहिले प्रतिकूल समय भएको बताउँछन्। सम्पत्ति शुद्धीकरणविरुद्धका सरकारका अरू निकायले पनि निजी क्षेत्रमा दबाब सिर्जना गरिरहेका बेला नयाँ प्रणालीले मानिसलाई त्रसित पार्ने ती बैंकरले बताए। तर राष्ट्र बैंकका अधिकारीहरू बैंकलाई जतिसुकै समय दिए पनि काम नगर्ने परिपाटी भएको बताउँछन्। राष्ट्र बैंकले गत कात्तिक १ गतेदेखि नै गोएएमएल लागू गर्ने बताएको थियो। बैंकरहरूकै अनुरोधमा एक वर्षभन्दा बढी समय थपेपछि केन्द्रीय बैंकले मिति तोकेर बैंकहरूलाई निर्देशन दिएको हो।"
