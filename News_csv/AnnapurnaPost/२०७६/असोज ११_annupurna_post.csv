शीर्षक,विवरण
एकता भएको दुई वर्षपछि टुंगियो गच्छदारको समायोजन,"काठमाडौं : नेपाली कांग्रेस र तत्कालीन नेपाल लोकतान्त्रिक फोरमबीच एकता भएको दुई वर्षपछि पार्टी समायोजनको कार्य टुंगिएको छ। प्रदेश र संघको निर्वाचनको संघारमा दुई दलबीच हतारमा एकता भएपनि सांगठनिक संरचना समायोजनको कार्य भने अगाडि बढ्न सकेको थिएन। कांग्रेस केन्द्रीय कार्यसमितिको शुक्रबार बसेको बैठकले दुई पार्टीबीचको एकतालाई पूर्णता दिएको हो। तत्कालीन लोकतान्त्रिक फोरमका अध्यक्ष विजयकुमार गच्छदारलाई यसअघि नै सभापति शेरबहादुर देउवाले उपसभापतिमा मनोनित गरेपनि बाँकी नेताहरुले जिम्मेवारी पाएका थिएनन्। दुई पार्टीबीचको सांगठनिक संरचनाको समायोजनको काम गर्न गएको कात्तिक २० गते उपसभापति विमलेन्द्र निधिको संयोजकत्वमा उपसभापति गच्छदार, सहमहामन्त्री डा प्रकाशशरण महत, केन्द्रीय सदस्य महेश आचार्य र दीपक गिरी सदस्य रहेको समिति गठन गरिएको थियो। समितिले शुक्रबारको केन्द्रीय कार्यसमिति बैठकमा पेश गरेको प्रस्ताव पार्टीले पारित गरेको हो। सहमतिअनुसार अब गच्छदारले ११ जना केन्द्रीय सदस्य पाउने भएका छन्। केन्द्रीय सदस्यको नाम भने गच्छदार सिफारिस गर्न बाँकी छ। गच्छदारसहित अब १२ जना नयाँ केन्द्रीय सदस्य मनोनित हुनेछन्। उहाँले नाम दिनुभएको छैन, ११ जना केन्द्रीय सदस्यको नाम सिफारिस गरेपछि मनोनित गरिनेछ, कांग्रेस केन्द्रीय सदस्य बीरबहादुर बलायरले भने, दुई पार्टीबीच वडातहसम्म एकताको खाका टुंगो लागेको छ, तत्कालीन लोकतान्त्रिक फोरमको सक्रिय सदस्यको संख्यालाई अद्यावधिक गरेर सांगठानिक संरचना समायोजन गर्ने सहमति भएको छ। ८५ केन्द्रीय कार्यसमिति रहेको कांग्रेसमा अब ११ केन्द्रीय सदस्य थप हुनेछन्। त्यस्तै केन्द्रीय कार्यसम्पादन समितिमा सहमतिका आधारका समावेश गरिने उल्लेख छ भने महासमिति बैठकमा सहभागि २०० जनालाई कांग्रेसको महासमिति सदस्य (१४८ जना पर्यवेक्षकसहित) स्वीकार गर्ने निर्णय बैठकले गरेको छ। त्यस्तै महासमितिको बैठकमा पर्यवेक्षकको रुपमा सहभागी १४८ सहित थप २५२ जना महाधिवेशन प्रतिनिधि गच्छदारले पाएका छन्। उनले झण्डै एक हजारको संख्यामा महाधिवेशन प्रतिनिधि पाउनुपर्ने दावी गर्दै आएका थिए। त्यस्तै जिल्लाकार्यसमिति समायोजनअन्तर्गत गच्छदारले १३ जिल्लामा उपसभापति पाउने भएका छन्। क्रियाशील सदस्य संख्याका आधारमा गरिएको सहमति अनुसार गच्छदारले मोरङ्गमा उपसभापति १, सहसचिव १ र १५ सदस्य पाउनेछन् भने सुनसरी र कैलालीमा उपसभापतिसहित सहसचिव र ११ सदस्य पाउनेछन्। बर्दिया र सप्तरी जिल्ला कार्यसमितिमा उपसभापति, सहसचिव र पाँच जना सदस्य, सर्लाही, दाङ्ग, पर्सा र काभ्रे जिल्ला कार्यसमितिमा उपसभापति र ७ जना सदस्य पाएका छन्। झापा र रुपन्देहीमा उपसभापति र पाँच सदस्य, बारा र बाँकेमा उपसभापति र तीन सदस्यमा सहमति भएको हो। ओखलढुंगा, सिरहा, धनुषा, रौतहट, चितवन, कपिलवस्तु र कंचनपुर जिल्ला कार्यसमितिमा एक जना सहसचिव र तीन सदस्य पाएका छन्। उदयपुर र महोत्तरीमा सहसचिव एक र दुई सदस्यमा सहमति भएको हो। काठमाडौं र पश्चिम नवलपरासीमा भने छलफलबाट टुंगो लगाइने कांग्रेसले जनाएको छ। त्यस्तै गरी प्रतिनिधि सभा क्षेत्रीय कार्यसमिति, प्रदेश सभालगायत पार्टीका अन्य स्थानीय समितिमा तत्कालीन लोकतान्त्रिक फोरमका क्रियाशील सदस्यका आधारमा समितिको टुंगो लगाइने छ। गच्छदारले ५१ जिल्लामा पार्टीको संगठन रहेको र २५ हजार भन्दा बढी क्रियाशील सदस्यको सूची कांग्रेसलाई बुझाएका थिए। कांग्रेस र लोकतान्त्रिक फोरमबीच २०७४ साल असोज ३० गते पार्टी एकता भएको थियो।"
जाममै गयो ज्यान,"धादिङ : दुवै मिर्गाैला फेल भएका रौतहट गरुडा नगरपालिका२ का रूपलाल साह जनकपुरमा उपचार गराइरहेका थिए। उनको स्वास्थ्यमा थप समस्या देखिएपछि आमा श्रीजनदेवीले तत्काल काठमाडौं लैजाने निर्णय गरिन्। एम्बुलेन्स रिजर्भ गर्न पैसा थिएन। रौतहटमै रहेका कान्छा छोरालाई सीधै काठमाडौं बोलाएर श्रीजनदेवीले बिहीबार साँझ ६ बजे ना७ ख ५३६४ नम्बरको बसमा रूपलाललाई काठमाडौं ल्याउँदै थिइन्। तर, उनीहरू चढेको बस पृथ्वी राजमार्गअन्तर्गत धादिङको थाक्रे गाउँपालिका२ हुलाक डाँडामा जाममा रोकियो। थाक्रे गाउँपालिका८ चार किलामा दुइटा मालवाहक कन्टेनर आपसमा ठक्कर खाएर राजमार्ग अवरुद्ध भएको थियो। जाममै रहेका बेला साहले बिस्कुट र पानी खाए। तर, रातभर जाम खुलेन। साहको अवस्था गम्भीर बन्यो। चालक र यात्रुले एम्बुलेन्स खोज्न थाले। एम्बुलेन्स पाए पनि सडक खुलेको थिएन। साहको बसमै ज्यान गयो। बसचालक भगवान् न्यौपानेले बिहान ६ बजे साहको मृत्यु भएको बताए। उनले भने, बिरामीलाई धेरै गाह्रो भएपछि हामीले एम्बुलेन्स खोज्दाखोज्दै बसको सिटमै उनको मृत्यु भयो। बसको सिटमा मृत्यु भएका रुपलाल साह र छेउमा उनकी आमा श्रीजनदेवी साह । अविरल वर्षाका कारण पृथ्वी राजमार्गको धादिङ खण्ड ठाउँठाउँमा अवरुद्ध थियो। रूपलालका भाइ रामबाबुले भने, दाइलाई बिमारले धेरै च्यापेको थियो। समयमै काठमाडौं पुर्याउन सकिएको भए बचाउन सकिन्थ्यो कि ! जाममा परेर बसभित्रै मृत्यु भएको छोरालाई रौतहट नै पठाउन शववाहनमा राख्न लाग्दा भावविह्वल बनेकी श्रीजनदेवी शाह। अर्को गाडीमा रौतहटबाटै काठमाडौं जाँदै गरेका मृतकका भाइ रामबाबु साह महादेवबेसी आइपुगेपछि धादिङ प्रहरीले मुचुल्का गरेर शव रौतहट पठाइदिएको छ। अत्यासलाग्दो जाम धादिङबेंसीदेखि काठमाडौं ३ घण्टामा पुगिन्छ। तर, बिहीबार सुरेन्द्र श्रेष्ठ धादिङबाट हिँडेको १३ घण्टामा कलंकी पुगे। उनका अनुसार यात्रु ६ घण्टासम्म एकै ठाउँमा जाममा थिए। शुक्रबार दिउँसो १ बजे नौबिसेमा भेटिएका नवलपरासीका जीवन भट्ट हतास देखिन्थे। उनले भने, मेरो आज ६ बजेको कतारको फ्लाइट छ। ४ बजे एयरपोर्ट छिरिसक्नुपर्छ। अझसम्म नौबिसेको जाममा छु। भट्टले चढिरहेको गाडीबाट उत्रेर साइरन बजाउँदै गुडिरहेका एम्बुलेन्स र मोटरसाइकल रोक्ने प्रयास गरिरहेका थिए। ठगिँदै यात्रु जाममा परेका यात्रुलाई राजमार्ग आसपासका साना होटलले ठगिरहेका छन्। एक बोतल पानीको ५० रुपैयाँ तिरेको बसचालक रामेश्वर शाहले बताए। उनले भने, जाम बिस्तारै सरिरहेको हुन्छ। होटलमै गएर खाजा खाँदा गाडी छुट्ने डरले यात्रुलाई झर्नै दिएका हुँदैनौं। झोलेपोके व्यापारीले दोब्बर भाउ लिएर बेचिरहेका हुन्छन्। चाउचाउ र बिस्कुट पनि ५०५० रुपैयाँ बिक्री भइरहेको थियो। साना होटलले पनि जाम भएका बेला साविकभन्दा दोब्बर पैसा लिएको यात्रु शकुन्तला भट्टले बताइन्। उनले भनिन्, अघिपछि ५० रुपैयाँमा एक प्लेट चना पाइन्थ्यो, आज ८० रुपैयाँ तिरें। सडकको दुरवस्था नौबिसे भएर काठमाडौं पस्ने देब्रे लेन ठाउँठाउँमा खाडल पर्दा निकै जीर्ण छ। मालवाहक हेभी गाडी यही लेन भएर काठमाडौं छिर्छन्। हेभी गाडीको चाप थेग्न नसकेपछि सडकको यो लेन ठाउँठाउँमा धसिँदा खाल्डो परेर पानी बग्ने कुलोजस्तै बनेका छन्। दसैंतिहारका बेला भने हतारहतार टालटुल गर्ने काम सुरु हुन्छ। गत असारभित्र सक्नुपर्ने नौबिसेनागढुंगा सडक मर्मत जारी छ। सडकमा सवारी जाम गराउने ठूला मालवाहक सवारीसाधन हुन्। व्यापारिक सामग्री बोकेर आउने १२ देखि २२ चक्के मल्टिएक्सल कन्टेनर र लरी खानीखोलाबाट उकालो लाग्न थालेपछि जाम सुरु हुन्छ। त्यसैले बिहीबारदेखि दिउँसोको समयमा लामा गाडीलाई धार्के बजारभन्दा तलतिरै रोक्ने गरिएको खानीखोला प्रहरी कार्यालय धादिङका प्रमुख रुक खड्काले बताए। जाम हटाउन र सवारी आवागमन सुचारु गराउन प्रहरीले विशेष टोली खटाएको छ। तर, अत्यधिक भार बोकेका सवारीसाधन बिग्रने र लामा सवारीसाधनलाई मोड नपुग्ने भएपछि जाम हुने गरेको धादिङका प्रहरी प्रमुख राजकुमार बैदरवार बताउँछन्। पृथ्वीराजमार्गको अधिकतम भार १५ टन हो। तर, हरेक दिन ४२ टनसम्म सामान बोकेका साधन राजधानी भित्रिन्छन्। दसैंतिहार लक्ष्य गरी दैनिक १२ हजार सवारीसाधन र मालवाहक गाडी राजधानी भित्रिने उनले बताए। त्यस्तै, १८ हजारभन्दा बढी सानाठूला सवारीसाधन राजधानीबाट बाहिरिन्छन्। तीमध्ये ७ सयभन्दा बढी १८ चक्केदेखि २२ चक्के भारतीय मालवाहक साधन आउन थालेका छन्। राजधानीमा राति मात्रै गुड्ने अनुमति पाएका टिपर पनि साँझ एकै पटक धेरै प्रवेश गरेपछि राजमार्ग झन् व्यस्त हुन्छ। बढी भार बोकेका लामा सवारीसाधनलाई कारबाही फितलो हुँदा जामका बेला सवारी आवागमन सहज बनाउन प्रहरीलाई हम्मेहम्मे पर्छ। जिल्ला ट्राफिक प्रहरी कार्यालय धादिङका प्रमुख प्रहरी निरीक्षक नेत्रप्रसाद भट्ट भन्छन्, बढी भार बोक्नेलाई हामीले जरिबाना गराउने हो, रोक्ने अधिकार हुन्न। उनीहरू जरिबाना तिर्छन, सवारी गुडाइरहन्छन्।"
"नेकपालाई चीन, कांग्रेसलाई भारत","काठमाडौं : विपक्षी कांग्रेसले छिमेकी भारत र अमेरिका मैत्री समूहको संयोजकको जिम्मेवारी पाएको छ । ३३ देशका संसद्सँग सहकार्य गर्न संसद्ले प्रतिनिधिसभा र राष्ट्रियसभाका सांसद समेटेर मैत्री समूह गठन गरेको हो । अधिकांश मैत्री समूहका संयोजकमा शीर्ष नेताहरू नै छन् । दलीय भागवण्डाअनुसार सत्तासीन नेकपा २१, विपक्षी कांग्रेस ६, सत्तासीन समाजवादी पार्टी ३ र राजपाले ३ देशको मैत्री समूहको संयोजक पाएका छन् । द्धिपक्षीय सम्बन्ध कायम रहेका तथा नेपालका दूतावास रहेका मुलुकसँग संसदीय अभ्यास र अनुभव आदानप्रदान गर्न समूह गठन गरिएको संसद् सचिवालयले जनाएको छ । मित्र राष्ट्रबीचको कुटनीतिक सम्बन्ध तथा मित्रता प्रभावकारी बनाउन, कतिपय विषयमा लबिङ गर्न र एकापसमा अनुभव साटासाट गर्न मैत्री समूहले काम गर्छन्, संसद् सचिवालयका महासचिव मनोहरप्रसाद भट्टराईले भने । छिमेकी भारत र अमेरिका मैत्री समूहको संयोजक कांग्रेसले लिएको छ भने छिमेकी चीन र बेलायत मैत्री संयोजक सत्तासीन नेकपाले लिएको छ । भारत मैत्री समूहको संयोजकमा कांग्रेस नेता विजय गच्छदार चयन भएका छन् । विनोद चौधरी, रेणु यादवसहित १० जना भारतीय मैत्री समूहका सदस्य छन् । छिमेकी चीन मैत्री समूहको संयोजक भने सत्तासीन नेकपा संसदीय दलका उपनेता सुवास नेम्वाङ छन् । नेकपा प्रमुख सचेतक देव गुरुङ, अग्नि सापकोटा, शान्ता चौधरी लगायत १२ जना चीन मैत्री समूहका सदस्य चयन भएका छन् । पुनस्र्थापित प्रतिनिधिसभा र त्यसपछि गठन भएका दुवै संविधानसभामा संसदीय मैत्री समूह सक्रिय थिए । विपक्षी कांग्रेसले अमेरिका मैत्री समूहको संयोजक पनि पाएको छ । कांग्रेसका डा मिनेन्द्र रिजाल संयोजक रहेको समूहमा राजपाका शरतसिंह भण्डारी, कांग्रेसका दिलेन्द्र बडु, पुष्पा भूसालसहित १० जना सदस्य छन् । सत्तासीन नेकपाका वरिष्ठ नेता एवं पूर्वप्रधानमन्त्री माधव नेपाल फ्रान्स मैत्री समूहको संयोजक बनेका छन् । नेकपा संसदीय दलले नेता नेपाललाई भुटानको संयोजकमा तोकेर पठाए पनि नेपालले फ्रान्स रोजेका थिए । कांग्रेस महामन्त्री शशांक कोइराला उक्त समूहका सदस्य छन् । जर्मनी मैत्री समूहको संयोजकमा समाजवादी पार्टीका अध्यक्ष एवं पूर्वप्रधानमन्त्री डा बाबुराम भट्टराई चयन भएका छन् । राधेश्याम अधिकारी, हिरा गुरुङ, रविन्द्रराज शर्मालगायत ९ जना जर्मनी मैत्री समूहका सदस्य छन् । विपक्षी कांग्रेस सभापति शेरबहादुर देउवाको भने मैत्री समूह तोकिएको छैन । राजपाका नेता महन्थ ठाकुर, राजेन्द्र महत्तो, अनिल झा पनि संसदीय मैत्री समूहका संयोजक चयन भएका छन् । ठाकुर श्रीलंका, महतो ब्राजिल र झाले दक्षिण अफ्रिका संसदीय मैत्री समूहको संयोजकको जिम्मेवारी पाएका छन् । सत्तासीन नेकपाका वरिष्ठ नेता एवं पूर्वप्रधानमन्त्री झलनाथ खनाल बेलायत संसदीय मैत्री समूहको संयोजक चयन भएका छन् । कांग्रेसका प्रदीप गिरि, अमरेश सिंह, नेकपाका विजय सुब्बा, शेरबहादुर कुँवरसहित ९ जना समितिका सदस्य चयन भएका छन् । अष्ट्रेलिया मैत्री समूहको संयोजकमा नेकपाकै नेता भीम रावल चयन भएका छन् । कांग्रेसका सुजाता कोइराला, सुरेन्द्र पाण्डे, राजपाका राजकिशोर यादवसहित ११ जना सदस्य छन् । नेकपाका सुरेन्द्र पाण्डे जापान, लेखराज भट्ट बहराइन, हरिबोल गजुरेल बंगलादेश, कृष्णगोपाल श्रेष्ठ बेल्जियम, खगराज अधिकारी क्यानडा, विरोध खतिवडा इजिप्ट, राधा ज्ञवाली आयरल्याण्ड, सुरेन्द्र कार्की इजरायल, छविलाल विश्वकर्मा मलेसिया, प्रभु साह संयुक्त अरब इमिरेटस् र पम्फा भूसाल भियतनाम मैत्री समूहको संयोजक चयन भएका छन् । उत्तर कोरिया मैत्री समूहको संयोजकमा सत्तासीन नेकपाकै दिनानाथ शर्मा चयन भएका छन् । कांग्रेसका मुख्य सचेतक बालकृष्ण खाँण, नेमकिपाका प्रेम सुवालस हित ९ जना उत्तर कोरिया मैत्री समूहमा परेका छन् । पूर्वसभामुख एवं नेकपा सांसद ओनसरी घर्तिमगर नर्वे, सोमप्रसाद पाण्डे ओमान, शिवकुमार मण्डल पाकिस्तान र ह्दयेश त्रिपाठी कतार मैत्री समूहको संयोजक चयन भएका छन् । समाजवादीका राजेन्द्र श्रेष्ठ संयोजक रहेको रुस मैत्री समूहको सदस्यमा नेकपाका महासचिव विष्णु पौडेल र कांग्रेसका गगन थापा सदस्य छन् । कांग्रेसका ज्ञानेन्द्रबहादुर कार्की क्यूवा, चित्रलेखा यादव स्वीट्रल्यान्ड, दिव्यमणि राजभण्डारी डेनमार्क, डिला संग्रौला साउदी अरबको संयोजक बनेका छन् । समाजवादी पार्टीकी सरिता गिरि भुटान संसदीय मैत्री समूहको संयोजकको जिम्मेवारी पाएकी छन् । संसद्मा विचाराधीन नागरिकता संशोधन विधेयकमा विदेशी बुहारीलाई ७ वर्षपछि मात्र वैवाहिक अंगीकृत नागरिकता दिनुपर्ने सत्तासीन नेकपाको प्रस्तावपछि गिरिले भुटान मैत्री समूहमा नबस्ने घोषणा गरेकी थिइन् । को कताको संयोजक चीन : सुवास नेम्वाङ भारत : विजय गच्छदार अमेरिका : मिनेन्द्र रिजाल फ्रान्स : माधव नेपाल बेलायत : झलनाथ खनाल जर्मनी : डा बाबुराम भट्टराई ब्राजिल : राजेन्द्र महत्तो जापान : सुरेन्द्र पाण्डे नर्वे : ओनसरी घर्तिमगर कतार : ह्दयेश त्रिपाठी श्रीलंका : महन्थ ठाकुर अष्ट्रेलिया : भीम रावल भुटान : सरिता गिरि"
विदेशी लगानीका फरकफरक तथ्यांक,"काठमाडौं : राज्यका दुई निकायले प्रत्यक्ष वैदेशिक लगानीसम्बन्धी फरकफरक तथ्यांक देखाएका छन्। २०७५०७६ मा भित्रिएको वैदेशिक लगानी सम्बन्धमा राष्ट्रिय योजना आयोग र राष्ट्र बैंकको तथ्यांकबीच ठूलो अन्तर देखिएको छ। यसबाट अन्योल सिर्जना भएको छ। राष्ट्रिय योजना आयोगले आर्थिक वर्ष २०७५०७६ मा अघिल्लो आवको तुलनामा चार गुणा बढी प्रत्यक्ष वैदेशिक लगानी भित्रिएको देखाएको छ। राष्ट्रिय विकास समस्या समाधान समिति (एनड्याक)को बैठकमा आयोगले प्रमुख आर्थिक परिसूचक प्रस्तुत गर्ने क्रममा आव २०७५०७६ मा ३१ अर्ब ९७ करोड वैदेशिक लगानी भित्रिएको जानकारी दिएको छ। उसका अनुसार अघिल्लो आवमा आठ अर्ब ६० करोड रुपैयाँ लगानी भित्रिएको थियो। तर, राष्ट्र बैंकको तथ्यांकले आव २०७५०७६ मा १३ अर्ब सात करोड रुपैयाँ मात्रै लगानी भित्रिएको देखाएको थियो। ०७४७५ मा १७ अर्ब ५१ करोड रुपैयाँ भित्रिएको राष्ट्र बैंकको तथ्यांकमा उल्लेख छ। सरकारका दुई आधाकारिक निकायबाट दुई फरक तथ्यांक निस्किएपछि प्रत्यक्ष वैदेशिक लगानी कति भित्रिएको हो ? भन्नेबारे अन्योलता सिर्जना भएको छ। तथ्यांक ऐन, २०१५ अनुसार तथ्यांक संकलन गर्ने स्वीकृति, तथ्यांकलाई प्रयोगमा ल्याउने र प्रकाशित गर्ने स्वीकृति दिने अधिकार राष्ट्रिय योजना आयोग मातहतको केन्द्रीय तथ्यांक विभागको हो। यद्यपि, राष्ट्र बैंकले सार्वजनिक गरिसकेको तथ्यांक र आयोगको तथ्यांकबीच भिन्नता देखिएको छ। दुवै तथ्यांक सही छ राष्ट्र बैंकले भने आफ्नो र केन्द्रीय तथ्यांक विभागका दुवै तथ्यांक सही भएको जनाएको छ। राष्ट्र बैंकको अनुसन्धान विभागका निर्देशक रामशरण खरेलले संकलनको आधार फरक हुँदा फरक तथ्यांक आएको बताए। यसअघि अनुसन्धान विभागले प्रकाशित गर्ने तथ्यांकलाई यथार्थ वैदेशिक लगानीका रूपमा व्याख्या गरिँदै आएको थियो। वर्तमान अर्थमन्त्री नै गभर्नर हुँदा पनि यही अभ्यास थियो। आव २०७५०७६ मा योजना आयोगले ३१ अर्ब ९७ करोड र राष्ट्र बैंकले १३ अर्ब सात करोड रुपैयाँ वैदेशिक लगानी भित्रिएको देखाएका छन्। राष्ट्र बैंकका दुई विभाग (विदेशी विनिमय र अनुसन्धान)ले प्रत्यक्ष वैेदेशिक लगानीको अभिलेख राख्छन्। दुई विभागको तथ्यांक संकलन गर्ने आधार फरक भएको उनले बताए। अनुसन्धान विभागले समीक्षा अवधिमा आउनुपर्नेमध्ये भित्रिएका लगानीको हिसाब राख्ने गर्छ। तर, विदेशी विनिमय विभागले सो अवधिमा भित्रिएका रकमको अभिलेख राख्छ,उनले भने, त्यसलै दुवैको तथ्यांक गलत होइन। असान्दर्भिक स्रोत योजना आयोगको अनुगमन महाशाखाले तथ्यांक लिने स्रोत असान्दर्भिक देखिएको छ। एनड्याकको बैठकमा प्रधानमन्त्री केपी ओलीसमक्ष पेस गरेको थियो। महाशाखाका उपसचिव लोकबहादुर खत्रीले तथ्यांक उद्योग, वाणिज्य तथा आपूर्ति मन्त्रालयबाट संकलन गरिएको बताए। तर, प्रत्यक्ष वैदेशिक लगानीको यकिन तथ्यांक निकाल्ने निकाय राष्ट्र बैंक हो। हामीले उद्योग मन्त्रालयबाट त्यो तथ्यांक लिएका हौं, खत्रीले भने, सही हो कि होइन भन्ने उद्योग मन्त्रालयसँग बुझ्नुपर्छ। १० अर्ब रुपैयाँभन्दा कम लगानी प्रतिबद्धताको अभिलेख उद्योग वाणिज्य तथा आपूर्ति मन्त्रालयमातहत उद्योग विभागले राख्ने गरेको छ। लगानी रियलाइज भएको यकिन तथ्यांक राष्ट्र बैंकसँग मात्रै हुन्छ। विधिअनुसारको तथ्यांक तथ्यांक संकलनको विधिअनुसार तथ्यांक फरक आउने गरेको केन्द्रीय तथ्यांक विभागका एक तथ्यांकशास्त्रीले बताए। उनले भने, तथ्यांक के आयो भन्ने कुराले महत्त्व राख्दैन। तथ्यांक संकलनका क्रममा कुन विधिको प्रयोग भयो भन्ने हो। यसअघि तथ्यांक विभागले नयाँ विधि अपनाएर २०७४७५ मा श्रम सर्वेक्षण गरेको थियो। यसले गर्दा बेरोजगारी दर ११ प्रतिशत देखाएको थियो। अघिल्ला सर्वेक्षणले २ प्रतिशत हाराहारीमा बेरोजगारी दर देखाउने गरेको थियो। विभागले रोजगारीको परिभाषामा फेरबदल गरेपछि दरमा परिवर्तन आएको थियो। यसरी फरक तथ्यांक आउने भएकाले विभिन्न समयमा नेतृत्वले प्रगति बढी देखाउन विधि फेरबदल गरेको उनले बताए।"
जापान रोजगार : हजार जनाले मात्र परीक्षा दिन पाउने,"काठमाडौं : जापानमा रोजगारीका लागि शुक्रबारदेखि अनलाइन आवेदन खुलेको छ। जापान जान चाहने इच्छुक व्यक्तिले अनलाइनमार्फत आवेदन दिन पाउनेछन्। शुक्रबारदेखि सुरु भएको अनलाइन आवेदन असोज १६ गतेसम्म दिन पाइनेछ। जापान फाउन्डेसनका अनुसार इच्छुक सबैले आवेदन दिन पाए पनि जापानिज रोजगारीका लागि एक हजार जनाले मात्रै भाषा परीक्षामा सहभागी हुन पाउनेछन्। आवेदन दिएका मध्येबाट सफ्टवेयरको सहायताले लक्की ड्रमार्फत आवेदक छानिनेछन्। जापानले पहिलो चरणमा नर्सिङ केयर (केयर गिभर)का लागि नेपाली कामदार लैजान लागेको हो। भाषा परीक्षाका लागि जापानले लक्की ड्रमार्फत एक हजार जना छनोट गर्नेछ। भाषा परीक्षामा उत्तीर्ण भएका मात्रै केयर गिभरका लागि जापान जान पाउनेछन्। भाषा परीक्षाका लागि जापानले असोज २२ गते मात्रै नतिजा प्रकाशन गर्नेछ। लक्की ड्रमार्फत छानिएकाले असोज २४ गते दुई हजार पाँच सय रुपैयाँ तिरेपछि मात्रै भौचर पाउँछन्। नेपाली कामदारका लागि जापान आकर्षक मुलुक हो। जापानीसरह सेवासुविधा पाइने भएकाले जापान जान चाहनेको संख्या अत्यधिक छ। झन्डै एक लाखभन्दा बढीले जापानी भाषा अध्ययन गरिरहेको बताइन्छ। जापान जान चाहनेको संख्या अधिक हुने संकेत देखिएसँगै जापानले लक्की ड्रमार्फत छोटो सूची बनाएर भाषा र सीपको परीक्षा लिने योजना बनाएको हो। भाषा परीक्षाका लागि आवेदन दिँदा कुनै शुल्क लाग्दैन। जापानले युनिभर्सल ल्याङवेज एन्ड कम्प्युटर इन्स्टिच्युटबाट कम्प्युटरमा आधारित भाषा र सीप परीक्षा सञ्चालन गर्नेछ। कात्तिक १०, ११ र १२ गते पहिलो चरणको परीक्षा हुनेछ। त्यस्तै दोस्रो चरणमा कात्तिक १९, २० र २१ गते र तेस्रो चरणमा कात्तिक २६, २७ र २८ मा भाषा तथा सीप परीक्षा हुने तय भएको छ। श्रम, रोजगार तथा सामाजिक सुरक्षा मन्त्रालयका उपसचिव दीपक ढकालले सबैका लागि आवेदन खुलाइँदा जापान जान इच्छुकको संख्या सजिलै थाहा पाइने बताए। एक एजार जनाको मात्रै आवेदन लिने व्यवस्था गरेको भए समस्या हुन सक्ने उनले बताए। उनले केयर गिभरको परीषाको अनुभव लिएर आगामी परीक्षा थप व्यपस्थित गर्न सहयोग पुग्ने बताए। जापान रोजगारीका लागि पहिलोपटक परीक्षा सञ्चालन हुन लागेकाले आगामी दिनमा थप अनुभव सँगालेर अघि बढ्छौं उनले भने। जापानले नेपालसहित नौ मुलुकबाट विदेशी कामदार लैजाने तयारी गरेको छ। कृषि, नर्सिङ केयर, सवारीसाधन मर्मतसम्भार, खाद्य सेवा उद्योग, निर्माण उद्योग क्षेत्रमा कामदार लैजान लागेको छ। यस्तै जापान जाने श्रमिकले खाद्य र पेयपदार्थ उत्पादन, आवास उद्योग, मेसिनरी उद्योग, माछापालन व्यवसाय, औद्योगिक उपकरण उद्योग, इलेक्ट्रिक, इलेक्ट्रोनिक र सूचना प्रविधि उद्योग, बिल्डिङ सरसफाइ व्यवस्थापन, जहाज र जहाज पार्टपुर्जा उद्योग एवं हवाई उद्योगमा विदेशी कामदार लैजान लागेको हो। जापानले ५ वर्षभित्र ९ मुलुकबाट तीन लाखभन्दा बढी कामदार लैजाने घोषणा गरे पनि कुन देशबाट कति कामदार लैजाने भन्ने खुलाएको छैन। जापानले पहिलो चरणमा फिलिपिन्स, नेपाल र भियतनामबाट कामदार लैजाने तयारीस्वरूप भाषा परीक्षा सञ्चालन गर्न लागेको हो।"
तरकारीको मूल्यमा मनपरी,"काठमाडौं : चाडपर्वमा बजार अनुगमनमा गएका प्रतिनिधिलाई व्यापारी सोझै भन्छन्दशैँ कमाउने बेला हो। अहिले छाडिदिनुस्। दशैँ नजिकिएसँगै बजार अनुगमनका लागि गएका उद्योग, वाणिज्य तथा आपूर्ति मन्त्रालयका प्रतिनिधिलाई व्यापारीबाट यस्तै जवाफ आयो। मन्त्रालयका प्रतिनिधिले संसदीय समिति समक्ष यो दुःख पोखे। चाडपर्वका क्रममा हुने कालबजारीको अनुगमनका लागि राष्ट्रियसभाको दीगो विकास तथा सुशासन समितिले बनाएका कार्यदलका प्रतिनिधिसँगको छलफलका क्रममा मन्त्रालयका प्रतिनिधिले चाडपर्व मूल्य नियन्त्रणमा जटिलता थपिएको बताएका थिए। हामी मन्त्रालयमा छलफलमा गएका थियौँ। मन्त्रीज्यूचाहिँ हुनुहुन्न थियो। त्यहाँ विभिन्न विभागका प्रतिनिधिहरू हुनुहुन्थ्यो, बजार अनुगमन कार्यदलकी संयोजक सांसद डा विमला राई पौड्यालले भनिन्, त्यो बेला उहाँहरूले अरू बेला अनुगमन गर्न जनशक्ति छैन, चाडपर्वमा गर्दा पनि व्यापारीले सहयोग गर्देनन्। कतिले किन हामीलाई नसोधी आएको र कतिले कमाउने बेला दशैँ नै हो छाडिदिनुहोस् भन्छन् भनेर गुनासो गर्नुभएको थियो। चाडपर्वका बजारमा व्यापारीका यी प्रतिनिधिमूलक जवाफ मात्रै हुन्। पछिल्लो समय काठमाडौंकै बजारमा मनपरी मूल्य निर्धारण हुने गरेको छ। दीगो विकास समितिले गठन गरेको उपसमितिले अनुगमनका क्रममा काठमाडौंमा आयत हुने तरकारीमा व्यापरीले मनपरी मूल्य निर्धारण गर्ने गरेको पाइएको छ। तरकारी तथा फलफूलका लागि राजधानीको प्रमुख बजार कालीमाटी फलफूल तथा तरकारी बजारमै व्यापारीले मनपरी ढंगबाट मूल्य निर्धारण गर्ने गरेको पाइएको हो। कालीमाटीको थोक बजारमै एउटै तरकारीको मूल्य फरक फरक पाइयो, सांसद पौड्यालले भनिन्, व्यापरीले आफूखुसी मूल्य निर्धारण गर्ने रहेछन्। कालीमाटीमै चलाइएको खुद्रा तरकारी पसलमा समेत अनेपेक्षित रूपमा मूल्य फरक रहेको सांसद पौड्यालले बताइन्। थोकमा पनि फरक फरक मूल्य त छ नै, उनले भनिन्, त्यहीँभित्रबाट बाहिर ल्याएर सामान बेच्दा पनि दोब्बर मूल्य बढी लिने गरेको भेटियो। तरकारीको मूल्य निर्धारणमा कालीमाटी फलफूल तथा तरकारी विकास समितिको कुनै भूमिका नहुँदा व्यवसायीले आफूखुसी मूल्य बढाउने गरेका छन्। तरकारी तथा फलफूलको मूल्य निर्धारणमा हाम्रो केही भूमिका छैन। यो बजार केन्द्रित छ, समितिका सहायक कार्यकारी निर्देशक अर्जुनप्रसाद अर्यालले भने, व्यापारी र किशानबाट यहाँसम्म ल्याउनेको बीचको आपसी समझदारीअनुसार मूल्य तोकिन्छ। बजारमा हरेक दिन निर्धारण भएको मूल्य समितिले वेवसाइटमार्फत सार्वजनिक गर्ने गरेको उनले बताए। पसलमा मूल्यसूची राखिए पनि अपडेट छैनन्। अनुगमनका क्रममा बागबजारमा रहेको खसी बजार क्षेत्र अव्यवस्थित रहेको पाइएको सांसद पौड्यालले बताइन्। त्यहाँ व्यापारीले भाडा तिरेर व्यापार गरेका छन्। तर, एकदमै फोहोर र अव्यवस्थित छ, उनले भनिन्, त्यहाँ ल्याइएका खसी, बोका नै बिरामी होलान्जस्तो देखियो। चाडपर्वमा त्रामै बजार अनुगमन गर्ने प्रवृत्तिको अन्त्य गर्नुपर्ने उनको अनुभव छ। हामी चाडपर्वमा मात्रै बजार अनुगमन गर्छौँ। तर उपभोत्ता बाह्रै महिना ठगिँदा रहेछन्, उनले भनिन्, चाडपर्वमा मात्रै हैन सधैँ बजार अनुगमन गर्नुपर्छ। उद्योग, वाणिज्य तथा आपूर्तिमन्त्री मातृका यादवसँग छलफलको क्रममा नेपालीलाई पुग्ने खसी, बोका यहीँ उत्पादन हुने बताएका थिए। यहाँ खपत हुने ९० प्रतिशत खसी, बोका नेपालमै उत्पादन हुने मन्त्री यादवको भनाइ थियो। खसी, बोका नेपालमै पर्याप्त छन्। तर, गाउँमा छन्। यिनीहरूलाई बजारमा ल्याउन समस्या छ। व्यापारीले ल्याउनै सक्दैनन्, सांसद कमला ओलीले भनिन्, बाटोमै मृत्यु हुने हुँदा पनि व्यापारीले रिक्स मोल्दैनन्। त्यसकारण बजारमा ल्याउनै समस्या देखिएको मन्त्रधालयका प्रतिनिधिले बताएका थिए। सांसदसँग मन्त्री यादवले यसपटक दुर्गममा खाद्यन्न अभाव नहुने दाबी गरेका थिए। उनले २६ हजार टन खाद्यन्न मौजाद रहेको बताए। देशभर ७३ जिल्लामा सहुलीयत मूल्यका पसल खोलिएको मन्त्रालयको दाबी छ।"
भारतबाट भित्रिए खसीबोका,"भैरहवा : दसैं नजिकिएसँगै खसीबोकाको आयात सुरु भएको छ। गत फागुन महिनामा सरकारले खसीबोका आयात गर्दा भारत सरकारबाट जारी गरिएको स्वास्थ्य प्रमाणपत्र अनिवार्य गरेपछि खसीबोकाको आयात रोकिएको थियो। तर, खसीबोका आयात नभएको ८ महिनापछि दसैंलाई लक्ष्य गर्दै पहिलोपटक कपिलवस्तुको कृष्णनगर नाकाबाट एक गाडी खसीबोकाको आयात भएको छ। बाँके जिल्ला जैशपुर ६ का मोहम्मद अकारमले ८ महिनापछि पहिलोपटक भारत सरकारले जारी गरेको स्वास्थ्यप्रमाणपत्रसहित १५० वटा खसीबोका आयात गरेको बेलहिया पशु क्वारेन्टाइनका प्रमुख डा शिवलाल भुसालले जानकारी दिए। फागुन २६ गतेदेखि पशु स्वास्थ्य तथा पशु सेवा ऐन २०५५ नियमावली ५६ अनुसार पशु, पशुजन्य पदार्थ, पशु उत्पादन सामग्री आयात गर्दा अन्तर्राष्ट्रिय स्वास्थ्यप्रमाणपत्र लिएको हुनुपर्ने व्यवस्था भएबमोजिम नियमावलीअन्तर्गत रहेर प्रमाणपत्र लिई पशु क्वारेन्टाइनले चेकजाँच गरेर खसीबोका भिœयाइएको हो। फागुनयता यसबाहेक देशको कुनै पनि नाकाबाट असोज ८ सम्म वैधानिक रूपमा खसीबोका भित्रिएको तथ्यांक छैन। नेपालमा स्वास्थ्यखसीबोका आयात गराउने उद्देश्यले यो व्यवस्थामा कडाई गरिएको प्रमुख भुसालले बताए। रूपन्देहीमा खसीको मासु प्रतिकिलो आठ सय रुपैयाँ छ भने आयात नभएको कारण देखाउँदै काठमाडौँमा खसीको मासुको प्रतिकिलो करिब एक हजार ३ सय रुपैयाँसम पुर्याइएको छ। व्यवसायीले आयात नभएको कारण देखाउँदै दसैँमा नेपालमा उत्पादन भएका खसीबोकाको मूल्यवृद्धि गर्ने सम्भावना रहेको देखिएको छ। भारतको दिल्ली, कोलकत्ता, मुम्बई, चेन्नई, हैदराबाद र बैंगलोर गरी ६ स्थानबाट मात्र पुश स्वास्थ्य प्रमाणपत्र जारी हुने गर्छ। नेपालमा खसीबोका आयात गर्न यीमध्ये एक स्थानबाट जारी भएको स्वास्थ्यप्रमाणपत्र अनिवार्य हुनुपर्नेछ। व्यवसायीले यी स्थानमा गएर प्रमाण पत्र ल्याउन झन्झटिलो हुने हुँदा खसीबोका भिœयाएका थिएनन्। व्यापारीले सरकारी व्यवस्था झन्झटिलो भन्दै वैधानिक रूपमा खसीबोका आयात नगरेपछि विगत ८ महिनादेखि भन्सार राजस्वसमेत शून्य छ। स्वास्थ्य प्रमाण पत्रमा कडाई गरेसँगै सीमा नाकाबाट अवैधानिक रूपमा खसीबोकाको तस्करी बढेको छ। जसकारण बजारमा अभाव नभएको मासु व्यवसायी नै बताउँछन्।"
बाँके कारागारमा विप्लव पोलिट ब्युरो सदस्य रणवीरमाथि दुर्व्यवहार,"नेपालगन्ज : नेपाल कम्युनिस्ट पार्टी (विप्लव समूह) का साबिक पोलिट ब्युरो सदस्य भरत बम रणवीर माथि बाँके कारागारमा दुर्व्यवहार भएको छ। शुक्रबार अपरान्ह कैदीहरुबीच विवाद हुँदा कारागारभित्रको आन्तरिक प्रशासनका व्यक्तिले दुर्व्यवहार गरेको रणवीरले बताए। कारागारभित्र नेकपाका नेतामाथि कुटपिट भएको भन्ने खबर पाएपछि शनिबार अपरान्ह कारगार पुग्दा रणवीरले अन्नपूर्ण पोस्ट्सँग आपूमाथि अश्लील शब्द प्रयोग गरेर दुर्व्यवहार गरेको बताए। हामीबीच आन्तरिक सहमति भएको छ। म एउटा निश्चित सीमामा रहेर बोल्नुपर्छ भन्दै उनले धेरै कुरा बोल्न नमिल्ने बताए। कुटपिट भने नभएको उनको भनाइ छ। शुक्रबार कारागारमा लागू औषधसहित एक युवती पक्राउ परिन्। मैले अरु कारागारमा लागू औषधको कारोबार हुन्छ भन्ने सुनेको थिएँ। यहाँका आफ्नै आँखा अगाडि देखेपछि विरोध गरेको हुँ, उनले भने, कारागारमा लागू औषधको ओसारपसारविरुद्धको कुरा गर्दा ममाथि अश्लील शब्द प्रयोग भयो। कारागारका नाइके मानबहादुर शाहीले भने कारागारभित्र लागू औषध नआएको र सो विषयमा कुनै विवाद नभएको जिकिर गरे। साढे ४ बजेदेखि साढे ५ बजेसम्म बन्दीको ठाउँसारी गर्दा सामान्य चर्काचर्की परेको हो। उहाँले बन्दी सार्ने मापदण्ड माग्नु भएको थियो, उनले निधारमा लगाएको रातो टिका देखाउँदै भने, हामीबीच सहमति भइसक्यो। यी हेर्नुस् मिलेको टिका लगाएका छौं। अब कुनै विवाद छैन। कारागारभित्र लागूू औषध नियन्त्रण र युवती नियन्त्रणमा लिइएको विषयमा कारागार प्रमुख जेलर भरतराज पाण्डे, सहायक जेलर सुब्बा दीपेन्द्र पौडेल र बाँके प्रहरी प्रमुख प्रहरी उपरीक्षक वीरबहादुर ओलीले भने स्वीकार गरेनन्। उनीहरुले लागू औषधसहित कोही पनि व्यक्ति पक्राउ नपरेको दाबी गरे। जाजरकोट घुम्न गएको बताएका जेलर पाण्डेले अन्नपूर्णसँग टेलिफोन सम्पर्कमा एक वर्षको अवधिमा दुई तीन पटक कारागारबाट लागू औषध गाँजा नियन्त्रणमा लिएर प्रहरीलाई जिम्मा दिए पनि शुक्रबार कुनै लागू औषध र युवती नियन्त्रणमा नलिएको बताए। बाँके कारागारमा विप्लव समूहका ६ जना नेता छन्। रणवीर गत २५ वैशाखमा पक्राउ परेर पुर्पक्षका लागि थुनामा छन्। उनीसँगै जाजरकोटका तत्कालीन जिल्ला प्रमुख पौरख मल्ल भनिने बलबहादुर मल्ल, प्रकाश आचार्य, कालीबहादुर परियार, तिलक गिरी र बीरबहादुर नेपाली कारागारमा रहेका छन्। उनीहरुले कारागारभित्र कारागारलाई यातना गृह होइन, सुधार गृह बनाउनु पर्ने, बन्दीलाई मानसिक र भौतिक यातना दिन नहुने र नेकपा निकट बन्दी (आस्थाका बन्दी)लाई राजनीतिक बन्दीको रुपमा व्यवहार गर्नुपर्ने तीन बुँदे माग गरिरहेका छन्। क्षमताभन्दा तेब्बर बन्दी बाँके कारागारमा क्षमताभन्दा तेब्बर बन्दी राखिएका छन्। पुरुष बन्दीको मुस्किलले दुई सय र महिला बन्दीको पचास जनाको क्षमता भए पनि बाँके कारागारमा ७ सय ६२ जनालाई राखिएको छ। यीमध्ये लागू औषधका आधा दुई सय ७८ जना छन्। क्षमताभन्दा बढी बन्दी राखेर व्यवस्थापकीय समस्या झेलिरहेको नेकपा नेता रणवीर र कारागारका नाइके शाहीले गुनासो गरेका थिए। कारागार प्रशासनले पनि क्षमताभन्दा बढी बन्दी हुँदा सुत्ने ठाउँको अभाव भएको, शौचालय प्रयोग र नुहाउने लुगा धुने बेलामा समस्या झेल्नु परेको स्वीकारेको छ।"
भारतको सहयोगमा विद्यालय भवन निर्माण,"काठमाडौं : भारतीय राजदूतावासको सहयोगमा काठमाडौंको कुलेश्वरमा स्थित कुलेश्वर आवास माध्यमिक विद्यालयको निर्माण सम्पन्न भएको छ। काठमाडौं महानगरपालिका वडा नं १४ मा रहेको विद्यालयको नवनिर्मित भवनको शनिवार उद्घाटन गरिएको हो। काठमाडौंस्थित भारतीय दूतावासका नियोग उपप्रमुख डा अजय कुमारले नवनिर्मित विद्यालयको भवन उद्घाटन गरेका हुन्। भारत सरकारको ३ करोड ८६ लाख रुपैयाँ अनुदान सहयोगमा निर्मित तीन तल्ले नयाँ विद्यालय भवनमा २० वटा कक्षाकोठाका साथै प्रत्येक तलामा छात्रछात्राका लागि छुट्टै शौचालय, अण्डरग्राउण्ड पानीट्याङ्की, सेप्टिक ट्याङ्की तथा फर्निचरको व्यवस्था रहेको छ। विद्यालय निर्माणको परियोजनालाई काठमाडौं जिल्ला समन्वय समितिले कार्यान्वयन गरेको हो।नवनिर्मित संरचनाले विद्यार्थीहरुको सिकाईको वातावरणलाई अभिवृद्धि गर्ने अपेक्षा गरिएको भारतीय दूतावासले जनाएको छ। शिक्षाको क्षेत्रमा पूर्वाधार विस्तार गर्ने नेपाल सरकारलको प्रयासलाई पूरा गर्ने सहयोगीको रुपमा रहेको यस परियोजनासँग जोडिन पाएकोमा भारत सरकार खुशी व्यक्त गर्दछ,भारतीय दूतावासद्वारा जारी विज्ञप्तिमा उल्लेख छ। सन् १९८९ मा कुलेश्वर आवास परिवार कल्याण संस्थानले स्थापना गरेको सो विद्यालय सामुदायको सहयोगबाट सञ्चालित छ। विद्यालयमा ८०० भन्दा बढी विद्यार्थीहरु अध्ययनरत छन्। आधाभन्दा बढी छात्रा रहेको विद्यालय प्रशासनले जनाएको छ। विद्यालयमा अध्ययनरत अधिकांश विद्यार्थीहरु समाजका सिमान्तकृत वर्गका छन्। नवनिर्मित भवनको उद्घाटन समारोहमा जिल्ला समन्वय समितिका अध्यक्ष शिव सुन्दरराज वैद्य, वडाध्यक्ष शोभा सापकोटा, जिल्ला समन्वय अधिकृत पीताम्बर अधिकारी लगायत राजनीतिक दलका नेता तथा सामुदायिक अगुवाहरुको उपस्थिति रहेको थियो।"
मोटरसाइकल दुर्घटनामा असईको मृत्यु,इलाम : इलाम नगरपालिका२ सुम्बेकमा ड्युटी हिँडेका प्रहरी सहायक निरिक्षक रवि मगरको मृत्यु भएको छ। अस्थायी प्रहरी चौकी बिब्ल्याँटेका इञ्चार्ज मगरको बा २ बा २२८८ नम्बरको मोटरसाइकल दुर्घटना हुँदा छाँगे खोलामा मृत्यु भएको हो। इटहरी घर भएका ४५ वर्षे मगर सुम्बेकमा झगडा भएको खबर पाएपछि दुई बजे त्यता गएका थिए। हिलो सडकमा मोटरसाइकल चिप्लिएर मगरको मृत्यु भएको जिल्ला प्रहरी कार्यालय इलामका डिएसपी हेमन्त भण्डारी क्षेत्रीले जनकारी दिए। सडक भन्दा ५० मिटर तल खसेको उनको शव निकालेर पोष्टमाटमका लागि इलाम अस्पतालमा ल्याइएको छ। उनीसँगै सवार प्रहरी जवान राम सेवक मोची घाइते भएका छन्। उनको इलाम अस्पतालमा उपचार भइरहेको प्रहरीले जनाएको छ।
सडक दुर्घटनामा परी महिलाको मृत्यु,विराटनगर : मोरङको उर्लाबारीमा मजदुरी गर्दै आएकी ३६ वर्षीया पूजा रम्तेलको शनिबार दर्घटनामा मृत्यु भएको छ। उर्लाबारी७ स्थित गोदावारी अस्पताल अगाडि स्कोरपिओ गाडीले ठक्कर दिँदा उनको मृत्यु भएको मोरङ प्रहरीका प्रवक्ता डीएसपी राजकुमार खिँउजुले जानकारी दिए। डीएसपी खिँउजुका अनुसार बाटोमा हिँडिरहेको अवस्थामा पश्चिमबाट पूर्वतर्फ जाँदै गरेको बा १६ च ५५३२ नम्बरको स्कोरपिओले शुक्रबार राति ८ बजे ठक्कर दिएर रम्तेललाई घाइते बनाएको थियो। घाइते महिलाको उपचारका क्रममा न्युरो अस्पताल विराटनगरमा शनिबार बिहान मृत्यु भएको डीएसपी खिँउजुले बताए। स्कोरपिओ र चालक काठमाडौं दक्षिणकाली७ का ४४ वर्षे कृष्णमुरारी अर्यालयलाई पक्राउ गरेर घटनाको अनुसन्धान सुरु गरिएको प्रहरीले जनाएको छ।
इरफानलाई युथ अवार्ड,काठमाडौं : नेपाली युवा मोहम्मद इरफान नेशनल युथ आइकन अवार्ड २०१९ बाट सम्मानित भएका छन् । युवा उद्यम र सशक्तीकरणका क्षेत्रमा क्रियाशील इरफानलाई भारतस्थित इन्टरनेशनल युथ कमिटिले उक्त अवार्डबाट सम्मानित गरेको हो । नयाँ दिल्लीस्थित कन्स्टिच्युसनल क्लब अफ इण्डियामा आयोजित विश्व युवा सम्मेलनमा इन्टरनेशनल युथ कमिटिका अध्यक्ष जयन्त पात्राले इरफानलाई सम्मानपत्र सहित सम्मानित गरेका थिए । यसअघि भारतीय युवाहरुलाई मात्र अवार्ड प्रदान गर्दै आएको कमिटीले यस वर्षदेखि विदेशी नागरिकलाई पनि अवार्डबाट सम्मानित गर्न थालेको हो । इरफानलाई गत महिना मालदिभ्स सरकारको युवा तथा खेलकुद मन्त्रालयले ग्लोबल युथ पिस एम्बासडरको पदवी प्रदान गरेको थियो ।
"धादिङमा ट्याक्टर दुर्घटना, ९ जना घाइते",धादिङ : धादिङवेशी आरुघाट सडकखण्ड अन्तरगत नीलकण्ठ नगरपालिका वडा नं ९ पौवाखाल्टोमा ट्याक्टर दुर्घटना हुँदा ९ जना मजदुर घाइते भएका छन्। सडक आयोजनाकै काम गर्ने मजदुरहरु सवार रहेको ना ६ त २७८० नम्बरको ट्रयाक्टर तीव्र गतिका कारण दुर्घटनामा परेको प्रत्यक्षदर्शीले बताए। ज्यामिरेबाट धादिङबेसीतर्फ काम गर्ने मजदुरहरु लिएर आइरहेको बेला घुम्तीमै ट्याक्टर पल्टिएको प्रहरीले जनाएको छ। दुर्घटनामा गम्भीर घाइते भएका जाजरकोट जिल्ला छेडागाढ नगरपालिका वडा नं ५ का कर्णबहादुर चदरा र कृष्णबहादुर राउतको अवस्था चिन्ताजनक रहेको छ। उनीहरुलाई जिल्ला अस्पताल धादिङवेशीमा सामान्य उपचारपछि थप उपचारको लागि काठमाडौं स्थित ट्रमा सेन्टर पठाइएको छ। घटनामा घाइते भएका अन्य ७ जना मजदुरहरुको जिल्ला अस्पताल धादिङवेशीमै उपचार भइरहेको छ। ट्याक्टर चालक उदयपुरका संजय चौधरी र ट्याक्टरलाई नियन्त्रणमा लिइएको जिल्ला प्रहरी कार्यलय धादिङका सुचना अधिकारी डिएसपी रुपक खड्काले जानकारी दिए।
"ममी, महँगी र म","म चारपाँच महिनाको गर्भमा हुँदादेखि ममी र मलाई छोडेका मेरो बुवालाई मैले १७ वर्ष भएपछि नागरिकता बनाउनका लागि भेटेकी थिएँ, पहिलोपटक। यो मेरी ममी र मेरो कथा हो। ममीले भोगेको त्यो कथा, जसलाई भन्न सक्ने हुन यतिका समय लाग्यो। धेरै समय द्विविधामा गुज्रिनु पर्यो। म आफैँसँग बक्क अनि छक्क परेँ ममीले भोगेको कथा सुनाउन एउटी छोरी यति डराउनुपर्ने समय रहेछ ! म ४ कक्षा पढ्दासम्म ममी सधैं स्कुल पुर्याउनेलेराउने गर्नुहुन्थ्यो। पुर्याउन जाँदा प्रायः बसमा अनि घर फर्किंदा हिँडेर आउँथ्यौँ। ममी बस्ने सिटको भाडा पाँच रुपैयाँ थियो। पछि सात रुपैयाँ भएकोसम्म याद छ। उहाँको काख मेरो लागि रिजर्व सिट थियो। ममी बसेको सिटको भाडा सहचालकले लान्थ्यो, म बसेको सिटको भाडा ममीले कहिल्यै माग्नु भएन। उहाँ कहिलेकाहीँ सहचालकसँग पाँच छैन, चार रुपैयाँ मात्र छ भनिदिनुहुन्थ्यो। सहचालकले छुट दिन्थे। त्यसरी जोगाएको बाँकी एक रुपैयाँले म कहिले ढुंग्री त, कहिले सुन्तला बल किन्थेँ। एक दिन स्कुल जान ढिलो भइसकेको थियो। ममीका पाइला हतारमा थिए। म पनि उहाँलाई पछ्याइरहेकी थिएँ। बाटोमा ढुंग्री बेच्ने पसल आयो। ममी ! ढुंग्री किन्दिनु न, मैले जिद्दी गरेँ। उहाँ सुनेको नसुन्यै गरेर हिँड्नुभयो। मैले घुक्र्याएँ तर पनि रोकिनुभएन। स्कुल पुग्न ढिलो नभएको भए किन्दिनुहन्थ्यो होला सायद। मेरो जिद्दी रोकिएन। पाइला चाल्नै छोडिदिएँ। आँखा भरिए। उहाँको केही लागेन। जा गएर लेरा भनेर पैसा दिनुभयो। म खरायोझैं भएँ। तीनवटा औंलामा ढुंग्री लगाएर खाँदै स्कुल पुगेँ। स्कुल छुट्टी भएपछि ममीलाई पर्खिइरहेँ। उहाँ आइपुग्ने बेला भइसकेको थियो तर आउनुभएन। आँखा टिलपिल भए। केही भयो कि भन्ने डर लाग्यो। ढिलो गरेर उहाँ आउनुभयो तर अनुहारमा उज्यालो थिएन। हस्याङफस्याङ गरिरहनुभएको थियो। मैले दौडिएर अँगालो हालेँ। म आइहालेँ नि किन रुनु परेको भन्दै हात समातेर हिँड्नु भयो। तर उहाँको हात समाइ पहिलाको जस्तो थिएन। तिनमा पुरानो हातको जस्तो न्यानोपना हराएको थियो। केही त पक्कै गलत भएको छ मैले उहाँको अनुहारको भाव पढ्न खोजेँ। आँखामा हेरेर उहाँले सबै सुनाउनुभयो। स्कुल आउने बेलामा पर्स हराएछ। जुन नहराउनुपर्ने थियो, त्यही चिज हरायो। उहाँले जोगाएर राखेका कैयौं चिज हराए। मेरो खुसी पनि हरायो। सबैभन्दा दुःखको कुरा त त्यसले उहाँको आँखामा आँसु ल्याएको थियो। त्यो मेरा लागि खुसीको कुरा थिएन। मन ग्लानिले भरियो। ढुंग्री किन्न पैसा त्यही ब्यागबाट झिकेर दिनुभएको थियो, ममीले। ढुंग्री किनिसकेपछि सायद खस्यो कि भन्ने उहाँलाई लागेको हुनपर्छ। मलाई स्कुल पुर्याइसकेपछि दोहोर्याईतेहेर्याई बाटोमा खोज्दा पनि कतै भेट्नु भएनछ। उहाँले दिउँसो कति बेरसम्म पीर गर्नुभयो होला भन्ने सोचेँ। उहाँले केही खानुभयो कि भएन ? कति हतास हुनुभयो होला ? हराएका कुन कुन चिजले धेरै पीर दियो होला ? पर्स भेटिएन। भेटेको मान्छेले फिर्ता गरिदिएनन्। हराउने मान्छेको के के हराउँछ भन्ने कुरा भेट्टाउने मान्छेले सायद सोच्दा पनि सोच्दैनन्। जब कि, तिनै केही भेट्टाउनेहरू जीवनमा कुनै समय केही गुमाउनुको मनोदशाबाट गुज्रेका पनि हुन्छन्, तर पनि बिर्सिन्छन् आफ्नै पीडा ! म उदास भएँ। मेरोभन्दा बढी उदास मन उहाँको थियो। किनभने, महिनाभरिको घरखर्च हराएको थियो। धन्न मेरो स्कुल फी तिर्नु नपर्ने बेला थियो त्यो। मामाकी दिदी निर्मला म्यामको स्कुलमा छात्रवृत्ति दिएकै कारण मलाई त्यति परको स्कुलमा पढ्न पठाउनुभएको थियो। म पढ्न पनि राम्रै पढ्थेँ। तर बाँकी खर्च धान्न ममीलाई पैसा जुटाउन गाह्रो थियो। पूर्ण छात्रवृत्ति भने पनि स्कुलबाट कहिलेकाहीँ एक्जाम फीएक्स्ट्रा फी भनेर बिल आउँथ्यो। त्यो बिल उहाँका लागि भारी हुन्थ्यो। छात्रवृत्तिमा पढेको भएकाले त्यसरी बिल त नआउनुपर्ने भन्ने उहाँलाई लाग्थ्यो। तर अरू पैसा तिर्नु नपरेको भएर यति तिरिदिऊँ भन्ने पनि सोच्नुहुन्थ्यो सायद। जेनतेन गरेर जुटाउनुहुन्थ्यो। महिनैपिच्छे खर्च नलागे पनि वर्षैपिच्छे नयाँ किताबकापीको पैसा एकैपल्ट आउँदा उहाँका लागि भारी हुन्थ्यो। कक्षा ५ सम्म पढेको स्कुलमा कपीको रूपभन्दा कपीभित्रको सार, लेखिएको कुरा ज्यादा महत्त्वपूर्ण हुन्थ्यो। किताब कुन कुन किन्ने भनेर लिस्ट स्कुलबाट आउँथ्यो। केही किताब ममी र म बजार गएर ल्याउँथ्यौं, केही साइँलो मामाले ल्याइदिनुहुन्थ्यो। स्कुलको ड्रेस जहाँबाट ल्याए पनि फरक पर्दैनथ्यो। ५ कक्षा पास गरेँ। ६ कक्षाबाट भने अर्कै स्कुल पढ्ने निधो भयो। अब पढ्ने स्कुल न मेरो मामाको साथीको थियो, न ममीको साथीको। ठूलो स्कुल थियो। विद्यार्थी धेरै थिए। त्यहाँ पढ्नेको चुरीफुरी पनि धेरै हुन्थ्यो। फी धेरै त हुने नै भयो। यो स्कुलमा पढाइ र पढाइबाहेकका क्रियाकलाप राम्रो थियो। स्कुल त मेरो पुरानो स्कुलजस्तै हो तर धेरै कुरा फरक पर्न थाले। कपी, किताब, स्कुलको लुगा, जुत्ता, टाई सबै स्कुलले भनेको ठाउँबाट मात्र लिनुपर्ने नियम थियो। विद्यार्थीको परिवारको आर्थिक स्थिति जे भए पनि स्कुलमा सबै एकै वर्गको भनेर पुष्टि गर्न पनि हो कि हरेक कुरा एकनासको बनाउन खोजेको थियो स्कुलले। तर त्यही कारण भए पनि स्कुलले भनेका ठाउँहरूमा सामानहरू बाहिरको भन्दा महँगो थियो। यस्तो मेरो नयाँ स्कुलले मात्र नभई अन्य धेरै स्कुलले पनि गर्न थालेका रहेछन्। त्यही भएर पनि होला सायद, अभिभावकहरूले त्यो ज्यादतीलाई सामान्य, नियति, नयाँ चलन भनेर लिन थाले र प्रतिकार गरेनन्। मेरी ममीले प्रतिकार गर्न सक्ने कुरै भएन। ममी त्यति खेर एकजना दिदीको बच्चा हेर्ने काम गर्नुहुन्थ्यो। उहाँले मभन्दा बाहेक अरू तीनजना बच्चा हुर्काउनुभयो। यो पेसाको नाम के हो मलाई थाहा छैन तर उहाँ यो काममा अब्बल भएकै कारण धेरैले कलिला मुटुका टुक्रा उहाँको जिम्मा लगाउँथे। उहाँले अरूका बच्चाहरू स्याहारेर आएको पैसाले मलाई पढाउन थाल्नुभयो। जसोतसो फी तिरिरहनुभएको थियो तर त्यो पर्याप्त भने थिएन। म जति कक्षा पास हुँदै गएँ, त्यति स्कुलको फी बढ्दै गयो। म हुर्किंदै गएँ। ममीले काम गर्ने ठाउँको बच्चा पनि हुर्किए। हुर्किएकी आफ्नी छोरीलाई पढाउन उहाँलाई समस्या हुन थाल्यो। बच्चा हेर्न जानु नपर्ने भयो। अब काममा जानु पर्दैन कि जस्तो छ, उहाँले एक दिन सुनाउनुभयो। म दंग परेँ। अब उहाँले हरेक दिन बिहान मलाई हतारहतार खुवाएर स्कुल लैजानु पर्दैनथ्यो। त्यसरी काममा गएपछि साढे सातआठमा बल्ल घर आइपुग्नुपर्ने बाध्यता हट्थ्यो। तर त्यो जागिर नभए मलाई पढाउने उहाँको क्षमता पुग्दैन भन्ने कुरा मैले ख्याल नै गरिनछु। उहाँले एक दिन अब यो काममा जानु नपरे एउटा घरमा लुगा धुने काम गर्छु भन्नुभयो। मेरो आङ सिरिंग भयो। भक्कानो फुट्यो। अलिक बुझ्ने भइसकेकी रहेछु। मेरा लागि उहाँले गर्नु परेको दुःख मसम्म सरिसकेको रहेछ। उहाँको अगाडि उभिन सकिनँ। ट्वाइलेट गएर बेस्सरी रोएँ। ती आँसुसँग कुनै विकल्प थिएनन्। काम त कुनै ठूलोसानो हुँदैन तर मैले मेरा आफन्तहरूका घरमा लुगा धुने मान्छेलाई गरेको व्यवहार देखेकी थिएँ। त्यो कुराले मलाई ज्यादा दुखाएको थियो। उहाँले कहिल्यै कसैलाई छोटो व्यवहार गर्नु भएन। अरूले गरेको सहन गाह्रो हुन्छ। मैले उहाँलाई त्यस्तो काम गर्नु पर्दैन भनेँ। तर मेरो भनाइसँग पनि कुनै विकल्प थिएन। केही महिनाको वि श्रामपछि ममीले फेरि अर्को एकजना नानी हुर्काउने काम पाउनुभयो, जुन म कक्षा ९ मा हुँदासम्म गर्नुभयो। ममी यो नयाँ कामका लागि नेपाल यातायातमा पुतलीसडकसम्म जानेआउने गर्नुहुन्थ्यो प्रायः सधैं उभिएर। एक हातमा ज्वानोको झोल भएको थर्मस र अर्को हातले बसको डन्डी समातेर। दैनिक सकसपूर्ण यात्राले ममीको ढाड दुख्ने समस्याले नेटो काटिसकेको थियो। केही समयपछि पित्त थैलीमा ढुंगा रहेको थाहा भयो। अपरेसन गर्नुपर्ने भयो। त्यसपछि ममीले अरूको बच्चा हेर्ने काम गर्नुभएन। मेरो स्कुले जीवनमा सबैभन्दा गाह्रो समय कक्षा १० हुँदा आयो। एसएलसी नामक भूतले मलाई, मेरो ममी र उहाँकी आमा (मेरी हजुरममी)लाई बहुतै सताएको थियो। स्कुलको अन्तिम कक्षापछि अनिवार्य कोचिङ पढ्नुपर्थ्यो। स्कुलले मेरो अंकलाई अघिल्लो सेसनको विज्ञापन सोचिसकेको थियो। तर त्यो कोचिङ कक्षाको फी महँगो थियो। आकाशबाट झरेको ढुंगा भएर त्यो झथ्र्याे। थर्किएर घरमा भुइँचालो जान्थ्यो। हजुरममीले वरपर चिनेका जतिकोमा जाँदै, लौन ! मेरी नातिनीले एसएलसी पास गर्न नपाउने भई भन्दै पैसाको जोहो गर्नुभयो। ममीको दुःख उस्तै थियो। तर ममी र हजुरममीले त्यस्तो गाह्रो गरी जम्मा गरिदिएको मेरो स्कुलको फी भने मेरो बुवाको नाममा आउँथ्यो। उहाँले मलाई हुर्काउन एउटा सिन्को पनि भाँच्नुभएको थिएन। म चारपाँच महिनाको गर्भमा हुँदादेखि ममी र मलाई छोडेका मेरो बुवालाई मैले १७ वर्ष भएपछि नागरिकता बनाउनका लागि पहिलोपटक भेटेकी थिएँ। हजुरममी मसँग अहिले पनि गुनासो गर्नुहुन्छ, यति दुःख गरेर फी तिर्नेचाहिँ ममी, नाम आउनेचाहिँ उसको बाउको ? जसले फर्केर नि अनुहार हेरेनन् ! मैले स्कुलमा पटकपटक ममीको नाम लेखिदिनुस्, मेरो ममी मात्रै हुनुहुन्छ भन्दा पनि मानेनन्। मैले भनेको कारण सायद उनीहरूले बुझ्दैनथे। अहिले भने त्यो स्कुलमा पढ्ने केटाकेटीको आईडी कार्डमा आमाको नाम देख्दा पनि खुसी लाग्छ। हजुरममी भन्नुहुन्थ्यो, कमसेकम एसएलसी पास भइस् भने आफैं केही गर्छेस्, फीको चिन्ता नली है तँ ! तर सँगै हुर्किएकी छोरीमा पनि पीर सर्छ भन्ने उहाँलाई थाहा थियो। मलाई चिन्ता नहोस् भनेर त्यस्तो भन्नुहुन्थ्यो। मैले ९ र १० कक्षा पढुन्जेलमा उहाँहरू कति आर्थिक संकटमा पर्नुभयो र त्यसले कति मनोवैज्ञानिक चिन्ता थप्यो। महँगी हाम्रो घर छिरिसकेको थियो। त्यसले साधारण घरको सुखलाई देख्न नसक्ने रहेछ। ममी विवश हुनुभयो। म विवश भएँ। उहाँले त्यसरी कमाएर पढाएकी म यो अवस्थामा आइपुगेकी छु। तर देशको अवस्था अझै पनि फेरिएको छैन। अहिले स्कुल जाने साना नानीहरूलाई देख्दा सानोको आफूलाई सम्झिन्छु। छोराछोरीलाई साधारण बोर्डिङ तर महँगो पर्ने स्कुलमा पढाउने बाध्यतामा परेका ममीबाबुहरूको अनुहार ममीको अनुहार भएर देखिन्छ। मेरो त्यो बेलाको विवश ममीजस्तै अहिले पनि छोराछोरीलाई पढाउन, स्कुलको फी तिर्न अनेक जोहो गरिरहेका ममीबुवा हजारौं छन्। तिनीहरूको हालत के होला होला ? जब कि अहिले तरकारी मात्रै पनि १०० प्रतिशतभन्दा बढी महँगो छ। अहिले पनि छोराछोरी पढाउन ममीबुवालाई हम्मे हम्मे छ, मेरो ममीलाई भएको जस्तै। शिक्षामा व्यापार जोडिएको छ। स्कुलभित्रबाट सबै कुरा किन्नुपर्ने देखिन्छ। एक्स्ट्रा शीर्षकमा बिलमा पैसा बढाउने क्रम निरन्तर छ। यस्तो बेलामा अभिभावक एकजुट भएर प्रश्न नसोध्ने हो भने लोकतान्त्रिक देशमा यो लुट भई नै रहन्छ। सरकारले केही गर्दैन भन्नुभन्दा पहिले अभिभावकहरू एकजुट हुनुपर्छ। र स्कुल प्रशासनसँग जवाफ मात्रै होइन, परिआएको खण्डमा सबै अभिभावकले आफ्नो बच्चालाई उक्त स्कुलबाट निकालेर अर्कोमै राख्ने चेतावनीसमेत दिनुपर्छ। कुनै पनि स्कुलले विद्यार्थी गुमाउन नचाहने हुनाले अभिभावकको दबाबले काम गर्न सक्ने अवस्था रहन्छ। समाजमा महँगो स्कुल राम्रो हुन्छ भन्ने भ्रम पनि छ। यो जरुरी छैन। महँगो हुँदैमा स्कुल राम्रो हुन्छ भन्ने छैन। मुख्य कुरा, के के कुराको कति कति पैसा तपाईंलाई थाहा दिएर लिइरहेको छ भन्ने हो। स्कुलमा तपाईंको बच्चाले किताबमा लेखेको मात्रै पढ्न जानिरहेको छ कि जीवन पनि पढ्न सक्ने भइरहेको छ भन्ने हो। म अहिले ममीसँगै छु। उहाँ पहिलेकी ममी हुनुहुन्न। तर पनि बेलाबेला अहिलेका केटाकेटी स्कुल गएको देख्दा यही कुराले मनमा पोलिरहन्छ। _"
घुम्न आएका दुई विदेशी सम्पर्कविहीन,नुवाकोट : दुईजना विदेशी पर्यटक रसुवाको हिमाली भेगवाट सम्पर्कविहीन भएका छन्। पर्यटकीय हिमाली रसुवाको उत्तरपश्चिमी भेगमा रहेको थुमन क्षेत्रबाट पदयात्रा गर्न पुगेका दुई विदेशी पर्यटक हराएको जिल्ला प्रहरी कार्यालय रसुवाले जानकारी दिएको छ। सदरमुकाम धुन्चेदेखि २५ किलोमिटर उत्तरपश्चिमी भेगमा रहेको थुमनवाट दक्षिण कोरियाका ४२ वर्षीय सिसङ र नेदरल्याण्ड्सका २७ वर्षीय थोमस व्यक्स गत भदौ २७ गते शुक्रबारदेखि सम्पर्कविहीन भएको प्रहरी निरीक्षक हेमन्त थापाले जानकारी दिए। स्थानीयवासीलाई उद्धृत गर्दै थापाले गोसाइकुण्ड गाउँपालिका१ थुमनबाट उनीहरु सम्पर्कविहीन भएको बताए। सम्पर्क भएका दुईजनाको खोजीकार्य जारी रहेको थापाले बताए। उनीहरु तामाङ सम्पदा मार्गमा पदयात्रा गरिरहेको क्रममा बेपत्ता भएको जनाइएको छ। हराइरहेकाहरुको खोजीका लागि त्यसतर्फ हेलिकोप्टर परिचालन गरिने तयारी भए पनि प्रतिकुल मौसमका कारण जान नसकेको प्रहरी निरीक्षक थापाले बताए। थापाका अनुसार उनीहरुको वास्तविक अवस्थाका बारेमा खोजी तथा अनुसन्धान भइरहेको छ। उनीहरु भदौ २७ गते स्याफ्रुबेशीबाट तामाङ सम्पदा मार्ग क्षेत्रमा पदयात्रा गर्न पुगेको जनाइएको छ।
५० हजार तिर्न नसक्दा ८ महिने बालकसहित एकजाेडी थुनामा,राजविराज : धरौटी राख्न ५० हजार नभएपछि बालकसहित एकजोडी कारागारमा थुनिएको छ। सप्तरी जिल्ला अदालतको तोकेको धरौटी राख्न नसक्दा सप्तरीको छिन्नमस्ता गाउँपालिका६ का एकजोडी ८ महिने बालकसहित शुक्रबारदेखि कारागारमा थुनिएका छन्। सुरेन्द्र खंग र उनकी श्रीमती २५ वर्षीया भगमन्तीदेवि खंगलाई कारागार पठाइएको अदालतले जनाएको छ। कारागारमा थुनिनुअघि उनीहरु १० दिन जिल्ला प्रहरी कार्यालयको हिरासतमा पनि बालकसँगै थिए बसेका थिए। सुरेन्द्रकी जेठी श्रीमती मञ्जुदेवि खंगले जिल्ला प्रहरी कार्यालय सप्तरीमा बहुविवाहको उजुरी दिएपछि भदौ ३१ गते सुरेन्द्र र भगमन्ती पक्राउ परेका थिए। बहुविवाह गरेको कुरा भदौ २५ गते मात्र जानकारी पाएको भन्दै मञ्जुले दिएको उजुरीमाथि कारवाही थालेको प्रहरीले १० दिनमै अनुसन्धान सकेर अदालतमा मुद्दा दायर गरेको थियो।
चितवनमा ज्ञानेन्द्र शाहीमाथि आक्रमण,"चितवन : सामाजिक सञ्जालमा विभिन्न अभियान चलाएर चर्चामा आएका ज्ञानेन्द्र शाहीलाई अज्ञात समूहले आक्रमण गरेको छ। चितवनको चौबिसकोठी होटलबाट निस्कदै गर्दा उनी सवार बा ३ ख ४५ नम्बरको माइक्रोबसमा आक्रमण हुँदा शाही घाइते भएका हुन्। शाहीलाई उपचारका लागि अस्पतालतर्फ लगिएको प्रहरीले जनाएको छ। उनको टाउको, खुट्टा तथा शरीरका विभिन्न भागमा चोट लागेको छ। उक्त ठाउँमा सभा गर्न प्रहरीले नदिएपछि फर्कन लागेका शाही सवार गाडीमा अज्ञात समूहले ढुंगा प्रहार गरेको थियो। ढुंगा प्रहारबाट गाडीको चारैतर्फका सिसा फुटेको छ। केही दिनअघि नेपालगञ्जबाट आउने क्रममा पर्यटनमन्त्री योगेश भट्टराईका कारण जहाज ढिला गरेको भन्दै अभद्र व्यवहार गरेपछि उनको चर्को विरोध भएको थियो। आक्रमणमा संलग्न भएको आरोपमा प्रहरीले एक युवकलाई पक्राउ गरेको छ । उनको परिचय भने प्रहरीले गोप्य राखेको छ ।"
सवारी दुर्घटनामा एकजनाको मृत्यु,दाङ : घोराही उपमहानगरपालिको दामोदर चोकमा बसले मोटरसाइकललाई ठक्कर दिँदा एकजनाको मृत्यु भएको छ। दाङ प्रहरीका अनुसार शनिबार घोराही बस पार्कबाट तुलसीपुरतर्फ जाँदै गरेको रा १ ख २१०६ नम्बरको बसले रा १ प ४१७९ नम्बरको मोटरसाइकललाई ठक्कर दिएपछि मोटरसाइकल चालक प्रदिप जिसीको मृत्यु भएको हो। जिसीको शव राप्ती स्वास्थ्य विज्ञान प्रतिष्ठानको अस्पतालमा राखिएको दाङ प्रहरी प्रवक्ता विनोद विक्रम शाहले बताए । मोटर साइकलमै सवार घोराही १५का सन्तोष चौधरी घाइते भएका छन। उनको प्रतिष्ठानमा प्राथामिक उपचारपछि थप उपचार नेपालगञ्ज रिफर गरिएको छ।
रेडियो नेपालबाट निष्काशित पत्रकारको पक्षमा महासंघका पूर्वअध्यक्ष,"काठमाडौं : नेपाल पत्रकार महासंघका पूर्वसभापतिपूर्वअध्यक्षहरुले रेडियो नेपाल दिपायल प्रसारण केन्द्रबाट निष्काशित पत्रकारहरूको पुनर्वहालीको माग गरेका छन्। पूर्वसभापतिपूर्वअध्यक्षहरुले शनिबार विज्ञप्ति जारी गर्दै यस्तो माग गरेको हो। निष्काशित पत्रकारहरुको पुनर्वहालीको लागि नेपाल पत्रकार महासंघ निरन्तर आन्दोलनमा छ। तर, रेडियो व्यवस्थापन र नेपाल सरकार। संचार तथा सूचना प्रविधि मन्त्रालयले यसबारे सुनुवाई नगर्नु खेदजनक छ, जारी विज्ञप्तिमा भनिएको छ,पेशागत निष्ठाका साथ लामो समय सेवा दिएका संचारकर्मीलाई बिनाकारण निष्काशन गरिएको गलत निर्णय सच्याएर ससम्मान काममा फर्काउन सरकार र रेडियो नेपाल व्यवस्थापनको ध्यानाकर्षण गराउँदछौं। रेडियो नेपालको दिपायल प्रसारण केन्द्रमा काम गर्दै आएका पत्रकार सुनिता रावल, प्रकाश बम र चक्र कुँवरलाई गत भदौ २ गते कामबाट निष्काशन गरिएको थियो। रेडियो नेपाल व्यवस्थापनले सुनुवाई र स्पष्टीकरणको मौकासमेत नदिई आफूहरुलाई कामबाट निष्काशन गरेको आरोप पीडित पत्रकारले लगाउँदै आएका छन्।"
युवती प्रयोग गरी फिरौती माग्ने कारागार चलान,"बिर्तामोड : झापा विर्तामोडका व्यवसायीलाई हनी ट्रयापिङ्ग मार्पत अपहरण गरी ४० लाख फिरौती माग गरेको घटनामा संलग्न ४ जनालाई शुक्रबार जिल्ला अदालत झापाले पूर्पक्षका लागि कारागार चलान गरेको छ। झापा जिल्ला अदालतले शुक्रबार थप अनुसन्धानका लागि कारागार चलान गरेको जिल्ला प्रहरी कार्यालय झापाका प्रहरी नायब उपरीक्षक महेन्द्रकुमार श्रेष्ठले जानकारी दिए। अपहरणमा संलग्न अभियुक्तहरु बिर्तामोड४ मा मोटरसाइकल रिकण्डिशन सञ्चालन गर्ने २९ वर्षीय मेराज खान, इलाम फाकफोकथुम१ घर भई हाल विर्तामोड२ चारपाने बस्ने रितु फियाक, दार्जलिङको खोरीबारीका २७ वर्षीय सञ्जु क्षेत्री भन्ने सुजन शंकर र बिर्तामोड४ का २५ वर्षीय प्रकास दासलाई जिल्ला अदालत झापाले पूर्पक्षका लागि थुनामा पठाउन आदेश दिएको श्रेष्ठले बताए। युवती प्रयोग गरी व्यवसायीलाई ब्ल्याकमेल, ४० लाख बार्गेनिङ उनीहरुले बिर्तामोडका एक व्यवसायीलाई युवतीको प्रयोग गरी अपहरण गरेका थिए। अपहरण गरी नाङ्गो भिडियो बनाएर ४० लाख फिरौती मागेका थिए। गत असार १ गते अपहरण गरेका उनीहरुलाई इलाका प्रहरी कार्यालय अनारमनीले ३ गते पक्राउ गरेको थियो। अभियुक्तहरुले संगठित अपराध गर्नका लागि विर्तामोड स्थित भद्रपुर रोड कुमारी बैंक पश्चिमपट्टिको गल्ली भित्र एउटा घरको चारतल्लामा फ्ल्याट लिई अपराधिक क्रियाकलाप गर्दै आइरहेको प्रहरीे अनुसन्धानबाट खुलेको थियो। उनीहरुको साथबाट प्रहरीले बा १५ च ७३३९ नम्बरको कार, स्कुफ लेखिएको १०० मिलिमिटरको शिलप्याक बोतल ३ थान, नक्कली पेस्तोल, प्रोप्रानोल लेखिएको १ पत्तामा १५ चक्की र निट्रोसन १० लेखिएको १ पत्तामा ४ चक्की खाली भई ६ चक्की रहेको औषधी बरामद गरेको थियो।"
रक्सीले मातिएका प्रहरीका इन्स्पेक्टर कारबाहीमा,"काठमाडौं : कार्यक्षेत्रमै मादक पदार्थ सेवन गरेर होहल्ला गरेपछि महानगरीय प्रहरी वृत्त कीर्तिपुरका प्रहरी निरीक्षक देवेन्द्र कुमार पाल काठमाडौं परिसर तानिएका छन्। शुक्रबार राति महानगरीय प्रहरी कार्यालय रानीपोखरीबाट अनुगमन टोली पुग्दा उनी मदिराको नसामा थिए। प्रहरी नायब उपरीक्षक पवन भट्टराई नेतृत्वको अनुगमन टोलीलाई निरिक्षक पालले चेन अफ कमाण्ड विपरीत गालीगौलज गरेपछि विभागीय कारबाहीको लागि उनलाई परिसर तानिएको हो। आन्तरिक रुपमा ड्युटी दुरुस्त भेटिएन, महानगरीय प्रहरी प्रमुख प्रहरी नायब महानिरीक्षक शैलेश थापा क्षेत्रीले अन्नपूर्णसँग भने, उनलाई विभागीय कारवाहीको लागि परिसर तानिएको हो। कार्यक्षेत्रमा रहँदा मापसे गर्न पाइँदैन।"
पूर्वप्रधानन्यायाधीश उपाध्याय रहेनन्,"काठमाडौं : पूर्वप्रधानन्यायाधीश केशवप्रसाद उपाध्यायको निधन भएको छ। ८२ वर्षीय उपाध्यायको काठमाडौंस्थित निवासमा शुक्रबार राति ८ बजे निधन भएको सर्वोच्चका सहप्रवक्ता देवेन्द्र ढकालले जानकारी दिए। उच्च रक्तचाप र मधुमेहबाट पीडित उपाध्याय चिकित्सकको नियमित सुपरीवेक्षणमा थिए। परिवारले शनिबार ११ बजे उपाध्यायको पशुपति आर्यघाटमा अन्तिम संस्कार गर्ने जानकारी दिएको ढकालले अन्नपूर्णलाई बताए। उनका श्रीमती, दुई छोरा र एक छोरी छन्। १९९४ मंसिर २० गते सिरहामा जन्मिएका उपाध्यायले करिब ३८ वर्ष न्यायासेवामा बिताए। २०५६ पुष २ गते प्रधानन्यायाधीश नियुक्त उपाध्यायले २०५९ मंसिर १९ गते अवकाश पाएका थिए। उनी २०४८ सर्वोच्चका न्यायाधीश बनेका थिए। उपाध्यायका संसद् पुनर्स्थापना, मानवअधिकार, महिला अधिकार तथा वातावरण सम्बन्धी फैसलाहरू महत्त्वपूर्ण छन्। तत्कालीन प्रधानमन्त्री मनमोहन अधिकारीले संसद् विघटन गरेपछि परेको रिटमा प्रधान न्यायाधीश विश्वनाथ उपाध्यायसहित ११ जना न्यायाधीश रहेको विशेष इजलासले संसद् पुनर्स्थापनाका पक्षमा फैसला गरेको थियो। २०५२ भदौ १२ गतेको उक्त फैसलामा उपाध्यायसहितले पुनर्स्थापनाका पक्षमा फैसला दिएका थिए। उपाध्याय नारायणहिटी दरबार हत्याकाण्डको उच्चस्तरीय छानबिन आयोगका अध्यक्ष पनि बनेका थिए। प्रमुख प्रतिपक्षी दलका तत्कालीन नेता माधवकुमार नेपालले उक्त आयोगमा बस्न अस्वीकार गरेका थिए। आयोगका अध्यक्ष उपाध्याय र तत्कालीन सभामुख तारानाथ रानाभाटले दरबार हत्याकाण्डको छानबिन प्रतिवेदन तत्कालीन राजा ज्ञानेन्द्रलाई बुझाएका थिए। यसैबीच, उपाध्यायप्रति श्रद्धाञ्जलि व्यक्त गर्न शनिबार नै सर्वोच्च अदालतको फुल कोर्ट बस्न लागेको सहप्रवक्ता ढकालले जानकारी दिए।"
"मौसमी गतिविधि अझै सक्रिय, केही स्थानमा भारी वर्षा","काठमाडौं : अरब सागर र बंगालको खाडीबाट आएको हावाको प्रभावले नेपालमा मौसमी गतिविधि सक्रिय रहेको छ। जल तथा मौसम विज्ञान विभागको मौसम पूर्वानुमान महाशाखाको शुक्रबार निकालेको बुलेटिनमा मनसुनको न्यून चापिय रेखा औसत स्थानको आसपासमा अवस्थित छ। भारतको गुजरात र अरब सागर आसपासमा न्यून चापिय प्रणाली रहेको छ । मनसुनको न्यून चापिय रेखाको साविक स्थान भन्नाले भारतको उत्तरी राजस्थान, हरयाना, दिल्ली, दक्षिण उत्तर प्रदेश, दक्षिण बिहार, झारखण्ड र पश्चिम बंगाल हुँदै बंगालको खाडीको शिरसम्म जनाउँछ। शनिबार दिउँसो देशका अधिकांस भूभागहरुमा मेघ गर्जनसहित मध्यम हुनेछ। देशका मध्य तथा पुर्वका एक वा दुई स्थानमा भारी वर्षाको सम्भावना रहेको विभागले जनाएको छ। राति देशका अधिकांश स्थानहरुमा मेघ गर्जनचट्टयांगसहित मध्यम वर्षा हुनुका साथै पूर्वदेखि पश्चिमसम्मको थोरै स्थानमा भारी वर्षाको सम्भावना रहेको छ। आइतबार देशका केही स्थानहरुमा मेघ गर्जनचट्टयांगसहित मध्यम वर्षा हुनेछ। देशका मध्य तथा पुर्वका एक वा दुई स्थानमा भारी वर्षाको सम्भावना रहेको छ। मौसमविद्काअनुसार जलवास्पयुक्त वायुको प्रभावले मनसुनी गतिविधि अझै सक्रिय नै रहने हुँदा दसैंको सुरुवाति दिनसम्म मौसम पूर्ण सफा नहुने बताएका छन्। 'देशका पूर्व, मध्य केही स्थानमा मेघ गर्जनचट्टयांग सहित भारी वर्षाको सम्भावना भएकोले नदिमा आकस्मिक पानीको बहाव बढ्न सक्ने छ। बुलेटिनमा भनिएको छ, 'पहाडी भुभागमा पहिरो जानसक्ने तथा सडक र हवाई यातायातमा सामान्य अवरोध आउने भएकाले सतर्कता अपनाउन अनुरोध छ।'"
भीरबाट लडेर बालकको मृत्यु,बैतडी : भीरबाट लडेर बैतडीमा एक बालकको मृत्यु भएको छ। मृत्यु हुनेमा पाटन नगरपालिका८ धारीका १४ वर्षे सुनिल महरा रहेका बैतडीका प्रहरी प्रमुख नायव उपरिक्षक डिल्लीनारायण पाण्डेयले जानकारी दिए। बाख्रा चराउन गएका बेला स्थानीय धारी भीरबाट लडेर बालकको मृत्यु भएको हो। शुक्रबार बेलुका ५ बजेतिर भीरबाट लडेर गम्भीर घाइते भएका बालकको शनिबार बिहान उपचारको क्रममा डडेल्धुरा अस्पतालमा ज्यान गएको छ। यसअघि गएको भदौ ३० गतेपनि घाँस काट्ने क्रममा भीरबाट लडेर बैतडीको सिगास गाउँपालिका८ पुतलीपुरकी १४ वर्षे नारुली बोहराको ज्यान गएको थियो।
बैतडीमा बस दुर्घटना : २१ जना घाइते,"बैतडी : शनिबार बिहान बस दुर्घटना हुँदा २१ जना घाइते भएका छन् । घाइतेमध्ये ७ जनाको अवस्था गम्भीर रहेको इलाका प्रहरी कार्यालय पाटनका प्रहरी नायब निरीक्षक वीरभद्र खडायतले जानकारी दिए । महेन्द्रनगरबाट बैतडीको मेलौलीका लागि छुटेको महाकाली यातायातको ना ४ ख ४०१९ नं को बस बैतडीको पाटनमेलौली सडकखण्डको पाटन ६ लोर्खामा शनिबार बिहान ३ बजे दुर्घटनामा परेको हो । गम्भीर घाइते हुनेहरुमा कञ्चनपुरको भिमदत्त नगरपालिका घर भएका ३३ वर्षीया सीतादेवी चन्द, ६६ वर्षीय किसन दयाल, १२ वर्षीय साजन दयाल, १५ वर्षीय नरेश सेरला, ३१ वर्षीया दिवानी ओड रहेका छन् । यस्तै गाडीका सहचालक डडेल्धुराका २७ वर्षीय केशव साँउद र ५५ वर्षीय भारतीय नागरिक जगतसिंह चौहान गम्भीर घाइते भएको प्रहरी नायब निरीक्षक खडायतले बताए । गम्भीर घाइते भएका सातै जनालाई डडेल्धुरा अस्पताल रेफर गरिएको छ। डकमा रहेका खाल्डाखुल्डीका कारण बसलाई छेउबाट चलाउन खोज्दा दुर्घटनामा परेको प्रहरीले जनाएको छ । बसमा ३० जना यात्रु सवार रहेका थिए । बस सडकभन्दा १० मिटरमात्रै तल खसेको छ । बसका चालक फरार छन्।"
मनास्लुमा आरोहीको घुइँचो तर सम्पर्क अधिकृत छैनन् (तस्बिरसहित),"गोरखा : देशका हिमालमध्ये यो वर्ष सबैभन्दा धेरै आरोही रहेको मनास्लुमा सम्पर्क अधिकृत भने छैनन्। २३ वटा ग्रुप र १९७ जना आरोहीहरु रहेको यहाँ अहिले सम्पर्क अधिकृत भने एकजना पनि नरहेको वडा सदस्य मिङ्मार लामाले जानकारी दिए। अध्यागमन विभागले प्रत्येक ग्रुपसँग एकजना लियोजन अफिसर(सम्पर्क अधिकृत) खटाएको हुन्छ, चुमनुब्री गाउँपालिका १ का वडा सदस्य लामाले भने, तर अहिले यहाँ एकजना पनि लियोजन अफिसर छैनन्। मनास्लु संरक्षण क्षेत्र आयोजना(एमक्याप)को कार्यालयमा २१ जनाको नाम मात्र दर्ता भएको छ। ग्रुपसँग आएका कर्मचारीहरु एकदुई दिन बसेर फर्किने गरेको उनले गुनासो गरे। सम्पर्क अधिकृतको काम हिमाल चढ्न आएका आरोहीहरुले वातावरण प्रदुषण गरे नगरेको निरीक्षण गर्ने हो। तर सबै ग्रुपसँग लियोजन अफिसर पनि छैनन्। भएकाहरु पनि बेसक्याम्प नपुगीकन फर्किने स्थानीयको गुनासो छ। 'एकदुई जना बेसक्याम्पसम्म त पुगेका छन्, तर एकदुई दिनमै फर्किए। अहिले गाउँमा पनि कोही लियोजन अफिसर छैनन्। रेखदेख गर्ने कर्मचारी नहुँदा मनास्लु बेसक्याम्प, अरु क्याम्पहरु प्रदुषित भएको लामाले बताए। मनास्लु संरक्षण क्षेत्र आयोजना(एमक्याप) कार्यालयका अनुसार यो वर्ष २३ ग्रुपका १९७ जना आरोहीको नाम दर्ता भएको छ। उनीहरुसँग आएका २१ जना सम्पर्क अधिकृतको नाम पनि एमक्यापको अभिलेखमा छ। विदेशी आरोही र सरकार बीचको सम्बन्ध गराउन सम्पर्क अधिकृतको रुपमा खटिएकाहरु सम्पर्कमै नरहेको सामागाउँका बासिन्दाको भनाइ छ। सरकारले प्रत्येक आरोहीसँग दुई हजार डलरका दरले शुल्क पनि असुल गरेको हुन्छ। रकम असुल गरेपछि सम्पर्क अधिकृतहरु भने सम्पर्कमा नरहने गरेको उनीहरु गुनासो गर्छन्। ८,१६३ मिटर अग्लो मनास्लु हिमाल चुमनुब्री गाउँपालिका वडा नं १ सामागाउँमा पर्छ। अहिले आरोहीहरु सबै बेसक्याम्पमा रहेको वडा अध्यक्ष वीरबहादुर लामा बताउँछन्।"
खेत जोगाउँदा बस्ती जोखिममा,"उदयपुर : त्रियुगा नदीको कारण उदयपु त्रियुगा नगरपालिका६ को ५ सय बढी घर विस्थापितको खतरामा छ। त्रिनपा ६ र ७ को सीमा क्षेत्र त्रियुगा नदीमा एकतर्फी बाँध लगाउँदा झण्डै ५ बिघा खेतीयोग्य जमिनका साथै ५ सय घर परिवार उच्च जोखिमको खतरामा परेका हुन्। जलउत्पन्न प्रकोप केन्द्रबाट अघिल्लो आर्थिक वर्षमा आएको २ करोड बजेट बस्ती जोगाउनभन्दा पनि पहुँचका आधारमा व्यक्तिको जग्गा संरक्षणमा खर्च हुँदा वोजे, राजदेवी टोल, मोहनपुर र जलजले आसपास क्षेत्रका ५ सय परिवार विस्थापितको संघारमा पुगेका हुन्। त्रियुगा नदी केहि वर्षयता धार परिवर्तन गरी बस्तीतिर सोझिँदा झण्डै ५० परिवार विस्थापित भइ अन्यत्र सरिसकेका छन्। २ बिघा खेतका धनी उद्धव राउत नदीले सबै जग्गा कटान गरेको कारण विस्थापित भइ चुरिया सामुदायिक वनको शरणमा पुगेका छन्। राउत मात्र हैन, ३३ बिघा जमिन भएका पर्शुराम थापा, टेकनारायण चौधरी, १ बिघा जमिन भएका जगतबहादुर खड्का, पदमबहादुर कार्की, कृष्णबहादुर कार्की, भानुभक्त काफ्ले लगायतका ५० घरपरिवार विस्थापित भएको स्थानीय युवा सुवास राउतले बताए। उनले नदी नियन्त्रणका लागि आएको बजेट बस्ती जोगाउनुको साटो गलत ठाउँ नदी उकास र व्यक्तिका जग्गा संरक्षणमा खर्च भएको आरोप लगाए। उनले भने, ऐलानी जग्गा हडप्ने दाउँमा बस्तीलाई वेवास्ता गरी ऐलानी, नदी उकास जग्गा संरक्षण गरियो जसले गर्दा ठुलो संख्यामा घरपरिवार विस्थापित र खेतीयोग्य जग्गा बगरमा परिणत हुने खतरा बढ्यो। बस्तीभन्दा पारिको भागमा बाँध बाँधिएको छ', स्थानीय मिना पोखरेलले भनिन्, पारिबाट बग्ने पानी पनि बस्तीतिर आयो।' उनले भएको डेढ बिघा जमिन नदी कटानमा परेको सुनाइन्। पोखरेलेको मात्र हैन स्थानीय दुर्गा महरा, गम्बरसेर बिक, टिका राउत, डम्बरबहादुर खड्का, पदमबहादुर विष्ट लगायत १५ परिवारको करिव १० बिघा जमिन असार २८ गते अविरल वर्षासँगै त्रियुगा नदीमा आएको बाढीले बगाएको उमेश खड्काले बताए। उनले भने, वडा नं ६ र ७ को सीमा क्षेत्र बोजेमा तटबन्धन नगर्ने हो भने, बोजे, मोहनपुर मात्र हैन जिल्लाकै चौथो व्यापारिक केन्द्र जलजले बजार उच्च जोखिममा रहेको छ। जलजले आसपासको क्षेत्रमा मात्रै करिव ३ सय बिघा खेतीयोग्य जमिन जोखिममा छ। जुन माथिबाट नदी पस्नसाथ बगाउने खतरमा रहेको उनको भनाइ छ। बस्ती र खेतीयोग्य जमिन जोगाउनका लागि स्थानीय आफैँले सामान्य बाँध बाँधेका छन्। नदीले उदयपुर सिमेन्ट उद्योगको खानी क्षेत्रको सडक, पुल मात्र नभइ रोपवेको टावरमासमेत क्षति पुग्ने स्थानीयको भनाइ छ। त्रियुगा नदीमा कालिखोला, सहरे, अधेँरी, छौडिया, पुवाँरे, चुनिया, भोर्ले लगायतका सहायक खोला मिसिने गरेको छ।"
जाममै गयो ज्यान,"धादिङ : दुवै मिर्गाैला फेल भएका रौतहट गरुडा नगरपालिका२ का रूपलाल साह जनकपुरमा उपचार गराइरहेका थिए। उनको स्वास्थ्यमा थप समस्या देखिएपछि आमा श्रीजनदेवीले तत्काल काठमाडौं लैजाने निर्णय गरिन्। एम्बुलेन्स रिजर्भ गर्न पैसा थिएन। रौतहटमै रहेका कान्छा छोरालाई सीधै काठमाडौं बोलाएर श्रीजनदेवीले बिहीबार साँझ ६ बजे ना७ ख ५३६४ नम्बरको बसमा रूपलाललाई काठमाडौं ल्याउँदै थिइन्। तर, उनीहरू चढेको बस पृथ्वी राजमार्गअन्तर्गत धादिङको थाक्रे गाउँपालिका२ हुलाक डाँडामा जाममा रोकियो। थाक्रे गाउँपालिका८ चार किलामा दुइटा मालवाहक कन्टेनर आपसमा ठक्कर खाएर राजमार्ग अवरुद्ध भएको थियो। जाममै रहेका बेला साहले बिस्कुट र पानी खाए। तर, रातभर जाम खुलेन। साहको अवस्था गम्भीर बन्यो। चालक र यात्रुले एम्बुलेन्स खोज्न थाले। एम्बुलेन्स पाए पनि सडक खुलेको थिएन। साहको बसमै ज्यान गयो। बसचालक भगवान् न्यौपानेले बिहान ६ बजे साहको मृत्यु भएको बताए। उनले भने, बिरामीलाई धेरै गाह्रो भएपछि हामीले एम्बुलेन्स खोज्दाखोज्दै बसको सिटमै उनको मृत्यु भयो। बसको सिटमा मृत्यु भएका रुपलाल साह र छेउमा उनकी आमा श्रीजनदेवी साह । अविरल वर्षाका कारण पृथ्वी राजमार्गको धादिङ खण्ड ठाउँठाउँमा अवरुद्ध थियो। रूपलालका भाइ रामबाबुले भने, दाइलाई बिमारले धेरै च्यापेको थियो। समयमै काठमाडौं पुर्याउन सकिएको भए बचाउन सकिन्थ्यो कि ! जाममा परेर बसभित्रै मृत्यु भएको छोरालाई रौतहट नै पठाउन शववाहनमा राख्न लाग्दा भावविह्वल बनेकी श्रीजनदेवी शाह। अर्को गाडीमा रौतहटबाटै काठमाडौं जाँदै गरेका मृतकका भाइ रामबाबु साह महादेवबेसी आइपुगेपछि धादिङ प्रहरीले मुचुल्का गरेर शव रौतहट पठाइदिएको छ। अत्यासलाग्दो जाम धादिङबेंसीदेखि काठमाडौं ३ घण्टामा पुगिन्छ। तर, बिहीबार सुरेन्द्र श्रेष्ठ धादिङबाट हिँडेको १३ घण्टामा कलंकी पुगे। उनका अनुसार यात्रु ६ घण्टासम्म एकै ठाउँमा जाममा थिए। शुक्रबार दिउँसो १ बजे नौबिसेमा भेटिएका नवलपरासीका जीवन भट्ट हतास देखिन्थे। उनले भने, मेरो आज ६ बजेको कतारको फ्लाइट छ। ४ बजे एयरपोर्ट छिरिसक्नुपर्छ। अझसम्म नौबिसेको जाममा छु। भट्टले चढिरहेको गाडीबाट उत्रेर साइरन बजाउँदै गुडिरहेका एम्बुलेन्स र मोटरसाइकल रोक्ने प्रयास गरिरहेका थिए। ठगिँदै यात्रु जाममा परेका यात्रुलाई राजमार्ग आसपासका साना होटलले ठगिरहेका छन्। एक बोतल पानीको ५० रुपैयाँ तिरेको बसचालक रामेश्वर शाहले बताए। उनले भने, जाम बिस्तारै सरिरहेको हुन्छ। होटलमै गएर खाजा खाँदा गाडी छुट्ने डरले यात्रुलाई झर्नै दिएका हुँदैनौं। झोलेपोके व्यापारीले दोब्बर भाउ लिएर बेचिरहेका हुन्छन्। चाउचाउ र बिस्कुट पनि ५०५० रुपैयाँ बिक्री भइरहेको थियो। साना होटलले पनि जाम भएका बेला साविकभन्दा दोब्बर पैसा लिएको यात्रु शकुन्तला भट्टले बताइन्। उनले भनिन्, अघिपछि ५० रुपैयाँमा एक प्लेट चना पाइन्थ्यो, आज ८० रुपैयाँ तिरें। सडकको दुरवस्था नौबिसे भएर काठमाडौं पस्ने देब्रे लेन ठाउँठाउँमा खाडल पर्दा निकै जीर्ण छ। मालवाहक हेभी गाडी यही लेन भएर काठमाडौं छिर्छन्। हेभी गाडीको चाप थेग्न नसकेपछि सडकको यो लेन ठाउँठाउँमा धसिँदा खाल्डो परेर पानी बग्ने कुलोजस्तै बनेका छन्। दसैंतिहारका बेला भने हतारहतार टालटुल गर्ने काम सुरु हुन्छ। गत असारभित्र सक्नुपर्ने नौबिसेनागढुंगा सडक मर्मत जारी छ। सडकमा सवारी जाम गराउने ठूला मालवाहक सवारीसाधन हुन्। व्यापारिक सामग्री बोकेर आउने १२ देखि २२ चक्के मल्टिएक्सल कन्टेनर र लरी खानीखोलाबाट उकालो लाग्न थालेपछि जाम सुरु हुन्छ। त्यसैले बिहीबारदेखि दिउँसोको समयमा लामा गाडीलाई धार्के बजारभन्दा तलतिरै रोक्ने गरिएको खानीखोला प्रहरी कार्यालय धादिङका प्रमुख रुक खड्काले बताए। जाम हटाउन र सवारी आवागमन सुचारु गराउन प्रहरीले विशेष टोली खटाएको छ। तर, अत्यधिक भार बोकेका सवारीसाधन बिग्रने र लामा सवारीसाधनलाई मोड नपुग्ने भएपछि जाम हुने गरेको धादिङका प्रहरी प्रमुख राजकुमार बैदरवार बताउँछन्। पृथ्वीराजमार्गको अधिकतम भार १५ टन हो। तर, हरेक दिन ४२ टनसम्म सामान बोकेका साधन राजधानी भित्रिन्छन्। दसैंतिहार लक्ष्य गरी दैनिक १२ हजार सवारीसाधन र मालवाहक गाडी राजधानी भित्रिने उनले बताए। त्यस्तै, १८ हजारभन्दा बढी सानाठूला सवारीसाधन राजधानीबाट बाहिरिन्छन्। तीमध्ये ७ सयभन्दा बढी १८ चक्केदेखि २२ चक्के भारतीय मालवाहक साधन आउन थालेका छन्। राजधानीमा राति मात्रै गुड्ने अनुमति पाएका टिपर पनि साँझ एकै पटक धेरै प्रवेश गरेपछि राजमार्ग झन् व्यस्त हुन्छ। बढी भार बोकेका लामा सवारीसाधनलाई कारबाही फितलो हुँदा जामका बेला सवारी आवागमन सहज बनाउन प्रहरीलाई हम्मेहम्मे पर्छ। जिल्ला ट्राफिक प्रहरी कार्यालय धादिङका प्रमुख प्रहरी निरीक्षक नेत्रप्रसाद भट्ट भन्छन्, बढी भार बोक्नेलाई हामीले जरिबाना गराउने हो, रोक्ने अधिकार हुन्न। उनीहरू जरिबाना तिर्छन, सवारी गुडाइरहन्छन्। नौबिसेनागढुंगा सडकको जाम हटाउन गृहमन्त्रीको निर्देशन"
बोसोमार्फत सुन्दरता,"डा धर्मेन्द्र कर्ण, सौन्दर्य विशेषज्ञ मोटोपन रोगको कारण बन्न सक्छ भन्ने ज्ञान नहुँदा यसलाई सम्पन्नताको प्रतीक मान्ने गरिन्थ्यो। मोटोघाटो व्यक्ति निरोगी हुन्छ भन्ने धेरैको बुझाइ हुन्थ्यो। तर, अहिले शरीरमा अनावश्यक बोसो जम्मा भएर मोटोपनका कारण विभिन्न रोग लाग्छ भन्ने विषयमा धेरैलाई जानकारी हुन थालिसकेको छ। रगतमा बोसोको मात्रा बढी हुँदा मुटुसम्बन्धी रोग लाग्न सक्छ। उमेर बढ्दै जाँदा हाम्रो शरीरको कुनै ठाउँमा बढी बोसो लाग्छ भने कुनै ठाउँमा घट्ने हुन्छ। जसले गर्दा शरीरको बनावटको सन्तुलन बिग्रन्छ। पेटमा बोसो लागेर बडेमान देखिन्छ भने आँखावरिपरि, ओठवरिपरि, अनुहारमा बोसोको मात्रा कम भएर चाउरी देखिन थाल्छ। चाहिने ठाउँमा बोसो कम हुने तर नचाहिने ठाउँमा बोसो बढी हुँदा कम उमेरको व्यक्ति पनि पाको देखिन थाल्छ। यस्तो अवस्था आउन नदिन र आइसकेकोलाई पहिलाकै अवस्थामा फर्काउन छालामुनि फिलर्सको आवश्यकता पर्छ। गएको दशकमा कृत्रिम फिलर्सको बिगबिगी थियो। जसबाट अस्थायी रूपमा बोसो कम भएको भागलाई पुरानै अवस्थामा ल्याउन प्रयोग गरिन्थ्यो। यस्ता कृत्रिम फिलर छ महिनादेखि एक वर्षसम्ममा शरीरमा सोसिएर जान्थ्यो। यो निकै महँगो पर्छ। हरेक छ महिनादेखि एक वर्षभित्रमा फिलर राख्नुपर्ने भएकाले यो विधि निकै खर्चिलो हुन्छ। कम आयआर्जन भएकाले यो विधि अपनाउन नै सक्दैनन्। कृत्रिम फिलर्सको सट्टा व्यक्तिको आफ्नै शरीरको बोसो जहाँ बढी छ, त्यहाँबाट निकालेर कम भएको ठाउँमा बोसो प्रत्यारोपण (फ्याट ट्रान्सप्लान्ट ) विधि सबैभन्दा उपयुक्त भएको विभिन्न अनुसन्धानबाट पुष्टि भइसकेको छ। अनुहारको चाउरीपन वा खुकुलोपन घटाएर जवान देखाउन, फेस लिफ्ट गर्न, कुनै गहिरो खत वा दाग पुर्न, स्तनको आकार बढाउन, आँखामुनि धसिएको भागलाई भर्न, बढ्दो उमेरका कारण पातलो र सुकेको कन्चटको भाग पुर्नका लागि फिलरका रूपमा हिजोआज बोसो प्रत्यारोपण गर्ने गरिन्छ। शरीरमा अधिक वा अनावश्यक बोसो जम्मा भएका भाग पेट, तिघ्रा आदिबाट बोसो निकालेर जुन ठाउँमा आवश्यक परेको हो, त्यही ठाउँमा भर्ने कामलाई बोसो प्रत्यारोपण भनिन्छ। शरीरबाट निकालेको बोसोलाई विशेष प्रविधिबाट झोल बनाइन्छ र इन्जेक्सनका माध्यमले प्रत्यारोपण गरिन्छ। यसरी चाहिने भागमा बोसो प्रत्यारोपण गर्दा स्थायी रूपमा शरीरको सेप एन्ड साइज मेन्टेन गर्न सकिन्छ। नेपालमा पनि विगत पाँच वर्षदेखि फ्याट ट्रान्सप्लान्ट गर्ने क्रम बढेको छ। खास गरी, चाउरीपन, आँखावरिपरि धसिएको भागलाई पुष्ट देखाउन, चोटपटकपछि बनेको खाल्डो तथा दाग पुर्न, खाडल परेको कन्चटको भाग पुर्नका लागि कृत्रिम फिलर्सको सट्टा बोसो प्रत्यारोपण गराउने बढेका छन्। बोसो प्रत्यारोपण गर्दा दबिएको भाग फुलाउने मात्र होइन, वरिपरिको तन्तुलाई पुनर्जीवित र रिमोडिलिङ गर्नमा पनि यसले मद्दत गर्छ। सुरुसुरुमा पेटबाट बोसो निकालेर प्रशोधनपश्चात् चाहिने ठाउँमा प्रत्यारोपण गर्ने गरिन्थ्यो। तर, अहिले तिघ्राको भित्रपट्टिको भागबाट बोसो निकालेर प्रत्यारोपण गर्ने गरिएको छ। बोसो झिक्ने र प्रत्यारोपण गर्ने भागमा अस्थायी एनेस्थेसिया दिने भएकाले सम्बन्धित व्यक्तिलाई बेहोश नबनाईकन फ्याट ट्रान्सप्लान्ट गर्न सकिन्छ। माइनर सर्जरीमा पर्ने यस प्रविधिमा फ्याट ट्रान्सप्लान्ट गराउने व्यक्ति अस्पतालमा भर्ना बस्नुपर्दैन। बोसो निकालेको र प्रत्यारोपण गरेको ठाउँमा खत पनि बस्दैन। अनावश्यक थुप्रिएको बोसो निकालेर चाहिने स्थानमा भर्ने भएकाले यसबाट दोहोरो फाइदा छ। बोसो प्रत्यारोपण गर्ने भागमा कति बोसो चाहिन्छ, त्यहीअनुसार हिसाब गरेर चाहिने मात्रा निक्र्यौल गरेपछि मात्र प्रत्यारोपण गरिन्छ। आवश्यकताअनुसार एकै स्थानमा दुई पटकसम्म प्रत्यारोपण गर्नुपर्ने हुन सक्छ। डायबेटिज, ब्लड प्रेसर, मुटु रोग भएकाले बोसो प्रत्यारोपण गराउनु हुँदैन। आफ्नै शरीरको बोसो भएकाले यसबाट कुनै साइड इफेक्ट हुँदैन। कहिलेकाहीँ प्रत्यारोपण गरेको ठाउँमा गिर्खा बस्न सक्छ। प्रत्यारोपण गरेको ठाउँमा रातो हुन सक्छ। प्रत्यारोपण गर्दा रक्तनलीमा पर्नु हुँदैन। रक्तनलीको मुख बन्द हुन सक्छ। चाहिनेभन्दा बढी बोसो प्रत्यारोपण गरियो भने नराम्रो र अस्वाभाविक देखिन सक्छ। बोसो ट्रान्सप्लान्टको बारेमा अध्ययन तथा तालिम लिएका छाला तथा सौन्दर्य विशेषज्ञबाट मात्र फ्याट ट्रान्सप्लान्ट गराउनुपर्छ।"
