शीर्षक,विवरण
आन्तरिक उडानमा ४ अर्ब घाटा,"सुनिता कार्की। काठमाडौं : आन्तरिक उडान भर्दै आएका एयरलाइन्सको संस्था वायुसेवा सञ्चालक संघ, नेपालले विदेशी पर्यटकको आवागमनमा करिब ४० प्रतिशतले कटौती आएसँगै यस उद्योग सञ्चालनमा समस्या आएको बताएको छ। अन्तर्राष्ट्रिय तथा घरेलु वायुसेवा र हेलिकप्टर उडानमा यसले प्रत्यक्ष असर गरेको छ। विश्व स्वास्थ्य संगठनले कोरोना भाइरस संक्रमणको उच्च जोखिममा राखेपछि भ्रमणका लागि नेपाल आउन पर्यटक हिचकिचाइरहेको संघका प्रवक्ता योगराज कँडेल शर्माले अन्नपूर्णलाई जानकारी दिए। स्वास्थ्य संगठनले उच्च जोखिममा राखेकाले नेपालबाट फर्किने पर्यटकलाई संक्रमण नभए पनि उनीहरूको देशमा क्वारेन्टाइन राख्ने डरले अहिले पर्यटक नेपाल आउन चाहँदैनन्, उनले भने। पर्यटक भित्रिने क्रम घटेसँगै यसले मुलुकको आन्तरिक उडानमा चार अर्ब रुपैयाँभन्दा बढीको नोक्सान हुने संघले उल्लेख गरेको छ। यसले कम्तीमा ६ महिनासम्म व्यवसायमा प्रत्यक्ष प्रभाव पर्ने देखिन्छ। अन्तर्राष्ट्रिय एयर ट्रान्सपोर्ट एसोसिएसन (आएटा) ले सन् २०२० मा हवाई यात्रुमा आएको कमीले विश्वका वायुसेवा कम्पनीले ११३ अर्ब अमेरिकी डलर बराबरको नोक्सानी व्यहोर्ने प्रक्षेपण गरेको छ। यसबाट नेपाली वायुसेवा कम्पनीमा अछुतो रहने देखिँदैन। नेपालमा कोरोना संक्रमण शून्यको अवस्थामै हुँदा पनि यहाँ आउने पर्यटकको संख्या ओरालो लागेको छ। पर्यटक नआएपछि घरेलु वायुसेवा कम्पनीले उडान भर्दै आएका विभिन्न क्षेत्रका पर्यटकीय स्थलको उडान, माउन्टेन फ्लाइटलगायत उडान प्रभावित बन्न पुगेको छ। यो अवस्था अझै एक महिना लम्बिने हो भने दैनिक क्यान्सिलेसन ८० प्रतिशम्म पुग्ने बताइएको छ। त्रिभुवन अन्तर्राष्ट्रिय विमानस्थलका अधिकारी भने अन्तर्राष्ट्रिय उडानमा कटौती नभएको बताउँछन्। यात्रु पाउने विमानले अहिलेसम्म उडान बन्द नगरेको विमानस्थलका प्रवक्ता देवचन्द्र कर्णले बताए। कोरोना संक्रमण फैलिएको चीनलगायत अन्य मुलुकलाई ट्रान्जिट बनाएर नेपाल आउने अमेरिका, क्यानडा, अस्ट्रेलियालगायत मुलुकबाट नेपाल आउन कमी भएको छ। तर, मध्यपूर्वी एसियाबाट आउने पर्यटक संख्या बढेको छ। प्रवक्ता कर्णले भने विमानस्थलमा आउने यात्रुको चापमा कमी आएको स्वीकारे। उनका अनुसार विमानस्थलमा दैनिक १३ हजार यात्रु ओहोरदोहोर गर्ने गरेकोमा अहिले दैनिक १० हजारभन्दा कम यात्रुको आहोरोदोहोरो हुने गरेको छ। अध्यागमन विभागको तथ्यांकअनुसार मार्चभर हिमालय एयरलाइन्स, एयर चाइना, चाइना साउदर्न, चाइना इस्टर्न, सिचुवान र तिबेत एयरलाइन्सले चीनका लागि उडान रद्द गरेका छन्। अन्य कम्पनीले नियमित उडान भर्दै आएका छन्। नेपाल वायु सेवा निगमले पनि अन्तर्राष्ट्रिय उडान कटौतीमा अहिलेसम्म कुनै तयारी गरेको छैन। वायुसेवा सञ्चालक संघको सुझाव दैनिक उडानमा कटौती हुन थालेपछि वायुसेवा सञ्चालक संघले सरकारलाई सुझाव पेस गरेको छ। सुझावमा वायुसेवा प्रदायकले बैंकहरूलाई तिर्नुपर्ने ब्याजलाई राष्ट्र बैंकबाट पुनर्कर्जा सुविधा प्रदान गरी भुक्तानीको व्यवस्था मिलाउनुपर्ने, वायु सेवाप्रदायकले बैंक तथा वित्तीय संस्थाबाट अमेरिकी डलर वा नेपाली रुपैयाँमा लिएको ऋणको साँवालाई पुनर्तालिकीकरण र पुनर्संरचनाको व्यवस्था गर्नुपर्ने उल्लेख छ। यस्तै ऋण रकमको ब्याजसमेत साँवामा गाभ्ने व्यवस्था मिलाउनुका साथै अमेरिकी डलरमा लिइएको ऋण रकमको साँवा र ब्याजलाई नेपाली रुपैयाँमा पनि भुक्तानी गर्न सकिने व्यवस्था मिलाउनुपर्ने माग गरिएको छ। हवाई इन्धनमा सरकारले लगाउँदै आएको मूल्य अभिवृद्धिकर (भ्याट) हटाउने र नेपालमा संसारकै महँगो पर्ने हवाई इन्धनको कम्तीमा ३० प्रतिशत मूल्य घटाउनुपर्ने बताइएको छ। वायुयानको बिमा शुल्कमा लाग्दै आएको भ्याटमा पूर्ण छुट दिई विदेशी पुनर्बिमा कम्पनीले स्वीकारेको अवस्थामा विदेशी पुनर्बिमा कम्पनीले दिएको क्रेडिट पिरियडअनुसार बिमा शुल्क भुक्तानी गर्न सकिने व्यवस्था हुनुपर्ने, नेपाल आयल निगमले माग्दै आएको नगद धरौटीको सट्टा बैंक ग्यारेन्टीलाई मान्यता प्रदान गरी कम्तीमा एक महिनाको क्रेडिट पिरियडपछि भुक्तानी लिने व्यवस्था हुनुपर्ने भनिएको छ। इन्जिनलगायत वायुयानका केही सीमित पार्टपुर्जामा दिइँदै आएको भ्याट छुट सम्पूर्ण पाटपुर्जामा उपलब्ध हुनुपर्ने तथा वायुयानको अवतरण, बिसान तथा एयर नेभिगेसन शुल्कमा सन् २०२० भर शतप्रतिशत छुट दिनुपर्ने सुझाव दिइएको बताइएको छ। सञ्चालकहरूको बैठकले सम्पूर्ण खर्चमा मितव्ययिता अपनाउँदै माग नहुने अवस्थामा सबै वायुसेवा कम्पनीले समानुपातिक रूपमा आफ्ना जहाज ग्राउन्डेड गर्ने निर्णय गरेको छ। यस्तै कर्मचारीलाई लिभ विथआउट पे मा जान प्रोत्साहन गर्ने र सेवासुविधा कटौती गर्र्ने निर्णय गरिएको छ।"
निपुतरियाही !,"१० छोरीकी आमा प्रमिला पासवान भन्छिन्, छोरी मात्रै जन्माउने मजस्ता आमालाई बाँच्नै गाह्रो छ। सबले निपुत्रियाही भनेर हेप्छन्। महोत्तरीको बर्दिबास१२, बिजलपुरास्थित घरको आँगनमा हामी पुग्दा दुईमहिने काखे छोरी अञ्जललाई दूध चुसाउँदै थिइन्, प्रमिला पासवान। प्रमिला यिनै आमा हुन्, जसले १० जना सन्तान जन्माइसकिन्। हाल ४५ वर्षीय प्रमिला यस्ती आमा हुन्, जो छोरी नै छोरी जन्माएबापत सहनुपर्ने हर अन्धविश्वास र यातनाकी प्रतिमूर्ति। उनका १० छोरीमध्ये हाल सातजना छोरी साथमा छन्। तीन अल्पायुमै खसे। मधेसी, त्यसमाथि महिला र त्यसमाथि दलित। यी तीन शब्दसँगै आउँछन् विपन्नता, वञ्चितीकरण र बहिष्करण। यी सँगैसँगै आउँछ, एउटा कठिन जिन्दगीको लामो अनि नमीठो सुस्केरा। उनका दुई छोरी केवली र हेवली पनि आमा बनिसकेका छन्। केवली काखे सन्तान च्यापेर चुलोमा खाना पकाउँदै थिइन्। उनकी बहिनी हेवली आफ्नो सन्तानलाई बिहानको घाममा आँगनमा खेलाउँदै थिइन्। घरको पिँडीमा नातिनीजस्तै छोरी लिएर बसेकी प्रमिलालाई मैले सोधेँ, दिदी तपाईंका कति छोराछोरी ? उनी बोल्न खोजेजस्तो गरिन् तर बोलिनन्। बरु आँखाबाट पो बोलिन्, एउटा यस्तो तरल भाषा जुन सार्वभौम छ। उनका आँखाबाट पानी रसायो। मुखबाट हुकहुक स्वर निस्कियो। वरिपरि बसेका छोरीहरू पनि रुन थाले। मलाई नमीठो अत्यासले मौनतामा पुर्यायो। केही बेरपछि मैले भनेँ, नरुनुस् दिदी, नरुनुस्। जीउमा ओढेको बर्काेले प्रमिलाले आँसु पुछिन्। अनि भनिन्, मैले जीवनमा १० वटा सन्तान जन्माएँ। सबै छोरी नै जन्मिए। सातवटा छन्, तीन मरिसके। मेरो कोखबाट छोरो जन्मिएको छैन। मलाई सबैले निपुत्रियाही भनेर भन्छन्, सराप छ। यति भनेर उनी फेरि रुन थालिन्। प्रमिला छोरीहरूकी ममतामयी आमा हुन्। तर, छोरीहरूकै अघि उनी आफ्नो भाग्य देखेर दुःखी हुन्छिन्। दुःखी त उनलाई गाउँसमाजले बनाएको हो, जो हर क्षण उनलाई भनिरहन्छन्, निपुत्रियाही। सामान्य वादविवाद हुँदा पनि छिमेकीले प्रमिलालाई निपुत्रियाही भनेर सराप्न पछि पर्दैनन्। मधेसमा छोरा नजन्माएकी आमालाई निपुत्रियाही भनेर होच्चाउने गरिन्छ। छोरा जन्माएर छिमेकीको मुख बन्द गर्न उनले प्रयास भने नगरेकी होइनन्। छोराको आशमा प्रमिलाले एकपछि अर्को गर्भ बोकिन्। दस सन्तान जन्माइन्। तर, उनको कोखबाट छोरी नै छोरी जन्मिए। यसमा उनको के दोष ? तर, सबैले आमालाई नै दोष दिए। केही बेरपछि उनी अलि खुल्न थालिन्। भनिन्, छोरी सृष्टिकर्ता हुन्, छोरी आमा हुन्, छोरी हजुरआमा हुन्। छोरी शक्तिशाली माता दुर्गा, विद्याकी धनी सरस्वती अनि धनकी देवी लक्ष्मी पनि छिन्। समाजले दैनिक जीवनमा छोरीलाई देवीका रूपमा पूजा गर्छन्। तर, छोरी मात्रै जन्माउने मजस्ता आमालाई बाँचै गाह्रो छ मधेसमा। प्रमिला आफ्नो व्यथा नै व्यथाले भरिएको कथाको पोयो फुकाउँदै जान्छिन्। भन्छिन्, पेटमा अन्न नपर्दा पनि भोकै रात काटिहाल्छु। कठ्यांगिँ्रदो जाडोमा आगो तापेर बाँचिहाल्छु। जब बच्चाहरूबीच झगडा, वादविवाद हुँदा छिमेकीले तँ छोरी नै छोरी जन्माउने छस्, निपुत्रियाही भन्छन् अनि मन क्रोधित हुन्छ। यो दुनियाँमा बाँच्न मन लाग्दैन, मरेकै ठीक हुन्छ जस्तो लाग्छ मलाई। लट्ठीले कुट्दा शरीरमा मात्रै चोट लाग्छ। तर, शब्दले होच्याउँदा मुटु फुट्छ। मन छियाछिया हुन्छ उनको। काखमा छोरी बोकेकी प्रमिलालाई जब कोही निपुत्रियाही भन्छन्, तब उनी भक्कानिन्छिन्। उनलाई खान मन लाग्दैन। कयौं रात नसुतेर बिहानीको पर्खाइमा बसेकी छन् उनी। छोरो नजन्माउने आमाहरू बाँच्नुको कुनै अर्थ छैन भन्दै उनी ज्यान त्याग्न अघि बढ्छिन्। तर, छोरीहरूको मुख हेरेर उनी मृत्युको मुख नजिकबाट पछि हट्छिन्। २१ वर्षअघि जेठी छोरी केवली जन्मेपछि उनी खुसी नै थिइन्। दोस्रो सन्तानका रूपमा उनी हेवलीको आमा बनिन्। जन्मिने तेस्रो सन्तान छोरो हुने प्रमिलाको परिवारले बाटो कुरिरहेका थिए। फेरि उनको काखमा छोरी निआशाको आगमन भयो, उनी छागाँबाट खसिन्। तर, यिनै तेस्री छोरी निआशाको भर्खरै महोत्तरीको मठिहानीमा विवाह भएको छ। अब प्रमिलाका चार छोरी साथमा छन्, ससाना छन्। कोही पनि स्कुल पढ्न जाँदैनन्। प्रमिलाको विवाह भएको तीनचार वर्षमै उनी तीन छोरीकी आमा बनिसकेकी थिइन्। छोरो जन्माउन उनीमाथि समाजबाट दबाब बढ्दै गयो। निपुत्रियाही भनेर उनीमाथि होच्याउन सुरु भयो, अनि उनले छोराकोे प्रतीक्षामा एकपछि अर्को गर्दै दस छोरी जन्माइन्। ००० प्रमिलाको माइती गाउँ हो, धनुषाको प्रोताहा। प्रदेश२ को अस्थायी राजधानी जनकपुरधामभन्दा १५ किलोमिटर पूर्वमा प्रोताहा गाउँ पर्छ। रामफल पासवान र पतसिया देवीको कोखबाट प्रमिलाको जन्म भएको हो। उनको नागरिकतामा २०२० फागुन ११ गते उल्लेख छ, जन्ममिति। नागरिकतामा उल्लिखित उमेरअनुसार उनी ५६ वर्ष पुग्छिन्। तर, खासमा उनी आफू ४५ वर्ष भएँ भन्छिन्। मधेसमा हचुवाका भरमा जन्ममिति राखिएका उदाहरण बग्रेल्ती छन्। पुस्तौं गरिबीले थलिएको परिवारमा प्रमिलाकी आमाले पनि १६ जना छोराछोरी जन्माइन्। ११ जना दाजुभाइ र दिदीबहिनीको जन्मिँदै मृत्यु भयो, अहिले हामी तीन दाजु र दुई दिदीबहिनी छौं। बुवाआमाको २० वर्षपहिले नै मृत्यु भइसक्यो, प्रमिलाले भनिन्। गरिबीले प्रमिलासहितका सन्तानलाई उनका बुवाआमाले पढाउन सकेनन्। बनिबुतो, ज्याला मजदुरी गरेर प्रमिलालाई उनका बुवाआमाले हुर्काए। २५ वर्षअघि महोत्तरीको बर्दिबास नगरपालिका१२, बिजलपुरका महेन्द्र पासवानसँग उनको विवाह भयो। टेको लगाएको घरमा महेन्द्रले प्रमिलालाई भित्र्याएका थिए। छोरी केवली र हेवली जन्मिएपछि महेन्द्रलाई दाजुहरूले अलग्गै राखिदिए। एउटा तसला र आधी सेर चामल बाँडेर दिएका थिए। पेट पाल्न र घर चलाउन यो दम्पती कहिले मालिकको खेत खन्न गयो भने कहिले धान गोड्न। दिनभरि परि श्रम गर्दा मुस्किलले चार किलो धान वा ५०६० रुपैयाँ ज्याला प्राप्त हुन्थ्यो। ज्यालाको रकम चामल, दाल, नुनतेल जुटाउनै ठिक्क हुन्थ्यो। अहिले दिनको पाँच सय आउँछ। महिनामा चारपाँच दिन मात्र काम पाइन्छ। महँगी बढेको छ। अहिले छाक जुटाउन नै पुग्दैन। बडो दुःख गरेर प्रमिलाले छोरी पाल्दै छिन्। उनी भन्छिन्, कमाइले खान पुग्दैन, लत्ताकपडा जोड्न पुग्दैन। कुनै छोरीलाई स्कुल पठाउन सकेको छैन। मेरो जति समस्या कसैलाई छैन। मधेसमा प्रमिलाहरूले सहनुपर्ने आर्थिकसामाजिक तनाव कति गहिरो छ भने उनको भूमिकामा रहेर यहीँ बसेर दुई दिन अभिनय गर्न पनि गाह्रो छ, कलाकारलाई। उनी कसरी बसिरहेकी होलिन्, हाम्रो समाजवादी कम्युनिस्ट राज्य यतातिर ध्यान दिन कहिल्यै भ्याउँदैन। छोरो जन्माउने मेरो हातमा छैन, भगवान्ले दिने हो, प्रमिला भन्छिन्, अब गर्भ बोक्दिनँ। जे भयो, भयो। म जति दुःख भगवान्ले कसैलाई नदियोस् ! निपुत्र भनेर होच्याउँदा विष खाएर मरूँजस्तो हुन्छ ००० गाउँमा न घडेरी छ, न त चौरीमा खेत। दिनमा मजदुरी गरे मात्र साँझको छाक टर्छ। यस्तोमा प्रमिलाका श्रीमान् महेन्द्रलाई छोरीको विवाह गर्नुपर्दा लागेको खर्चपर्चले भित्रैदेखि बिथोलेको छ। महाजनसँग ऋण लिएर छोरीको विवाह गर्नु परेको पीडा उनले सुनाए। मधेसमा बिनादाइजो विवाह हुँदैन। दाइजो दिने रकम छैन। कहाँबाट दाइजो दिने ? उनले भर्खरै छोरी निआशाको विवाह गर्दा ६० हजार रुपैयाँ साहूबाट ऋण लिएका छन्, सयकडा तीन रुपैयाँ ब्याज तिर्ने सर्तमा। तीन छोरीको विवाह गरिदिइसकेका उनी अझै चार छोरीलाई कसरी पाल्ने, कसरी केले बिहे गरिदिने भनेर तनावमा छन्। छोरीहरू आफ्नो बिहेमा बाबुकै बिहे देख्छन्। भन्छन् नि, गाह्रो कामलाई बाबुको बिहे ! महेन्द्र भन्छन्, ऋण लियो, कमाएर महाजनलाई ब्याजको स्याज तिर्यो। फेरि अर्की छोरी विवाह गर्न जवान भइहाल्छिन्। फेरि ऋणको भारीले थिचिदिन्छ। कुनै बेला मुड बिग्रिन्छ, २५५० रुपैयाँको विष ल्याएर मरौं लाग्छ, यो पृथ्वीमा नरहौं जस्तो लाग्छ। छोरीको विवाहमा भैंसीको पाडी दिएर बल्ल विवाह भएको उनी सुनाउँछ। बेटा आउँछ, आउँछ, आउँछ। बाटो हेर्दाहेर्दै बेटी मात्रै जन्मिन्छ, के गर्नु ? , महेन्द्र भन्छन्, भगवान्ले नै त्यस्तो हाम्रो भाग्य लेख्यो के गरूँ ? बेटा भयो भने यसो बुढेसकालको सहारा हुन्छ। औषधि उपचार गर्छ। सबैले निपुत्र भन्दैन, उनले भने। छोरा पाऊँ भनेर महेन्द्रले भाकल गर्न छोडेका छैनन्। हे भगवान् मेरो बेटा भयो भने जे सक्छु, त्यही पूजा गर्छु भनेर भाकल गरेको छु, उनले भने। छोरो नहुँदा समाजबाट खेप्नु परेको हेलाले नै आफू सबैभन्दा कमजोर हुने उनले सुनाए। सामान्य वादविवाद हुँदा छिमेकीले निपुत्र भनेर भन्छ। अहिलेसम्म सहेर बाँचेको छु। जुन दिन सहन सक्दिनँ, त्यो दिन हामी एकै पटक मर्छौं। बाँच्न आश मर्दै गएको छ, उनको कुरा सुनेर मलाई भाउन्न भयो। अब सन्तान नजन्माउने उनले बताए। अन्त्यमा उनले भने, दुईचार लाख रुपैयाँ सहयोग पाएँ भने कुनै व्यापार गर्छु, घर बनाउँछु, छोरीहरू पढाउँछु।"
मौज्दात पर्याप्त रहेकाले सामान नथुपार्नू,"काठमाडौं : सरकारले चाहिनेभन्दा बढी अत्यावश्यक वस्तु घरमा नथुपार्न आग्रह गरेको छ। दैनिक उपभोग्य वस्तु पर्याप्त परिमाणमा मौज्दात भएको भन्दै उद्योग, वाणिज्य तथा आपूर्तिमन्त्री लेखराज भट्टले आवश्यकभन्दा बढी वस्तु खरिद गरी घरमा नथुपार्न आग्रह गरेका हुन्। मन्त्रालयमा शुक्रबार पत्रकार सम्मेलन गरी मन्त्री भट्टले आवश्यकभन्दा बढी दैनिक उपभोग्य वस्तु आमउपभोक्ताले थुपारेका कारण बजारमा अभाव सिर्जना गर्न सक्ने बताए। मन्त्री भट्टले सामान्य समयमा खाना पकाउने एक थान सिलिन्डर उपभोग गर्ने उपभोक्ताले कोरोना भाइरस आतंकमा परी पाँच थानसम्म सिलिन्डर भरेर घरमा जम्मा पारेको जानकारी दिए। सरकार र निजी क्षेत्रसँग पर्याप्त परिमाणमा दैनिक उपभोग्य वस्तु मौज्दात छ, मन्त्री भट्टले भने, कोरोना भाइरसबाट डराउनुपर्दैन। आतंकित हुनुभन्दा सहज र सचेत भएर बस्नुपर्छ। त्रासका नाममा अत्यावश्यक वस्तु अत्यधिक परिमाणमा घरमा थुपार्दा त्यसले चलायमान बजारलाई असर गर्न सक्छ। आमउपभोक्तालाई अत्यावश्यक वस्तुको अभाव हुन नदिने जिम्मा मेरो छ। दैनिक उपभोग्य वस्तुको सहज र नियमित आपूर्ति, सुलभ र उचित मूल्यमा उपभोक्तालाई बिक्रीवितरण र कृत्रिम अभाव सिर्जना गरी मौकाको फाइदा उठाएर कालोबजारी गर्ने व्यक्ति, समूह र संस्थालाई नियमनको जिम्मा उद्योग, वाणिज्य तथा आपूर्ति मन्त्रालयको हो। अत्यधिक परिमाणमा ग्यास सिलिन्डर, दाल, चामल, चिनी, नुन, तेल, औषधिजस्ता वस्तु खरिद गरी घरमा जम्मा नगर्नुस्। मेरो विनम्र अनुरोध छ, मन्त्री भट्टले भने, दैनिक उपभोग्य वस्तु नपाए आपूर्ति विभागको हटलाइनमा तुरुन्त जानकारी गराउनुस्। हामी त्यस्ता वस्तु सहज रूपमा उपलब्ध गराउन तयार छौं। मन्त्री भट्टले मौकाको फाइदा उठाएर बढी मूल्य असुल गर्ने, मुनाफाखोर व्यापारी, कृत्रिम अभाव गरी कालोबजारी गर्ने व्यापारीलाई कारबाहीको दायरामा ल्याउन सामान्य प्रशासन मन्त्रालयसँग सहकार्य गरी बजार नियमन गर्ने टोली परिचालन गर्न लागेको बताए। मन्त्री भट्टका अनुसार खाद्य व्यवस्था तथा व्यापार कम्पनी लिमिटेडसँग आगामी तीन महिनासम्मको माग पूरा गर्न २५ हजार ६ सय ६९ टन चामल मौज्दात छ। यस्तै सिमी र तिते फापर १ सय ३० टन मौज्दात छ। १९ हजार पाँच सय २२ टन धान मौज्दात छ। यसबाहेक निजी व्यवसायी र उद्योगीसँग तीन महिनाका लागि चामल, दाल, खाने तेल, मैदा, पिठो, चिनीलगायतका वस्तु मौज्दात छ, उनले भने। साल्ट ट्रेडिङ कर्पोरेसनसँग ६ महिनालाई पुग्ने गरी १ लाख ३६ हजार टन बफर स्टकअन्तर्गत नुन मौज्दात छ। देशभर नुनको मासिक खपत १६ टन छ। मन्त्रालयका अनुसार स्वदेशी चिनी उद्योगीसँग १ लाख १ हजार टन र साल्टसँग २ हजार ५ सय टन चिनी स्टक छ। यसबाहेक साल्टसँग थप मार्गस्थलमा ७ हजार पाँच सय टन चिनी रहेको मन्त्रालयले जनाएको छ। खाना पकाउने ग्यास पनि पर्याप्त रहेको मन्त्री भट्टले बताए। उनका अनुसार अहिले दैनिक ३० हजार सिलिन्डर उद्योगबाट बजारमा गइरहेको छ। शनिबारदेखि बजारमा अतिरिक्त १० हजार थान गरी दैनिक ४० हजार थान सिलिन्डर बजारमा पठाउने गृहकार्य भएको भट्टले जानकारी दिए। यसका साथै बजारमा अहिले सबैभन्दा बढी अभाव भएको मास्क र स्यानिटाइजर आपूर्तिका लागि भन्सार छुट उपलब्ध गराउन अर्थ मन्त्रालयलाई पत्राचार गर्न लागिएको सचिव चन्द्र घिमिरेले जानकारी दिए। सचिव घिमिरेले भारत सरकारले नेपाललाई चाहिने अत्यावश्यक औषधि र औषधि तयार पार्न चाहिने कच्चा पदार्थको सूची उपलब्ध गराउन आग्रह गरेको बताए। घिमिरेले भने, हामीले उपलब्ध गराउने सूचीका आधारमा औषधि र कच्चा पदार्थ उपलब्ध गराउन भारत सरकार तयार भएकाले औषधि पनि बढी खरिद गरी घरमा नराखौं। अहिलेको परिस्थिति नाकाबन्दीजस्तो नभएको जानकारी गराउँदै अर्का सचिव बैकुण्ठ अर्यालले भने, नाकाबन्दीमा त आपूर्ति हुने बाटो अवरुद्ध हुँदा दैनिक उपभोग्य वस्तु आपूर्तिमा समस्या भएको थियो। तर अहिले कुनै पनि बाटो अवरुद्ध छैनन्, भारतसँग जोडिएका सम्पूर्ण बाटोमार्फत नियमित रुपमा आवश्यकताका आधारमा दैनिक उपभोग्य वस्तु आपूर्ति हुने भएकाले जम्माखोरी गर्न आवश्यक छैन। नेपाल आयल निगमका कार्यकारी निर्देशक सुरेन्द्र पौडेलले दैनिक ४० हजार सिलिन्डरले नपुगे थप १० हजार सिलिन्डर बजारमा पठाउने तयारी गरेको जानकारी दिए। पौडेलले भने, तर जति आवश्यक छ, त्यति संख्यामा मात्रै सिलिन्डर लग्नुस्। औषधि व्यवस्था विभागका महानिर्देशक नारायण ढकालले स्वदेशी उद्योगी, आयातकर्ता र बिक्रेतासँग आगामी चार महिनालाई पुग्ने गरी अत्यावश्यक औषधि मौज्दात रहेको जानकारी दिए।"
बक्यौता तिर्न क्यासिनोलाई ३ महिने अल्टिमेटम,"सुनिता कार्की यसअघि मन्त्रालयले बक्यौता रकम तिर्न सम्बन्धित क्यासिनो सञ्चालकलाई फागुनपछि ३ महिनाको अल्टिमेटम दिएको छ। निर्धारित समयमा पनि बक्यौता रकम बुझाउन नआए कुमारी चोक तथा केन्द्रीय तहसिल कार्यालयलाई जानकारी गराई बाँकि असुल उपर गरिने जानकारी दिइएको छ। क्यासिनोले ४ करोड रुपैयाँ र मिनी क्यासिनोले १ करोड रुपैयाँ वार्षिक रोयल्टीबापत सरकारलाई बुझाउनुपर्ने व्यवस्था छ। तर, ती क्यासीनोले २०७१ सालयता ६ वर्षको अवधिमा बुझाउनुपर्ने रोयल्टी नबुझाएका कारण त्यसको जरिवानासहित उक्त रकम बराबर राजस्व उठाउन बाँकि भएको हो। हरेक आर्थिक वर्षको अन्त्यसँगै क्यासिनोले रोयल्टी बझाउनुपर्ने हुन्छ। नयाँ आर्थिक वर्षको पहिलो २ महिना (साउन र भदौ)सम्म तिरे कुनै पनि जरिवाना नलाग्ने व्यवस्था छ। त्यसपछिको ३ महिना (असोज, कात्तिक र मंसिर) भित्र राजस्व बुझाउन आए तिनुपर्ने राजस्वको १५ प्रतिशत थप शुल्क बुझाउनुपर्ने हुन्छ। मंसिरसम्म पनि तिर्न नआए तिर्नुपर्ने कुल राजस्वको ३० प्रतिशत जरिवाना तिर्नुपर्ने व्यवस्था छ। पर्यटन विभागबाट स्वीकृति लिई हाल मुलुकमा १० क्यासिनो र ५ मिनी क्यासिनो सञ्चालनमा छन्। ३ मिनी क्यासिनो एउटै नामबाट फरक फरक ४ स्थानमा पनि सञ्चालनमा छन्। तीमध्ये रोयल्टी नतिरेका २ क्यासिनो र ३ मिनी क्यासिनो सर्वोच्च अदालतको अन्तरिम आदेशबाट सञ्चालनमा आइरहेका छन्। होटल याक एन्ड यतीमा गिल्ट इन्भेस्टमेन्ट प्राइभेट लिमिटेडले सञ्चालन गरेको क्यासिनो रोयल र होटल र्याडिसनमा भेनस रिक्रियसन प्राइभेट लिमिटेडले सञ्चालन गरेको क्यासिनो र्याड (भेनस)ले ६ वर्षदेखि रोयल्टी बुझाएका छैनन्। ती कम्पनीले करिब ६२ करोड रुपैयाँ राजस्व र जरिवाना तिर्न बाँकि छ। यस्तै, रक इन्टरनेसलनले धनगढी, वीरगन्ज, भैरहवा र काँकटभिट्टामा क्यासिनो रकको नाममा सञ्चालन गरिरहेको छ। त्यसबापत रोयल्टी बुझाउन बाँकि देखिन्छ। ह्याप्पी आवरले होटल स्विट ड्रिम, भैरहवा, नेपालगञ्ज र काँकटभिट्टामा क्यासिनो ह्याप्पी हावर सञ्चालन गरे पनि राजस्व बुझाएको छैन। सेन्ट्रल मिडियाले महेन्द्रनगर, वीरगञ्ज, विराटनगर र काठमाडौंमा सीएमजी क्लब नामक सञ्चालन गरी राजस्व नतिरेको उल्लेख छ। क्यासिनो सञ्चालन नियामावली, २०७० अगाडि एउटै नाममा जति स्थानमा क्यासिनो सञ्चालन गरे पनि एउटै रोयल्टी तिर्नुपर्ने व्यवस्था थियो। नियामावलीपछि जति स्थानमा क्यासिनो सञ्चालन गरिएको हो, सोहीबमोजिम छुट्टाछुट्टै रोयल्टी बुझाउनुपर्ने भनिएको छ। बक्यौता रकम नउठेपछि सरकारले रकम असुलीका लागि क्यासिनो अनुगमन समिति गठन गरी बक्यौता उठाउने तयारी गरेको छ। उक्त समितिमा पर्यटन मन्त्रालयका सहसचिव, विभागका महानिर्देशक, अर्थमन्त्रालयका सहसचिव र २ जना क्यासिनो सञ्चालक रहेको जानकारी दिइएको छ। उक्त समितिको चाँडै बैठक बसी रकम नतिर्नुको कारण, समस्या केमा छ र कहिलेसम्म तिर्ने भन्नेमा सरोकारवालासँग छलफल गरी निश्कर्ष निकालिने मन्त्रालयले जनाएको छ।"
नागढुंगा सुरुङ : सेनाको विस्फोटक पदार्थ अस्वीकार,"काठमाडौं : जापानी ठेकेदार हाजमा एन्डो कर्पाेरेसनले नागढुंगा सुरुङ निर्माण आयोजनामा नेपाली सेनाद्वारा उत्पादित विस्फोटक पदार्थ प्रयोग गर्न अस्वीकार गरेको छ। सेनाले आफूले उत्पादन गरेको मात्र प्रयोग गर्न दिने र विदेशी विस्फोटक पदार्थ आयातलाई सहमति नदिने अडान राखेपछि हाजमाले बुधबार सडक विभागलाई पत्र पठाई यस्तो जानकारी दिएको हो। विस्फोटक पदार्थ आयातमा सेनाले असहमति जनाएपछि आयोजना प्रभावित हुने भन्दै हाजमाले सडक विभागलगायत परामर्शदाता (निप्पोन कोईलगायत) लाई पत्र लेखी सेनाले उत्पादन गरेको विस्फोटक पदार्थ प्रयोग गर्न नसकिने अडान राखेको छ। विस्फोटक पदार्थ आयातसम्बन्धी नेपाल सरकार, सडक विभाग र नेपाली सेनासँग पटकपटक पत्राचार र बैठक भए, पत्रमा छ, यो पत्र लेखिरहँदा सेनाबाट सहमति प्राप्त हुनेमा अनिश्चितता रहँदारहँदै पनि हाम्रो कम्पनीको व्यावसायिक चासोलाई जोडदार महत्व दिन्छौं। नेपालमै उत्पादित विस्फोटक पदार्थ उपयोगका लागि नेपाली सेनाले गरेको आग्रह महत्वपूर्ण नभएको हाजमाको दाबी छ। पत्रमा जनवरी २० का दिन भएको बैठक (सेनासहित) का क्रममा उठेका चासोलाई दोहोर्याइएको छ। सुरुङमा ड्रिल र ब्लास्ट (विस्फोट) इन्जिनियरिङ विधाको सबैभन्दा खतरनाक गतिविधि हो, जुन ढुंगा फोर्दा गरिएको विस्फोटबाट उत्पन्न हुने धुवाँले मानव स्वास्थ्यमा प्रतिकूल असर पारी जीवनमै जोखिममा पारिदिन्छ, पत्रमा छ। नेपाली सेनाले उत्पादन गरेको विस्फोटक पदार्थ उपयोग गरेको कुनै अभिलेख वा डाटा उपलब्ध भएको प्रमाण नभेटिएकाले हाजमा आयोजनाको समयसीमालाई मध्यनजर गर्दै विस्फोटक पदार्थ आयातका लागि विचार गर्न बाध्य भएको पत्रमा जनाइएको छ। नेपाली सेनाले विस्फोटक (डिटोनेटर्स), तार जस्ता विस्फोटक पदार्थसँग सम्बद्ध अन्य सामग्री (एक्सप्लोसिभ एसेसोरिज) उत्पादन नगरेकाले खरिद प्रक्रियामा जटिलता आउने उसले जनाएको छ। यसबाहेक अहिलेको विश्वव्यापीकरणको जमानामा हामी अभै खुला बजार प्रतिस्पर्धामा विश्वास गर्दछौं र माथिका कुरालाई विचार गर्दा के निष्कर्ष निस्कियो भने हाम्रो कम्पनीको हित र सुरक्षाका दृष्टिले विस्फोटक पदार्थ आयात गर्नु धेरै लाभदायी देखियो, पत्रमा छ, यद्यपि, भविष्यमा हामीले उठाएका चासो सम्बोधन भएमा नेपालमा उत्पादित विस्फोटक पदार्थ उपयोग गर्ने बाटो बन्द गरेका छैनौं। हाजमाले विश्वव्यापी रुपमा परीक्षण गरिएको विश्वसनीय विस्फोटक पदार्थ (इमोल्सुन) र यसका सामग्री ठेक्का सम्झौताबमोजिम नियोक्ता (सडक विभाग) को सहयोगमा आयात गर्ने आफ्नो निर्णयमा अडिग रहेको जनाएको छ। यसअघि गत माघ १५ गते सैनिक मुख्यालयमा दुई जनरलसहित आयोजना निर्देशक, आयोजना प्रमुख, परामर्शदातासहितको बैठकमा हाजमाका प्रतिनिधिले सेनाद्वारा उत्पादित विस्फोटक पदार्थ नागढुंगा सुरुङ खन्न उपयोग गर्न नसकिने जनाउ दिएको थियो। विस्फोटक पदार्थको प्रभावकारिता, मानव स्वास्थ्यमा त्यसले पार्ने प्रतिकूल प्रभाव, उपलब्ध गराउन सक्ने मात्र, तुलनात्मक मूल्य (आयातीतभन्दा महँगो), विस्फोटक पदार्थ प्रयोग गर्दा नभइनहुने अन्य सामग्री सेनाले आपूर्ति नगर्ने लगायतका कारण देखाएको थियो। सेनाको विस्फोटक पदार्थ उपयोग गरेर कुनै पनि सुरुङ खनिएको प्रमाणलाई पनि हाजमाले गम्भीरताका साथ उठाउँदै आएको थियो। यति कारण खोतलेर दिँदा पनि सेनाले आफूहरुकै उत्पादन लिनुपर्ने भन्दै पत्र काटेपछि हाजमाले चिठी लेख्न बाध्य भएको आयोजना स्रोतले बतायो। कुनै पनि ठेकेदार वा निर्माण कम्पनीले विस्फोटक पदार्थ प्रयोग गर्नुपरेको अवस्थामा गृह मन्त्रालयले रक्षा मन्त्रालयलाई पत्राचार गर्ने र सेनाको राय प्रतिक्रिया लिन त्यो पत्र सेनाको मुख्यालयमा पुर्याउने गरिन्छ। सेनाले राय दिने क्रममा हामी आपैं उपलब्ध गराउन सक्छौं, हाम्रै छ भनेर लेख्दै आएको छ। सेनाले सुरक्षा उपलब्ध गराउने हो, खुला प्रतिस्पर्धाविपरीत हाम्रै लिनू भन्न पाउँदैन, आयोजना स्रोतको भनाइ छ। सेनाले उपलब्ध गराउने विस्फोटक पदार्थ प्रतिकेजी एक सय ९८ रुपैयाँ पर्छ। बाहिरबाट आयात गर्दा यसको मूल्य प्रतिकेजी एक सय १८ रुपैयाँ छ। सेनाले भारतबाट कच्चा पदार्थ आयात गरी चिनियाँ प्लान्ट स्थापना गरेर उत्पादन गर्ने विस्फोटक पदार्थ भारतमा उत्पादन भएर आउनेभन्दा महँगो छ। सेनाले समयमै विस्फोटक पदार्थसम्बन्धी अनुमति नदिँदा यो आयोजना निर्माणमा ढिलाइ भइसकेको छ। ठेक्काअनुसार सुरुङ खन्न सुरु गरिसक्नुपर्ने समय जुन १ (जेठ १९, २०७७) देखि हो। आजकै मितिले सेनाबाट अनुमति आएछ भने पनि ढिलो भइसकेको छ, आयोजना स्रोतले भन्यो, सेनाले सहमति दिएपछि भन्सारसम्म विस्फोटक पदार्थ आइपुग्न तीन महिना लाग्छ। यस्तो छ प्रक्रिया सेनाले स्वीकृत दिएपछि रक्षा हुँदै गृह, पुनः गृहबाट परराष्ट्र, परराष्ट्रबाट भारतीय दूतावास, त्यसपछि भारतीय सरकार, उसले स्वीकृति दिएपछि पुनः भारतीय दूतावास आउँछ। दूतावासले बल्ल सहमतिपत्र (नो अब्जेक्सन लेटर) दिन्छ। उक्त सहमति आएपछि प्रतीतपत्र (एलसी) खोलिन्छ। एलसीपछि भन्सार (सीमा) मा आएदेखि साइटमा पुग्न एक साता लाग्छ। प्रधानमन्त्री केपी ओलीले सुरुङ मार्गको शिलान्यास गत कात्तिक ५ गते गरेका थिए। यसको लागत २२ अर्ब रुपैयाँ छ। जापान सरकारले १६ अर्ब रुपैयाँको सहुलियतपूर्ण ऋण दिएको यो आयोजना ४२ महिनामा पूरा गर्ने लक्ष्य थियो। नेपाल सरकारले निर्माणको कार्यादेश दिएको दुई महिना बितिसकेको छ। आयोजनाअन्तर्गत बस्नेतछापदेखि सिस्नेखोलासम्मको २४५ किलोमिटर सुरुङ र बस्नेतछापदेखि थानकोटसम्म २६ किलोमिटर एप्रोच रोड बनाउनुपर्नेछ। आयातीत विस्फोटक पदार्थभन्दा सस्तो छ : प्रवक्ता पाण्डे सैनिक प्रवक्ता तथा सहायक रथी विज्ञानदेव पाण्डेले नेपाल सरकारको निर्णयअनुसार एकद्वार नीतिअन्तर्गत सेनाले विस्फोटक पदार्थ आपूर्ति गरिरहेको बताए। उनका अनुसार नेपालमा सञ्चालित अधिकांश परियोजनाले सेनाद्वारा उत्पादित विस्फोटक पदार्थ प्रयोग गरेको छ। हाजमालाई पनि उद्योगस्थलको अवलोकन गराएको, विस्फोटक पदार्थको गुणस्तर उनीहरूकै अगाडि परीक्षण गरिएको उनले जानकारी दिए। चलिरहेका ३४ वटा परियोजनाको माग हामीले धानिरहेका छौं, पाण्डेले भने, अहिलेसम्म दुई लाख ९३ हजार नौ सय ७४ केजी विस्फोटक पदार्थ बिक्री भइसकेको छ। उनले भारतबाट आयातीत विस्फोटक पदार्थभन्दा सेनाको सस्तो पर्ने दाबी गरे। पड्काउने सामग्री जोड्दा केही महँगो पर्ने उनको भनाइ थियो।"
मेयरविरुद्ध उच्च अदालतमा उपमेयर,"मुगु : छायाँनाथ रारा नगरपालिकाकी उपप्रमुख सुन्तला रोकायाले नगरपालिकाबाट आफ्नो अधिकार खोसिएको भन्दै उच्च अदालत सुर्खेत इजालाश जुम्लामा मुद्दा दर्ता गरेकी छन्। गएको माघ १८ गते उच्च अदालत सुर्खेत इजालाश जुम्लामा छाँयानाथ रारा नगरपालिकाकी उपमेयर रोकायाले मेयर हरिजंग शाहीलेले अधिकार खोसेको भन्दै मुद्दा दायर गरेकी हुन्। आर्थिक वर्ष ०७४ सालदेखि हालसम्मका योजनाको अनुगमन गर्ने जिम्मा नगर उप्रमुखको भए भएपनी नगरप्रमुखले नगरपालिका वडा नम्बर १३ का वडा अध्यक्ष चक्रबहादुर सावतको संयोजकत्वमा योजना अनुगमन समिति बनाएका थिए। अधिकार खोसिएपछि न्यायको ढोकामा पुगेको उपमेयर रोकायाले शनिबार पत्रकार सम्मेलनमा जानकारी दिइन्। स्थानीय सरकार सञ्चालन ऐन २०७४ परिच्छेद ३ दफा १६ उपदफा ४ (ख) अनुसार उपप्रमुखको संयोजकत्वमा रहेको समितिले योजनाको अनुगमन तथा सुपरीक्षण गरी बोर्ड बैठकमा प्रतिवेदन पेश गर्नुपर्ने व्यवस्था छन्। नगर प्रमुख शाहीले वडा अध्यक्षको संयोजकत्वमा ३ सदस्य अनुगमन तथा सुपरिवेक्षण समिति गठन गरेर योजनाको अनुगमन गराएपछि उपमेयर न्याय खोज्न अदालत पुगेकी हुन्। उच्च अदालतले छलफलका लागि फागुन २८ गते उपस्थित हुन दुवै पक्षलाई बोलाएको छ। नगरप्रमुख शाही भने थानीय सरकार संचालन ऐन २०७४ अनुसार उपप्रमुखलाई दिइएको अधिकार कसैले नखोसेको दाबी गरे। उपमेयरले आफ्नो अधिकार प्रयोग गर्न नसक्दा सयौँ योजनाको भुक्तानी लामो समयसम्म रोकिएपछि पुस २८ गते उपप्रमुख बाहेक अन्य ४ जना सदस्यले अनुगमन गरेर प्रतिवेदन दिएका योजनाको भुक्तानी दिने निर्णय भएको छ, मेयर शाहीले भने।"
बिचौलिया बिनै नापीमा काम,"पोखरा : जतिसुकै पढेलेखेका व्यक्ति पनि मालपोत वा नापी कार्यालय जाँदा लेखापढी व्यवसायीको सहायता बिना काम गर्न सक्दैनन्। त्यहाँको काम गर्दा दिनुपर्ने निवेदनको ढाँचा र भाषाशैलीबारे धेरै अनभिज्ञ हुन्छन्। त्यसमाथि सेवाग्राहीको घुइँचोमा पालो कुर्ने झन्झटले बिचौलिया बिना आफैं काम गर्न धेरैलाई निरुत्साहित पार्छ। नापी कार्यालयको सेवा भने बिचौलियाबिना लिन सकिने व्यवस्था कास्कीमा सुरु भएको छ। जुन कामका लागि निवेदन दिनुपर्ने हो, त्यस्तो निवेदन सेवाग्राहीले आफ्नो मोबाइलमै पाउन सक्छन्। एकाबिहानै कार्यालय धाएर लाइनमा उभिनुपर्ने सास्ती नव्यहोर्ने हो भने पनि उपाय हुन्छ। मोबाइलमा नापी कार्यालय कास्कीको एप डाउनलोड गरेपछि निवेदन र लाइनको दुवै झन्झटबाट मुक्ति मिल्छ। नापी कार्यालय कास्कीले आफ्नोमा आउने सेवाग्राहीका सबैजसो सम्भावित निवेदनको ढाँचा एपमा राखेको छ। सेवाका लागि घरमै बसेर सेवाग्राहीले एपबाटै टोकन लिन सक्छन् र आफ्नो पालो आफैंले तय गर्न सक्छन्। प्रमुख नापी अधिकृत इन्जिनियर खिमलाल गौतम भन्छन्, टोकनको पालो एपबाटै कर्मचारीले थाहा दिन्छन्, सेवाग्राहीले चाहेको समय उपलब्ध गराउँछन्, मिलेन भने उपयुक्त समय यो हुन्छ भनिदिन्छन्। मालपोत र नापीमा भ्रष्टाचार भयो, अनियमितता भयो भन्ने आरोप र गुनासो सम्बोधन गर्न बिचौलियाबिनै काम गर्न सकिने एप एन्ड्रोइड मोबाइलमा उपलब्ध गराएको जानकारी इन्जिनियर गौतमले दिए। कित्ताकाट, हाल सावकि भिडाउने, नक्सा प्रिन्ट, नक्सा ट्रेस, फिल्डबुक, प्लट रजिस्टर उतारसहित फिल्ड रेखांकन, क्षेत्रफल ट्रायल चेक र कित्ता एकीकरण लगायत काम नापीमा हुन्छन्। तिनै कामका लागि सेवाग्राहीले एप प्रयोग गर्न सक्छन्। नापी पोखरा एसओकेपी नामको मोबाइल एप्लिकेसन शनिबार भूमि व्यवस्था, सहकारी तथा गरिबी निवारण मन्त्री पद्माकुमारी अर्यालले सार्वजनिक गरिन्। उनले प्रविधिको प्रयोग गरेर मालपोत र नापीको सेवा सरल र सहज बनाउन सकिने ठानेर सुरुदेखि नै आफू त्यसमा लागेको सुनाइन्। सेवा प्रवाहमा प्रविधिको प्रयोगबिना उठेका प्रश्नको जवाफ दिन सक्दैनौं, उनले भनिन्, नमुना मालपोतको रुपमा कंलकी र नापीको काम कास्कीबाट सुरु गरेका हौं। यस्तो एप कास्कीमा पहिलोपटक सुरु भएको हो। मन्त्री अर्यालले देशैभरका सबै कार्यालयमा यस्तो एप लागु गर्ने जानकारी गराइन्। कास्कीको अभ्यास हेरी त्यस अनुसार देशभर सुरु गर्ने उनको भनाइ थियो। नाप नक्साका क्षेत्रमा प्रविधिको प्रयोगबाट साँच्चिकै क्रान्ति ल्याउने गरी काम हुने मन्त्री अर्यालले सुनाइन्। विगत र वर्तमानमा देखिएका परिवर्तन फरक छुट्याउन मिल्ने गरी काम हुन्छ, उनले भनिन्, मालपोत र नापी कार्यालयलाई तत्काल मर्ज गर्न नसके पनि नजिक बनाउन सकिन्छ। नापी विभागका महानिर्देशक प्रकाश जोशीले मन्त्रीको निर्देशानुसारै प्रविधिमा अघि बढेको सुनाए। उनले भने, इच्छाशक्ति भए उपाय निस्कन्छ, कास्कीको नापीमा बजेट थिएन, तर एप बनाउने भनेपछि हामीले जुटायौं र एप तयार भयो।"
भैरहवामा नेपाल भारतको बैठक : सीमामा स्वास्थ्य परीक्षण,"भैरहवा : विश्वमा महामारीको रुपमा फैलिएको कोरोना भाइरससँग जुध्नका लागि नेपाल र भारत दुवै देशका अधिकारीले सहमति जनाएका छन्। भारतको दिल्ली, जयपुर, तेलगांना, अमृतसर, लखनउ, आगरा लगायतको सहरमा कोरोना भाइरस संक्रमित फेला परिसकेका छन्। भारतमा शनिबारसम्म ३३ जना (१६ जना विदेशी) संक्रमित भेटिएका छन्। भारतको केन्द्रीय स्वास्थ्यमन्त्री हर्ष वर्धनले त्यहाँको लोकसभामा २९ हजार ६ सय ७ जना शंकास्पद रहेकोले उनीहरुलाई चित्किसक निगारानी राखिएको जानकारी दिएका छन्। शनिबार भैरहवामा बसेको नेपालभारतको काउन्टर पार्ट बैठकले भाइरससँग जुध्नका लागि विभिन्न निर्णय गरेको छ। बैठकले रुपन्देही र महाराजगंजको दुवै सीमा क्षेत्रमा तेस्रो मुलुकका आउने जाने पर्यटकले अनिवार्य स्वास्थ्य परिक्षण गरेर मात्र जान दिने, सीमाबाट आवातजावत गर्ने नेपाली र भारतीय नागरिकको पनि शंकास्पद लागेको अवस्थामा स्वास्थ्य परीक्षण गर्ने र भाइरस सम्बन्धी प्रत्येक जानकारी आदानप्रदान गर्ने निर्णय भएको रुपन्देहीका प्रमुख जिल्ला अधिकारी महादेव पन्थले जानकारी दिए। बैठकका नेपालको तर्फबाट रुपन्देहीका प्रमुख जिल्ला अधिकारी, नवलपरासीका निमित्त प्रमुख जिल्ला अधिकारी र भारतको तर्फबाट महाराजगंजका जिल्ला अधिकारी उज्जवल कुमार, दुवै देशका उच्च पदस्थ सुरक्षाकर्मी, स्वास्थ्य कर्मचारी लगायतको उपस्थित रहेको थियो।"
६५ रोपनी गौचरण निजी कामय,"काठमाडौं : दोलखाको तामाकोसी गाउँपालिका४ मालुस्थित डाँडापारी छाप डाँडाको ६५ रोपनी सार्वजनिक जग्गा व्यक्तिका नाम दर्ता गरिएको छ। मालपोत कार्यालय दोलखाका कर्मचारीको मिलोमतोमा गौचरणको जग्गा व्यक्तिका नाममा कायम गरिएको भन्दै स्थानीयले सरकारी, सार्वजनिक तथा गुठी जग्गा संरक्षणसम्बन्धी जाँचुबुझ आयोगमा उजुरी दिएका छन्। २०४६ मा सर्वे नापीका समयमा तत्कालीन ६ नम्बर गोश्वरा दोलखाका अमिन रामप्रसाद गौतम र शंकर चौधरीसँगको मिलोमतोमा मुखिया हरिबहादुर खड्काले छोरा, भाइभतिजाको नाममा जग्गा नापी गराएर दर्ता गरी लालपुर्जा समेत लिएको उजूरीमा उल्लेख छन्। कित्ता नम्बर २९७, ३३६, ३३७, ३३८, ३३९, ३४१, ३४२, ३४३, ६२१, ६२२ र ६२३ को सरकारी जग्गा व्यक्तिका नाममा दर्ता गरिएको हो। उजुरीअनुसार लोकबहादुर, उदयबहादुर, भक्तबहादुर, टंकबहादुर, भीमबहादुर, जगतबहादुर, इन्द्रबहादुर, बलबहादुर, सीतादेवी, कृष्णबहादुरको नाममा दर्ता गरिएको छ। यी जग्गा आवादी प्रति भन्दै पास गरिएको छ। त्यस वरिपरि कबुलियत वन क्षेत्र छ। यो जग्गा परापूर्वदेखि नै गौचरणको रुपमा रहेको स्थानीय सन्तोष खड्का बताउँछन्। यो साविकको मालु गाविस वडानम्बर ३, ४ र ५ का बासिन्दाले बस्तुभाउ चराउने गौचरण क्षेत्र हो, उनले भने, यो हाम्रा पुर्खा यो थलोमा आएदेखि नै यो बाँझो जग्गा हो। नापी कर्मचरीको मिलोमतोमा सार्वजनिक जग्गा व्यक्तिका नाममा दर्ता कायम गरिएको भन्दै बदर गर्न स्थानीयले आयोगमा उजुरी दिएका छन्। उजुरीमाथि जाँचबुझ आयोगले छानबिन पनि थालेको छ। दोलखा जिल्ला अदालतमा पनि यो मुद्दा विचराधीन छ।"
महोत्सव रोक्ने निर्णयपछि मुख्यमन्त्री नै महोत्सव उद्घाटनमा,"बेंसीसहर : कोरोना भाइरस संक्रमणको त्रास फैलिएसँगै गण्डकी प्रदेश सरकारको बिहीबार बसेको मन्त्रीपरिषद बैठकले प्रदेशभर मेला महोत्सव, वार्षिकोत्सव तथा धेरैजना सहभागी हुने कुनै पनि कार्यक्रम गर्न रोक लगाउने निर्णय गरेको छ। निर्णय भएको २४ घण्टा नबित्दै मुख्यमन्त्री पृथ्वीसुब्बा गुरुङ शुक्रबार लमजुङ सदरमुकाम बेसीसहरमा आदिवासी जनजाति सांस्कृतिक तथा पर्यटन महोत्सव उद्घाटन गर्न पुगे । मुख्यमन्त्री गुरुङले महोत्सवको तयारी अन्तिम अवस्थामा पुगेकाले सञ्चालन गर्न अनुमति दिएको बताए । उनले पोखरामा जारी आहा रारा गोल्डकप र लमजुङमा आदिवासी जनजाति सांस्कृतिक महोत्सव सञ्चालनमा अनुमति दिएको बताए । जिल्ला प्रशासन कार्यालय लमजुङले पनि बुधबार एक प्रेस विज्ञप्ती जारी गर्दै जिल्लाभित्र मेला महोत्सव, सार्वजनिक भेला जस्ता कार्यक्रम गर्न रोक लगाएको थियो । तर, शुक्रबारदेखि सुरु भएको महोत्सवमा प्रशासन र सुरक्षा निकायका प्रमुख नै मञ्चमा उपस्थित थिए । गण्डकी प्रदेश सरकार र स्थानीय प्रशासनले मेला महोत्सव आयोजना गर्न रोक लगाए पनि जिल्लामा तीनवटा महोत्सव सञ्चालन भइरहेका छन् । बेसीसहरमा आदिवासी जनजाति सांस्कृतिक पर्यटन महोत्सव, सुन्दरबजारमा तमु सांस्कृतिक महोत्सव र पर्यटकीय गाउँ पसगाउँमा पसगाउँ ग्रामीण पर्यटन महोत्सव सञ्चालन भइरहेको छ । मुख्यमन्त्री गुरुङले महोत्सवबाट कोरोना भाइरस विरुद्धको सचेतना जगाउने कार्य गर्नुपर्ने धारणा राखे । उनले मेला महोत्सवले स्वदेशी उत्पादन र बजारको प्रवर्द्धन गर्नुपर्नेमा जोड दिए । नेपाल आदिवासी जनजाति महासंघ जिल्ला समन्वय परिषद्, लमजुङको आयोजनामा बेसीसहरमा दोस्रो जनजाति साँस्कृतिक एवं पर्यटन महोत्सव भएको हो । महोत्सव मुल आयोजक सममितिका संयोजक हरिजंग तामाङले नेपाल सरकार र स्वास्थ्य मन्त्रालयले गरेको स्वास्थ्य सचेतनाको सम्मान गर्दै महोत्सव अवधिभर स्वास्थ्य सचेतनाको कार्यक्रम तथा महोत्सवलाई सचेतना मञ्चको रूपमा प्रयोग गर्ने बताए । 'मौलिक संस्कृति, भाषा र सभ्यता हाम्रो पहिचान ! एकता, समान अधिकार र आर्थिक समृद्धिको लागि पर्यटन' भन्ने नाराका साथ सुरु भएको महोत्सव चैत २ गतेसम्म सञ्चालन हुनेछ । महोत्सवमा साँस्कृतिक झाँकीसहित प्रभातफेरी, शैक्षिक, विज्ञान तथा कृषि प्रदर्शनी, बाल उद्यान, बालमेला सूचना प्रविधि सम्बन्धी जानकारी तथा मेला, स्थानीय कलाकारको साथै राष्ट्रिय कलाकारको साथमा विभिन्न मनोरञ्जनात्मक कार्यक्रम, आदिवासी समुदायको दैनिक रूपमा नौवटै समुदायको सांस्कृतिक कार्यक्रम, आदिवासी जनजाति समुहबीच साँस्कृतिक प्रतियोगिता महोत्सवको मुख्य आकर्षण रहनेछ ।"
मन्त्रालयको निर्देशन अवज्ञा गर्दै विद्यालय,"दोलखा : शिक्षा विज्ञान तथा प्रविधि मन्त्रालयले जारी गरेको निर्देशनलाई एकीकृत विद्यालयस्तरीय परीक्षा समिति दोलखाले अवज्ञा गरेको छ। चैत ५ गते परीक्षा सम्पन्न गर्ने सरकारी निर्देशन अवज्ञा गर्दै एकीकृत विद्यालयस्तरीय परीक्षा समिति दोलखाले चैत ९ गते परीक्षा सम्पन्न गर्ने निर्णय गरेको हो। कक्षा ८ बाहेक दोलखा जिल्लामा निजी ताथा सामुदायिक विद्यालयको कक्षा १९ को परीक्षा सञ्चालन गर्ने ३ वटा समिति भए पनि दुई वटा समितिले सरकारको निर्देशनको अवज्ञा गरेका हुन्। सामुदायिक विद्यालय व्यवस्थापन समिति महासंघ दोलखाका अध्यक्ष हीरा थोकरले सरकारको निर्देशनअनुसार परीक्षा सञ्चालन गर्न नसक्ने समितिले परीक्षा सारेको नाटक गर्नुको औचित्य नरहेको बताए। विश्वभर कोरोना भाइरसको संक्रमण र सन्त्रास बढ्दै गइरहेको परिवेशमा आवश्यक सतर्कता अपनाउन जारी गरेको समयसीमाको निर्देशनलाई समितिले अवज्ञा गरेको हो। तर, पूर्वी दोलखाको उस्तै हैसियतको जिरी नगरपालिकास्तरीय परीक्षा समितिले भने सरकारको निर्देशन पालना गर्दै फागुन २७ गतेबाट परीक्षा सञ्चालन गरी चैत ५ गते सम्पन्न गर्ने तालिका सार्वजनिक गरेको छ। जिरी नगरपालिकास्तरीय परीक्षा समितिले यसअघि चैत ६ गतेबाट तय गरेको परीक्षा सारेर फागुन २७ गतेबाट सञ्चालन गर्ने तालिका सार्वजनिक प्राप्त भएको शिक्षक चन्द्रकुमार खड्काले जानकारी दिए। चैत १० गतेबाट तय गरिएको परीक्षा तयारी नपुगेकाले चैत १ गते शनिबारबाट सञ्चालन गर्ने गरी सारिएको एकीकृत विद्यालयस्तरीय परीक्षा समितिका अध्यक्ष रामबहादुर शिवाकोटीले जानकारी दिए। अध्यक्ष शिवाकोटीले भने, तयारी नै नपुगेपछि कसरी सञ्चालन गर्न सकिन्छ परीक्षा। निजी विद्यालयको छाता संगठन एनप्याब्सनले पनि सरकारको निर्देशन अवज्ञा गरेको छ। फागुन ३० गतेबाट परीक्षा सञ्चालन गर्ने तयारी गरेको एनप्याब्सन दोलखाका संयोजक उपेन्द्र अधिकारीले जानकारी दिए।"
मार्च ८ का कार्यक्रम स्थगित,"काठमाडौं : सरकारले अन्तर्राष्ट्रिय श्रमिक महिला दिवस का अवसरमा मार्च८ मा गर्ने औपचारिक कार्यक्रम स्थगित गरेको छ। महिला, बालबालिका तथा ज्येष्ठ नागरिक मन्त्रालयले शुक्रबार पत्रकार सम्मेलन गरी हाल विश्वमा फैलिँदै गएको कोरोना भाइरस (कोभिड १९) लाई मध्यनजर गरी स्थगित गरेको जनाएको हो। जनस्वास्थ्यमा प्रतिकूल असर गर्ने सम्भावनालाई दृष्टिगत गरी बृहत भेला, सभा, सम्मेलन, समारोह आदि कार्यक्रम नगर्ने मन्त्रिपरिषद् बैठकको फागुन २० को निर्णयअनुसार मार्च ८ को औपचारिक कार्यक्रम पनि स्थगित गर्ने निर्णय गरिएको जनाएको हो। मन्त्री पार्वत गुरुङले कोरोना भाइरसका कारण उत्पन्न विशेष परिस्थितिले मार्च ८ को औपचारिक कार्यक्रमलाई स्थगित गर्नुपरेको बताए। मन्त्रालयले समानताको पुस्ताः अन्त्य गरौं हिंसा, विभेद र असमानता राष्ट्रिय नारा तय गरी आगामी आइतबार प्रज्ञा भवनमा आयोजना गर्ने निर्णय गरेको थियो।"
कोरोना भाइरस : सीमामा लापरबाही,"बुटवल : भारतमा कोरोना संक्रमण देखिएपछि प्रदेश नम्बर ५ जोखिम क्षेत्रमा छ। भारतसँग सीमा जोडिएका जिल्ला र ठूला नाका भएकाले भारतीयबाटै कोरोना आउने जोखिम बढेको हो। प्रदेशको सामाजिक विकास मन्त्रालयले जोखिम न्युनीकरणका उपाय अवलम्बनमा ढिलाइ गरेको छ। रूपन्देहीको बेलहिया, कपिलवस्तुको कृष्णनगर, बाँकेको जमुनाह नाका बढी जोखिमपूर्ण छन्। यी नाकामा स्थानीय पालिका र जिल्ला प्रशासनले सम्भावित संक्रमितको चेकजाँच गर्ने डेस्क बनाएका छन्। तर प्रभावकारी छैनन्। भएका डेस्कसमेत हटाइएका छन्। कामचलाउ भनी राखिएका डेस्कले जोखिम बढ्ने भन्दै त्यसको छिट्टै सुधार गर्न स्वास्थ्यकर्मीले नै माग गरेका छन्। दाङको कोइलाबास, नवलपरासीको प्रतापुर नाकामा पनि डेस्क स्थापना गरिएको छ। जनस्वास्थ्य कार्यालय दाङका प्रमुख डा सुनिता पौडेलले डेस्क स्थापना भए पनि जनशक्ति र उपकरण अभावले प्रभावकारी काम हुन नसकेको बताइन्। स्वास्थ्यकर्र्मीको सुरक्षाका उपकरण छैनन्, बिहानदेखि रातिसम्म आवातजावत हुन्छ, ती सबै निगरानी गर्ने जनशक्ति व्यवस्थापन कठिन छ, उनले भनिन्। निकै चहपलहल हुने भैरहवा नाकाको अवस्था पनि उस्तै छ। सामान्य खालको थर्ममिटरबाटै आगन्तुकको ज्वरो परीक्षण गर्ने गरिएको छ। भाइरस संक्रमित परीक्षणका लागि इन्फारेड थर्ममिटर सुरक्षित मानिन्छ। दाङ २ वटा, बाँकेमा ५ वटा मात्रै त्यस्ता थर्ममिटर छन्। सामाजिक मन्त्रालयमा संघीय विभागबाट ५ वटा र बजारबाट खरिद गरिएका ४५ वटा थर्ममिटर राखिएको छ। मन्त्रालयले बल्ल थर्ममिटर पठाउने तयारी गरेको प्रदेश स्वास्थ्य निर्देशनालयका निर्देशक डा विनोदकुमार गिरीले बताए। बेलहिया हुँदै दैनिक ३४ वटा ठूला बसमा यात्रु नेपाल आउने गरेका छन्। रूपन्देहीका सहायक प्रमुख जिल्ला अधिकारी भरतकुमार शर्माले दुई स्वास्थ्यकर्मीले चेकजाँच गर्न असम्भव रहेको बताए। कैयौं यात्रु आउजाउ गर्छन्, दुई स्वास्थ्यकर्मीले कसरी सम्भव हुन्छ ? , उनले भने, सीमाको हेल्थ डेस्कमा जनशक्ति थप्नुपर्छ। संघीय स्वास्थ्य मन्त्रालयले गरेको अनुगमनबाट पनि प्रदेश ५ को सीमाका हेल्थ डेक्स कमजोर देखिएका छन्। वरिष्ठ जनस्वास्थ्य प्रशासक चुरामणि भण्डारीको टोलीले प्रदेशका सीमावर्ती जिल्लाको अनुगमन गरेको थियो। हेल्थ डेक्स सबै सडकमै राखिएका छन्, जनशक्ति कम हुँदा स्क्र्यानिङमा जटिलता छ, उनले भने। उपचार कक्ष भने तयार प्रदेश ५ का अस्पतालमा कोरोनाको गम्भीर प्रकृतिका बिरामी उपचार गर्ने कक्ष भने तयार गरिएका छन्। लुम्बिनी प्रादेशिक अस्पताल २, पृथ्वीचन्द्र अस्पताल ५, राप्ति स्वास्थ्य विज्ञान प्रतिष्ठानमा १० बेडको आइसोलेसन कक्ष तयार गरिएको छ। सबैमा आईसीयु भने छैनन्। बाँके, बर्दिया र कपिलवस्तुमा तयारी चरणमा रहेको भण्डारीले बताए। विश्व स्वास्थ्य संगठनको विश्लेषणअनुसार कोरोना भाइरस संक्रमितमध्ये ८२ प्रतिशत सामान्य प्रकृतिका बिरामी हुन्छन्। १५ प्रतिशत मध्यम खालका र तीन प्रतिशत मात्र जटिल प्रकृतिका हुन्छन्। जसका लागि अक्सिजन दिने उपकरण सहितको उपचार कक्ष आवश्यक पर्छ। प्रदेश ५ मा सरकारले सचेतनाका कामलाई समेत ध्यान दिएको छैन। प्रदेशका आन्तरिक मामिला तथा कानुनमन्त्री कुलप्रसाद केसीले सीमाको निगरानीका लागि सबै क्षेत्रलाई निर्देशन जारी गरिएको बताए। औषधिको अभाव छैन बजारमा औषधिको अभाव भएको बताइए पनि ६ महिनालाई पुग्ने मौज्दात रहेको औषधि व्यवसायी संघ रूपन्देहीले जनाएको छ। अध्यक्ष सुरज भट्टराईले मास्क र औषधि पर्याप्त रहेको बताए। भारतबाट आयात नभए पनि ६ महिनालाई पुग्ने औषधि स्टक छ, उनले भने। स्वास्थ्यकर्मीले रुघाखोकी र भाइरल लागेका बाहेकले मास्क प्रयोग आवश्यक नरहेको बताए। लुम्बिनी प्रादेशिक अस्पतालका कोरोना फोकल पर्सन फिजिसियन डा सुुदर्शन थापाले भने, सामान्य खालको मास्क प्रयोगले झन् संक्रमण फैलन सक्छ, हात धुने लगायतका सावधानीबाटै बच्न सकिन्छ।"
"गोरखामा ट्याक्टर दुर्घटना : एकको मृत्यु, दुई गम्भीर",गोरखा : गोरखाको सिरानचोक गाउँपालिका८ धन्सारमा शुक्रबार साँझ ट्याक्टर दुर्घटना हुँदा एक जनाको मृत्यु भएको छ। जौवारीबाट चनौटेतर्फ जाँदै गरेको ग १ त ४६८२ नम्बरको ट्याक्टर धन्सारमा दुर्घटनामा परी दाङका २३ वर्षीय यज्ञबहादुर भण्डारीको घटनास्थलमै मृत्यु भएको हो। दुर्घटना ट्याक्टर चालकसहित २ जना गम्भीर घाइते भएको जिल्ला प्रहरी कार्यालय गोरखाले जनाएको छ। घाइते हुनेहरुमा ट्याक्टर चालक बारपाक सुलिकोट गाउँपालिका ६ का १९ वर्षीय सुमन अधिकारी र दाङ घर भएका सुवास थापामगर रहेको प्रहरीले जनाएको छ। घाइतेहरुलाई थप उपचारका लागि चितवन पठाइएको प्रहरीले जनाएको छ।
बागमती सरकारलाई कर्मचारी संगठन निजामतीको ३५ बुँदे मागपत्र,"काठमाडौं : नेपाल राष्ट्रिय कर्मचारी संगठन निजामती बागमती प्रदेशले प्रदेश सरकारलाई ३५ बुँदे मागपत्र बुझाएको छ। कर्मचारी समायोजनलगायत विभिन्न माग राख्दै संगठनले प्रदेश प्रमुख सचिवमार्फत मुख्यमन्त्री डोरमणी पौडेललाई मागपत्र बुझाएका हुन्। समायोजित कर्मचारीहरुको श्रृंखलावद्ध वृत्तिविकास राज्यको प्राथमिकतामा रहनुपर्ने संगठनका अध्यक्ष पुरुषोत्तम रायमाझीले बताए। राजनीतिक दलका प्रतिनिधि र जनप्रतिनिधिबाटै कर्मचारी असुरक्षित रहेको रायमाझिको भनाई छ। स्थानीय तहमा खटिएका कर्मचारीहरुमाथि राजनैतिक दलका प्रतिनिधि तथा जनप्रतिनिधिबाट आस्थाका आधारमा दुःख दिने कार्य भएको छ भने कतै हातपात समेत भएको छ रायमाझिले भने यस्ता कृयाकलापको कारण राज्य सञ्चालनको मेरुदण्ड मानिएको हामी कर्मचारीहरु असुरक्षित र अभिभावक बिहीन भएको महशुश गरिरहेका छौं। त्यस्तै संघीयताको सफल कार्यान्वयनको अभिन्न अंग रहेको कर्मचारीप्रतिको यो विभेदको अन्त्य हुनुपर्ने संगठनका ललितपुर जिल्ला सचिव रमेश दुलालले बताए। समाधान तथा माग पुरा गरी सहज तरिकाले चुस्त सेवा प्रदान गर्ने मौका मिलाई दिनु हुनेछ भन्ने अपेक्षा दुलालले भने। त्यस्तै श्रेणीबाट तहगत रुपमा समायोजन भएका कर्मचारीहरुलाई ३ वर्षमा एक तह बढुवा हुने व्यवस्था गर्नुपर्ने संगठनका प्रदेश इन्चार्ज शेरबहादुर कार्कीले बताए। कर्मचारी समायोजन बमोजिम सुरुमा संघ अन्तर्गत समायोजन भएका र पछि समायोजन संसोधन भएर प्रदेश र स्थानीय तहमा समायोजन गर्दा साबिकको पद र श्रेणीलाई आधार मानी तह मिलान गर्ने गरी प्रदेश निजामती सेवा ऐनमा व्यवस्था गर्नुपर्ने कार्कीले बताए। मागहरु १ समायोजन संशोधनको लागि सहमती प्रदान गर्ने कार्य रोकियोस् । २ प्रदेश र स्थानीय तहमा कर्मचारीको संख्या कमी भएकोले सेवा प्रवाहलाई आधार मानी सरोकारवाला सबैको राय सल्लाह र सुझाव लिई ओएण्ड एम गर्दा सेवा प्रकृति अनुसार दरबन्दी संख्या थप गरियोस् । ३ प्रादेशिक निजामति सेवा ऐन तत्काल जारी गरी उक्त ऐनमा पूर्व अनुमानयोग्य, वैज्ञानिक सरुवा र बढुवाको व्यवस्था गरियोस् । ४ प्रदेशमा रिक्त रहेका दरबन्दिहरुको पदपुर्तिको लागि प्रदेश लोक सेवा आयोगले तत्काल कर्मचारी भर्ना प्रकृया अगाडी बढाउने व्यवस्था गरियोस् । ५ निर्माणधिन प्रादेशिक निजामति सेवा ऐनमा श्रेणीबिहिन कर्मचारीहरुको ग्रेड संख्या १० पुर्याईयोस् । चौथो तहमा कार्यालय सहयोगी तथा श्रेणीबिहिनहरुलाई निश्चित प्रतिशत खुल्ला प्रतियोगिता र आन्तरिक बढुवाबाट हुने व्यवस्था गरियोस् । दशौं कक्षा उतिर्ण कर्मचारीहरुले पनि बढुवाको परिक्षामा भाग लिन पाउने व्यवस्था गरियोस् । ६ नेपाल सरकार मन्त्रिपरिषद्को २०७६।२।८ को समकक्षता निर्धारणको निर्णय बमोजिम सबै प्रदेश र स्थानीय तहमा पदीय कार्यविवरण सहित अधिकृतस्तर छैठौं तहबाट अधिकृतको सेवा प्रवेश बिन्दु कायम गरियोस् । ७ प्रदेश र स्थानीय तहमा समायोजन भएका सम्पूर्ण कर्मचारीहरुले साबिकमा खाँदै आएको ग्रेड रकम समायोजन भएकै मितिदेखी लागु हुनेगरि प्रदान गरियोस् । ८ अस्थायी, करार र ज्यालादारीमा कार्यरत कर्मचारीहरुलाई प्रकृया पुर्याई तत्काल स्थायी गरियोस् । ९ २०७६ श्रावण पछि लोक सेवा आयोगबाट स्थानीय तहहरुमा स्थायी नियुक्तिको सिफारिस भई पदस्थापना हुन नसकेका कर्मचारीहरुलाई तत्काल पदस्थापन गरि हाजिर हुने व्यवस्था मिलाइयोस् । १० स्थानीय तहमा समायोजन गरिएका कर्मचारीहरुलाई सोही स्थानमा हाजिर गर्ने व्यवस्था तत्काल मिलाइयोस् ११ २०५७ सालअघि नियुक्त भएका प्राविधिक कर्मचारीहरुलाई मात्रै प्राविधिक ग्रेड दिई विभेद गरिएकोमा सबै प्राविधिक कर्मचारीहरुलाई उक्त ग्रेड उपलब्ध गराईयोस् । १२ स्थानीय स्वायत्त शासन ऐन, २०५५ तथा स्थानीय स्वायत्त शासन नियमावली, २०५६ बमोजिम स्थायी नियुक्ति भएका कर्मचारीहरुको समायोजन र राष्ट्रिय किताबखानामा अभिलेखांकन, वृत्ति विकास तथा उपदानको व्यवस्था गरियोस् । १३ प्रदेश र स्थानीय स्तरमा कार्यरत कर्मचारीहरुको सेवाकालिन तथा अन्य तालिमको लागि प्रदेश स्तरिय आधुनिक तालिम केन्द्रको स्थापना गरियोस् । १४ कर्मचारी समायोजन बमोजिम सुरुमा संघ अन्तर्गत रापअनं प्रथम श्रेणीमा समायोजन भएका र पछि समायोजन संसोधन भएर प्रदेश र स्थानीय तहमा समायोजन गर्दा साबिकको पद र श्रेणीलाई आधार मानी बढुवा गर्ने व्यवस्था प्रदेश निजामती सेवा ऐनमा व्यवस्था गरियोस् । १५प्रदेशमा कार्यरत कर्मचारीहरुलाई दिईने पुरस्कारको मापदण्ड निर्धारण गरि पारदर्शी ढंगले वितरण गरियोस् । १६ निजामती अस्पताल काठमाण्डौमा सबै प्रदेश र स्थानीय तहका स्थायी कर्मचारीहरुको सहज पहुँच नभएकोले प्रदेश स्तरिय निजामती कर्मचारी अस्पतालको स्थापना गरियोस् । १७ प्रदेश र स्थानीय तहमा कार्यरत कर्मचारीहरुको सन्ततीहरुको अध्ययनको लागि आवासिय निजामती विद्यालयको स्थापना गरियोस् । १८ प्रदेश र स्थानीय तहमा कार्यरत कर्मचारीहरुको लागि जिल्ला जिल्लामा एकिकृत आवासको व्यवस्था गरियोस् । १९आव२०७६।७७ को बागमती प्रदेशको पारित बजेटले कर्मचारीहरुका लागि बर्षको एक महिना बराबरको पर्यटन सुविधा उपलब्ध गराउने चर्चित निर्णय बिना भेदभाव बागमती प्रदेशको कार्यक्षेत्रभित्रका सबै कर्मचारीलाई उपलब्ध गराईयोस् । २०जनतालाई प्रत्यक्ष सेवा दिने, दुर्गम र स्थानीय तहमा कार्यरत कर्मचारीका लागि अनिवार्य प्रोत्साहन भत्ता लगायत अन्य सुविधाको व्यवस्था गरियोस् । २१ प्रदेश र स्थानीय सेवा ऐन निर्माण गर्ने सन्दर्भमा सम्बन्धित प्रदेशमा क्रियाशिल राष्ट्रिय स्तरका कर्मचारी संगठनहरुको संलग्नता गराई राय सुझाव लिने व्यवस्था मिलाइयोस् । २२ प्रदेश र स्थानीय तहमा कर्मचारीहरुको ट्रेड युनियन अधिकार प्रदान गरियोस् । २३ राष्ट्रियस्तरका ट्रेड युनियनहरुले बेलाबेलामा राखेका जायज मागहरुलाई सम्बोधन गरियोस् । २५ २०४९ साल कार्तिक २१ गते भन्दा पछाडी नियुक्ति भई कार्यरत कर्मचारीहरुको हकमा सेवा अवधि २० वर्ष र उमेर हद ५० वर्ष पुरा भएमा स्वेच्छिक सेवाबाट अवकाश प्राप्त हुने हकमा साविक ऐनले व्यवस्था गरेको ५८ वर्ष पुग्न बाँकी उमेर र सेवामा गणना गरी पेन्सन उपलब्ध गराउने व्यवस्था गरियोस । २६ नेपाल सरकारको कृषि तथा पशुपन्छी विकास मन्त्रालयले एक गाँउ एक प्राविधिक रापअनंद्वितीय श्रेणीमा कार्यरत कर्मचारीहरुलाई निरन्तरता र आन्तरिक प्रक्रियाबाट स्थायी हुने व्यवस्था गरियोस । २७ संघीय सरकारले प्रदान गर्ने तालिम भ्रमण, वैदेशिक तालिम भ्रमणमा कर्मचारीहरु पठाउँदा संघ, प्रदेश र स्थानीय तहमा कार्यरत कर्मचारी संख्याको अनुपातको आधारमा समानुपातिक रुपमा छनौट गरि पठाउने व्यवस्था गरियोस् । २८ प्रदेश सेवातर्फ कार्यरत कर्मचारीहरुलाई निश्चित अवधिमा तहगत बढुवा तथा बृद्धि विकास सुनिश्चितता गर्न निश्चित कोटा व्यवस्था गरियोस् । २९ सफ्टवेयर प्रणालीबाट बढुवा तथा सरुवा हुने व्यवस्था कायम गरियोस् । ३० निजामती कर्मचारीहरुको सन्ततीको लागि शिक्षा र स्वास्थ्यको जिम्मेवारी संघीय सरकार, प्रदेश सरकार र स्थानीय सरकारले लिने व्यवस्था गरीयोस् । ३१ स्थानीय तहहरुमा कम्तिमा १ वर्ष निरन्तर सेवा प्रवाह गरीरहेका ज्यालादारी, करार र अस्थायी कर्मचारीहरुलाई सम्बन्धित स्थानीय तहबाट आवश्यक प्रकृया पुरा गरी स्थायी गर्ने व्यवस्था गरीयोस् । ३२ श्रेणीबाट तहगत रुपमा समायोजन भएका कर्मचारीहरुलाई ३ वर्षमा एक तह बढुवा हुने व्यवस्था गरियोस् । ३३ कर्मचारी समायोजन बमोजिम सुरुमा संघ अन्तर्गत समायोजन भएका र पछि समायोजन संसोधन भएर प्रदेश र स्थानीय तहमा समायोजन गर्दा साबिकको पद र श्रेणीलाई आधार मानी तह मिलान गर्ने गरी प्रदेश निजामती सेवा ऐनमा व्यवस्था गरियोस् । ३४ प्रत्येक कार्यालयमा शिशु स्याहार केन्द्रको स्थापना गरियोस । ३५ कार्य सञ्चालन प्रकृयालाइ सरलीकृत गर्न आवश्यक ऐनमा संसोधन गरी सुशासन प्रवद्र्धनमा सहयोग पुराइयोस ।"
महँगोमा मास्क बेच्नेलाई ५० हजार धरौटी,"पोखरा : महँगोमा मास्क बिक्री गरेका दुई औषधि पसलका सञ्चालकसँग जिल्ला प्रशासन कार्यालय कास्कीले ५० हजार रुपैयाँ धरौटी लिएको छ। बजार अनुगमन समितिले बिहीबार स्याङ्जा औषधि पसल र परी औषधि पसलका सञ्चालकलाई प्रशासनमा हाजिर हुन भनेको थयो। कास्की प्रशासन र गण्डकी प्रदेश बजार अनुगमन समितिको टोलीले दुवै पसल बन्द गराएको थियो। प्रमुख जिल्ला अधिकारी रमेश केसीले धरौटीमा छुटेका सञ्चालकले पसल खोल्न पाउने तर अनुसन्धान पूरा भएपछि खास कारबाही हुने बताए। उनीहरूले के कति मूल्यमा ल्याएको मास्क कति धेरै मूल्य बढाएर बेचेका रहेछन् भन्ने थाहा पाएपछि त्यहीअनुसारको कारबाही हुन्छ, उनले भने। कोरोना संक्रमणको त्रासका कारण मास्कका माग बढेका बेला व्यापारीले १० रुपैयाँ पर्नेलाई ३० र २ सय पर्नेलाई ४ सय ५० मा बेचेको फेला परेको थियो। स्याङ्जा औषधि पसलले केएन ९५ अंकित मास्क दोब्बर बढी मूल्य कायम गरी बेचेको पाइएको थियो। परीले १० रुपैयाँको मास्क ३० मा बेचेको थियो। बिहीबार अनुगमनका क्रममा चार औषधि पसलमा कैफियत भेटिएको थियो। दुई पसलमा ताला लगाइएको थियो। दुईवटाका सञ्चालकलाई तीन दिनभित्र प्रशासनमा उपस्थित हुन निर्देशन दिइएको थियो। ताला लगाइएका व्यापारी जिल्ला प्रशासन गएका थिए। मालेपाटनको आतिश मेडिको फर्मा र हस्पिटल चोकको निर्देश फर्मालाई तीन दिनभित्र उपस्थित हुन निर्देशन दिइएको थियो।"
विदेशीलाई विभूषण दिन नयाँ व्यवस्था,"काठमाडौं : अन्य देशका उच्च पदस्थलाई सगरमाथा सम्मान विभूषण प्रदान गर्न कानुन संशोधन गरिने भएको छ। विभूषणका लागि अन्तर्राष्ट्रिय क्षेत्रमा नेपाल र नेपालीको अधिकार, पहिचानमा अतुलनीय योगदान पुर्याएको हुनुपर्ने प्रावधान प्रस्ताव गरिएको छ। विभूषणसम्बन्धी कानुनलाई संशोधन र एकीकरण गर्न बनेको विधेयक मस्यौदामा सगरमाथा सम्मान विभूषणको व्यवस्था गरिएको छ। नेपाल कानुन आयोगका प्रवक्ता आलोकचन्द्र श्रेष्ठले विदेशी उच्च पदस्थलाई विभूषण र सम्मानका लागि नयाँ व्यवस्था गरिएको बताए। केही नयाँ व्यवस्थासहित मस्यौदा तय भएको छ। विदेशीका हकमा यो नयाँ हो, सहसचिव श्रेष्ठले अन्नपूर्णसँग भने। आयोगले मस्यौदा सुझाव र छलफलमा ल्याएको छ। उनका अनुसार विदेशी राज्यका राष्ट्राध्यक्ष, सरकार प्रमुख, मन्त्री वा सोसरहका पदाधिकारीलाई यस्तो सम्मान विभूषण दिइनेछ। संयुक्त राष्ट्रसंघका महासचिव, सोसरहका पदाधिकारी वा अवकाशप्राप्त व्यक्तिलाई पनि यो विभूषण दिन सकिनेछ। विश्व शान्ति, अन्तर्राष्ट्रिय भाइचारा, मानवअधिकार संरक्षण, अन्तर्राष्ट्रिय स्तरमा सामाजिक न्याय तथा प्रगतिका लागि ख्यातिप्राप्त राजनेता, विश्वविख्यात वैज्ञानिक वा नोबेल पुरस्कार विजेतालाई पनि यो सम्मान विभूषण दिन सकिनेछ। तर, यस्ता व्यक्ति अन्तर्राष्ट्रिय स्तरमा ख्यातिप्राप्त हुनुपर्नेछ। एकै व्यक्तिले एकपटकभन्दा बढी यो विभूषण पाउनेछैनन्। विदेशी राष्ट्रका राष्ट्रप्रमुख, सरकार प्रमुख, मन्त्री वा सोसरह वा सोभन्दा माथिका पदाधिकारी र अन्य नागरिकको हकमा परराष्ट्रमन्त्रीले सिफारिस गर्ने भनिएको छ। यस्तै, नेपालको सामाजिक, आर्थिक विकासमा विशिष्ट योगदान पुर्याउने, नेपाल र नेपालीको अधिकारको पक्षमा आवाज उठाउने, नेपालका विभिन्न क्षेत्रमा अन्वेषण वा अनुसन्धान गरी विशिष्ट उपलब्धि हासिल गर्ने, नेपाली र सम्बन्धित विदेशी मुलुकका नागरिकबीच जनस्तरमा उल्लेख्य रूपमा सम्बन्ध प्रवद्र्धन गर्ने विदेशीलाई गौतम बुद्ध पदक दिन सकिने व्यवस्था गरिएको छ। कुनै क्षेत्रमा अन्तर्राष्ट्रिय ख्यातिप्राप्त वा नेपालको हितका लागि विशिष्ट योगदान पुर्याउने विदेशीलाई नेपाल सरकारले सम्मानस्वरुप यस्तो विभूषण प्रदान गर्न सक्ने व्यवस्था रहे पनि को कसलाई कस्तो दिने भनेर विभूषणको नाम किटान थिएन।"
गोरखामा आइसोलेसन वार्ड,"गोरखा : शंकास्पद बिरामी भेटिए छुट्टै राखेर उपचार गर्न गोरखा अस्पतालले आइसोलेसन वार्ड तयार गरेको छ। हाललाई दुईवटा कोठालाई सुविधासम्पन्न आइसोलेसन वार्ड बनाएका छौं, सूचना अधिकारी कृष्ण ढकालले भने, अन्य पाँचवटा कोठालाई छिट्टै आइसोलेसन वार्डका रूपमा प्रयोग गर्नेछौं। नगरपालिकाले निर्माण गरिरहेको फोहर व्यवस्थापन भवनमा आइसोलेसन बनाउने तयारी रहेको अस्पतालले जनाएको छ। कुनै बस्तीमा धेरै बिरामी परे त्यही गएर उपचार गर्न कार्यदल बनाइएको उनले सुनाए। कोरोना उपचारका लागि अस्पतालले शुक्रबार इमर्जेन्सी मेडिकल टिम बनाइएको मेडिकल सुपरिन्टेन्डेन्ट नवीन थापाले बताए। कोरोना संक्रमितको उपचार गर्दा अपनाउनुपर्ने सुरक्षित विधिबारे अस्पतालका स्वास्थ्यकर्मीलाई अभिमुखीकरण गरिएको अस्पतालले जनाएको छ। शंकास्पद बिरामीको उपचार गर्न स्वास्थ्यकर्मीलाई व्यक्तिगत सुरक्षा दिने पोसाक अभाव छ। मास्क अभावका कारण खुलमखुला उपचार गर्नुपरेको मेडिकल सुपरिन्टेन्डेन्ट थापाले बताए। प्रदेशमा १६ सेट आएको भन्ने सुनेको छु, उनले भने, हामीले रेनकोटजस्तो वाटरप्रुफ कपडाको सेट बनाएर लगाउन चितवनमा अर्डर गरेका छौं।"
बाआमा खोज्दै ७ महिने ममता,"धनगढी : बुवाको रेटिएको घाँटी, आमाको रक्ताम्य मृत शरीर । मध्यरातमा घरमा कोही छैनन् । रातभरि आमाको स्तन खोजिरहेकी ७ महिने अवोध ममताको हातमा बुवाको घाँटीबाट बगिरहेको रगत मात्रै लाग्थ्यो । ७ महिने ममता भण्डारी, अर्को दिन दिउँसो १ बजे रुदाँ रुँदै थकित भएको अवस्थामा फेला परिन् । ममताकै लागि दुध लगेर गएकी दिदी नाता पर्ने छिमेकी पार्वती भाटले ममताका बुवा ५२ वर्षका जयराज भण्डारी र २२ वर्षीया आमा धना विष्ट भण्डारीको हत्या भइकेको कारुणिक दृष्य देखिन् । फागुन १४ गते मध्यराती कञ्चनपुरको शुक्लाफाँटा नगरपालिका११ कलुवापुरका ५२ वर्षीय जयराज भण्डारी र २२ वर्षीया धना विष्ट भण्डारीको विभत्स हत्या भयो । दुवै जनाको घाँटी रेटेर निर्मम हत्या भएको र ७ महिनाकी छोरी ममता घाइते अवस्थामा फेला परिन् । फागुन १४ गते राती आमाको काखमा सुतीरहेकी ममतालाई हत्याराले लुटेर लग्यो । घाँटी रेटिएर रगत लतपत भएका बुवाको लाशमा रुँदै गरेको अवस्थामा घाइते फेला परेकी ममता अहिले माया मेट्रो अस्पतालको एनआईसीयुमा छिन् । बुवाको रगतले लतपतिएको अवस्थामा उनलाई भदै पार्वती भाटले भेटिछन्, ममताकी मावली पट्टीकी बज्यै रम्भा विष्टले भनिन्, भित्र रोइरहेको देखेपछि पार्वती भित्र छिरिन् र यस्तो विभत्स घटना देखिनछन् । जयराजको पहिलो श्रीमतीको क्यान्सरका कारण मृत्यु भएपछि धनासँग उनको विवाह २०७५ सालमा भयो । जयराजका पहिलो श्रीमतीपट्टिका दुई छोरा र एक छोरी छन् । अचानक भएको भण्डारी दम्पत्तीको हत्यारा अहिलेसम्म पत्ता लागेका छैनन् । माया मेट्रो अस्पतालका बालरोग विषेशज्ञ डाक्टर मोहन साउद ममताको उपचारमा खटिएका छन् । टाउकोमा चोट लागेको र निमोनिया भएकी ममताको अवस्था सुधार हुँदै गएको डाक्टर साउद बताउँछ् । सुरुमा अस्पताल ल्याएका बेला त अवस्था गम्भीर नै थियो, अहिले एकदमै सुधार आएको छ, डाक्टर साउदले भने, निमोनिया पनि भएको थियो, टाउकोमा गम्भीर चोट थियो, पछारेको जस्तो, तर अहिले एकदमै सुधार आएको छ, एकदुई दिनमा एनआईसीयुबाट बाहिर सार्छौं । उनको उपचारमा लाग्ने सबै खर्च माया मेट्रो अस्पतालले निशुल्क गरिदिएको छ । बुवा आमाको हत्याको खबर थाहा पाएपछि, ममता अनाथ भएको थाहा पायौं। अस्पतालको सम्पूर्ण खर्च निशुल्क गरिदिएका छौं, धनगढीको माया मेट्रो अस्पतालका अध्यक्ष धिरेन्द्र साउदले भने । हत्यारा पत्ता लगाउन प्रहरी असफल दम्पत्तीको हत्यामा संलग्नको खोजी भइरहेको बताउँदै आएका कञ्चनपुर प्रहरीले केहीलाई सोधपुछ गरे पनि, अहिलेसम्म हत्यारा पत्ता लगाउन भने सकेको छैन । दम्पत्तीको हत्या गरी अवोध बालिकालाई घाइते बनाएर जाने क्रुर अपराधीलाई खोज्न कञ्चनपुर प्रहरी सक्रिय पनि नदेखिएको पीडितका आफन्तले बताएका छन् । छोरी ज्वाइका हत्यारा अहिलेसम्म पनि पत्ता लागेका छैनन्, प्रहरी सक्रिय भएको अनुभुती भएको छैन, आमा रम्भा विष्टले भनिन् । उनले छिटोभन्दा छिटो छोरी र ज्वाइका हत्यारा पत्ता लगाएर न्याय दिन आग्रह गरिन् । कञ्चनपुर प्र्रहरीले भने अपराधी नै पत्ता नलागे पनि, त्यसको केही नजिक पुगेको बताएको छ । कञ्चनपुरका प्रहरी नायव उपरीक्षक रविन्द्र पौड्यालले अनुसन्धान भइरहेको र छिट्टै पत्ता लाग्ने बताए ।"
बलात्कार प्रकरण : भारत भागेका गुरुङ फर्किएर जग्गा दलालीमा,"विराटनगर : मोरङमा सुस्त मनस्थितिकी महिलामाथि बलात्कार गरेपछि भागेर भारत पुगेका बलात्कारीले त्यहाँबाट फर्किएर जग्गा दलालीको काम गरिरहेको फेला परेको छ । बलात्कारमा संलग्न मोरङको कानेपोखरी गाउँपालिका७ (साविकको बयरवन गाविस९) का ३१ वर्षीय रामु गुरुङ नेपाल फर्किएपछि भने खुलेआम रुपमा जग्गा किनबेच गर्ने दलालीको काममा सक्रिय भएका हुन् । उनले भारतको पञ्जावमा प्लाइउड फ्याक्ट्रिमा काम गरेर पाँच वर्ष समय बिताएको पाइएको छ । घटना लगत्तै फरार बनेर भारत भासिएका उनी त्यहाँबाट फर्किएर खुलेआम रुपमा काम गरिरहँदा पनि प्रहरीको नजरमा भने पर्न सकेका थिएनन् । गुरुङले २०६९ साल कात्तिक १७ गते बेलुका सुस्त मनस्थितिकी स्थानीय ४५ वर्षीय महिलामाथि बलात्कार गरेको प्रहरीले जनाएको छ । साँझका समयमा कोही पनि नभएको अवस्थामा पुगेर उनले घरमै बसिरहेकी महिलामाथि बलात्कार गरेको अनुसन्धानबाट पत्ता लागेको थियो । जबरजस्ती गरिरहेका बेला स्थानीय बासिन्दाले देखेपछि भने उनी भागेका थिए । गुरुङ घटना भएका बेला २४ वर्षका मात्रै थिए । पीडित महिला पनि अहिले ५२ वर्ष पुगिन् । फरार भएपछि फरार प्रतिवादीका रुपमा उनी विरुद्ध प्रहरीले जबरजस्ती करणी मुद्दा चलाएको थियो । जिल्ला अदालत मोरङले २०७४ साल जेठ १ गते १० वर्ष कैद सजायको फैसला सुनाए पनि गुरुङ पक्राउ परेका थिएनन् । जिल्ला अदालत मोरङका सूचना अधिकारी युवराज पौडेलले जबरजस्ती करणीमा पाँच र सुस्त मनस्थितिकी महिलामाथि करणी गरेकोमा थप पाँच गरेर गुरुङविरुद्ध १० वर्ष कैद सजायको फैसला भएको जानकारी दिए । सात वर्ष अघिको बलात्कार घटनामा अदालतले दोषी ठहर गर्दै फैसला गरेको देखिन्छ, पौडेलले भने, तर कैद सजाय भुक्तानका लागि कारागार जानुपर्ने फरार रहेका बलात्कारी भने कारागार गएको अभिलेखमा देखिँदैन । पक्राउ पर्ने डरले फरार भएर भारतमा लुकेर बसे पनि फर्किएपछि जग्गा कारोबारमा सक्रिय रहेका गुरुङलाई प्रहरीले विशेष सूचनाका आधारमा मोरङकै बेलबारी नगरपालिका३ बाट शुक्रबार बेलुका पक्राउ गरेको छ । कैद सजाय भुक्तान गर्नुपर्ने ठाउँमा खुलेआम जग्गा दलालीको काम गर्दै हिँड्ने उनलाई इलाका प्रहरी कार्यालय पथरीका डीएसपी दिलिप गिरी नेतृत्वको टोलीले पक्राउ गरेको हो । डीएसपी गिरीले जग्गा किनबेचका लागि जग्गा धनी र ग्राहकबीचमा कुरा मिलाउँदै गरेको अवस्थामा चिया पसलबाट गुरुङलाई पक्राउ गरिएको जानकारी दिए । गुरुङ बेलबारीमा डेरा गरेर परिवारसहित बस्ने गरेको खुलेको छ । उनका श्रीमती र एक छोरी छन् । पाँच वर्ष भारतमै बिताएका उनी दुई वर्ष अघि मात्रै नेपाल फर्किएको पाइएको गिरीको भनाई छ । नेपाल फर्किएपनि आफ्नो घरगाउँ नगइकन परिवारसहित बेलबारीमा डेरा खोजेर बस्दै जग्गा दलालीमा सक्रिय रहेको खुलेको डीएसपी गिरीले बताए । छिमेकी कोही कसैले देख्न सक्ने र पक्राउ हुने डरले उनी गाउँ भने नगएको प्रहरीको भनाइ छ । गिरीले गुरुङलाई आइतबार अदालतमा बुझाइने जानकारी दिए ।"
"कोरोना भाइरस : त्रास नफलाऔं, सावधानी अपनाऔं","काठमाडौं : सांसदहरूले कोरोना भाइरसबारे अनावश्यक त्रास फैलाउनुभन्दा सावधानी अपनाउनुपर्नेमा जोड दिएका छन्। त्रासका कारण बजारमा खाद्यान्न अभाव हुन थालेको, कालोबजारी बढेको, औषधि लुकाउन थालेको भन्दै उनीहरूले सरकारको ध्यानाकर्षण गराएका छन्। कांग्रेस सांसद गगन थापाले कोरोनाविरुद्ध राष्ट्रिय संकल्पका साथ अघि बढ्नुपर्ने भनी प्रतिनिधिसभा बैठकमा आइतबार जरुरी सार्वजनिक महत्वको प्रस्ताव पेस गरेका थिए। त्यसबारे छलफलमा सहभागी सांसदले सीमा क्षेत्रमा उच्च सतर्कता अपनाउँदै सम्भावित परिस्थितिको सामना गर्ने सामथ्र्यसहितको तयारीमा जुट्न सरकारको ध्यानाकर्षण गरे। सांसद थापाले इरानमा जस्तो एकैपटक सयौंमा कोरोना संक्रमण देखिए के गर्ने भनी प्रश्न गरेका थिए। विश्व स्वास्थ्य संगठनले भौगोलिक बनावटका कारण मात्र नभई खुला सीमा, चेकजाँचको शैली र मुलुकको क्षमताका कारण नेपाललाई कोरोनाको उच्च जोखिममा राखेको उनको भनाइ थियो। थापाले विश्व स्वास्थ्य संगठनले नेपाललाई कोरोनाको उच्च जोखिम भएको देशमा सूचीकृत गरेको सन्दर्भमा यससँग जुध्न सरकारले के गरेको छ, अस्पतालको अवस्था के छ भन्नेजस्ता प्रश्नहरू सरकारले सदनलाई जानकारी दिनुपर्ने भएको तथा कोरोनाविरुद्ध सबै जुटी राष्ट्रिय संकल्पको साथ अगाडि बढ्नुपर्ने भएकोले भन्ने प्रस्ताव पेस गरेका हुन्। नेकपाका भीम रावलले अस्पताल र उपचार सेवाको पूर्ण प्रबन्ध गर्न, भीडभाड हुने क्षेत्र र विदेश आउजाउ हुने स्थानमा परीक्षणको राम्रो व्यवस्था मिलाउन सरकारसँग माग गरे। जनतामा मनोवैज्ञानिक आतंक मच्चिँदा बजारमा अत्यावश्यक वस्तुको अभाव देखिन थालेको उनको भनाइ थियो। कांग्रेसका दिव्यमणि राजभण्डारीले औषधि, मास्कजस्ता अत्यावश्यक वस्तु लुकाउने र कालोबजारी गर्नेलाई जेल हाल्नुपर्ने बताए। यस्ता सामग्री उत्पादन गर्ने उद्योगलाई तत्कालै लाइसेन्स दिएर काम गर्न दिनुपर्ने उनको भनाइ थियो। प्रस्तावको समर्थन गर्दै नेकपाका खगराज अधिकारीले कोरोनाबारे सतर्कता अपनाउनुपर्नेमा आतंक मच्चाइएको धारणा व्यक्त गरे। नाकामा कडाइ गर्ने र अस्पताललाई सुरक्षित बनाउनेतर्फ सरकारको ध्यान जानुपर्ने उनको भनाइ थियो। कांग्रेसका डा नारायण खड्काले कोरोनाको भयावह रूप कल्पना गर्न सकिने स्थिति नभएको उल्लेख गर्दै उच्च सतर्कता अपनाउनुपर्ने बताए। कोरोना त्रासका कारण बजारमा सामानको मूल्य बढ्न थालेको, खाद्यान्न अभाव भइरहेकामा उनले सरकारको ध्यानाकर्षण गराए। नेकपाका जीवनप्रेम श्रेष्ठले दैनिक उपभोग्य वस्तुको कृत्रिम अभाव अन्त्य गरी जनतालाई आश्वस्त बनाउन सरकारसँग माग गरे। नेकपाकी धर्मशिला चापागाईंले कृत्रिम अभाव देखाउनेलाई कारबाही गर्नुपर्ने बताइन्। कांग्रेसकी पुष्पा भुसालले कोरोना भाइरस भित्रिन नदिन सचेतना फैलाउनुपर्नेमा जोड दिइन्। जवाफमा स्वास्थ्य तथा जनसंख्यामन्त्री भानुभक्त ढकालले तीनवटै तहबीच समन्वय गरेर कोरोना भाइरस भित्रिन नदिन आवश्यक पहल भइरहेको बताए। बजारमा भएको कृत्रिम अभाव अन्त्य गर्न र भाइरसलाई भित्रिन नदिन सरकारले प्राथमिकतासाथ काम गरिरहेको उनको भनाइ थियो।"
जनकपुरमा महामुर्ख खोजिँदै,"जनकपुरधाम : मिथिला नाट्यकला परिषद्ले होलीको अवसरमा होरी गायन प्रतियोगिता र महामुर्ख सम्मलेनको आयोजना गर्दैछ । मिनापले प्रत्येक वर्ष आयोजना गर्दै आएको होरी गायन प्रतियोगिता र महामुर्ख सम्मेलन क्रमशः फाल्गुन २५ र २६ गते दुई दिन हुने भएको छ । होरी जोगिरा गायन प्रतियोगितामा विभिन्न १० टिम सहभागी हुने सचिव सन्दिप साहले जानकारी दिए । गायन प्रतियोगितामा धनुषाको गिद्धा, बेलापटी, बेला, गेरुवाही, जमुनीवास, धनुषाधाम, महोत्तरीको पिपरा, विश्वम्भरपुर र सप्तरीको टिमले सहभागिता जनाएका छन् । जोगिरा गायन प्रतियोगितामा सहभागी हुने शीर्ष तीन टिमलाई सम्मानसहित पुरस्कार र अन्यलाई सान्तवना शिल्ड प्रदान गरिने जनाएको छ । महामुर्ख सम्मेलनको प्रारम्भ जनकपुरधाममा मनाइने होली महोत्सवको प्रमुख आकर्षण महामुर्ख सम्मेलन हो । महामूर्ख सम्मेलनले जनकपुरधाममा निकै उचाइ पाएको छ । तर यसको प्रारम्भ विरगंजबाट भएको थियो । मैथिली साहित्य परिषद विरगंजले २०५० सालमा पहिलोपटक महामुर्ख सम्मेलनको आयोजना गरेको थियो । पहिलो पटकको महामूर्ख लाला माधवेन्द्र जी भएका थिए । महामूर्ख सम्मेलनजस्तै प्रकृतिको कार्यक्रम भारतमा पनि पहिले देखि नै हुँदै आएको छ । फागु पर्वको मुख्य आकर्षणको रूपमा रहेको महामुर्ख सम्मेलनका लागि जनकपुरधाममा महामुर्खको खोजी तीव्ररूपमा भइरहेको छ । मिनापले महामुर्खका लागि करिब दर्जन जति विशिष्ट व्यक्तिको सूची तयार पारेको जनाएको छ । जसमा पूर्व प्रधानमन्त्री तथां समाजवादी पार्टीका अध्यक्ष डा बाबुराम भट्टराई, प्रदेश नम्बर २ का मुख्यमन्त्री लालबाबु राउत, पूर्व उपप्रधानमन्त्री तथा गृहमन्त्री समेत रहेका नेपाली कांग्रेसका उपसभापति विमलेन्द्र निधि, राजपा नेपाल अध्यक्ष मण्डलका सदस्य महन्थ ठाकुर, मध्ये कुनै एक जनालाई महामुर्खको उपाधी प्रदान गर्ने योजना बनिरहेको आयोजकले बताए । महामुर्खको उपाधी पाउनेको सूची विसं २०६१ बाट जनकपुरमा महामूर्ख सम्मेलनको आरम्भ भएको छ । २०६१ सालमा महामूर्खको उपाधी मैथिली कवि नरेश ठाकुर, २०६२ मा तत्कालीन नेकपा एमालेका नेता शीतल झा, २०६३ मा तत्कालीन जनकपुर नगरपालिकाका मेयर हरिबहादुर बिसी, २०६४ मा तत्कालीन सदभावना पार्टीका नेता ओमकुमार झा, २०६५ मा वरिष्ठ साहित्यकार डा राजेन्द्र विमल, २०६६ मा पूर्व मन्त्री नेकपाका नेता रामचन्द्र झा, २०६७ मा नेपालका चर्चित राजनीतिक विश्लेषक सिके लाल, २०६८ मा साहित्यकार रामभरोष कापडि़ भ्रमर, २०६९ मा नेपाली काँग्रेस प्रदेश नम्बर २ को संसदीय दलका नेता रामसरोज यादव, २०७० मा राष्ट्रिय जनता पार्टीका नेता डा विजयकुमार सिंह, २०७१ मा नेकपाका नेता एवं प्रदेशसभा सदस्य शत्रुधन महतो, २०७२ मा मसानघाटको स्वरुप परिवर्तन गरी आधुनिक स्वर्गद्वार बनाएर चर्चा बटुलेका पवन सिंघानीयालाई महामुर्खको उपाधी प्रदान गरिएको थियो । त्यस्तै २०७३ सालमा सप्तरीको मलेठमा तत्कालीन नेकपा एमालेले गरेको मेची महाकाली अभियानको क्रममा प्रहरीको गोली लागि ५ जनाको मृत्यु भएपछि अन्तिम समयमा होली महोत्सव कार्यक्रम नै मिनापले स्थगित गरेको थियो । २०७५ मा महामुर्खको उपाधी पूर्व राष्ट्रियसभा सदस्य एवं राजपाका उपाध्यक्ष वृषेशचन्द्र लाललाई प्रदान गरिएको थियो । कोरोनाको प्रभाव : रंगको साटो फूलको प्रयोग मिथिला नाट्यकला परिषदले कोरोना भाइरस प्रभावलाई मध्यनजर गर्दै यस वर्ष हुने कार्यक्रमको शैलीमा परिवर्तन गरेको छ । मिनापका अध्यक्ष परमेश झाले भने, कोरोना भाइरसको प्रभाव हामी सचेत र सजग छौं, यो वर्ष कार्यक्रम स्थलमा उपस्थित सबैलाई मास्कसहित अविरको साटो फूल र फुलको माला प्रयोग गर्न लगाएर होरी महोत्सव एवं महामूर्ख सम्मेलन मनाउँछौं । आइतबार डम्फा वादनबाट उद्घाटनसँगै होरीमाथि चर्चा परिचर्चा, निश्चित मापदण्ड अनुसार होरी गायन, उत्कृष्टताको चयन र पुरस्कार वितरण गरिने जनाए । कार्यक्रमको दोश्रो दिन विशिष्ट शैलीमा उद्घाटन गरी होरी गायन, मिनापको हाँस्य शैलीमा व्यंगपूर्ण नाटक प्रस्तुती, हाँस्य कवि गोष्ठी, मूर्ख एवं महामूर्खको उपाधि वितरण, मूर्ख महामूर्खलाई सम्मान तथा प्रेमोपहार वितरण गरिँदै समापन गरिने जनाएको छ । जनकपुरधाम स्थित महामुर्खसहित अन्य पटमुर्खहरूको उपाधि प्रदान गरिँदै ।"
यसकारण स्वदेशमै प्रधानमन्त्री ओलीको मिर्गौला प्रत्यारोपण,"काठमाडौं : प्रधानमन्त्री केपी ओलीलाई मिर्गौला प्रत्यारोपणको तेस्रो दिन सामान्य हिँडडुल गराइयो। महाराजगन्जस्थित त्रिवि शिक्षण अस्पतालको आईसीयूमा शुक्रबार ओली हिँडडुल गरेको देख्दा दुई चिकित्सकको मुहार चम्किलो देखियो। उनीहरू हुन् प्रा डा दिव्यासिंह शाह र प्राडा उत्तम शर्मा, जसले स्वदेशमै प्रत्यारोपणको नेतृत्व गरे। शाह प्रधानमन्त्रीका निजी चिकित्सकका साथै अस्पतालको नेफ्रोलोजी विभाग प्रमुख हुन्। शर्मा युरोलोजी विभागका प्रमुख छन्। प्रधानमन्त्रीको स्वास्थ्य अवस्था राम्रो छ। क्रमिक सुधार आइरहेको छ, शाहले भनिन्, आज (शुक्रबार)देखि त बिस्तारै हिँडडुल गराउन थालेका छौं। ठोस आहार खान पनि दिएका छौं। वरिष्ठ मिर्गौला रोग विशेषज्ञ शाहले प्रत्यारोपण चिकित्सा टोलीको नेतृत्व गरेकी थिइन् भने शर्माले शल्यचिकित्सा टोलीको। उनीहरूले मुलुकको कार्यकारी प्रमुखको मिर्गौला स्वदेशमै प्रत्यारोपण गर्ने जोखिम मोले। स्वदेशमै सफल प्रत्यारोपण भएकोमा उनीहरू खुसी देखिएका थिए। प्रधानमन्त्री ओलीलाई मंगलबारसम्ममा डिस्चार्ज दिन सक्ने उनीहरूको आकलन छ। १३ वर्षअघि प्रत्यारोपण गरेको मिर्गौलाको कार्यक्षमतामा ह्रास आएपछि ओलीको दोस्रो पटक प्रत्यारोपण गर्नुपर्ने चुनौती थियो। डायलासिस सुरु भएपछि प्रत्यारोपण कहाँ गर्ने भन्ने प्रश्न उठेको थियो। निजी चिकित्सक शाहले जवाफ दिन्थिन् छलफल भइरहेको छ। स्वदेशमै पनि हुन सक्छ। विदेशमा पनि हुन सक्छ। सातामा एकपटक डायलासिस गर्दा शाहले प्रत्यारोपणका लागि गृहकार्य सुरु गरेकी थिइन्। उनका अनुसार विभिन्न देशमा रहेका राजदूतले प्रत्यारोपण गर्न समन्वय गर्छौं भनेका थिए। सबैबाट सहयोगको आश्वासन पाए पनि प्रधानमन्त्रीले स्वदेशमै प्रत्यारोपण गर्न चाहनुको मुख्य कारण राष्ट्रवादी सोच रहेको मिर्गौला प्रत्यारोपण सर्जन डा उत्तमकुमार शर्माको ठम्याइ छ। त्रिवि शिक्षण अस्पताल महाराजगन्जमा ६ सयभन्दा बढीको प्रत्यारोपण सफल भएको जानकारी दिएकी शाहले थिइन्। उनले शल्यचिकित्सा टोलीको नेतृत्व शर्माले गर्ने भनेकी थिइन्। त्यसपछि ओलीले शर्माको खोजीनीति गरेका थिए। आफूलाई पढाएका गुरुका छोरा रहेको थाहा पाएर ओली आश्वस्त भएका थिए। यसमा अर्को पक्ष पनि बलियो बनेको देखिन्छ। पहिलो पटकको प्रत्यारोपणमा सहभागी डा अनन्तकुमार पनि भारतबाट आउने निश्चितप्रायः थियो। नेपाली चिकित्सकको मनोबल उच्च हुने र जनमानसमा सकारात्मक सन्देश प्रवाह हुने भएकाले स्वदेशकै सरकारी अस्पताल रोजाइमा परेको हुन सक्ने एक चिकित्सकले बताए। नियमित निगरानी एवं फलोअप गर्न सहज हुने उनको भनाइ छ। स्वदेशमै प्रत्यारोपण गरेकामा नेपाल चिकित्सक संघले सम्मान व्यक्त गरेको छ। नेपाली चिकित्सकप्रति अविश्वासको खाडल बढिरहेका बेला प्रधानमन्त्रीले स्वदेशमै प्रत्यारोपण गर्दा खाडल पुरिएको संघका अध्यक्ष डा लोचन कार्कीले बताए। प्रधानमन्त्रीज्यू भारत वा अन्य मुलुक जान सक्नुहुन्थ्यो। तर, स्वदेशमै प्रत्यारोपण गर्दा नेपाली चिकित्सकप्रति भरोसा हो, उनले भने, चिकित्सकहरूको पनि हौसला र आत्मविश्वास बढेको छ। अब सकभर मिर्गौलाले दुःख दिँदैन प्राडा दिव्यासिंह शाह प्रमुख, नेफ्रोलोजी विभाग, त्रिवि शिक्षण अस्पताल प्रधानमन्त्रीको स्वास्थ्य अवस्था कस्तो छ ? उहाँको स्वास्थ्यमा अपेक्षाअनुसारै क्रमिक सुधार भइरहेको छ। उहाँलाई आज ( शुक्रबार)देखि त बिस्तारै हिँडडुल गराउन थालेका छौं। ठोस आहार खान पनि दिएका छौं। उहाँले आगामी दिनमा के कुरामा सावधानी अपनाउनुपर्ला ? तुरुन्तै केही समस्या छैन। मिर्गौलाले राम्रोसँग काम गर्न थालेको छ। समस्या हुने सम्भावना न्यून छ। संक्रमणबाट बच्नुपर्छ। डिस्चार्जपछि उहाँले केके गर्नुपर्ने हुन्छ ? एक महिनासम्म त गम्भीरतापूर्वक फलोअप गर्नुपर्ने हुन्छ। त्यसपछि उहाँले खानपान र शारीरिक स्वास्थ्यमा ध्यान दिनुपर्छ। त्यसबाहेक संक्रमण भएका व्यक्तिसँग नजिक बस्नुहुँदैन। अन्य काम पनि सावधानी अपनाएर गर्न सक्नुहुन्छ। सहज रूपमा दैनिकी चलाउन के कुरामा ध्यान दिनुपर्छ ? उहाँले दिनचर्यालाई अलि अनुशासित बनाउनुपर्छ। समयमा खानुपर्छ, सुत्नुपर्छ। औषधि नियमित सेवन गर्नुपर्छ। क्लिनिकल परीक्षण गर्नुपर्ने हुन्छ। यी कुरामा विशेष सावधानी अपनाउनुपर्छ। उहाँले पहिलादेखि गरिरहेको कुरा भएकाले त्यति समस्या नहोला। थप सावधानी अपनाउनुपर्ने अवस्था छैन। प्रधानमन्त्रीले स्वदेशमै प्रत्यारोपण गर्नुको कारण के होला ? उहाँका शुभेच्छुकले मिर्गौला प्रत्यारोपण नेपालमा गर्ने कि बाहिर (विदेश) भनेर सोध्नुहुन्थ्यो। बाहिर रहनुभएका महामहिम राजदूतहरूले पनि समन्वय गर्छौं भनिरहेको अवस्था थियो। उहाँको परिवारको इच्छा भने नेपालमै प्रत्यारोपण गर्ने भन्ने थियो। प्रधानमन्त्रीज्यूले निर्णय गर्न बाँकी थियो। बाहिर र यहाँ प्रत्यारोपण गर्दाका फाइदाबारे मैले पनि सल्लाह दिएकी थिएँ। जहाँ गर्दा पनि हुन्छ, राम्रो हुनुपर्यो भन्ने थियो। एकपटकको अप्रेसन मात्र नभएर हामीले नियमित रूपमा मनिटर गर्नुपर्ने हुन्छ। नेपालमै प्रत्यारोपण गर्ने कि बाहिर भन्ने निर्णय गर्नुपर्ने थियो। यहाँ पनि प्रत्यारोपण गरेको लामो अनुभव छ। ६ सयभन्दा बढीको प्रत्यारोपण गरिसकेको र सफल भएकाले त्रिवि शिक्षण अस्पतालमै प्रत्यारोपण गर्दा राम्रो हुन्छ भनेर मैले सुझाव दिएकी हुँ। निर्णयचाहिँ प्रधानमन्त्रीज्यूलाई नै छाडेकी थिएँ। अन्य विकल्पसमेत दिएकी थिएँ। अन्त्यमा नेपालमै प्रत्यारोपण गर्ने तय भयो। मिर्गौला दाता समीक्षा संग्रौलाको अवस्था कस्तो छ ? मामालाई कस्तो छ भनेर सोधिरहनुहुन्छ। बेहोसीमै पनि मामाको स्वास्थ्य कस्तो छ भनेर सोध्नुहुन्थ्यो। मुलुकको कार्यकारी प्रमुखको प्रत्यारोपण स्वदेशमै गराउन सफल हुनुभयो। यसलाई कसरी व्याख्या गर्नुहुन्छ ? ठूलो चुनौती थियो। नेपालका चिकित्सकले प्रत्यारोपण गरिरहे पनि अझ बढी सावधानी अपनाउनुपर्ने थियो। प्रधानमन्त्रीज्यूको पहिलो प्रत्यारोपण गरेका चिकित्सकलाई बोलाउनुपर्ने आवश्यकता थियो। त्यो बेलाको अवस्था जानकारी लिन महत्वपुर्ण थियो। त्यो बेला जटिलता भएको थियो कि थिएन? कस्ता औषधि दिइएको थियो भन्ने पनि जान्नु थियो। यसबारे छलफल गरेका थियौं। त्यहीअनुसारले शल्यचिकित्सक र नेफ्रोलोजिस्ट बोलाउने निर्णय गरेका हौं। उहाँहरूको सहयोगमा नेपाली चिकित्सकले प्रत्यारोपण गर्नुभयो। आगामी चुनौती के छ ? एउटा चुनौतीपूर्ण कार्य सफल भएको छ। आगामी दिन पनि चुनौतीपूर्ण छन्। हामीले गर्न नसक्ने भन्ने छैन। हामीले सावधानी अपनायौं भने धेरै जटिलता आउँदैन होला। नेपालमै प्रत्यारोपण गरेका कारण नजिकबाट मनिटरिङ गर्न सक्छौं। स्वदेशै रोज्दा एकदमै राम्रो सन्देश गएको छ। नेपालमा मिर्गौला सम्बन्धमा राम्रो उपचार हुन्छ। उपचारकै लागि विदेश जानुपर्दैन भन्ने सन्देश दिएको छ।"
उच्च लेकाली क्षेत्रमा हिमपात,"बैतडी : लगातार वर्षाको कारण बैतडीसहित सुदूरपश्चिमका उच्च लेकाली क्षेत्रमा फेरि हिमपात भएको छ । बिहीबारदेखि मौसममा आएको परिवर्तनसँगै शुक्रबार राती उच्च लेकाली क्षेत्रमा हिमपात भएको हो । बैतडीको खोड्पे, श्रीभावर, गर्जे लगायतका उच्च क्षेत्रमा हिमपात भएको स्थानीयले बताएका छन् । यो वर्ष लगातारको वर्षा र हिमपातले अझै पनि चिसो कम हुन नसकेको पाटन नगरपालिका ८ खोड्पेका मोहनसिंह ऐरले बताए । उनले भने, लगातारको वर्षाले खोड्पे क्षेत्रमा शुक्रबार राती हिमपात भएको छ । हिमपातका कारण चिसो बढेर जनजीवन प्रभावित बनेको छ । यो वर्ष फागुन अन्तिम सातासम्म हिमपात नरोकिएपछि उच्च लेकाली क्षेत्रमा चिसोले जनजीवन कष्टकर भएको सिगास ९ चौखामकी लक्ष्मीचन्द शाहले बताइन् । उनले भनिन्, वर्षा र हिमपातले अत्यधिक चिसो बढ्दा बाहिर निस्कनसमेत मुस्किल भएको छ । हावाहुरी, वर्षा र हिमपातले जनजीवन प्रभावित भएको छ । चिसोको समयमा श्वासप्रश्वास र निमोनिया जस्ता रोग लाग्न सक्ने भएकाले यो बेला वृद्धवृद्धा र बालबालिकाको स्वास्थ्यमा ध्यान दिन स्वास्थ्यकर्मीहरूले जोड दिएका छन् । हिमपात र वर्षा नरोकिएपछि बेंसी क्षेत्रमा गहुँबालीमासमेत असर परेको छ ।"
नेतासँग पहुँच भए राजदूत,"काठमाडौं : विश्व राजनीति र परराष्ट्र मामिलाका जानकार राजदूत नियुक्तिका आधारभूत योग्यता हुन्। हाम्रो देशमा भने राजदूत नियुक्तिका लागि न विश्वराजनीति बुझेको हुनुपर्छ न कूटनीतिक मामिलामा जानकार। नेतासँग पहुँच भए पुग्छ। दलीय भागबन्डा हुन्छ। गुटहित प्राथमिकतामा राखिन्छ। यसरी नियुक्त भएका राजदूत कार्यकाल नसकिँदै फिर्ता बोलाइन्छन्। चीनका लागि नेपाली राजदूत लीलामणि पौड्याल फिर्ता हुनु यस्तै राजनीतिक प्रभावले हो। पूर्वमुख्यसचिव पौड्याल अब्बल प्रशासक हुन्। कूटनीतिक मामिलामा दख्खल राख्ने व्यक्ति भने होइनन्। हुन त उनी ह्लासाको वाणिज्यदूत भएका थिए। त्यहाँ खासै कूटनीतिक कार्य हुँदैन। ह्लासामा नेपालबाहेक अन्य मुलुकका कूटनीतिक निकाय छैन। पौड्याल कसैको दौराको फेर समाएर राजदूत भएका थिए। अहिले दौराको फेर चुँडिएको छ। प्रश्न हो, फेर कसरी छिन्यो? उनलाई फिर्ता बोलाउनुको कुनै कारण र औचित्य देखिँदैन। यसबारे अनेक टीकाटिप्पणी भइरहेका छन्। केहीले अर्को जिम्मेवारी दिन लागिएको अनुमान गरेका छन्। उनले एक वर्षअघि अख्तियार प्रमुखका निम्ति लबिङ गरेको छर्लंगै छ। पौड्याल प्रधानमन्त्री केपी ओलीको चीन भ्रमणपछि फर्काइने सूचीमा परेका थिए। उनी बाहिर ओभानो देखिन सिपालु छन्। तर परराष्ट्रमन्त्री प्रदीप ज्ञवालीले उनको जोडबललाई ढाकछोप गरिदएिका छन्। उहाँको कार्यसम्पादनमा समस्या नभएको तर राजनीतिक तहकै राजदूत आवश्यक ठानेर सरकारले पूर्वपरराष्ट्रमन्त्री (महेन्द्रबहादुर पाण्डे) लाई बेइजिङ पठाउने निर्णय लिएको हो, ज्ञवालीको भनाइ छ। पौड्यालले आफ्नो फिर्ता अप्रत्याशित नभएको बताएका छन्। यसबाट उनलाई फिर्ता बोलाउने तयारी निकै अघिदेखि रहेको स्पष्ट हुन्छ। फिर्ता बोलाउने थाहा पाउँदापाउँदै उनी किन टाँसिएर बसे त? सरकारले राजदूतमाथि प्रश्न उठायो भने त्यहाँ बसिरहनु ठिक हुँदैन। यसको उदाहरण छन् श्रीलंकाबाट ६ महिनाअघि फर्किएका प्राडा विश्वम्भर प्याकुरेल। आफूले गरेको ब्रिफिङ परराष्ट्र कर्मचारीले वास्ता गर्न छोडेपछि जागिर खाएर बस्न ठिक नभएको भन्दै प्याकुरेलले राजीनामा दिएका थिए। पौड्यालले भने झन्डै दुई वर्ष बिताए। कार्यकाल सकिनु आठ महिनाअघि उनलाई फिर्ता बोलाउने सरकारको निर्णय पनि गलत हो। विभागीय मन्त्रीले आफूले चाहेको राजदूत राख्न सक्दैनन् वा चपाएर बोल्न पर्ने अवस्था आउँछ भने किन मन्त्रालयको भार लिएर रहनु? हुन त परराष्ट्रमन्त्री ज्ञवालीले अमेरिकी सहयोग मिलेनियम च्यालेन्ज कर्पोरेसन (एमसीसी) अत्यावश्यक छ त्यो पारित हुनुपर्छ र यो राष्ट्रहित अनुकूल छ भन्दै सार्वजनिक स्थलमा भाषण गरे। अनि पूर्वप्रधानमन्त्री झलनाथ खनाल संयोजकत्वमा बनेको एमसीसी संशोधन कार्यदलले सुझावमा हस्ताक्षर ठोके। ज्ञवालीले राजदूत फिर्तामा पनि त्यही शैली देखाए। एमसीसी कार्यदलको टिप्पणीमा उनी असहमत हुन सक्थे। राजदूत फिर्ता गर्न मिल्दैन भन्ने अडान लिन सक्थे। यो पनि ठिक त्यो पनि ठिक भन्ने नेतृत्व रहँदासम्म कूटनीतिको हालत यस्तै हुन्छ। कि आफैं निर्णय लिनुपर्छ कि भने कमान्डरले दिएको सन्देश शिरोपर गर्न सक्नुपर्छ। हुन त यस्ता विषयमा मन्त्रीको मात्र दोष रहन्न। प्रधानमन्त्रीमन्त्रीले आफ्ना आसेपासेलाई नै राजदूत बनाएपछि यस्ता समस्या बाहिर आएका हुन्। कतिपय राजदूतले सिन्को नभाँची कार्यकाल सक्छन्। तर ठूला गफ दिन पछि पर्दैनन्। किन लामो कार्यकाल ? राजनीतिक कोटाबाट अमेरिकाका लागि राजदूत भएरका डा अर्जुन कार्की पाँच वर्षदेखि सो भूमिकामा छन्। उनले त्यहाँ भारतका पाँच राजदूतसँग सहकार्य गरिसके। लामो समय राजदूत रहँदा त्यहाँको कुनै पनि कुरा यस्तै हो भन्ने र त्यसलाई चासो नदिने प्रवृत्ति बढ्छ, भारतीय एक कूटनीतिले भने, त्यही भएर भारतले अवस्था हेरेर राजदूत फेरिरहन्छ। पेरिसको राजदूतलाई काठमाडौं ल्याएको उदाहरण भर्खरकै छ। त्यो आवश्यकताअनुरूप नै हो। परराष्ट्रले इन्स्टिच्युसनल मेमोरी नराख्ने र नयाँ राजदूतले पुरानाले गरेको लय र ताल परिवर्तन गराउनु नै सफलता ठान्ने गरेकाले हाम्रो कूटनीति समस्यामा परको हो। छोटो समय राजदूत नियुक्ति गर्ने र कार्यसम्पादन अदभूत नै देखियो भने कार्यकाल थप्ने शैली अपनाउन उपयुक्त हुने अधिकारीहरू बताउँछन्। परराष्ट्र सेवाबाट राजदूत हुनेमा पनि यस्तै शैली लागू गर्नुपर्ने हुन्छ। राजनीतिक कोटामा राजदूत नियुक्त हुनेहरूमाथि प्रश्न उठ्नु तर परराष्ट्रका कर्मचारीको भने छिसिक्क कुरा नउठ्नु अर्थपूर्ण छ। सरकारले राजदूत नियुक्त गर्दा विश्व राजनीति र कूटनीति बुझेका विज्ञलाई पठाउनुपर्छ। दलभित्रैबाट पनि विदेश विभागमा रहेर खारिएकालाई यस्तो जिम्मेवारीमा खटाउनुपर्छ। परराष्ट्रसेवाका अब्बल सहसचिवलाई राजदूत बनाउँदा परिणाम राम्रो हुन्छ। प्रस्ट कुरा राख्न नसक्ने र ब्रोकन अंग्रेजी करिअरलाई राजदूत बनाउँदा आलोचना दोहोरिरहन्छ। कूटनीतिक सेवा, व्यापार, वाणिज्य, वैदेशिक सहयोगमा काम गरेकालाई राजदूत चयन गर्नु आवश्यक छ। सेवामा ३०३५ वर्ष बस्दा केही गर्न नसकेका व्यक्ति राजदूत हुँदैमा केही गर्लान् भनेर सोच्नु गलत हुन्छ। भारतले सेवाबाटै राजदूत नियुक्त गर्छ। सेवामा सबै क्षेत्रका व्यक्ति अटाएका हुन्छन्। परराष्ट्र सेवामा आणविक विज्ञदेखि आर्थिक विज्ञ हुन्छन्। श्रीलंकाले राजनीतिक नियुक्तिलाई प्राथमिकता दिएको छ। सो मुलुकले राजनीतिक व्यक्तिलाई सेवामा ल्याउने र एक वर्ष त्यहाँ काम गराएर दुईतीन वर्षको कार्यकाल तोकेर पठाउने गरेको छ। त्यस्तै नक्कल माल्दिभ्सले पनि गर्दै आएको छ। श्रीलंकाऔमाल्दिभ्सले अभ्यास गरेको विषय यहाँ किन गर्न सकिँदैन? शक्ति मुलुक र दक्षिण एसियाली मुलुकका राजदूतको कार्यकाल बढीमा तीन वर्षको हुन्छ। हाम्रो चार वर्षको कार्यकाल छ। त्यो पट्यारलाग्दो हो। किनकि काम गर्ने राजदूतका लागि दुई वर्ष धेरै समय हो। कूटनीतिक आयाम छिटोछिटो परिवर्तन भइरहेको अवस्थामा अर्को व्यक्ति पठाउँदा राम्रो हुन सक्ने पूर्वराजदूत डा शम्भुराम सिम्खडा बताउँछन्। कसैले उल्लेखनीय काम गरेमा कार्यकाल थप्दा उचित हुने उनको सुझाव छ। परराष्ट्र र कूटनीतिक अभ्यास अब्बल बनाउन विभिन्न समूहले राजदूतको कार्यकाल तीन वर्ष बनाउन सुझाएका छन्। तर यस्तो सुझाव परराष्ट्रले बाहिर ल्याउँदैन। राजदूत नियुक्त कस्ता व्यक्तिलाई गर्ने भन्नेमा राजनीतिक नेतृत्वले ध्यान दिनुपर्छ, सिम्खडा भन्छन्, परराष्ट्र सेवाका सबै काबिल पनि छैनन् र बाहिरबाट जाने सबै खराब पनि छैनन्। तीनवर्षे कार्यकाल राख्दा ठिक उनको सुझाव छ। अमेरिका, भारत, चीनमा तीनवर्षे कार्यकाल छ। राजदूत प्रधानमन्त्रीको विश्वासिला पात्र हुनु अत्यावश्यक हुन्छ। विश्वास गुमेपछि सरकारले जुनसुकै बेला फिर्ता बोलाउन सक्छ। पौड्याललाई फिर्ता बोलाएपछि पूर्वराजदूत मधुरमण आचार्य टिप्पणी गरेका छन, यो निर्णयमा कार्यसम्पादनभन्दा राजनीतिक पूर्वाग्रह र गुटउपगुटको खेल भने दुर्भाग्यपूर्ण हो।"
युवतीलाई कुवेत पुर्याउन खोज्दा,"विराटनगर : भारत हुँदै अवैध रूपमा कुवेत जान लागेका दुई युवतीलाई मोरङ प्रहरीले उद्धार गरेको छ। मानव तस्करले घरयासी श्रमिकका रूपमा कुवते पठाउन लागेका २० र २२ वर्षीया दुई युवतीलाई प्रहरीले जोगवनी नाकाबाट बिहीबार उद्धार गरेको छ। उनीहरूलाई नाका कटाउन तस्करका सहयोगी बनेका विराटनगर१ का दीपक कुर्मीलाई प्रहरीले पक्राउ गरेको छ। प्रहरी अनुसन्धानअनुसार सिन्धुपाल्चोकका अर्जुन तामाङले काठमाडौंबाट माघ २१ गते राति बसमा विराटनगर पठाएको पाइएको छ। विरानगरमा रहेका तामाङका एजेन्ट राजुप्रसाद रिजालले बिहीबार बिहान बसपार्कबाट भारत पठाउन सहयोगी बनेका दीपक कुर्मीसँग भेट गराएको प्रहरीले जनाएको छ। रिजालले बिहीबार नै नाका कटाउन योजना बनाएर कुर्मीसँग युवतीलाई जोगवनी नाकातिर पठाए। तर प्रहरीले युवती तस्करी गरी कुवेत पठाउन लागेको सूचना पाएपछि नाका पुग्न करिब दुई सय मिटर वर नै पक्राउ गयो। सोधपुछका क्रममा कुवेत पठाउन लागेको पत्ता लागेपछि कुर्मीलाई पक्राउ गरिएको इलाका प्रहरी कार्यालय रानीका प्रहरी निरीक्षक दीपक थापाले बताए। बिरामी रहेका आफन्तलाई भेट्न आएको र किनमेलका लागि जोगवनी गएको भनेर भन्न सिकाइएको रहेछ, थापाले भने, रिजालले आफूविरुद्ध प्रहरीमा जाहेरी नदिन धम्क्याएको पीडित युवतीले बताएका छन्। रिजाल र तामाङ फरार छन्। प्रहरीले तामाङ र रिजालको गिरोह मानव तस्करीमा पुरानै रहेको बताएको छ। उद्धार गरिएका युवतीहरूले वैदेशिक रोजगारीको बाहनामा झुक्याएर प्रतिबन्धित मुलुक लैजान खोजेको भन्दै तामाङ, रिजाल र कुर्मीविरुद्ध किटानी जाहेरी दिएपछि प्रहरीले अनुसन्धान थालेको छ। युवतीलाई खानबस्नसहित मासिक ३० हजार रुपैयाँमा घरेलु कामदारका रूपमा पठाउन लागिएको थियो। सहयोगीको भूमिका निभाउने कुर्मीलाई मोरङ कारागार चलान गरिएको छ। अदालतले चारलाख धरौटीमा कुर्मीलाई छाड्न आदेश दिए पनि उनले धरौटी बुझाउन नसक्दा कारागार चलान गरिएको हो।"
कोरोनाका नाममा नागरिकमा भ्रम फैलियो : मेयर श्रेष्ठ,"ललितपुर : कोरोना भाइरस (कोभिड १९) बारे नागरिक भ्रमित भएको भन्दै ललितपुरको महालक्ष्मी नगरपालिकाले घरघरमै पुगेर उचित सल्लाह दिन थालेको छ। महालक्ष्मी नगरपालिकाका मेयर रामेश्वर श्रेष्ठका अनुसार नगरले गत बिहीबारदेखि कोरोना सम्बन्धी परामर्श सुरु गरेको हो। कोरोना भन्दै साह्रै त्रास देखाउन थालियोे, जनता भ्रमित भए श्रेष्ठले भने, घरैमा पुगेर परामर्श सुरु गरेका छौँ। नगरभित्रका घरघरमा पुगेर स्वास्थ्य कार्यालयका चिकित्सक तथा नर्सले परामर्श दिँदै आएका छन्। उनीहरुले आवश्यकता अनुसार घर, टोललगायतका ठाउँमा जनचेतना दिन सुरु गरेका हुन्। कोरोना भाइरस भनेको के हो ? यसका लक्षण के के हुन ? यसबाट कसरी संक्रमित भइन्छ ? संक्रमणबाट बच्न के गर्ने ? कोरोनाका उपचार के कस्ता छन् ? लगायतका विषयमा जनचेतना फैलाउँदै आएको श्रेष्ठले जानकारी दिए। नगरपालिकाले बनाएको कोरोना सम्बन्धि सचेतनामुलक पर्चा।"
अब सकभर प्रधानमन्त्री ओलीको मिर्गौलाले दुःख दिँदैन,"प्रधानमन्त्री केपी शर्मा ओलीको निजि चिकित्सक तथा प्रमुख, नेफ्रोलोजी विभाग, त्रिवि शिक्षण अस्पतालकी प्राडा दिव्यासिंह शाहसँग अन्नपूर्णले गरेको कुराकानी । प्रधानमन्त्री केपी शर्मा ओलीको स्वास्थ्य अवस्था कस्तो छ ? उहाँको स्वास्थ्यमा अपेक्षाअनुसारै क्रमिक सुधार भइरहेको छ। उहाँलाई आज ( शुक्रबार)देखि त बिस्तारै हिँडडुल गराउन थालेका छौं। ठोस आहार खान पनि दिएका छौं। उहाँले आगामी दिनमा के कुरामा सावधानी अपनाउनुपर्ला ? तुरुन्तै केही समस्या छैन। मिर्गौलाले राम्रोसँग काम गर्न थालेको छ। समस्या हुने सम्भावना न्यून छ। संक्रमणबाट बच्नुपर्छ। डिस्चार्जपछि उहाँले केके गर्नुपर्ने हुन्छ ? एक महिनासम्म त गम्भीरतापूर्वक फलोअप गर्नुपर्ने हुन्छ। त्यसपछि उहाँले खानपान र शारीरिक स्वास्थ्यमा ध्यान दिनुपर्छ। त्यसबाहेक संक्रमण भएका व्यक्तिसँग नजिक बस्नुहुँदैन। अन्य काम पनि सावधानी अपनाएर गर्न सक्नुहुन्छ। सहज रूपमा दैनिकी चलाउन के कुरामा ध्यान दिनुपर्छ ? उहाँले दिनचर्यालाई अलि अनुशासित बनाउनुपर्छ। समयमा खानुपर्छ, सुत्नुपर्छ। औषधि नियमित सेवन गर्नुपर्छ। क्लिनिकल परीक्षण गर्नुपर्ने हुन्छ। यी कुरामा विशेष सावधानी अपनाउनुपर्छ। उहाँले पहिलादेखि गरिरहेको कुरा भएकाले त्यति समस्या नहोला। थप सावधानी अपनाउनुपर्ने अवस्था छैन। प्रधानमन्त्रीले स्वदेशमै प्रत्यारोपण गर्नुको कारण के होला ? उहाँका शुभेच्छुकले मिर्गौला प्रत्यारोपण नेपालमा गर्ने कि बाहिर (विदेश) भनेर सोध्नुहुन्थ्यो। बाहिर रहनुभएका महामहिम राजदूतहरूले पनि समन्वय गर्छौं भनिरहेको अवस्था थियो। उहाँको परिवारको इच्छा भने नेपालमै प्रत्यारोपण गर्ने भन्ने थियो। प्रधानमन्त्रीज्यूले निर्णय गर्न बाँकी थियो। बाहिर र यहाँ प्रत्यारोपण गर्दाका फाइदाबारे मैले पनि सल्लाह दिएकी थिएँ। जहाँ गर्दा पनि हुन्छ, राम्रो हुनुपर्यो भन्ने थियो। एकपटकको अप्रेसन मात्र नभएर हामीले नियमित रूपमा मनिटर गर्नुपर्ने हुन्छ। नेपालमै प्रत्यारोपण गर्ने कि बाहिर भन्ने निर्णय गर्नुपर्ने थियो। यहाँ पनि प्रत्यारोपण गरेको लामो अनुभव छ। ६ सयभन्दा बढीको प्रत्यारोपण गरिसकेको र सफल भएकाले त्रिवि शिक्षण अस्पतालमै प्रत्यारोपण गर्दा राम्रो हुन्छ भनेर मैले सुझाव दिएकी हुँ। निर्णयचाहिँ प्रधानमन्त्रीज्यूलाई नै छाडेकी थिएँ। अन्य विकल्पसमेत दिएकी थिएँ। अन्त्यमा नेपालमै प्रत्यारोपण गर्ने तय भयो। यसकारण स्वदेशमै प्रधानमन्त्री ओलीको मिर्गौला प्रत्यारोपण मिर्गौला दाता समीक्षा संग्रौलाको अवस्था कस्तो छ ? मामालाई कस्तो छ भनेर सोधिरहनुहुन्छ। बेहोसीमै पनि मामाको स्वास्थ्य कस्तो छ भनेर सोध्नुहुन्थ्यो। मुलुकको कार्यकारी प्रमुखको प्रत्यारोपण स्वदेशमै गराउन सफल हुनुभयो। यसलाई कसरी व्याख्या गर्नुहुन्छ ? ठूलो चुनौती थियो। नेपालका चिकित्सकले प्रत्यारोपण गरिरहे पनि अझ बढी सावधानी अपनाउनुपर्ने थियो। प्रधानमन्त्रीज्यूको पहिलो प्रत्यारोपण गरेका चिकित्सकलाई बोलाउनुपर्ने आवश्यकता थियो। त्यो बेलाको अवस्था जानकारी लिन महत्वपुर्ण थियो। त्यो बेला जटिलता भएको थियो कि थिएन? कस्ता औषधि दिइएको थियो भन्ने पनि जान्नु थियो। यसबारे छलफल गरेका थियौं। त्यहीअनुसारले शल्यचिकित्सक र नेफ्रोलोजिस्ट बोलाउने निर्णय गरेका हौं। उहाँहरूको सहयोगमा नेपाली चिकित्सकले प्रत्यारोपण गर्नुभयो। आगामी चुनौती के छ ? एउटा चुनौतीपूर्ण कार्य सफल भएको छ। आगामी दिन पनि चुनौतीपूर्ण छन्। हामीले गर्न नसक्ने भन्ने छैन। हामीले सावधानी अपनायौं भने धेरै जटिलता आउँदैन होला। नेपालमै प्रत्यारोपण गरेका कारण नजिकबाट मनिटरिङ गर्न सक्छौं। स्वदेशै रोज्दा एकदमै राम्रो सन्देश गएको छ। नेपालमा मिर्गौला सम्बन्धमा राम्रो उपचार हुन्छ। उपचारकै लागि विदेश जानुपर्दैन भन्ने सन्देश दिएको छ।"
कस्तो छ आगामी तीन दिनको मौसम पूर्वानुमान ?,काठमाडौं : देशमा पश्चिमी वायु एवं स्थानीय वायुको प्रभाव रहेको छ। जल तथा मौसम विज्ञान विभागको मौसम पूर्वानुमान महाशाखाका अनुसार अहिले देशको पश्चिमी भूभागमा सामान्यदेखि पूर्ण बदली रही बाँकी भूभागमा आंशिकदेखि सामान्य बदली रहेको छ। देशको पश्चिमी भूभागका केहि स्थानमा लगाएत मध्य र पू्र्वी भूभागका थोरै स्थानमा वर्षा भइरहेको महाशाखाले जनाएको छ। महाशाखाले शनिबार बिहान जारी गरेको बुलेटिनमा देशका केहि स्थानहरुमा मेघ गर्जन चट्याङ् हावाहुरी असिनासहित वर्षाको सम्भावना रहेको र उच्च पहाडी तथा हिमाली भूभागमा हल्का हिमपातको सम्भावना रहेकोले सतर्कता अपनाउन अनुरोध गरेको छ। महाशाखाका अनुसार तीनदिन मेघ गर्जनचट्याङ सहित वर्षाको सम्भावना रहेको छ। यस्तो छ आगामी तीन दिनको मौसम पूर्वानुमान शनिबार देशभर सामान्य बदली रही देशका केही स्थानहरुमा मेघगर्जन चट्याङ् हावाहुरी असिनासहित वर्षाको सम्भावना रहेको छ। उच्च पहाडी तथा हिमाली भूभागका केही स्थानहरुमा हल्का देखि मध्यम हिमपातको सम्भावना रहेको छ। राति : देशको पश्चिमी भूभाग लगायत मध्य तथा पुर्वी पहाडी भूभागमा आंशिक देखि सामान्य बदली र बाँकि भूभागमा आंशिक बदली रहनेछ। देशको पश्चिमी भुभागका थोरै स्थानहरुमा साथै मध्य तथा पुर्वी पहाडी भुभागका एकदुई स्थानमा मेघ गर्जनचट्याङ सहित वर्षाको सम्भावना रहेको छ। पुर्वी तथा पश्चिमी उच्च पहाडी तथा हिमाली भूभागका थोरै स्थानहरुमा हल्का हिमपातको सम्भावना छ। आइतबार देशको पुर्वी भूभागमा आंसिकदेखि सामान्य बदली रही बाँकी भूभागमा मौसम सामान्यतया सफा रहनेछ। पुर्वी पहाडी भूभागका एकदुई स्थानमा र पश्चिमी पहाडी भूभागका एकदुई स्थानमा क्षणिक वर्षाको सम्भावना रहेको छ। सोमबार देशको पुर्वी भूभागमा आंशिकदेखि सामान्य बदली रही मध्य भूभागमा आशिंक बदली रहनेछ। देशका बाँकी भूभागमा मौसम सामान्यतया सफा रहनेछ। पहाडी भूभागका एकदुई स्थानमा क्षणिक वर्षाको सम्भावना रहेको छ।
