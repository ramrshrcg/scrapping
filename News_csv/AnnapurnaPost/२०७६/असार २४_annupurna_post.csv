शीर्षक,विवरण
कांग्रेसको सुषुप्तता,"प्रमुख विपक्षी नेपाली कांग्रेसमा यतिबेला आन्तरिक विवाद चुलिएको छ। कांग्रेस आफ्नै धुनमा रमाउन थालेपछि सत्तारुढ दललाई दरिलो फाइदा पुगेको छ, जथाभावी निर्णय लिन। कांग्रेसले प्रतिपक्षको भूमिका निर्वाह गर्न नसकेपछि सरकारका एकाधिकारवादी निर्णय फिर्ता, स्थगित र रद्द गराउन आमनागरिक नै तात्नुपरेको छ। लामो समय सत्ताको रापमा रमाएको कांग्रेस गएको निर्वाचन परिणामसँगै अत्तालिन पुगेको थियो। अझै होसमा आएको देखिन्न, उसका क्रियाकलाप हेर्दा। परिणामपछि जसरी पार्टी संगठन मजबुत तुल्याउने र सत्ताका खराब कामको जसरी निगरानी गर्नुपर्ने थियो, दुवैमा चुकेको छ ऊ। त्यसमा लोकतन्त्रको हिमायती ठान्ने दलको नेतृत्व तहले आफूलाई लोकतान्त्रिक चरित्रमा ढाल्न नसक्दा समस्या उत्पन्न भएको हो। अझ चौधौं महाधिवेशन पर धकेल्ने खेलले कांग्रेसलाई अझ विभक्त तुल्याउने हो कि ? आशंका छाएको छ। यतिखेर कांग्रेस गुट, उपगुट र व्यक्तिवादी चरित्र प्रदर्शनमै मग्न छ। नेतृत्व तहमा आफूलाई निरन्तर स्थापित गराइराख्ने रणनीतिअनुरूप पार्टीलाई दाउमा राख्ने दृश्य निरन्तर मञ्चन भइरहेको छ। कांग्रेसको नेतृत्वमा शेरबहादुर देउवा निर्वाचित भएपछि पार्टीका विभागहरू विधानमा मात्र सीमित हुन पुगे। एकाधबाहेक पार्टीका विभागहरू लामो समयदेखि खाली रहन पुगे। भ्रातृ संगठनहरूलाई तजबिजी र मनोनीत प्रथाको सिकार बनाइयो। लोकतन्त्रकै निम्ति चुनौती दिने विधेयक ल्याउँदा होस् या जनभावनाविपरीत सरकारी निर्णय हुँदा होस्, कांग्रेस नेतृत्व कतिपय बेला मौनता साँध्ने त कतिपय अवस्थामा देखावटी विरोध मात्रैमा सीमित देखिन्छ। सरकारका दर्जन बढी विवादास्पद निर्णयमा प्रमुख प्रतिपक्षी कांग्रेस आफ्नो भूमिका दर्ज गर्न असफल रह्यो। संसदमा स्वर उच्चारण गर्न चुक्यो। लोकतान्त्रिक संविधान र जनभावनाविरुद्घका कानुन निर्माण र संशोधनको प्रयास भइरहँदा किन कांग्रेस जाग्न सकेन ? आमतहमा आएका स्वाभाविक प्रश्न हुन्। प्रमुख प्रतिपक्षको भूमिका रचनात्मक भएमा मात्र संसदीय अभ्यास र लोकतन्त्र बलियो हुन्छ भन्ने हेक्का कांग्रेसले राख्न सकेको देखिन्न। चिनी, सुन, वाइडबडी, बूढीगण्डकी काण्डसँगै बालुवाटार जग्गा प्रकरणमा समेत प्रमुख प्रतिपक्षको भूमिका सुषुप्त हुनु कांग्रेसको भविष्यकै निम्ति सकारात्मक दृश्य होइनन्। यस्ता कैयन् विवादित विषयमा बोल्न नसक्नु र बोलेको आवाज पनि मधुरो हुनुले प्रतिपक्ष कतै सत्तापक्षकै धापमा परेको त छैन भन्ने सन्देश गएको छ। पार्टीलाई सक्रिय र क्रियाशील तुल्याउन नसक्दा होस् या सरकारका कामको निगरानी गर्न नसक्नुको जसअपजस नेतृत्व र खासगरी पार्टी सभापति देउवाकै काँधमा पर्नेछ। कांग्रेसले आफूलाई संघीयता कार्यान्वयनमा देखाएको उदारताको अनुभूति गराउन पहिला उसले आफ्नो संगठन पनि संघीय संरचनाअनुसार बनाउनुपर्ने थियो। तर, कांग्रेस त्यतातिर उन्मुख भएको देखिन्न। संसदीय व्यवस्थाको पक्षपाती ठान्ने कांग्रेसले कांग्रेसजत्तिको अनुभवी पार्टीले प्रतिपक्षको भूमिका नबुझेको पक्कै छैन। लोकतन्त्रको मूल्यमान्यता र आदर्शको दुहाइ दिन चुक्दैन कांग्रेस। राष्ट्रियता, सार्वभौमिकता तथा बहुलवाद, स्वाधीनता, संसदीय पद्धति, न्यायिक स्वतन्त्रता, प्रेस स्वतन्त्रता, मानवाधिकारजस्ता मूल्यमान्यता धर्मराउँदा बोल्ने हैसियत गुमाउँदै गएको छ। त्यसको मूल कारण हो आफ्नै दलभित्र लोकतान्त्रिक दृश्य कायम गर्न नसक्नु। कार्यकर्ता महाधिवेशन र संघीय संरचनागत नेतृत्व खोजिरहँदा दल जागरणमा गएर समय घर्काउने काम गरिनुले पनि आशंका गर्ने ठाउँ खडा भएको हो। जागरण अभियानका बेला केन्द्रमा नेताहरू जागृत हुनुहोस्, तल्लो तहमा हामी जागृत छौं भन्ने दबाब दिए। जागरण अभियान फर्केपछि उल्टो चौधौं महाधिवेशन पर धकेल्ने खेलकुद सुरु भएको छ। यसले कांग्रेसलाई क्षति पुर्याउने निश्चित छ। कांग्रेसले वडा, पालिका वा प्रदेश संरचना निर्माण गर्दै अलमल नगरी महाधिवेशनमा जानुको विकल्प छैन, आफूलाई लोकतान्त्रिक पार्टी ठान्ने हो भने।"
पाठ्यपुस्तकका शब्दमा मारवाडी समुदायको आपत्ति,"विराटनगर : मारवाडी समुदायका अगुवाले पाठ्यपुस्तकमा जातीय अपमान गर्ने, होच्याउने र गाली बेइज्जती हुने शब्द प्रयोग गरिएको भन्दै तत्काल हटाउन माग गरेका छन्। निजी विद्यालयमा पठनपाठन हुने पुस्तकमा निन्दनीय अपशब्द प्रयोग गरिएको भन्दै मारवाडी समाजले आपत्ति जनाएको छ। समाजले जातीय अपमान गर्ने माडे र नकचरो मोरा जस्ता शब्द कक्षा ७ र ८ को हेल्थ एण्ड फिजिकल एजुकेशन विषयमा प्रयोग गरिएको जनाएको छ। यो पुस्तक एशिया पब्लिक प्रालि बसुन्धरा, काठमाडौंले प्रकासित गरेको हो। कक्षा ७ को पेज नम्बर ६८ र ८ को पेज नम्बर ४९ मा यस्ता शब्द प्रयोग गरिएको समाजका अगुवा एवं मोरङ व्यापार संघका पूर्व अध्यक्ष पवनकुमार सारडाले बताए। उनले निन्दनीय अपशब्दहरू प्रयोग गरेर छापिएका पुस्तक पठनपाठन भइरहेका कारण तुरुन्त जफत गर्न र यस्ता शब्द सच्याउन माग राखेर मंगलबार प्रधानमन्त्री र शिक्षा मन्त्रीलाई जिल्ला प्रशासन कार्यालय मोरङमार्फत ज्ञापन पत्र नै बुझाइएको बताए। यस्ता अपमानित शब्दले सिंगो मारवाडी समाजलाई पीडा र गहिरो चोट दिएको ज्ञापन पत्रमा उल्लेख छ। यस दुष्कार्यले जातीय स्वाभिमानमा ठूलो धक्का पुर्याएको मारवाडी समाजको ठहर छ। पुस्तकमा प्रयोग गरिएका शब्दहरू जसमा मारवाडी समुदायको आपत्ति छः"
न्युजिल्याण्ड पठाइदिने लोभमा १५ लाख ठगेको भन्दै ९ युवाले दिए उजुरी,"विराटनगर : न्युजिल्याण्ड पठाइदिने प्रलोभनमा १५ लाख रुपैयाँ भन्दा धेरै ठगी गरेको भन्दै ९ जना युवाहरुले उजुरी श्रम तथा रोजगार कार्यालयमा उजुरी दिएका छन् । मोरङ र सुनसरीका ९ जना युवाहरुले आफूहरु ठगिएको भन्दै सुनसरीका दिवाकर तब्दार र भोजपुरका दिनेश राईविरुद्ध श्रम तथा रोजगार कार्यालय विराटनगरमा उजुरी दिएका हुन् । भोजपुर घोडेटारका दिनेश राईसँग मिलेर सुनसरीको दुहबी नगरपालिका११ का दिवाकर तब्दारले १५ लाख ७० हजार रुपैयाँ ठगी गरेको उनीहरुको आरोप छ । मोरङको ग्रामथान गाउँपालिका५ का मनभरुकुमार माझी, ग्रामथान६ का कान्छाकुमार माझी, सत्यनारायण माझी, ग्रामथान३ का लक्ष्मीकुमार माझी, सुनसरीको दुहबी नगरपालिका११ का रविनकुमार चौधरी, आशिष तब्दार, कमलकुमार चौधरी, मोरङको बूढीगंगा गाउँपालिका४ मुकेश मगर, विराटनगर महानगरपालिका१९ का जीतेनकुमार माझीले संयुक्त रुपमा उजुुरी दिएका हुन् । आफूहरुमध्ये प्रत्येकबाट एक लाख ७० हजार भन्दा धेरै रकम संकलन गरी ठगेको दावी उनीहरुको छ । श्रम तथा रोजगार कार्यालयका बरिष्ठ श्रम अधिकृत प्रेमप्रसाद सञ्जेलका अनुसार ठगी गर्ने गिरोहमा संलग्न तब्दार विराटनगरस्थित नोबेल शिक्षण अस्पतालकोे फार्मेसी सञ्चालक हुन् । युवाहरुलाई मासिक एक हजार दुई सय ५० डलर तलब पाउने गरी क्यासिनोको सेक्युरिटी गार्डमा जागिर लगाइदिने प्रलोभन देखाएर ठगी गरको सञ्जेलको भनाइ छ । ठगीमा पर्ने सबै खेती किसानी युवा हुन् । श्रम कार्यालयमा उजुरी गरेको थाहा पाएपछि तब्दार सम्पर्कविहीन बनेको बताइएको छ । वैदेशिक रोजगार ऐन २०६४ को दफा १० ले कसैले पनि म्यानपावरको इजाजत नलिइकन कसैलाई विदेश पठाउने वा सोसँग सम्बन्धित काम गर्न रोक लगाएको छ । यदी गरेमा निजलाई सोही ऐनको दफा ३ देखि ५ लाख रुपैयाँसम्म जरिवाना र ३ वर्षदेखि ७ वर्षसम्म कैद वा दुवै सजाय हुने कानुनी व्यवस्था छ । ऐनका आधारमा ठगी गर्नेमाथि कारवाही हुने सञ्जेलले बताएका छन् ।"
सर्पदंश उपचार केन्द्रमा बिरामीको मृत्यु भएपछि तोडफोड,"मलंगवा : उपचारको क्रममा चिकित्सकको लापरवाहीबाट बालिकाको मृत्यु भएको भन्दै आक्रोशित भीडले लालबन्दी१ नवलपुरमा रहेको सर्पदंश उपचार केन्द्रमा तोडफोड गरेका छन् । हरिवन नगरपालिका९ का पुष्कर बुढाथोकीको साढे २ वर्षीया छोरी सम्पदा बुढाथोकीको उपचारको क्रममा मृत्यु भएपछि आक्रोशित आफन्तले सोमवार राति केन्द्रमा तोडफोड गरेका हुन् । सर्पले टोकेपछि सम्पदालाई उपचारका लागि केन्द्रमा ल्याइएको थियो । तोडफोडबाट भेण्टिलेटर तथा आईसीयुको मोनिटर र झ्यालहरुमा क्षति पुगेको छ । बालिकालाई अस्पतालमा ल्याउनेबित्तिकै उपचारमा संलग्न एक मात्र स्वास्थ्यकर्मीले मादक पदार्थ सेवन गरेको र अन्य स्वास्थ्यकर्मी बोलाउँदा समयमै नआएकाले बालिकाको मृत्यु भएको आफन्तको गुनासो छ । 'समयमै चिकित्सक आएको भए बालिकाको ज्यान बच्थ्यो । तर, चिकित्सक समयमा नआउँदा उपचारको अभावमा बालिकाले ज्यान गुमाउनु परेकाे हाे,' मृतकका एक आफन्तले आराेप लगाए । तोडफोडबाट भेण्टिलेटर तथा आईसीयुको मोनिटरलगायत उपकरण र केन्द्रको झ्यालका सिसाहरुमा क्षति पुगेको अस्पताल व्यवस्थापन समिति अध्यक्ष बोधराज काफ्लेले जानकारी दिए । दुई महिनाअघि मात्रै जडान गरिएको भेन्टिलेटर फुटाउँदा केन्द्रलाई लाखौंको क्षति पुगेको अध्यक्ष काफ्लेले बताए । यस्तो सुविधा आसपासका जिल्लामा छैन । प्रदेश सरकार र नगरपालिकाको सहयोगमा ३५ लाखको खर्चमा भेन्टिलेटर सुविधा जडान गरेको अध्यक्ष काफ्लेले बताए । दैनिक ४५ जना सर्पले टोकेका बिरामीको उपचार हुने पनि केन्द्रका अधिकारी बताउँछन् । प्रमुख जिल्ला अधिकारी कृष्ण बहादुर राउतले घटनाको छानविन गर्न समिति गठन गर्ने प्रतिवद्धता जनाएपछि परिवारजनले मंगलवार बिहान शव बुझेका छन् ।"
हेटौंडामा सडक विस्तार पुनः सुरु : स्टेअर्डरले समस्या,"हेटौंडा : सडक डिभिजन कार्यालय हेटौंडाले दुई वर्षपछि पुनः मुख्य राजमार्ग विस्तार कार्य सुरु गरेको छ। २०७४ पुसमा पूर्व पश्चिम राजमार्गअन्तर्गत हेटौंडा बजारका केही घर भत्काएपछि सडक विस्तार रोकिएको थियो। तत्कालीन क्षेत्रीय प्रशासक बिनोद केसीको अग्रसरतामा २०७३ सालमा हेटौंडामा सडक विस्तारको काम थालिएको थियो। स्थानीयको आन्दोलन र सडक सीमाभित्र पर्ने घरधनीले मुआब्जा तथा क्षतिपूर्ति माग गर्दै मुद्दा दायर गरेपछि सर्वोच्च अदालतले तत्काल सडक विस्तार कार्य अगाडि नबढाउन आदेश दिएको थियो। उक्त आदेशसँगै हेटौंडामा सडक विस्तार कार्य रोकिएको हो। कार्यालयले छैठौं पटक १५ दिने सूचना जारी गर्दै मकवानपुरको मनहरी गाउँपालिकास्थित लोथर बजार र बाराको अम्लेखगञ्जबाट २५ मिटर सडकभित्र पर्ने घर टहरा भत्काउने काम सुरु गरेको छ। सडक डिभिजन कार्यालय हेटौंडाका सूचना अधिकारी जयराम अधिकारीले लोथर बजारका अतिक्रमित टहारा र अम्लेखगञ्जमा घरहरु भत्काउन सुरु गरिएको बताए। 'लोथरमा सडक दयाँबायाँ २५ मिटरभित्र रहेका घर टहराहरु स्थानीय आफैले भत्काउन थालेका छन्,'अम्लेखगञ्जमा पनि स्थानीयले घर टहरा भत्काउन सहयोग गरिरहेका छन्,' उनले भने, 'अटेरी गर्नेहरुको घर टहरा मात्र कार्यालयले भत्काउँछ, त्यसका लागि हाम्रो डोजर तयारी अवस्थामा खटिएको छ।' हेटौंडामा स्टे अर्डरले समस्या पूर्वपश्चिम राजमार्गअन्तर्गत पर्ने प्रायः सबै सरहभित्र २५ मिटर सडक फराकिलो बनाउने काम भएपनि हेटौंडामा भने हुन सकेको छैन। दुई वर्षअघि हेटौंडाका घरधनी आन्दोलित हुनुका साथै केही घरधनीले घर नभत्काउन सर्वोच्च अदालतबाट स्टे अर्डर लिएपछि सडक विस्तार कार्य रोकिएको थियो। तर यस पटक भने डिभिजन सडक कार्यालय हेटौंडाले आन्दोलन र दबाबले सडक विस्तार कार्य नरोकिने जनाएको छ। 'हामी केही दिनभित्रमै हेटौंडामा पनि सडक विस्तारको काम अघि बढाउँछौं,' कार्यालयका सूचना अधिकारी जयराम अधिकारीले भने, 'स्टे अर्डर लिएका केही घरको विषयमा कानुनी परामर्शपछि निर्णय लिन्छौं, अन्य घर जग्गामा सडक विस्तारको काम हुन्छ।' कार्यालयले घर भत्काउने सूचना जारी गरेपछि थप तीनसय हेटौंडाका घर धनीले सर्बोच्च अदालतबाट स्टे अर्डर लिएको कार्यालयको अनुमान छ। यसअघि २५ मिरट भित्र पर्ने तीन सय ४१ जना घरधनीले पाटन उच्च अदालत र सर्वोच्च अदालतमा मुद्दा दायर गरेर स्टे अर्डर लिएको सडक डिभिजन कार्यालयको तथ्याङ्क छ। मुआब्जा दिएर भत्काउन घरधनीको माग हेटौंडाका घरजग्गा धनीहरुले भने मुआब्जा नदिई घर भत्काउन नदिने अडान लिँदै आएका छन्। मकवानपपुर उद्योग बाणिज्य संघका अध्यक्ष तथा बसोबास संरक्षण समितिका अध्यक्ष कृष्ण कट्टवालले मुआब्जा नदिए घर भत्काउन नदिने बताए । '२५ हैन ३० मिटर भत्काए पनि समस्या छैन, तर त्यसको उचित मुआब्जा दिनुपर्यो,' उनले भने, 'होइन भने १६ मिटर भत्काउन हामीले सहमति गरिसकेका छौं।' सडक डिभिजन कार्यालयले भने हेटौंडाका घरधनीले मुआब्जा लिइसकेको दाबी गर्दै आएको छ।सडक डिभिजन कार्यालयले २०६९ भदौ १५ बाट पटक पटक सूचना जारी गर्दा समेत अटेर गरिएको भन्दै गत असार ७ गते २५ मिटर क्षेत्रका घरटहरा भत्काउन आग्रह गर्दै सूचना जारी गरेको थियो। उक्त सूचनामा कार्यालयले दिएको समयभित्र सडक सीमाभित्र पर्ने संरचना घरधनी आफैंले नहटाए बल प्रयोग गरेर हटाइने उल्लेख छ। राजमार्ग विस्तार गर्दा हेटौंडा१५, रातोमाटेदेखि हेटौंडा१० स्थित राप्तीपुलसम्म र हेटौंडा२, चौकीटोलदेखि हेटौंडाको बुद्धचोकसम्म दुई हजार आठ सय घर २५ मिटर सिमाभित्र पर्ने मकवानपुर उद्योग बाणिज्य संघको तथ्याङ्क छ। उक्त घरमा करिब चार हजार व्यवसाय सञ्चालनमा रहेको संघले जनाएको छ। प्रदेश सरकार १६ मिटरको पक्षमा ३ नम्बर प्रदेश सरकारले गत फागुन ५ गते हेटौंडा बजारको मुख्य सडक दयाँबायाँ १६ मिरट फराकिलो बनाउन केन्द्रीय सरकारलाई सिफारिस गरेको थियो। हेटौंडा बजारबाट सञ्चालित मुख्य राजमार्गको दायाँबायाँ १६१६ किलोमिटर फराकिलो गर्न प्रदेश मन्त्रीपरिषद बैठकले केन्द्र सरकारलाई सिफारिस गरेको हो। हेटौंडा बजारमा बाइपास सडक निर्माणका लागि प्रदेश ३ सरकारले चालु आर्थिक वर्षमा पाँच करोड रुपैयाँ विनियोजन गरेको छ। उक्त बजेटबाट सडकको डीपीआर बनाउने काम अन्तिम चरणमा पुगेको भौतिक पूर्वाधार विकास मन्त्रालयका सचिव कौशलकिशोर झाले बताए।हेटौंडा ३ नम्बर प्रदेशको राजधानी भएसँगै बढ्दो सवारी चाँपका कारण सडक विस्तार गर्न सरकारलाई परेको छ।"
पचरौता नगरपालिकाका तीन कमर्चारी अख्तियारको नियन्त्रणमा,"सिमरा : सेवाग्राहीसँग लिएको घुस रकमसहित अख्तियार दुरुपयोग अनुसन्धान आयोगको टोलीले बाराको पचरौता नगरपालिकाका तीन कर्मचारीलाई नियन्त्रणमा लिएको छ। हेटौंडास्थित अख्तियारको कार्यालयबाट खटिएको टोलीले पचरौता नगरपालिकाका इन्जिनियर रामप्रकाश सतरा, नायब सुब्बा बद्रीबहादुर थापा र कार्यालय सहयोगी ध्रुव महतोलाई नियन्त्रणमा लिएको हो। टोलीले इन्जिनियर सतरालाई १५ हजार र सुब्बा थापालाई १४ हजार रकमसहित पक्राउ गरेको अख्तियारका प्रहरी नायब उपरीक्षक केशव भट्टराईले जानकारी दिए। भट्टराईका अनुसार पक्राउ परेकामध्ये कार्यालय सहयोगीमार्फत घुसको रकम लिइएकाले महतोलाई पनि नियन्त्रणमा लिइएको हो। कार्यालयका कर्मचारीले काम गरिदिने भनी घुस मागेर दुःख दिइरहेको उजुरी परेको र अख्तियारको टोली कार्यालय पुगेर निगरानी गर्ने क्रममा रकमसहित नियन्त्रणमा लिइएको भट्टराईले बताए। इन्जिनियर सतराले भवानीपुरस्थित एक प्राथमिक विद्यालयको पर्खाल निर्माणपछि भुक्तानीका लागि सिफारिस दिनका लागि रकम माग गरेको अख्तियारले जनाएको छ। यसैगरी सुब्बा थापाले नगरपालिकामा सञ्चालन भएको महिला सशक्तिकरण तालिम अनुशिक्षण तालिमको भुक्तानीका लागि सिफारिस दिन रकम माग गरेको भट्टराईले जानकारी दिए। पक्राउ परेका तीनै जनालाई अनुसन्धानका लागि नियन्त्रणमा लिइएको र आवश्यक कारवाहीका लागि केन्द्रीय कार्यालयमा पठाइने भट्टराईले बताए। अख्तियारले यसअघि बाराका विभिन्न स्थानीय तहका कर्मचारी, जनप्रतिनिधि, जिल्ला वन कार्यालय प्रमुखसहितका कर्मचारीलाई पक्राउ गरिसकेको छ।"
सहिद भीमनारायणको सम्झना,"धनकटा : सहिद भीमनारायण श्रेष्ठको योगदानलाई राज्यले उचित कदर हुन नसकेको उनका परिवार तथा नेता कार्यकर्ताले गुनासो गरेका छन्। श्रेष्ठको ८३ औं जन्मजयन्तीको अवसरमा नेपाली कांग्रेस धनकुटकाले भीमनारायण चौकमा गरेको श्रद्धाञ्जलि सभामा श्रेष्ठकी धर्मपत्नी लक्ष्मीदेवी, जेष्ठ सुपुत्र मनोजनारायण श्रेष्ठ, छोरी ममता श्रेष्ठ, कांग्रेस महासमिति सदस्य आनन्द सन्तोषी राई, नेता विश्वप्रकाश श्रेष्ठ, पूर्वसांसद अञ्जना ताम्ली, नेपाली कांग्रेस धनकुटा सचिव विजय सन्तोषी राईलगायतले श्रेष्ठको सालिकमा माला लगाएर उनको योगदानको सम्मान गरे। १९९४ साल असार २४ गते धनकुटामा जन्मिएका श्रेष्ठलाई २०३० चैत्र ३ गते तत्काल राजा वीरेन्द्रलाई विराटनगर सवारी हुँदा बम हानेको आरोपमा तत्कालीन सरकारले पक्राउ गरेको थियो। पक्राउ प्रश्चात सरकारले कठिन जेल याताना दिएर २०३५ साल माघ २६ गोली हानी हत्या गरेको थियो।"
भैंसी बेचेको निहुँमा आमाको हत्या,वीरगन्ज : वीरगन्ज महानगरपालिका २४ रामगढवाको नयाँवस्तीमा छोराले आफ्नै आमाको हत्या गरेका छन्। नयाँवस्तीमा ४० वर्षीया शोभा देवीको उनका छोरा २० वर्षीय गुड्डु यादवले धारिलो हतियार प्रहार गरी हत्या गरेका हुन्। आफूसँग सल्लाह नगरी भैंसी बेचेको निहुँमा गुडडुले आमा शोभा देवीको हत्या गरेको प्रहरीले जनाएको छ। भैंसी बेचेको विषयमा मङगलबार दिउँसो आमा छोराबीच विवाद भएपछि आक्रोशमा आएका गुड्डुले आमा शोभा देवीको घाँटी र अनुहारमा धारिलो फलामको हतियार प्रहार गर्दा उनको घटनास्थलमै मृत्यु भएको हो। धारिलो हतियार प्रहार गर्न थालेपछि भाग्ने क्रममा आमा शोभादेवीलाई लखेटदै गुड्डुले सडकमा पुगेर हत्या गरेको प्रत्यक्षदर्शीले बताएका छन्। गुडडुलाई प्रहरीले घटनालगत्तै पक्राउ गरेको छ। उनलाई जिल्ला प्रहरी कार्यालय पर्साको थुनामा राखेर अनुसन्धान भइरहेको पर्साका प्रहरी नायव उपरीक्षक अनन्तराम शर्माले जानकारी दिए। मृतक शोभादेवीको शव पोष्टमार्टमका लागि नारायणी अस्पतालमा पठाइएको प्रहरी नायव उपरीक्षक शर्माले जानकारी दिए।
घुस लिने प्राडाविरुद्ध मुद्दा,"काठमाडौं : त्रिभुवन विश्वविद्यालय, विज्ञान तथा प्रविधि अध्ययन संस्थान डिनको कार्यालय कीर्तिपुरका सहायक डिन प्राडाशम्भुप्रसाद पटेलविरुद्ध अख्तियारले मुद्दा दायर भएको छ। सेवाग्राहीको कलेज संचालन अनुमति रद्द हुन सक्छ भन्दै डर देखाएर घुसलिने पटेलविरुद्ध विशेष अदालतमा मुद्दा दायर भएको हो। अख्तियार प्रवक्ता प्रदीपकुमार कोइरालाका अनुसार पटेल ५० हजार घुससहित पक्राउ परेका थिए। पटेलमाथि अनुसन्धान गर्दा रकम लिएको खुलेको अख्तियारको दाबी छ। अख्तियारले उनीविरुद्ध भ्रष्टाचार निवारण ऐन, बमोजिम सजायको मागदाबी गरेको छ।"
सरोकारवालाको प्रश्न : भारतमा रहेका नेपालीको तथ्यांक खोइ ?,"काठमाडौं : भारतमुखी श्रम आप्रवासनलाई वैदेशिक रोजगारको मुद्दा बनाइनुपर्नेमा जोड दिइएको छ। सरोकारवालाले सरकार यस सवालमा नीतिगत रुपमै अघि बढ्नुपर्ने बताए। लाखौं नेपाली कामका लागि भारत जाने गर्छन्। तर उनीहरुको नेपाल सरकारसँग कुनै तथ्यांक नै छैन सांसद गौरीशंकर चौधरीले भने, भारतलाई वैदेशिक रोजगारका लागि जाने मुलुकै रुपमा सरकारले नीति बनाउनुपर्छ। उनले नेपालीको रोजगारीको प्रमुख गन्तव्य भारत भए पनि नीति नियम नबन्दा त्यहाँ नेपालीले दुःख पाइरहेको बताए। प्रतिनिधि सभाकै अर्का सांसद प्रेम आलेले वैदेशिक रोजगारका सम्बन्धमा बनेको नीति, नियम भारतमा काम गर्न जाने कामदारका सवालमा पनि लागु गरिनुपर्ने बताए। सांसद डादीपकप्रकाश भट्टले भारतमा काम गर्न जाने नेपालीको परिचयपत्रदेखि बिमालगायतका सुविधा प्रदान गर्नेतर्फ ध्यान दिनुपर्ने प्रष्ट पारे। दिनप्रतिदिन भारतमुखी आप्रवासनको सवाल जटिल बन्दै गएको छ, उनले भने, समयमा नै यसतर्फ सरकार र नीति निर्माताको ध्यान जानु जरुरी छ। सांसद लक्ष्मी चौधरीले मुलुकमै रोजगार सिर्जना गर्न सके वैदेशिक रोजगारमा देखिने समस्या कम हुने बताइन्। राष्ट्रिय सभाका सदस्य शेरबहादुर कुँवरले भारतमा काम गर्ने मजदुरले अनेकौं कठिनाइ भोग्नु परेको भन्दै यस सवालमा राज्य गम्भीर हुनुपर्ने धारणा राखे। काम गरेर फर्किने मजदुर लुटिने क्रम पनि त्यतिकै छ। त्यहाँ काम गर्न पनि जोखिम मोल्नुपर्छ, आप्रवासनका क्षेत्रमा लामो समयदेखि काम गर्दै आएका प्रकाश मडैले भने, राज्यको यतातिर ध्यान नजाने हो भने भारतमुखी आप्रवासन बिकराल समस्या बन्न सक्छ। उनले काम गर्न गएकाहरुले रकम पठाउन पनि कठिने हुने गरेको बताए। वैदेशिक रोजगार बोर्ड सचिवालयका उपसचिव जीवनकुमार राई भारतमा काम गर्न गएका र जानेको तथ्यांक राख्न सुरु गरिनुपर्ने बताउँछन्। अहिले भारतको आप्रवासन पनि जटिल बन्दै गएको देखिन्छ। यसतर्फ पनि नीति बनाएर अघि बढ्नुपर्छ, उनले भने, स्थानीय स्तरमा तथ्यांक राख्ने र केन्द्र स्तरमा पनि आवश्यक ऐन नियम बनाउनुपर्छ। भारतमुखी आप्रवासनका सवालमा विद्यावारिधी गरिरहेका उपप्राध्यापक दीपकचन्द्र भट्ट काम गर्न गएका सयौं मजदुर बेपत्ता हुने क्रम धेरै रहेको बताउँछन्। उनका अनुसार करिब ५० लाख मानिस भारतमा मजदुरी गर्छन्। पहिलो पटक गएका ६१ प्रतिशत। दोस्रो पटक जाने ३९ प्रतिशत हराउने गरेका छन्, उनले भने, हराएकाको खोजीका लागि न राज्यले चासो दिएको छ। न परिवारका सदस्यले पहल गरेको देखिन्छ। तीनवर्षको तथ्यांक हेर्दा ९२ जना मानिस हराइरहेका छन्। यो सुदूरपश्चिमका डोटी र कञ्चनपुरमा गरिएको एक अध्ययन मात्रै हो। सरकारले नै हराइरहेकाको विवरण खोज्ने हो भने निकै बिकराल देखिन्छ, उनले भने, काम नपाउने, मजदुरी गरेर पठाइएको रकम लुटिने देखि कुटपिट र जेल बस्नुपर्ने समस्या पनि त्यस्तै छ।"
पोखरेलीलाई चकित पार्ने बबरशमशेरका ती धारा,"पोखरा : विसं १९७६ सालमा जुद्धशमशेर राणा प्रधानमन्त्री थिए। पश्चिमको कमाण्ड सम्हालेका थिए बबरशमशेर राणाले। त्यही बेला बबरशमशेरका छोरा बालशमशेरको १४ वर्षे कलिलो उमेरमै मृत्यु भयो। त्यसबखत पोखरामा पानीको अचाक्ली दुःख थियो। छोराको मृत्युशोकमा रहेका बबरशमशेरलाई त्यो हटाउन मन लाग्यो। उनले १९७६ सालमा धारा निर्माण गर्ने तयारी गरे। पोखरामा धारा ल्याउन पानीको स्रोत खोजी भयो। पोखरामा पानी ल्याउन मेथलाङ डाँडाको धारापानीको मुल उपयुक्त देखियो। र, त्यहाँ दुईवटा पानी ट्याकी निर्माण गरियो। त्यो बेला पोखराको जनसंख्या १५ सय रहेको नेपाल उद्योग वाणिज्य महासंघका पूर्वअध्यक्ष समेत रहेका पोखराको भैरवटोल निवासी आनन्दराज मुल्मीको सम्झना छ। उनका अनुसार त्यो बेला स्थानीय जनसंख्यालाई ध्यानमा राख्दै काठमाडौंबाट मिस्त्री झिकाएर मुख्य बजार क्षेत्रका २१ स्थानमा धारा ठड्याइयो। पोखरा आएका ती मिस्त्रीहरु यतै घरजम गरेर बसे र उनीहरुका सन्तान अहिले पनि पोखरामै छन्। त्यो बेला पोखरेलीको खानेपानी स्रोत भनेकै नजिकैको डाँडाका फेदीमा फुट्ने मुल थिए। भैरवटोलका स्थानीय मेथलाङको फेदी लक्ष्मीधारामा पानी लिन जान्थे। मोहोरिया, विन्ध्यवासिनिका मानिसहरु सिमपानीमा पानी लिन पुग्थे। सिमलचौर, मालेपाटनका मानिस धारापानीमा जान्थे। त्यस्तै रानीपौवा, फुलवारीका स्थानीय काहँडाँडाको फेदीको पानी थिउँथे र बैदामका स्थानीय फेवातालकै पानीलाई खानेपानीको रुपमा प्रयोग गर्ने गरेको मुल्मी सुनाउँछन्। १९७७मा निर्माण सकिएर धारामा पानी खस्दा पोखरेलीहरु चकित परेको भैरवटोलका जगतबहादुर ताम्राकार(९०) बताउँछन्। पोखराको पहिलो धारा नै बाल धारा हो। त्यो बेला भैरवटोल, बगर, तेस्रापट्टी, पालीखेचोक, रानीपौवा, सिमलचौर, पस्याङ लगायतका २१ स्थानमा धारा ठड्याएर पानी वितरण गरिएको उनी सम्झिन्छन्। १०० वर्ष पुराना ती ऐतिहासिक धारा मध्ये अहिले ५७ वटा मात्र बाँकी छन्। बबरशमशेरले बेलायतबाट किटका धारा मगाएर धारा पोखरामा ठड्याएको बगालेटोल सुन्दरमार्गका उत्तम उलक सुनाँछन्। शहरमा आगलागी भयो भने पानि यिनै धाराबाट पानी तानेर आगो निभायने प्रविधि जडान समेत गरिएको छ। आगलागी भएमा पानी तान्न मिल्ने गरी धारा निर्माण भए पनि यसको उपयोग भने कहिल्यै नभएको उलक बताउँछन्। धारासँगै चौपायाले पनि पानी पिउन मिल्ने गरी बनाइएको ढुङ्गाको डुढ अहिले पनि देख्न सकिन्छ। पोखरामा चौपायाका लागि ठाउँठाउँमा पोखरी पनि बनाइएका थिए। तर, अहिले ती पोखरी अतिक्रमणमा परेर गायब भइसकेका छन्। १०० वर्ष पुराना बेलायती शैलीका धारा अझै पनि उतिकै बलीया छन्। यस्ता ऐतिहासिक महत्वका धाराको संरक्षण गरी पानी पिउने व्यवस्था गर्नु पर्ने भैवरटोल मोहोरिया टोल विकास संस्थाका अध्यक्ष अष्टमान प्रधानाङ्ग बताउँछन्। प्रधानाङ्गका अनुसार त्यो बेला समाज निकै धार्मिक थियो। सामाजिक काम धर्म संग जोडिएर हुन्थ्यो। पाटी, पौवा, धारो, कुँवा निर्माण हुन्थ्यो। अहिले भने नेपाली परम्परा, संस्कृति र नेपाली पन नै हराउँदै गएको छ। पोखरा महानगरपालिका८ ले प्राचिन राणकालीन बाल धारा मर्मतका लागि १लाख रुपौयाँ छुट्याएको छ। ऐतिहासिक महत्वको १०० वर्ष पुराना धारा पुनः संञ्चालनमा ल्याउने उद्देश्यले धारा व्यवस्थित गर्न लागिएको पोखरा महानगरपालिका८ का वडाअध्यक्ष रुद्रनाथ बरालले बताए। पोखरामा रहेका २१ वटै धारा संरक्षण गर्नु पर्नेमा उनले जोड दिए। यस विषयमा कुरा उठेपनि सुनुवाई नभएपछि वडास्तरिय बजेटबाटै सिमालचौरमा रहेका धारा व्यवस्थित गरि पुनः संञ्चालनमा ल्याउन लागिएको उनले जानकारी दिए।"
सानो मुलुकलाई कूटनीतिक मर्यादा राख्न कठिन,"काठमाडौं : परराष्ट्रमन्त्री प्रदीप ज्ञवालीले नेपाल भूराजनीतिक जटिलतामा कुनै दृष्टिकोणबाट पनि नफसेको बताएका छन्। निकै जटिल परिस्थितीमा पनि जोगिएर आएको नेपाल यतिबेला कूटनीतिक असहजतामा पर्ने कुनै कारण नभएको दाबी गरे। नेपालको सबै मित्र रहने हुनाले यहाँको भूमि कुनै मुलुकको लागि उपयोग हुन नसक्ने र नेपालले कसैसँग पनि शत्रुभाव नराखेकै कारण कहिल्यै समस्यामा नपर्ने बताए। परराष्ट्रमन्त्री ज्ञवालीले सानो मुलुकलाई कूटनीतिक मर्यादा राख्न साच्चै कठिन भने हुने गरेको बताए। छिमेकी भारत (उदाउँदो शक्ति) ले भेनेजुयलाबाट तेल ल्याउन मिल्छ। अनि अमेरिकी राष्ट्रपति डोनाल्ड ट्रम्प, उत्तर कोरिया पुगेर किमलाई हेलो भन्न सक्छन्, मन्त्री ज्ञवालीले भने, हामीले त्यसो गर्दा के होला ? त्यो सोच्न पनि सकिदैन। साना मुलुकको समस्या त्यही हो। त्यस्तोबाट बचेर सम्वन्ध राख्दै अघि बढ्ने हो। सानो मुलुक भइसकेपछि विकसित राष्ट्रजस्तो खुला बन्न नसकिने धारणा राख्दै यस्तो बताएका हुन्। नेपालको कूटनीतिक अभ्यासः राजदूतको अनुभव नामको संस्मरणात्मक पुस्तक सार्वजनिक गर्दै उनले त्यस्तो धारणा व्यक्त गरेका हुन्। कूटनीतिमा अनुभव संगालेका र राजदूतको भूमिका पनि निर्वाह गरेका २० पूर्वराजदूतको अनुभवलाई लिपिबद्ध गरेर पत्रकार विष्णु रिजालको सम्पादनमा परराष्ट्र मामिला अध्ययन प्रतिष्ठानले उक्त पुस्तक बाहिर आएको हो। पुस्तकमा पुरानापुस्ताले कसरी कूटनीति संचालन गरेको र उनीहरुले कस्तो भूमिका निर्वाह गरेको खुलेको छ। परराष्ट्रमन्त्रीले नेपाल कहिले पाखुरीको बल त कहिले कुशल कूटनीतिले यहाँसम्म आइपुगेको बताउदै भने, नेपालका कतिपय राजदूतले इमान्दार नहुँदा मुलुकले ठूलो घाटा व्यहोरेको छ। हामी यसमा चनाखो हुनै पर्छ। राजदूतको जिम्मेवार के हो र कस्ता मानिस राजदूत हुने हामीले स्पष्ट पारेका छौं। उनले राजदूत करिअर र बाहिर दुवैबाट हुनसक्छन्। दुवैका फाइदा बेफाइदा छन् भन्दै राजनीतिक र कूटनीतिक भाव भन्दै पन्छिन नमिल्ने बताए। यदाकदा मुलुकले कूटनीति बेइजति ब्यहोर्न परेको पनि बताए। ज्ञान छ तर इमान छैन भने कसरी मुलुकले फाइदा लिने यसलाई मन्त्रालयले ध्यान दिइरहेको उनले बताए। कुनै पनि मुलुकको कूटनीति र मर्यादा परराष्ट्रमन्त्री ज्ञवालीले राष्ट्रको कूटनीतिक मर्यादालाई कायम राख्न परराष्ट्र मन्त्रालयको मात्रै पहलमा नहुने भन्दै सरकारका सबै मन्त्रालय जिम्मेवार हुन आवश्यक रहेको पनि बताए। कार्यक्रममा उनले नेपाली कूटनीतिक क्षेत्रका व्यक्तित्वको अनुभव समेटिएको पुस्तकले कूटनीतिमा भविष्य खोजिरहेका आगामी पुस्ताका लागि सहज हुन सक्ने भएर मन्त्रालयको सहयोगमा परराष्ट्र मामिला अध्ययन प्रतिष्ठानबाट पुस्तक बाहिर आउन सकेको हो। पुस्तकका सम्पादक रिजालले राजदूतको उमेरलाई प्राथमिकता दिएर अनुभव सुनेर अनि उतारेर कतिलाई लेख्न लगाइएको पनि बताए। यसले निरन्तरता पाउने पनि स्पष्ट पारे। राजदूतको अनुभव जस्ताको तस्तै राख्ने प्रयास गरेको बताए। नेपालको कूटनीतिक अभ्यास, पुरानो पुस्ताले गरेका काम, आधुनिक कूटनीतिको अभ्यास नहुँदै नेपाल राष्ट्रको स्वतन्त्रता कायम गर्न सक्षम पूर्वजबारे जानकारी लिन पुस्तक उपयोगी रहला भनेर आफूले यसमा काम गरेको उनको धारणा छ। पूर्वपरराष्ट्रमन्त्री डा भेषबहादुर थापाले आफूले अमेरिका र भारतको राजदूत हुँदा निर्वाह गरेको भूमिका तथा आर्थिक कूटनीतिमा दिएको जोड तत्कालीन भ्रमणको प्रसंग उठाएका थिए। उनले सबैको अनुभवले पछिल्लो पुस्तालाई ऊर्जा मिल्नसक्ने धारणा व्यक्त गरे। पूर्वराजदूत डा मदनकुमार भट्टराईले पुस्तको सबल पक्ष केलाउँदै भने पछिल्लो पुस्ताको लागि पुराना अभ्यास र अनुभव उपयोगी मात्र होइन मार्ग दिन उपयोगी हुने बताए। नेपालको कूटनीति सञ्चालनका आरोहअवरोह आइरहेको जनाउँदै अहिलेसम्मको राजदूत कति भन्नेदेखि सबै पक्ष समेटिएको उक्त पुस्तक उपयोगी रहेको बताए। पत्रकार युवराज घिमिरेले पछिल्ला कूटनीतिक अभ्यासबारे बोल्दै कूटनीति राष्ट्रियहित र स्वार्थमा मात्र केन्द्रित हुँदै सरकारको निरन्तरतामा अडिनुपर्ने बताए। प्रतिष्ठानका कार्यकारी निर्देशक राजेश श्रेष्ठले आइएफएले आगामी दिनमा यस्ता अध्ययन र अनुसन्धानात्मक काममा बढी जोड दिने स्पष्ट पारे। कार्यक्रममा पूर्वराजदूत, वर्तमान कूटनीतिज्ञ तथा लेखक पत्रकार र राजनीतिज्ञको उपस्थिती थियो।"
जेठाजुको खुकुरी प्रहारबाट बुहारी गम्भीर घाइते,"विराटनगर : मोरङको सुन्दरहरैंचा नगरपालिका१ स्थित कुमार गाउँका ३६ वर्षीय निरबहादुर नेपालले मंगलबार खुकुरी प्रहार गरेर आफ्नै बुहारीलाई गम्भीर घाइते बनाएका छन् । प्रदेश १ प्रहरी कार्यालय विराटनगरका प्रवक्ता एसएसपी किशोरकुमार दाहालका अनुसार सामान्य घरयासी विवादमा निरबहादुरले बुहारी २६ वर्षीया सलिना नेपालमाथि खुकुरी प्रहार गरेका हुन् । खुकुरी प्रहारबाट सलिनाको अनुहार, टाउको, हात लगायत शरीरका विभिन्न भागमा गहिरो चोट लागेको दाहालले बताए । बुहारीलाई खुकुरी हान्ने जेठाजुलाई पक्राउ गरेर घटनाका बारेमा आवश्यक अनुसन्धान सुरु गरिएको प्रहरीले जनाएको छ । स्थानीय स्वास्थ्य संस्थामा उपचार हुन नसकेपछि गम्भीर घाइते शलिनालाई थप उपचारका लागि विपी कोइराला स्वास्थ्य विज्ञान प्रतिष्ठान धरान पठाइएको प्रहरीको भनाइ छ ।"
"घरमुनीको जमिन भासिँदा रसुवामा ६ घरमा क्षति, एक परिवार विस्थापित","नुवाकोट : अविरल वर्षाका कारण पहिरो जाँदा रसुवाको दक्षिणपूर्वी घलेगाउँमा ६ घरमा क्षति पुगेको छ। सदरमुकाम धुन्चेदेखि ३० किलोमिटर दूरीको कालिका गाउँपालिका ५ घलेगाउँमा घरमुनीबाट जमिन भासिँदा मंगलबार ६ घरमा क्षति पुगेको सहायक प्रमुख जिल्ला अधिकारी सपना भट्टराइले जानकारी दिइन्। भट्टराईका अनुसार पहिरोले एक परिवार विस्थापित भएको छ। घरमुनी सडक खनिएको र अविरल वर्षाले जमिन भासिँदा स्थानीय श्यामबहादुर तामाङको ४ जनाको परिवार विस्थापित भएको हो। तामाङको परिवारलाई १० हजार रुपैयाँ नगद र टेन्टलगायत राहत सामग्री प्रदान गरिएको छ। उनको परिवार घर नजिकै बारीमा अस्थायी रुपमा टेन्ट हालेर बसेको छ। पहिरोले स्थानीय गम्भीरमान तामाङ, सन्तमान तामाङ, सन्तबहादुर तामाङ, सौगात तामाङ र सार्की तामाङको घरमा क्षति पुगेका छ। उनीहरू पनि जोखिमपूर्ण रुपमा बसिरहेका छन्। प्रहरी र स्थानीय तहका कर्मचारी घटनास्थलमा थप अनुगमनका लागि पुगेका छन्।"
सञ्चार कानुनका मस्यौदा सच्याउने लिखित प्रतिबद्धता,"काठमाडौं : नेकपाको राष्ट्रियसभाका प्रमुख सचेतक खिमलाल भट्टराईले मिडिया काउन्सिल विधेयकबारे पत्रकार महासंघका मागलाई संशोधन गरी समेट्ने लिखित प्रतिबद्धता जनाएका छन्। महासंघलाई ध्यानाकर्षण भएकोबारे शीर्षकमा पत्र लेखी यस्तो प्रतिबद्धता जनाएका हुन्। राष्ट्रियसभामा विचाराधीन उक्त विधेयकबारे भट्टराईले पत्रमा लेखेका छन्, मिडिया काउन्सिल विधेयकका सम्बन्धमा नेपाल पत्रकार महासंघ लगायतले काउन्सिल गठन, स्वायत्तता र जरिवाना गर्ने व्यवस्था लगायत उठाएको चासो र सरोकारका सम्बन्धमा हाम्रो गम्भीर ध्यानाकर्षण भएको छ। त्यस सम्बन्धमा संविधान र संसदीय प्रक्रियाबमोजिम तपाईंहरूको चासो र सरोकारलाई हाम्रो प्रष्ट प्रतिबद्धता रहेको व्यहोरा जानकारी गराउन चाहन्छौँ। उनले संसद्मा विचाराधीन अन्य सञ्चारसम्बन्धी विधेयकमा पनि संविधान र आम सञ्चार नीति २०७३ बमोजिम पत्रकार महासंघ र अन्य संबद्ध पक्षसँग छलफल गरी संशोधन गर्ने गरी अघि बढ्ने प्रतिबद्धता जनाएका छन्। लिखित प्रतिबद्धता जनाउनुअघि नेकपा संसदीय दलको कार्यालयमा नेकपा महासचिव विष्णु पौडेल, संसदीय दलका उपनेता सुवासचन्द नेम्वाङ, नेता योगेश भट्टराई तथा प्रमुख सचेतक खिमलाल भट्टराईले महासंघ अध्यक्ष गोविन्द आचार्य, उपाध्यक्ष विपुल पोखरेल, महासचिव रमेश विष्टलगायतसँग छलफल गरेका थिए। संघीय संसद्को राष्ट्रियसभामा २०७६ वैशाख २७ गते सरकारले दर्ता गरेको मिडिया काउन्सिल विधेयकसहित समग्र सञ्चारसम्बन्धी विधेयकहरुलाई प्रेस स्वतन्त्रतामैत्री बनाउन नेपाल पत्रकार महासंघले दबाबमूलक आन्दोलन सञ्चालन गर्दै आएको छ। महासंघले उक्त विधेयक फिर्ता वा संशोधनको माग राखी संसद्मा रहेका सबै राजनीतिक दलहरूलाई लिखित ध्यानाकर्षण गराएको थियो। सत्तारुढ नेकपाका संसदीय दलका उपनेता सुवासचन्द्र नेम्वाङसमेतको उपस्थितिमा महासंघ प्रतिनिधिमण्डलसँग पटकपटक वार्ता भएको थियो। मंगलबार दिउँसो नेकपा संसदीय दलको कार्यालयमा भएको छलफलमा मिडिया काउन्सिल विधेयकमा संशोधन प्रस्ताव तयार पारी महासंघले उठाउँदै आएको मिडिया काउन्सिलको स्वायत्तता, गठन प्रक्रिया, दण्डजरिवानालगायतका सरोकारलाई सम्वोधन गर्ने लिखित प्रतिवद्धता व्यक्त भएको हो।"
कुलोमा डुबेर बालकको मृत्यु,दाङ : दाङका कुलोमा डुबेर एक बालकको मृत्यु भएको छ । तुलसीपुुर उपहानगरपालिका६ सितानगर टोलका राजेन्द्र बिकका साढे दुई वर्षीय छोरा प्रभाषको घर नजिकैको कुलोमा डुबेर मृत्यु भएको हो । घरको आँगनमा खेलिरहेका बालक मंगलवार कुलोमा खसेको परिवारले जनाएको छ । कुलोमा खसेका बालक एकैचाटी ५ सय मिटर तल फेला परेका थिए । अचेत अवस्थामा भेटिएका बालकलाई तुलसीपुरको राप्ती प्रादेशिक अस्पतालमा उपचारको क्रममा मृत्यु भएको जिल्ला प्रहरी कार्यालय दाङका प्रवक्ता विनोद विक्रम शाहले जानकारी दिए ।
"पाल्पामा जिप दुर्घटना : एकको मृत्यु, १३ घाइते",तानसेन : पाल्पाको रिब्दीकोट गाउँपालिका३ खस्यौलीमा मंगलवार साँझ जिप दुर्घटना हुँदा एक जनाको मृत्यु भएको छ । १३ जना घाइते छन् । दुर्घटनामा रैनादेवी छहरा गाउँपालिका५ बस्ने ७० वर्षीया हुमादेवी बुढाथोकीको मृत्यु भएको हो । घाइते भएकी बुढाथोकीको मिसन अस्पताल तानसेनमा उपचारको क्रममा मृत्यु भएको हो । बुटवलबाट पाल्पाको सर्देवातर्फ जाँदै गरेको लु अ अ ब ४१९४ नयाँ भन्सार नम्बरको बलेरो जिप अनियन्त्रित भइ सडकदेखि ३० मिटर तल खसी दुर्घटना भएको हो ।घाइते सबैको मिसन अस्पताल तानसेनमा उपचार भइरहेको र अवस्था सामान्य हुँदैगएको जिल्ला प्रहरी कार्यालय पाल्पाले जनाएको छ ।
"बाँकेमा वर्षकै सर्वाधिक वर्षा, धेरै ठाउँ डुबानमा","नेपालगन्ज : मंगलवार बिहानैदेखि परेको अविरल वर्षाका कारण बाँके जिल्लाका सहरी र ग्रामीण क्षेत्र डुबानमा परेका छन् । जिल्ला प्रहरी कार्यालय बाँकेका प्रवक्ता प्रहरी नायब उपरीक्षक प्रकाश सापकोटाका अनुसार नेपालगन्ज उपमहानगरपालिका, कोहलपुर नगरपालिका, बैजनाथ, खजुरालगायत गाउँपालिकाका विभिन्न क्षेत्रमा वर्षाको पानी निकास नहुँदा स्थानीयको घरभित्रै पानी पसेको हो । कुनै मानवीय क्षति भने नभएको प्रहरीले जनाएको छ । ढल तथा नालाको निकास थुनिँदा नेपालगन्ज उपमहानगरपालिकाका रानी तलाउ, महेन्द्र स्कुल रोड, महेन्द्रपार्क क्षेत्र, घरबारीटोल, बेलासपुर, न्यूरोड, गणेशपुर, बाँकेगाउँ, कोरियनपुर, भृकुटीनगर, कारकाँदो, राँझालगायत क्षेत्र जलाम्य भएका थिए । जिल्ला प्रहरी कार्यालय आसपासका क्षेत्रमा पनि वर्षाको पानी जमेको थियो । यस्तै कोहलपुर नगरपालिकाको वडा नं १० चटार, १३ नं सिमरी, १४ नं हवलदारपुर, भरैया, १५ नं को पर्सेनीपुर गाउँमा डुबानमा परेका थिए । खजुरा गाउँपालिकामा पर्ने पेडारी नाला बढेर सडकबाटै बग्दा सर्वसाधारणलाई ओहोरदोहोर गर्न समस्या भएको थियो । मंगलवार नेपालगन्जमा यस वर्षकै सर्वाधिक वर्षा भएको बताइएको छ । जल तथा मौसम विज्ञान विभागको हावापानी फिल्ड कार्यालय राँझाका अनुसार नेपालगन्जमा १६३६ मिलिमिटर वर्षा भएको हो । जुन देशभर भएकोे वर्षामा सर्वाधिक हो । कुनै पनि जिल्लामा एक सय मिलिमिटरभन्दा बढी वर्षा भएको थिएन । ८ असारमा यसअघि १६० मिलिमिटर वर्षा भएको थियो । यो वर्षाले नरैनापुर गाउँपालिकाका चार वडामा अलि बढी डुबान समस्या भएको थियो ।"
कर्णाली पुलको जोखिम कायमै,"टीकापुर : हुलाकी राजमार्गअन्तर्गत कैलाली र बर्दियालाई जोड्ने कर्णाली नदीको सत्ती घाटमा निर्मित पुल मर्मत नहुँदा उच्च जोखिममा परेको छ। गत वर्षदेखि नै पुलको राजापुरतर्फको किनारमा ठूलो प्वाल परे पनि सम्बन्धित निकायले ध्यान नदिँदा पुल उच्च जोखिममा परेको हो। सुदूरपश्चिम प्रदेश र ५ नम्बर प्रदेशलाई जोड्ने पुलको अन्तिम पिल्लरसँगै बनाइएको ताराजालीसहित तटबन्ध वर्षेनी भाँसिदै गएको छ। टीकापुर नगरपालिका ८ वनगाउँका स्थानीय हरिराम चौधरीले कर्णाली नदीले धार परिवर्तन गरी पुलको किनारबाट बग्न सुरु गरेसँगै पुलको किनारमा ठूलो प्वाल परेको बताए। चौधरीका अनुसार पुलको राजापुरतर्फको दुबै किनारमा नदीले तलबाट कटान गरेर ठूला ठूला प्वाल परेका छन्। पुल किनारमा परेका प्वालका कारण सवारी साधनलाई आवातजावतमा समेत समस्या परेको छ।प्वाल परेको ठाउँमा तारजाली राखिएको छ। पुलको उत्तरतर्फ बनाइएको तटबन्ध भत्किने अवस्थामा पुगेपछि पुल उच्च जोखिममा परेको हो। रसुवा कन्स्ट्रक्सन प्रालिले पाँच वर्षअघि समयवधि भन्दा झण्डैं नौ महिना अगाडि निर्माण सम्पन्न गरेको उक्त पुलको किनारमा ठूला ठूला प्वालहरु परे पनि यसअघि मर्मत गर्दै आएको थियो। गत वर्षदेखि निर्माण कम्पनीले मर्मत गर्ने समय सकिएसँगै यस वर्ष पुलमा परेका प्वाल जस्ताका त्यस्तै छन्। स्थानीयका अनुसार पुल निर्माण सम्पन्न भएको एक वर्षपछि नै तारजाली भाँसिन सुरु भएको थियो। वर्षायाम लागेसँगै नदीमा पानीको सतह बढ्न थालेपछि तारजाली भाँसिने गरेको स्थानीय दीपेन्द्र भण्डारीले बताए। 'नदीमा पानीको सतह बढेसँगै पुलको किनारको तारजाली भाँसिदै गएको छ, उनले भने,'गत वर्षसम्म निर्माण कम्पनीले तारजाली भर्दै आए पनि यस वर्ष कसैले ध्यान नदिएका कारण पुल जोखिममा परेको हो।' नदीमा पुल निर्माण गर्दा बीचमा बनाइएका डाइभर्सनले नदीले धार परिवर्तन गरिएका कारण वर्षेनी पुल जोखिममा पर्दै गएको हो। स्थानीयले पुलको संरक्षणका लागि नदीको बीचमा बनेका साना टापुहरु सफा गर्नुपर्ने माग गर्दै आइरहेका छन्। कर्णाली चिसापानी पुलभन्दा तल कर्णाली नदीको बीचमा सयौंको संख्यामा टापुहरु रहेका छन्। टीकापुर नगरपालिका ८ का वडाध्यक्ष दीर्घबहादुर ठकुल्लाले नदी किनारको तटबन्धको तारजाली भासिँदै गएका कारण पुल नै जोखिममा परेको बताए। 'नदीको बीचमा रहेका ती टापुहरु उठाउने क्रम छ, यस वर्ष हामीले केही टापु सफा गरेका छौं, अर्को वर्षसम्म नदी बीचका टापु सफा गर्छौं,'अध्यक्ष ठकुल्लाले भने, 'त्यो किनार बर्दियाले मर्मत गर्नुपर्ने हो, खै किन हो उसले ध्यान दिएको छैन।' पुलको संरक्षणका लागि राजापुर नगरपालिकासँग समन्वय गरी रहेको ठकुल्लाले बताए ।"
"बझाङको कालंगा हाइड्रोमा तोडफोड, पाँच दिनदेखि काम ठप्प","बझाङ : बझाङको बुंगोल क्षेत्रमा विधुत उत्पादन गरिरहेको कालंगा हाइड्रोको फिल्ड कार्यालयमा स्थानीयले तोडफोड गरेका छन्। संचालक तथा फिल्डमा काम गर्ने कर्मचारीले शान्ति सुरक्षाको प्रत्याभुत नभएको भन्दै पाँच दिनदेखि काम बन्द गरेका हुन्।९ स्थानमा अहिले काम रोकिएको छ। स्थानीयले विगजडामा रहेको २ वटा फिल्ड कार्यालयमा रहेका २ वटा जेसीवी, ३ टिपरवटा र महेन्द्रा बलेरोजीप १० वटासहित अन्य कार्यालयमा व्यापक तोडफोड गरेका छन्। सोमबार कालंगा हाइड्रोका कर्मचारीले पत्रकार सम्मेलन गर्दै घटना र क्षतिबारे जानकारी गराएका छन्। केहि दिन अगाडी आक्रोसित स्थानीयको भीडको तोडफोडबाट १५ करोड बराबरको क्षति भएको प्रालीका प्रमुख प्रशासकीय अधिकृत पुष्प चित्रकारले जानकारी दिए। असार १६ गते हाइड्रोका जेसीबी चालक माधव बोहरालगायत अन्य व्यक्तिले बुंगोल नगरपालिका २ बस्थीकी २० वर्षीया ललिताकुमारी धामीको सामूहिक बलात्कार गरी हत्या गरेको विषयलाइ दिएर दोषिलाई कारबाहीको माग गर्दै स्थानीयले हाइड्रोका फिल्ड कार्यालयमा तोडफोड गरिएका थिए। आफूहरुको शान्ति सुरक्षा नभएको भन्दै त्यहाँका कर्मचारीले कारबाहीको माग गरेका छन्। जिल्लाकै विकट दुर्गममा काम गरिरहेको कालंगा हाइड्रोले घटना भएको दिनदेखि नै साइडमा काम बन्द गरेको छ। सधैं स्थानीयबाट अनावश्यक दु:ख पाइरहेको र प्रहरी प्रशासनबाट कुनै सहयोग नपाएपछि प्रालीका लगानी कर्ता र कर्मचारीले बझाङमा काम गर्न गाह्रो भएको बताएका छन्। 'ललिताको घटनाप्रति हामी दुखित छौं, प्रालिका संचालक विरेन्द्र मल्लले भने,' दोषिलाई प्रहरीले पक्राउ गरिसक्दा पनि हामी लाई दु:ख दिनु दु:खत कुरा हो।' उनले यस्तै वातावरण रहिरह्यो भने लगानीकर्ता कोही पनि नआउने बताए। पीडित परिवारले भने आफूहरुले स्थानीयलाई तोडफोड र प्रदर्शन नगर्न सुझाएको बताएका छन्। समाजका केही गलत प्रवृत्तिका मानिसको अगुवाइमा तोडफोड भएकाले दोषिलाई कारबाही गरिनुपर्ने हाइड्रोका कर्मचारीको माग छ।कम्पनीमा ढुंगामुढा प्रहार हुँदा पनि प्रहरी मुखदर्शक भएर बसेको प्रालिका लगानीकर्ताले आरोप लगाएका छन्।हाइड्रोको बझाङमा ६५ मेघावाट विधुत उत्पादन गर्ने लक्ष्य छ।अहिले ६० प्रतिशत काम भइसकेको छ।"
कुलो पुरिंदा खेत बाँझै,"धनकुटा : जभाभाबी खनिएको सडकले सिँचाइ कुलो पुरिएपछि ओखलढुंगाको लिखु गाउँपालिका ६ का खेतबारी बाँझै छन्। लिखु एकवार सडक निर्माण सिँचाइ कुलो भत्किएपछि समस्या आएको हो। लिखु गाउँपालिका६ मा लिखु एकवार सडक निर्माण गर्दा एकसय ५० घरधुरीको एक हजार रोपनी बढी खेत बाँझो भएको वडा६ का वडा अध्यक्ष टिकाराम मगरले बताए। कुलोमा भएको क्षति र मर्मतको योजना नभएपछि सिँचाइ नहुँदा किसानको खेत बाँझो राख्नु पर्ने अवस्था आएको उनको भनाइ छ। स्थानीय स्तरमा कुलो तथा खानेपानीको मर्मत गर्ने अवस्था नरहेको अध्यक्ष मगरले जानकारी दिए। सडक खन्दा कुलो पुरिएपछि निर्माण पक्षले कुलो मर्मत गरेको छैन। कुलो स्थानीय उपभोक्ताबाट मात्रै मर्मत सम्भव नभएकाले खेत बाँझै छाड्नु परेको गाम्नाङ्गटार खाल्टेका किसान दलबहादुर मगरले गुनासो गरे। सडक निर्माण गर्ने सम्बन्धित निकायले सिँचाइ कुलो मर्मत नगरिदिँदा खेत बाँझो राख्न बाध्य भएको मगरले बताए। लिखु गाउँपालिकाको गाम्नाङ्टारस्थित खाल्टेमा सिँचाइ पुयाइएको चार किलोमिटर कुलो सडक निर्माणका क्रममा भत्किएपछि यो वर्ष किसानले धानको बीउ नै राखेका छैनन्। सडक खनिएका कारण धेरै सिँचाइ कुलोमा क्षति भएपछि तीन बाली लगाउने खेत बाँझिएको हो। लिखु गाउँपालिकामा सडकले ५ किलोमिटर भन्दा बढी सिँचाइ कुलो पुरिएको छ। सिँचाइ अभावमा १ सय ५० घरधुरीले खेत नै बाँझै छाडेका छन्। खेत बाझो भएपछि खाद्यान्न अभाव हुने स्थानीय हरि भट्टराईले बताए। गाउँपालिकाले समेत खेत बाँझो भएको विषयमा चासो नदिएपछि किसान आक्रोसित छन्। धनकुटाको चौबिसे गाउँपालिका ३ र ४ वडामा पर्ने कुरुलेतेनुपा गाउँ बसाइसराइको चपेटामा परेको क्षेत्र हो। यहाँका अधिकांश मानिस खानेपानी अभावकै कारण बसाई सरेर अयन्त्र गएका छन्। भएका स्थानीयलाई पनि अहिले खडेरीले बसाइ सार्न वाध्य पार्दैछ। यस क्षेत्रका किसानले लगाएको मकैको हरियो बोट खडेरीले सुकेका छन्। खडेरी लम्बिदा मकैको बोट सुकेर पराल जस्तो भएको चौविसे गाउँपालिका३ का स्थानीय चिरञ्जीवि अधिकारीले बताए। कुरुलेका वासथला, खानी गाउँ, डाँडागाउँ, सुरुङी, तोप्ले सुबुङ लगायत क्षेत्र बढी सुख्खा छन्। यस क्षेत्रका किसानले बैसाखमा पानी परेपछि मकै रोपेका थिए। सुख्खा र खानेपानी अभावकै कारण यो क्षेत्रबाट विगतमा स्थानीय वासिन्दा वसाइ सरेर अन्यत्र गएका थिए। यहाँका किसानले यतिबेला मकै र बदाम लगाउने सिजन हो। विगतका वर्ष मकैको बीउ किन्नु पर्दैन थियो। तर यो पटक मकै नफल्ने भएपछि बीउ राख्नसमेत किन्नु पर्ने अवस्था रहेको किसान बताउँछन्।"
चिनजानकै व्यक्तिबाट बलात्कार,"भद्रपुर : झापाको शिवसताक्षी नगरपालिकामा मामाले आफ्नै भान्जि बलात्कार गरे। उक्त घट्ना लगत्तै बुवाले छोरी बलात्कार गरेको घट्ना सार्वजनिक भयो। बालिकाले आमालाई घट्ना बारे जानकारी दिइन्। स्वास्थ्य अवस्था कमजोर बनेपछि बालिकाले सबै कुरा आमालाई सुनाएकी थिइन्। करणी गर्ने बाबु प्रहरी हिरासतमा छन्। असार २ गते आफ्नै घरमा भाडामा बस्ने १७ वर्षकी किशोरीलाई १ वर्षदेखि अनेक धम्की दिएर ५५ वर्षीय बिष्णु खड्काले बलात्कार गर्दै आएको खुलासा भयो। घट्ना बाहिर आएपछि उनी अहिले फरार छन्। यी झापाका प्रतिनिधि घटना हुन्। जिल्लामा हुने अधिकांश बलात्कारका घट्नामा चिनेजानेकै बढी देखिएका छन्। ४ वर्षीया बालिकादेखि ७७ वर्षीय बृद्धासम्म बलात्कारको सिकार बनेका छन्। झापामा गत असारदेखि १ सय २७ वटा बलात्कार सम्बन्धित उजुरी दर्ता भएका छन्। ती मध्ये चिनजान गरेकै व्यक्तिबाट बलात्कृत १ सय १४ जना, नजिकका आफन्तबाट ११ जना र अपरिचितबाट २ जना रहेको जिल्ला प्रहरी कार्यालय झापाका प्रहरी नायव उपरीक्षक महेन्द्र श्रेष्ठले जानकारी दिए। जिल्ला प्रहरी कार्यालय झापाले ५६ जनालाई पूर्पक्षको लागि थुनामा पठाएको छ। १ सय २३ जना पक्राउ परेका छन्। १७ जना बलात्कार आरोपि फरार छन्। चिनजानका मान्छेबाट जबरजस्ती करणी बढी हुने भएकाले अधिकांश घटना घर भित्रै घट्ने गरेका छन्। नाता सम्बन्ध भित्र भएका घटना बाहिर आएका छैनन्। जति आएका छन् ती कम मात्रै हुन, मानवअधिकारकर्मी बिष्णु खरेलले भने, सामाजिक प्रतिष्ठान जोगाउनको लागि पीडित व्यक्तिलाइ झन पिडा थप्ने काम भएको छ।"
प्रदेश १ मा विषादी परीक्षण,"विराटनगर : प्रदेश १ सरकारले प्रदेश केन्द्रमा नै प्रयोगशाला स्थापना गरेर नाका र बजारमा आयातीत कृषिजन्य बस्तुको परीक्षण सुरु गरेको छ । सोमबारबाट विषादी अवशेष द्रुत विश्लेषण प्रयोगशाला सञ्चालनमा आएको हो । केन्द्रीय कृषि प्रयोगशालाका बरिष्ठ बाली संरक्षण अधिकृत राजीवदास राजभण्डारीले विराटनगरस्थित बाली संरक्षण प्रयोगशालामा कार्यरक्त प्राविधिकलाई तरकारी र फलफुलमा पाइने विषादी परीक्षण बारेमा जानकारी तथा प्रशिक्षण दिइ सकिएको बताए । किसानले उत्पादन गरेको वा कतैबाट आयात गरिएको तरकारी लगायत खाद्यवस्तु खान योग्य वा अयोग्य भएको परीक्षण गर्न प्रयोगशाला स्थापना गरि सञ्चालनमा ल्याएको भूमि व्यवस्था, कृषि तथा सहकारी मन्त्रालयले जनाएको छ । भूमी व्यवस्था, कृषि तथा सहकारी मन्त्रालयका सचिव हस्तबहादुर बिष्टले प्रयोगशाला स्थापना भएसँगै विराटनगरबाट नै तरकारी र फलफुलको विषादी अवशेष द्रूत विश्लेषण प्रयोगशाला मार्फत मापन गर्ने काम सुरु भएको जानकारी दिए । प्रयोगशाला करिब २५ लाख रुपैयाँको लागतमा सञ्चालनमा ल्याइएको हो । केही दिन अघिसम्म भारत लगायत अन्य मुलुकबाट आयात हुने तरकारी परीक्षणका लागि झापाको बिर्तामोडमा नै लैजानुपर्ने बाध्यता रहेको थियो । ल्याबमा कार्यरत प्राविधिक सहायक घनश्याम बरालका अनुसार दुई वटा विषादीको समूहको परीक्षण गरिने बताए । उनले कारवामेट विषादीको समूह र अर्गानोफस्पेट विषादीको समूहको परीक्षण गरिने बताए । बजार वा नाकाबाट तरकारी र फलफुलको नमुना ल्याएर विषादीको परीक्षण गर्ने तयारी भएको उनको भनाई छ । बरालका अनुसारमा तरकारीमा ५ प्रकारका विषादीका समुह रहने भएता पनि दुई वटाको परीक्षण गरेर उपभोग्य गर्ने योग्य छ की छैन भन्ने तय गरिने छ । तरकारी र फलफुलको नाका तथा बजारबाट ल्याउने नमुनमा ३५ प्रतिशत भन्दा कम विषादीको मात्र पाइए मात्र उपभोग गर्ने सकिने उनले बताए । उनले भने ३५ देखि ४५ प्रतिशत विषादीको मात्र पाए केहि दिन प्लाण्ट क्वारेन्टाइनमा राखिने छ । क्वारेन्टाइनमा ५ दिन निगरानीमा राखेर फेरी परीक्षण गरेपछि उपभोग्य गर्ने योग्य भएमात्र बजारमा बिक्री गर्ने दिने नभए नष्ट गर्ने उनले बताए । सो ल्याबमा दैनिक २० देखि ३० वटा तरकारी तथा फलफुलको नमुना परीक्षण गरिने बताइएको छ । प्राविधिक कर्मचारी थपिएर आए दैनिक ७० वटा गर्न सकिने बाली संरक्षण प्रयोगशाला प्रदेश १ को कार्यालय विराटनगरले जनाएको छ । सो प्रयोगशालामा यस अघि वालीमा लाग्ने रोग र किराको परीक्षण गर्नुको साथै जैविक विषादी परीक्षण उत्पादनको काम हुँदै आएको थियो । ६ जना प्राविधिक सहितको १० कर्मचारीको दरबन्दी रहेको सो कार्यालयमा चारजना मात्र प्राविधिक छन् ।"
एउटै डोरीमा झुण्डिएर दाजुबहिनीले गरे आत्महत्या,दार्चुला : दार्चुलामा दाजुबहिनीले एउटै डोरीमा झुण्डिएर आत्महत्या गरेका छन् । शैल्य शिखर नरपालिका वडा नम्बर ५ बगौरा बस्ने महादेव डागा र मनिसा डागाले सोमबार राती एउटै डोरीमा झुण्डिएर आत्महत्या गरेका हुन्। उनीहरु महाकाली नगरपालिका वडा नम्बर ४ खलंगा बजारमा रहेको विष्ट वियर बारमा डेरा गरी बस्दै आएका थिए । पङ्खामा डोरी लगाइ झुण्डिएको अवस्थामा मंगलबार बिहान फेला परेका थिए। अन्दाजी २८ वर्षका महादेव र अन्दाजी २२ वर्षकी मनिसा नातामा दाजु बहिनी पर्छन् । मनिसाको विवाह भइसकेको छ । घटनाको बारेमा थप अनुसन्धान भइरहेको प्रहरीले जनाएको छ । घटना स्थलमा प्रहरीले मुचुल्का तयार गरी आफन्तलाई खबर गरिएको जिल्ला प्रहरी कार्यालय दार्चुलाका सूचना अधिकारी हिक्मत बोहराले जानकारी दिए ।
घरको पर्खाल भत्किदा बालिकाको मृत्यु,रोल्पा : अविरल वर्षाका कारण भिजेको घरको पर्खाल भत्किदा रोल्पामा साढे दुई वर्षीय बालिकाको मंगलबार मृत्यु भएको छ।सुनिल स्मृति गाउँपालिका१ घोडागाउँ पञ्चीकोटकी समीक्षा घर्तीको ज्यान गएको हो। मृत्यु हुने बालिका जुठे घर्तीको छोरी हुन्। घरभित्रै खेलिरहेकी समीक्षालाई मंगलबार बिहान पर्खाल भत्केर पुरेको थियो। अभिभावक घरबाहिर काममा रहेको बेला यस्तो दुर्घटना भएको हो। घटनाको खबर पाएलगत्तै खुंग्रीबाट प्रहरीको टोली घटनास्थल पुगेको थियो। केही दिनयता परेको वर्षाले फुसको छानो रहेको घरको पर्खाल भिजेर भत्किएर बालिकाको ज्यान गएको प्रहरीले जनाएको छ। बालिको मृत्युले परिवार र गाउँले शोकमा डुबेका छन्। आर्थिक अवस्था कमजोर रहेका घर्ती परिवारलाई फुसको छानो हताउन गाउँपालिकाले कर्कट पाता समेत दिएको थियो। खर्च अभावले पाएको टीनले समेत घरको छानो छाउन सकेका थिएनन्। गाउँपालिका अध्यक्ष गुणेन्द्र घर्तीसहितको टोली राहत पुर्याउन घटनास्थल जाने तयारीमा रहेको प्रेस संयोजक आशिष क्षेत्रीले जनाए। वर्षात्का कारण घटनास्थल जाने ग्रामीण सडक समेत अवरुद्ध हुँदा राहत पुर्याउन कठिन भएको छ। घटनास्थल सदरमुकाम लिबाङबाट ८ कोष दक्षिणी भेगमा पर्दछ।
प्रधानमन्त्री रोजगार कार्यक्रम : मुस्ताङको २ पालिकामा लागु नै भएन,"मुस्ताङ : सरकारले अघि बढाएको प्रधानमन्त्री रोजगार कार्यक्रम मुस्ताङका २ पालिकामा प्रभावित बनेको छ। रोजगार संयोजक उपस्थित नहुँदा र स्थानीयको बेवास्ताका कारण जिल्लाको लोमान्थाङ र वारागुङ मुक्तिक्षेत्रमा कार्यक्रम अघि बढ्न नसकेको सम्बन्धित गाउँपालिकाले जनाएका छन्। ५ स्थानीय तह रहेको हिमालपारी मुस्ताङको बाँकी ३ गाउँपालिकामा भने जेनतेन यस कार्यक्रमलाई अघि बढाएका छन्। ३ महिना अघिदेखि कार्यक्रम आएपनि विविध कारणले ढिलो हुन पुगेको गाउँपालिकाले जनाएका छन्। सरकारले बेरोजगार युवालाई स्वरोजगारको अवसर दिलाउने योजना अघि बढाएपनि स्थानीय स्तरमा अपेक्षा गरेअनुसार रोजगार कार्यक्रम उपलब्धिमुलक बन्न नसकेको हो। मुस्ताङका ५ वटै स्थानीय तहलाई १६ लाखदेखि १८ लाखसम्म बजेट बिनियोजन भएको हो। जसमा २ वटा पालिकाले कार्यक्रम संञ्चालन गर्न नसक्दा बजेट फ्रिज हुने भएको छ। रोजगार कार्यक्रम संञ्चालन गरेका पालिकाले पनि पुरै बजेट खर्च गर्नसक्ने अवस्था नरहेको घरपझोङ गाउँपालिकाका रोजगार संयोजक विप्लव पोख्रेलले जानकारी दिए। घरपझोङमा ८४ जना, थासाङमा १ सय १५ जना र लोघेकर दामोदरकुण्ड गाउपालिकामा २ सय २० जनाले रोजगार कार्यक्रममा सहभागिता भए। रोजगारमा सहभागी ५ वटै वडाका युवायुवतीलाई पदमार्ग स्तरोउन्नतिको काममा लगाइएको थासाङ गाउँपालिकाका रोजगार संयोजक मिलन शर्माले जानकारी दिए। उनका अनुसार रोजगार कार्यक्रमअन्तर्गत दैनिक ज्यालादारीका हिसाबले दैनिक ६ सय देखि ८ सय दिने शर्तमा काममा लगाइएको हो। रोजगार कार्यक्रमअन्तर्गत घरपझोङ ५ को कार्यक्रममा बढी प्रभावकारी भएको रोजगार संयोजक विप्लप पोख्रेल बताए। खानेपानी समस्या भएको ठिनी गाउँमा फ्यान्त्याङ मुहानको करिब १ किलोमिटर दूरीबाट पाइप बिच्छ्याई पानी ल्याउने काम भएको उनले बताए। गाउँपालिकामा गुम्बा मर्मत तथा रङरोगन लगाउने , सिचाई र खानोपानीलगायतको काम भएको भएको पोख्रेलले उल्लेख गरे। यस्तै भौगोलिक बिकटताले रोजगार कार्यक्रम संञ्चालन चुनौति भएको लोघेकर दामोदरकुण्ड गाउँपालिकाका रोजगार संयोजक कृष्ण पौडेलले बताए। उनले पालिका भित्रका प्रत्येक वडा जोड्ने पदमार्ग सुधारको काम भएको जानकारी दिए। आर्थिक वर्ष सकिन थोरैदिन मात्र बाँकी रहेकाले हतार हतारमा रोजगार कार्यक्रम संञ्चालन भएको हो। रोजगार कार्यक्रम अघि बढाएका मुस्ताङका पालिकाले १ सातादेखि २ सातासम्म काम गर्नेगरी कार्यक्रम अघि बढाएका थिए।"
कबाडी ठानी बिजुलीको तार समाउँदा युवकको ज्यान गयो,काठमाडौं : काठमाडौंमा करेन्ट लागेर एक भारतीय युवकको मृत्यु भएको छ । कालीमाटीस्थित मनमति खोलामा नाङ्गो तार समाउँदा करेन्ट लागेर मंगलबार बिहान साढे ४ बजे भारतीय युवकको ज्यान गएको प्रहरीले जनाएको छ । मृत्यु हुनेमा भारत समितपुर घर भई टेकु बस्दै आएका श्रीकान्त पोदारका छोरा २१ वर्षीय कमेश पोदार रहेको महानगरीय प्रहरी परिसर काडमाडौंका प्रवक्ता डीएसपी होविन्द्र बोगटीले जानकारी दिएका छन् । डीएसपी वोगटीकाअनुसार पोदार परिवारले नेपालमा बसी कवाडीको काम गर्दै आएको थियो । खोलामा तार देखेपछि कमेशले कबाडी ठानी लैजानका लागि तार समाउँदा करेन्ट लागेको थियो । मृतक कमेशको शव पोस्टमार्टमका लागि शिक्षण अस्पताल पठाइएको वोगटीले बताए ।
खत्याड गाउँपालिका गेटमा तार जोडिएको शंकास्पद बस्तु,"मुगु : सदरमुकाम गमगढीबाट एक दिन टाढा पर्ने खत्याड गाउँपालिकाको कार्यालयको मूल गेटमा शंकास्पद बस्तु फेला परेको छ। सदरमुकाम गमगढीदेखि एक दिन टाढाको खत्याड गाउँपालिकाको माथिचौरमा रहेको कार्यालयको मूलगेटमा रातो पलास्टिले बेरेको शंकास्पद बस्तु मंगलबार बिहान फेला परेको हो। गाउँपालिकाको मुख्य गेट अगाडि रातो प्लास्टिकले बेरेको उक्त बस्तुमा रातोकालो तार जोडिएको छ। शंकास्पद बस्तु गाउँपालिकाको गेटमा राखेको जानकारी आएपछि उक्त स्थानलाई प्रहरीले आफनो नियन्त्रणमा लिएको छ। सर्वसाधरणलाई उक्त स्थानमा आवतजावतमा रोक लगाइएको र डिस्पोजलका लागि जिल्ला प्रहरी कार्यालयमा जानकारी गराइएको अस्थाई प्रहरी चौकी माथिचौरका इन्चार्ज असई गगन जिसीले जानकारी दिए। सोमबार नै बाजुरा जिल्लाको हिमा गाउँपालिकाबाट नेत्रविक्रम चन्द विप्लवनिकट नेकपा मुगुका खत्याड ८ का दुईजना कार्यकर्तालाई प्रहरीले पक्राउ गरेको थियो। उनीहरूलाई अनुसन्धानका लागि बाजुराबाट मुगु लगिएको छ। आफना कार्यकता पक्राउ परेकोले उक्त शंकास्पद बस्तु नेकपाले नै राखेको हुन सक्ने प्रहरीले बताएको छ। जिल्लाका चार स्थानीय तहमध्ये मुगुम कार्मारोङ गाउँपालिका बाहेक छायाँनाथ रारा नगरपालिका, खत्याड गाउँपालिका र सोरु गाउँपालिकामा आइतबार राति विप्लवका कार्यकर्ताले १५ बुँदे सूचना टासगरी तालाबन्दी गरेका थिए। शंकास्पद बस्तु फेला परेको जानकारी पाएलगत्तै प्रहरीले नेपाली सेनालाई जानकारी गराएको बताएको छ। उक्त स्थानमा फेला परेको बस्तु डिस्पोजका लागि नेपाली सेनाको प्राविधिक टोली उक्त स्थानमा जान लागेको श्री दल गुल्म राराका सेनानी रवि केसीले जानकारी दिए।"
