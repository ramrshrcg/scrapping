शीर्षक,विवरण
कांग्रेसको सुषुप्तता,"प्रमुख विपक्षी नेपाली कांग्रेसमा यतिबेला आन्तरिक विवाद चुलिएको छ। कांग्रेस आफ्नै धुनमा रमाउन थालेपछि सत्तारुढ दललाई दरिलो फाइदा पुगेको छ, जथाभावी निर्णय लिन। कांग्रेसले प्रतिपक्षको भूमिका निर्वाह गर्न नसकेपछि सरकारका एकाधिकारवादी निर्णय फिर्ता, स्थगित र रद्द गराउन आमनागरिक नै तात्नुपरेको छ। लामो समय सत्ताको रापमा रमाएको कांग्रेस गएको निर्वाचन परिणामसँगै अत्तालिन पुगेको थियो। अझै होसमा आएको देखिन्न, उसका क्रियाकलाप हेर्दा। परिणामपछि जसरी पार्टी संगठन मजबुत तुल्याउने र सत्ताका खराब कामको जसरी निगरानी गर्नुपर्ने थियो, दुवैमा चुकेको छ ऊ। त्यसमा लोकतन्त्रको हिमायती ठान्ने दलको नेतृत्व तहले आफूलाई लोकतान्त्रिक चरित्रमा ढाल्न नसक्दा समस्या उत्पन्न भएको हो। अझ चौधौं महाधिवेशन पर धकेल्ने खेलले कांग्रेसलाई अझ विभक्त तुल्याउने हो कि ? आशंका छाएको छ। यतिखेर कांग्रेस गुट, उपगुट र व्यक्तिवादी चरित्र प्रदर्शनमै मग्न छ। नेतृत्व तहमा आफूलाई निरन्तर स्थापित गराइराख्ने रणनीतिअनुरूप पार्टीलाई दाउमा राख्ने दृश्य निरन्तर मञ्चन भइरहेको छ। कांग्रेसको नेतृत्वमा शेरबहादुर देउवा निर्वाचित भएपछि पार्टीका विभागहरू विधानमा मात्र सीमित हुन पुगे। एकाधबाहेक पार्टीका विभागहरू लामो समयदेखि खाली रहन पुगे। भ्रातृ संगठनहरूलाई तजबिजी र मनोनीत प्रथाको सिकार बनाइयो। लोकतन्त्रकै निम्ति चुनौती दिने विधेयक ल्याउँदा होस् या जनभावनाविपरीत सरकारी निर्णय हुँदा होस्, कांग्रेस नेतृत्व कतिपय बेला मौनता साँध्ने त कतिपय अवस्थामा देखावटी विरोध मात्रैमा सीमित देखिन्छ। सरकारका दर्जन बढी विवादास्पद निर्णयमा प्रमुख प्रतिपक्षी कांग्रेस आफ्नो भूमिका दर्ज गर्न असफल रह्यो। संसदमा स्वर उच्चारण गर्न चुक्यो। लोकतान्त्रिक संविधान र जनभावनाविरुद्घका कानुन निर्माण र संशोधनको प्रयास भइरहँदा किन कांग्रेस जाग्न सकेन ? आमतहमा आएका स्वाभाविक प्रश्न हुन्। प्रमुख प्रतिपक्षको भूमिका रचनात्मक भएमा मात्र संसदीय अभ्यास र लोकतन्त्र बलियो हुन्छ भन्ने हेक्का कांग्रेसले राख्न सकेको देखिन्न। चिनी, सुन, वाइडबडी, बूढीगण्डकी काण्डसँगै बालुवाटार जग्गा प्रकरणमा समेत प्रमुख प्रतिपक्षको भूमिका सुषुप्त हुनु कांग्रेसको भविष्यकै निम्ति सकारात्मक दृश्य होइनन्। यस्ता कैयन् विवादित विषयमा बोल्न नसक्नु र बोलेको आवाज पनि मधुरो हुनुले प्रतिपक्ष कतै सत्तापक्षकै धापमा परेको त छैन भन्ने सन्देश गएको छ। पार्टीलाई सक्रिय र क्रियाशील तुल्याउन नसक्दा होस् या सरकारका कामको निगरानी गर्न नसक्नुको जसअपजस नेतृत्व र खासगरी पार्टी सभापति देउवाकै काँधमा पर्नेछ। कांग्रेसले आफूलाई संघीयता कार्यान्वयनमा देखाएको उदारताको अनुभूति गराउन पहिला उसले आफ्नो संगठन पनि संघीय संरचनाअनुसार बनाउनुपर्ने थियो। तर, कांग्रेस त्यतातिर उन्मुख भएको देखिन्न। संसदीय व्यवस्थाको पक्षपाती ठान्ने कांग्रेसले कांग्रेसजत्तिको अनुभवी पार्टीले प्रतिपक्षको भूमिका नबुझेको पक्कै छैन। लोकतन्त्रको मूल्यमान्यता र आदर्शको दुहाइ दिन चुक्दैन कांग्रेस। राष्ट्रियता, सार्वभौमिकता तथा बहुलवाद, स्वाधीनता, संसदीय पद्धति, न्यायिक स्वतन्त्रता, प्रेस स्वतन्त्रता, मानवाधिकारजस्ता मूल्यमान्यता धर्मराउँदा बोल्ने हैसियत गुमाउँदै गएको छ। त्यसको मूल कारण हो आफ्नै दलभित्र लोकतान्त्रिक दृश्य कायम गर्न नसक्नु। कार्यकर्ता महाधिवेशन र संघीय संरचनागत नेतृत्व खोजिरहँदा दल जागरणमा गएर समय घर्काउने काम गरिनुले पनि आशंका गर्ने ठाउँ खडा भएको हो। जागरण अभियानका बेला केन्द्रमा नेताहरू जागृत हुनुहोस्, तल्लो तहमा हामी जागृत छौं भन्ने दबाब दिए। जागरण अभियान फर्केपछि उल्टो चौधौं महाधिवेशन पर धकेल्ने खेलकुद सुरु भएको छ। यसले कांग्रेसलाई क्षति पुर्याउने निश्चित छ। कांग्रेसले वडा, पालिका वा प्रदेश संरचना निर्माण गर्दै अलमल नगरी महाधिवेशनमा जानुको विकल्प छैन, आफूलाई लोकतान्त्रिक पार्टी ठान्ने हो भने।"
