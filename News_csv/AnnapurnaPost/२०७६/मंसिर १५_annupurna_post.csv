शीर्षक,विवरण
सफल होस् साग,"दक्षिण एसियाली खेलकुद (साग) को तेह्रौं संस्करण आइतबार सुरु हुँदैछ। खेल, खेलाडी र पदक संख्याका दृष्टिले यो दक्षिण एसियाकै सबैभन्दा बृहत् प्रतियोगिता हो। त्यसैले सागलाई दक्षिण एसियाली राष्ट्रहरूको मिनी ओलम्पिक पनि भनिन्छ। प्रतियोगितामा दक्षिण एसियाका सात राष्ट्र सहभागी हुँदैछन्। यसमा सहभागी हुन सात हजारभन्दा बढी विदेशी पाहुना नेपाल आउँदैछन्। सातवटै राष्ट्रका उत्कृष्ट खेलाडीले मैदानमा एक हजार एक सय १५ पदकका लागि प्रतिस्पर्धा गर्नेछन्। प्रतियोगितामा २६ खेल समावेश गरिएका छन्। नेपालले दुई वर्षभित्र सम्पन्न गर्ने गरी सन् २०१६ मा तेह्रौं साग आयोजनाको जिम्मेवारी पाएको थियो। तर, विनाशकारी भूकम्पले खेल पूर्वाधारमा पुर्याएको क्षति, पुनर्निर्माणमा भएको ढिलाइ र अन्य कारणले निर्धारित समयमा प्रतियोगिता आयोजना हुन सकेन। विगतमा पटकपटक मिति सर्दै गए पनि यतिबेला हामी तेह्रौं सागको संघारमा उभिएका छौं। त्रिपुरेश्वरस्थित दशरथ रंगशालामा राष्ट्रपति विद्यादेवी भण्डारीले आइतबार उद्घाटन गरेपछि प्रतियोगिता विधिवत् रूपमा सुरु हुनेछ। क्षमताअनुसार ओलम्पिक, विश्वकप, एसियाली खेलकुद र सागजस्ता ठूला अन्तर्राष्ट्रिय प्रतियोगिता आयोजनाको अवसर पाउन हरेक राष्ट्रले सक्दो प्रयास गरेका हुन्छन्। यसका लागि सरकारी स्तरबाटै सक्रिय प्रयास थाल्ने प्रचलन पनि छ। किनभने यस्तो बृहत् प्रतियोगिता भनेको अन्तर्राष्ट्रिय जगत्मा देशको फरक परिचय स्थापित गराउने गतिलो अवसर हो। त्यसैले यस्ता बृहत् प्रतियोगिताको सफलता वा असफलता सिंगो देशको प्रतिष्ठासँग जोडिने विषय बन्न पुग्छ। तेह्रौं सागको सफल आयोजनाका लागि सरकारले पाँच अर्ब रुपैयाँ विनियोजन गर्नुको मुख्य कारण पनि यही हो। विज्ञान र प्रविधिको तीव्र विकासले साँघुरिएको विश्वमा खेलकुद भनेको खेलाडीबीच मैदानमा हुने प्रतिस्पर्धा र हारजितमा सीमित हुन्न। सागजस्ता ठूला अन्तर्राष्ट्रिय प्रतियोगिताले फरकफरक भूगोलमा स्थापित विचार, रहनसहन, परिवेश र संस्कृतिलाई आपसमा घुलमिल गराउन गतिलो भूमिका निर्वाह गरेका हुन्छन्। तेह्रौं साग पनि अन्तर्राष्ट्रिय जगत्मा देशको प्रतिष्ठा बढाउने सशक्त माध्यमसँगै दक्षिण एसियाली राष्ट्रहरूबीच आपसी मित्रता अभिवृद्धि गराउने गतिलो कडी बन्न सक्नुपर्छ। यो प्रतियोगिता दक्षिण एसियाका सबै राष्ट्रको साझा चौतारी हो भन्ने सन्देश प्रवाह गर्न सक्नु आयोजकका नाताले यतिबेला हाम्रो सबैभन्दा ठूलो दायित्व हो। खेलाडीबीच मैदानमा हुने हारजितका आधारमा पनि देशका लागि यो प्रतियोगिता उपलब्धिमूलक बन्नुपर्छ। यसअघि सन् १९९९ मा आफ्नै देशमा आयोजना भएको आठौं दक्षिण एसियाली खेलकुदमा नेपालले ३२ स्वर्ण, १० रजत र २४ काश्य पदक जित्दै तालिकामा दोस्रो स्थान हासिल गरेको थियो। सागको इतिहासमा नेपालले हासिल गरेको त्यो हालसम्मकै सबैभन्दा ठूलो सफलता हो। त्यसको २० वर्षपछि फेरि नेपाली खेलाडीले घरेलु मैदानमा साग खेल्ने अवसर पाएका छन्। त्यसैले सागको यो संस्करण सफलताका दृष्टिकोणले पनि नेपालका लागि अर्को ऐतिहासिक क्षण बन्न सक्नुपर्छ। प्रतियोगितामा सहभागी हुन विदेशबाट आउने खेलाडी आआफ्ना राष्ट्रका सद्भावना दूत पनि हुन्। तिनले यहाँबाट लिएर जाने सन्देशबाट अन्तर्राष्ट्रिय जगत्मा देशको अनुहार चित्रित हुन्छ। यसतर्फ पनि हाम्रो ध्यान जानु आवश्यक छ। यस्तोमा सरकारले अघि सारेको भिजिट नेपाल २०२० अवधारणा सफल पार्न पनि यसको सफलताले महत्त्वपूर्ण भूमिका निर्वाह गर्न सक्छ। अर्कातिर नेपालसँग दक्षिण एसियाली खेलकुदको भावनात्मक सम्बन्ध पनि जोडिएको छ। अन्तर्राष्ट्रिय खेलकुदमा नेपालले गर्व गर्नलायक क्षण निकै कम छन्। तीमध्ये एउटा दक्षिण एसियाली खेलकुद पनि हो। किनभने यो प्रतियोगिताको अवधारणा नेपालले नै अघि सारेको थियो। तत्कालीन समयमा अन्तर्राष्ट्रिय खेलवृत्तमा भर्खरै वामे सर्दै गरेका दक्षिण एसियाली राष्ट्रका लागि एसियाली खेलकुद र ओलम्पिकजस्ता प्रतियोगिता उपलब्धिका हिसाबले शून्य बराबर थिए। यस्ता ठूला प्रतियोगितामा सहभागिता पदक जित्नेभन्दा पनि अनुभव आर्जन गर्नमै सीमित रहने अवस्था देखेपछि नेपालले सागको अवधारणा अगाडि सारेको थियो। प्रतियोगिताको पहिलो संस्करण पनि सन् १९८४ को सेप्टेम्बर १७ देखि २३ तारिखसम्म नेपालमै आयोजना भएको थियो। आफंैले जन्माएर हुर्काएको यो प्रतियोगिता आयोजना गर्ने जिम्मेवारी ३५ बर्से उमेरमा तेस्रोपल्ट नेपालकै काँधमा आएको छ। प्रतियोगितासँग राष्ट्रको प्रतिष्ठा जोडिएकाले साग सफल पार्न सबै क्षेत्रको सक्रिय सहयोग र सद्भाव आवश्यक छ।"
कृष्णदासजीलाई बलात्कार आरोप,"इटहरी : सिद्धबाबा नामले परिचित कृष्णदासजी महाराज बलात्कार आरोपमा मुछिएका छन्। कृष्णदासजीले चतरास्थित आ श्रममै आफूलाई बलात्कार गरेको उजुरी एक महिलाले दिएकी हुन्। काठमाडौंकी ती महिलाले प्रहरीको केन्द्रीय अनुसन्धान ब्युरो (सीआईबी) मा बुधबार जाहेरी दिएपछि प्रहरीले अनुसन्धान थालेको छ। बिहीबार घटनास्थल पुगेर स्थलगत मुचुल्का तयार पारेको सुनसरीका डीएसपी विनोद शर्माले बताए। एसपी यज्ञविनोद पोख्रेलले पक्राउपुर्जी अदालती प्रक्रियामा रहेको बताए। बलात्कार उजुरी परेको सार्वजनिक भएसँगै कृष्णदासजी विराटनगरस्थित विराट नर्सिङ होममा भर्ना भएका छन्। उपचारका लागि भर्ना भएको भनिए पनि त्यहाँ उनले अनुयायी, सरकारी अधिकारी, नेता तथा कानुनविद्सँग कानुनी एवम् सामाजिक विषयमा परामर्श गरेको बताइएको छ। प्रहरीले भने कृष्णदासजीलाई निगरानीमा राखेको जनाएको छ। फसाउने षड्यन्त्र बलात्कार उजुरी बाहिरिएपछि कृष्णदासजीका अनुयायीले उनलाई फसाउने षड्यन्त्र भएको आरोप लगाएका छन्। उनीहरूले बलात्कारको आरोप लगाउने महिलाले कृष्णदासजीलाई पठाएको भनिएको म्यासेज सार्वजनिक गरेका छन्। म्यासेजमा ती महिलाले एकतर्फी रूपमा कृष्णदासजीसँग प्रेमभाव व्यक्त गरेकी छन्। एउटा म्यासेजमा लेखिएको छ, एकचोटि भेट्न पाए नि हुन्थ्यो, कति चुम्न मन छ। के यो झूटो हो ? हजुरको मनमा टोलाउँदा आफैं मुस्कुराउँछन् यी ओठ, के यो नाटक हो ? ती महिलाले कृष्णदासजीलाई पटकपटक भेट्न खोजेको र भेट्नका लागि आफूहरूलाई पनि गुहारेको जगतगुरु रामानन्दचार्य सेवा पीठका अध्यक्ष तथा स्थानीय अगुवा गणेश सुब्बा विरही ले बताए। रामानन्दाचार्य सेवा पीठ कृष्णदासजीको आ श्रम हो। पटकपटकको कोसिस असफल भएपछि बलात्कार आरोप लगाएको हुन सक्ने उनको भनाइ छ। म्यासेजले आजित भएका कृष्णदासले गत कात्तिक १९ गते ती महिलाविरुद्ध सार्वजनिक गाली बेइज्जती को जाहेरी टेकु प्रहरीमा दिएका थिए। आश्रममा बस्ने सुभद्रा ढकाल तथा सृष्टि अधिकारीलगायतले पनि आरोप निराधार भएको बताएका छन्। आयुर्वेद विश्वविद्यालयको योजना एकताका आयुर्वेद विश्वविद्यालय खोल्न राजनीतिक दल र प्रशासन गुहारेका कृष्णदासजी महाराज पछिल्लो समय विषयान्तर देखिएका थिए। उनी र जगतगुरु बालसन्त मोहनशरण देवाचार्य मिलेर चतरामा महाकुम्भ सुरु गरेका थिए। चतरामा आयुर्वेद विश्वविद्यालय बनाउने, बराहक्षेत्र वरपरका जमिनमा जडिबुटी खेती गर्न लगाई सोको उपयोग गर्ने गरी योजना बनाएर उनले विभिन्न समयमा सरकार तथा राष्ट्रपति गुहारेका थिए। यहाँसम्म कि भारतको अर्बौं अनुदान भिœयाउनेसमेत बताएका थिए। तर पछि उनले आ श्रमछेउमा सुविधासम्पन्न अतिथिगृह बनाए। सुनसरीमोरङ सिँचाइ आयोजनाको जग्गामा बसेपछि विवादमा तानिएका उनले नेता तथा कर्मचारीलाई प्रभावमा लिएर उक्त जग्गा चतराधामको बनाएका थिए। उनको आ श्रममा सरकारले करोडौं खर्च गरिसकेको छ। बालसन्तसँग जुँगाको लडाइँ २०५५ सालताका चतरामा आ श्रम बनाएर गुरुकुल पद्धतिबाट शिक्षण आरम्भ गरेर बसेका बालसन्त मोहनशरण देवाचार्यले कृष्णदासजीलाई चतरा ल्याएका थिए। दुवै मिलेर २०५९ सालमा महाकुम्भ आयोजना गरे। तर पछि दुवैबीच फाटो देखियो। पछिल्लो कुम्भसम्म आइपुग्दा बालसन्त एक्लै भए। महाकुम्भपछि बालसन्तले २०६७ सालमा जगत्गुरुको उपाधि पाए। तर कृष्णदासजी टाढिँदै गए। कृष्णदासजीको स्वभावलाई लिएर बालसन्तले दुःखेसो गर्दै आएका थिए। यसबीचमा कृष्णदासजीले पटकपटक भूसमाधि गरे। पोखरा तथा चतरामा नौ दिनसम्म जमिनमुनि बिनाअक्सिजन र खानेकुरा गरेको भूसमाधिले उनलाई चर्चित बनायो। पछिल्लो समय कृष्णदासजीले चतरामा तारकब्रह्म महायज्ञ लगाए। नेपालका सहरबजारमा उनको फोटोसहितको महायज्ञको प्रचार थियो। धेरैले त महायज्ञलाई महाकुम्भका रूपमा बुझे। महायज्ञपछि भारतबाट आएका केही साधुसन्तले कृष्णदासजीलाई जगत्गुरु घोषणा गरे। यसप्रति बालसन्त असन्तुष्ट थिए। तारकब्रह्ममा बालसन्त सहभागी हुन सकेनन्। महाकुम्भ उद्घाटनमा दुवैबीच अप्रत्यक्ष रूपमा भनाभन भयो। सजिलै जगत्गुरु नबनिने बताउँदै बालसन्तले भनिदिए, काशीको विद्वत्सभाले चार वर्षको मन्थनबाट मात्रै मलाई जगत्गुरु बनाएको हो। अनि कृष्णदासजीले पनि भने, देशभरका सन्त नजुटेको कुम्भ कुम्भ नै होइन। दोहोरो नागरिकता सोलुखुम्बुमा जन्मिएर चतरामा बस्दै आएका कृष्णदास महाराजको वास्तविक नाम कृष्णबहादुर गिरी हो। उनले गैरकानुनी रूपमा दोहोरो नागरिकता लिएको उजुरी परेको छ। सोलुबाट इटहरी२० मा बस्न थालेका उनी पछि चतरामा आ श्रम बनाएर बसे। उनले नाम, जन्ममिति र स्थायी बसोबासको विवरण फरकफरक लेखाई सोलु र सुनसरीबाट दुईवटा नागरिकता लिएका छन्। सोलुबाट कृष्णबहादुर गिरीका नाममा लिएको नागरिकतामा जन्ममिति २०३० साल मंसिर १० गते लेखिएको छ। नागरिकताको नम्बर २२२७।५९५ हो। नागरिकतामा भीमसेन रुम्दालीले हस्ताक्षर गरेका छन्। चतरामा बस्न थालेपछि उनले २०६५ साल पुस १७ गते सुनसरीबाट श्री वैष्णव कृष्णदासका नाममा नागरिकता लिए। उक्त नागरिकतामा स्थायी बसोबास बराहक्षेत्र१ सुनसरी लेखिएको छ। जन्ममिति २०३१ साल फागुन १९ गते लेखिएको छ। दोस्रो नागरिकताको नम्बर ०६९००४।१३२८०८ हो। नागरिकतामा प्रशासकीय अधिकृत वेदनिधि खनालले हस्ताक्षर गरेका छन्। दुवै नागरिकतामा जन्मस्थान जुबु सोलु र बुबाको नाम छविलाल गिरी लेखिएको छ। अन्य विवरण फरक छ। आश्रममा आशीर्वाद लिन पुग्छन् भीआईपी कृष्णदासजी महाराज उच्च ओहोदाका कर्मचारी, नेता, मन्त्री तथा भारतीय अधिकारीलाई समेत प्रभावमा पार्न सक्षम छन्। राष्ट्रपति, प्रधानमन्त्रीदेखि कर्मचारीका हाकिमसम्म उनलाई ढोग्छन्। नेपालका शीर्ष उद्योगी, नेतासँगको संगतकै कारण सिँचाइको जग्गाबाट उनलाई कसैले हटाउन नसकेको बताइन्छ। सबै क्षेत्रका विशिष्ट व्यक्ति उनको आ श्रममा आशीर्वाद लिन पुग्छन्। आ श्रममा नेपालकै अग्लो र ठूलो हनुमानको मूर्ति स्थापित छ। केही समयअघिसम्म आ श्रममा योग र ध्यान शिविर सञ्चालन हुन्थ्यो। नाडी विद्याबाट रोग पत्ता लगाई जडीबुटीको बिक्री गर्ने गरिएको थियो। उनको आ श्रममा उपचारका लागि दैनिक दर्जनौं बिरामी पुग्थे। अहिले रोग जाँच र जडीबुटी बिक्री बन्द गरिएको छ। सिद्धबाबाले रुँदै भने : स्त्री बम प्रहार भयो सिद्धबाबाले आफूमाथि लागेको बलात्कार आरोप निराधार भएको बताएका छन्। उनले यो मातृत्वको गलत प्रयोग भएको प्रतिक्रिया दिए। विराटनगरस्थित विराट नर्सिङहोममा बिहीबारदेखि उपचाररत उनले शनिबार अन्नपूर्णसँग भने, मैले धर्म र धार्मिक क्षेत्रका लागि चलाएको अभियानप्रतिको प्रहार हो। उनले घटनालाई स्त्री बम प्रहारसमेत भने। आफूमाथि आरोप लगाउनेलाई कहिल्यै नदेखेको र नचिन्ने बताउँदै उनले आफ्नो मूल्यांकन समाजले गर्ने बताए। प्रहरीमा जाहेरी परेका कारण निगरानीमा छु भन्ने सुनें, उनले भने, नखाएको विष नलाग्ने भएकाले म चिन्तित छैन। कृष्णदासले प्रश्न गरे, मैले राष्ट्रप्रति गरेको उपकार र व्यवहारले देशमा कतै नोक्सान पुगेको छ ? आरोप निराधार रहेको बताउने क्रममा उनी आँखाभरि आँसु बनाएर भक्कानिए। उनले आफूले दिने आत्धात्मिक ज्ञान लिनेमा ६० प्रतिशत युवा तथा पुरुष र ४० प्रतिशत महिला रहेको बताए। उजुरीका विषयमा उनले आफूमाथि हुने जुनसुकै अनुसन्धानमा सहयोग गर्ने बताए। आफ्नो आ श्रममा दुई सय भक्त रहेको जानकारी उलने दिए। उनले भने, कुनै एउटा शिष्य म मात्रै बसेको ठाउँमा एक्लै जान सक्ने अवस्था पनि हुँदैन। म सधैं प्रहरी सुरक्षा र युवा सहयोगीको साथमा हुन्छु। मलाई महिलाले छुनसमेत मिल्दैन र मैले पनि छोएको छैन। एक महिलाले फेसबुक म्यासेन्जरमा लेखेको विषयमा विद्युतीय अपराधमा अनुसन्धान अघि बढाउन हनुमानढोका प्रहरीमा एक महिनाअघि नै जाहेरी दिइसकेको कृष्णदासले बताए। ती महिलाले गम्भीर षड्यन्त्र गर्दै समितिसँग समेत ६० लाख रुपैयाँ बार्गेनिङ गरेको उनको भनाइ छ। उनले आफूलाई छाती, मुटु तथा प्रोस्टेटका कारण पिसाबमा समस्या रहेको बताए। बाहिरी गतिविधि र धपेडीका कारण साधना गर्न नपाउँदा आफू रोगको सिकार बन्नुपरेको कृष्णदासको भनाइ छ।"
आईसीयू मै हिँड्न थाले प्रधानमन्त्री : आइप्याडमै हेरे सागको प्रत्यक्ष प्रशारण,"काठमाडौं : प्रधानमन्त्री केपी ओलीको स्वास्थ्यमा सुधार आएपछि ठोस पदार्थ पनि खुवाउन थालिएको छ। सघन उपचार कक्षमा उपचाररत प्रधानमन्त्री ओली शल्यक्रियाको एक साता पुग्दा सामान्य हिँडडुल गर्न थालेका छन्। आइतबार साँझ दशरथ रंगशालामा भव्य रुपमा उद्घाटन भएको १३ औं दक्षिण एसियाली खेलकुदको उद्घाटन समारोहको लाइभ आइप्याडमा हेरेका छन्। सम्माननीय प्रधानमन्त्रीज्यूले सागको शुभारम्भ आईसीयू मा रहेर प्रत्यक्ष प्रशारण आइप्याडमा हेर्नुभयो, प्रेस सल्लाहकार सूर्य थापाले भने, उहाँ खेलाडीहरूलाई निकै मनपराउनु हुन्छ। गत मंगलबाट एपेन्डिसाइटिसको शल्यक्रियापछि प्रधानमन्त्री ओली मनमोहन कोर्डियोथोरासिक भास्कुलर तथा ट्रान्सप्लान्ट सेन्टरको सघन उपचार कक्षमा उपचाररत छन्। प्रधानमन्त्रीका प्रेस सल्लाहकार थापाले ओलीको स्वास्थ्यमा अपेक्षित गतिमा सुधार भइरहेको र आइसीयुमै सामान्य हिँडडुल गर्न थालेको बताए। प्रधानमन्त्री ओलीको उपचार टोलीका संयोजक डाअरुण सायमीले ठोस आहार खुवाउन सुरु गरिएको बताए। गत मंगलबार प्रधानमन्त्री ओलीको एपेन्डिसाईटिसको शल्यक्रिया गरिएको थियो। एपेन्डिसाइटिससहित पेटको संक्रमण (पेरिटोनाइटिस) देखिएपछि प्रधानमन्त्रीलाई सघन उपचार कक्षमा राखेर एक साता उपचार गर्नुपर्ने चिकित्सकले बताएका छन्।"
"साग आजदेखि, तयारी भव्य","काठमाडौं : दक्षिण एसियाली खेलकुद (साग) को १३औं संस्करण आइतबार सुरु हुँदै छ। नेपालले सन् २०१६ मा यो प्रतियोगिता आयोजनाको जिम्मेवारी पाएको थियो। नेपालले जिम्मेवारी पाएको दुई वर्षभित्र यो प्रतियोगिता आयोजना गर्नुपथ्र्यो। तर, अपर्याप्त भौतिक पूर्वाधारका कारण पटकपटक प्रतियोगिता स्थगित हुँदै आएको थियो। चौथो पटक तोकिएको मितिमा आएर १३औं सागले साकार रूप लिने अवसर जुरेको छ। त्रिपुरेश्वरस्थित दशरथ रंगशालामा आइतबार राष्ट्रपति विद्यादेवी भण्डारीले प्रतियोगिता उद्घाटन गर्नेछिन्। १३औं सागकै लागि रंगशाला पुनर्निर्माण गरिएको हो। विनाशकारी भूकम्पले रंगशालामा समेत क्षति पुर्याएको थियो। त्यसयता रंगशालामा हुन लागेको यो पहिलो प्रतियोगिता हो। सागलाई दक्षिण एसियाली क्षेत्रको मिनी ओलम्पिक का रूपमा हेरिन्छ। यसपटक प्रतियोगितामा नेपाल, भारत, पाकिस्तान, बंगलादेश, श्रीलंका, माल्दिभ्स र भुटान गरी सात राष्ट्र सहभागी छन्। यसअघि सागमा आठ राष्ट्रको सहभागिता रहने गरेको थियो। यो संस्करणदेखि अफगानिस्तानले सागमा भाग नलिने निर्णय गरेको छ। यद्यपि अन्तिम समयमा आएर अफगानिस्तानले केही खेलमा भाग लिने प्रस्ताव गरेको थियो। तर, अफगानिस्तानको उक्त प्रस्ताव अस्वीकार भयो। नेपाली खेल अधिकारीहरुले १३औं सागको सम्पूर्ण तयारी पूरा भएको बताएका छन्। युवा तथा खेलकुदमन्त्री जगतबहादुर सुनार (विश्वकर्मा) ले प्रतियोगिताको सम्पूर्ण तयारी पूरा भएको बताए। मंसिर १५ गते साँझ ५ बजे दशरथ रंगशालामा राष्ट्रपतिज्यूले साग समुद्घाटन गर्नुहुनेछ। यसका लागि सम्पूर्ण तयारी पूरा भइसकेको छ, उनले भने। उनले सागमा सहभागी हुन आउने विशिष्ट पाहुना र अतिथिलाई स्वागत गर्न आफूहरू व्यग्र प्रतीक्षामा रहेको बताए। राष्ट्रिय खेलकुद परिषद् (राखेप) का सदस्यसचिव रमेशकुमार सिलवालले प्रतियोगिताको तयारी पूरा भएको बताए। उनले भौतिक संरचना निर्माणकार्य सम्पन्न भएको जानकारी दिए। विदेशी पाहुना र खेलाडीको बसोबाससम्मको सम्पूर्ण तयारी पूरा भइसकेको सिलवालले बताए। प्रतियोगिता समापन समारोह मंसिर २४ साँझ दशरथ रंगशालामा हुनेछ। १३औं सागमा २७ वटा खेल समावेश गर्ने घोषणा गरिएको थियो। तर, प्याराग्लाइडिङमा नेपालबाहेक अन्य देशले सहभागिता नजनाएपछि खेल संख्या घटेर २६ पुगेको छ। १३औं सागका खेल नेपालका तीन सहरमा हुनेछन्। एक खेल जनकपुरमा हुनेछ भने आठवटा खेल पोखरामा खेलाइनेछ। अन्य खेल भने काठमाडौं र ललितपुरका विभिन्न स्थानमा हुनेछन्। प्रतियोगितामा तीन सय १७ स्वर्ण, सोही संख्यामा रजत र चार सय ८१ कांस्य गरी कुल एक हजार एक सय १५ वटा पदकका लागि प्रतिस्पर्धा हुनेछ। खेलसंख्या र पदकसंख्याका आधारमा यो हालसम्मकै सबैभन्दा बृहत् साग हो। १३औं सागका लागि गठित प्राविधिक समितिका संयोजक गंगाबहादुर थापामगरले सागका लागि आवश्यक प्रशिक्षक, रेफ्री, निर्णायक, पदक, खेलस्थल, खेल सञ्चालनको समय, उच्चस्तरीय प्राविधिक डेलिगेट्सको व्यवस्थापन, खेल तालिकालगायत सम्पूर्ण तयारी पूरा भएको बताए। उनले सागमा राष्ट्रिय र अन्तर्राष्ट्रिय गरी दुई हजार ३५ जना प्राविधिक जनशक्ति सक्रिय रहने जानकारी दिए। १३औं सागका लागि सुरक्षा व्यवस्था पनि कडा पारिने भएको छ। सागका लागि गठित सुरक्षा समितिका संयोजक एवं नेपाल प्रहरीका महानिरीक्षक सर्वेन्द्र खनालले सागको सुरक्षा व्यवस्थामा कमजोरी नहुने दाबी गरे। खनालले सागका लागि १८ हजारभन्दा बढी सुरक्षाकर्मी तैनाथ गरिने बताए। सागका लागि नेपाल प्रहरी, नेपाली सेना, सशस्त्र प्रहरी र राष्ट्रिय अनुसन्धान विभागसहितको सुरक्षा टोली खडा गरिएको छ। ट्राफिक व्यवस्थापनलगायत विशिष्ट पाहुनाको सुरक्षामा हामी कुनै कमजोरी हुन दिने छैनौं, महानिरीक्षक खनालले भने। उनले खेलाडी र पाहुनाका लागि विमानस्थल, समारोह र खेलस्थल, आवास, सपिङ मल, सवारीमार्ग, पार्किङस्थललगायतका ठाउँमा विशेष सुरक्षा प्रदान गरिने जानकारी दिए। यसपटक सागमा फुटबल, क्रिकेट, भलिबल र बास्केटबल खेलमा दर्शकका लागि शुल्कको व्यवस्था गरिएको छ। अन्य खेल भने दर्शकका लागि निःशुल्क गरिएको छ। पहिलोपटक दशरथ रंगशालामा दर्शकलाई सिट नम्बरसहितको टिकटको व्यवस्था गरिएको राखेपले जनाएको छ। दर्शकले टिकट लिन फोटोसहितको परिचयपत्र अनिवार्य देखाउनुपर्नेछ। दशरथ रंगशालाको क्षमता १५ हजार नौ सय भए पनि सुरक्षालाई ध्यानमा राखी १४ हजार टिकट मात्र बिक्री गरिने बताइएको छ। काठमाडौंको ट्राफिक चापलाई दृष्टिगत गरी सागको उद्घाटनका दिन मंसिर १५ गते बिजोर र समापनका दिन मंसिर २४ गते जोर नम्बरको गाडी मात्र चलाउन पाउने व्यवस्था गरिएको छ। नेपालले यसपटक सागमा ऐतिहासिक सफलता हासिल गर्ने लक्ष्य राखेको छ। राखेप सदस्यसचिव सिलवालले १३औं सागमा कम्तीमा ५० वटा स्वर्ण पदक जित्ने दाबी गरेका छन्। १३औं सागका लागि हामीले निकै राम्रो तयारी गरेका छौं। अधिकांश खेलका खेलाडीलाई वैदेशिक प्रशिक्षणमा पठाएका छौं। देशभित्रै तयारी गरेका खेलका लागि पनि विदेशी प्रशिक्षकको व्यवस्था गरेका छौं। खेलाडीको सेवासुविधामा पनि विशेष ध्यान दिएका छौं। त्यसैले हाम्रो लक्ष्य भनेको ऐतिहासिक सफलता हात पार्नु हुनेछ, उनको दाबी छ। प्रतियोगिता उद्घाटन समारोहमा दीप प्रज्वलन गरिने ओलम्पिक टर्चको र्याली पनि देशका विभिन्न भागको परिक्रमा गरी काठमाडौं फर्कने क्रममा छ। टर्च र्याली गत शुक्रबार काठमाडौंको स्वयम्भू स्तूपबाट सुरु भएको थियो। सातवटै प्रदेशका मुख्य सहर भ्रमणपछि टर्च र्याली उद्घाटन स्थलमा ल्याइनेछ। राखेपले नेपाल राष्ट्रिय तथा अन्तर्राष्ट्रिय खेलाडी संघको समन्वयमा टर्च र्याली आयोजना गरेको हो। उद्घाटन समारोहमा कीर्तिमान तेक्वान्दो खेलाडी दीपक बिष्टले ओलम्पिक ज्योति प्रज्ज्वलन गर्ने बताइएको छ। खेलाडी संघका अध्यक्ष दीपक श्रेष्ठका अनुसार ओलम्पिक ज्योति प्रज्ज्वल गर्न बिष्टको नाममात्र प्रस्ताव गरिएको छ। बिष्ट दक्षिण एसियाली खेलकुदको इतिहासमा लगातार चारवटा संस्करणमा स्वर्ण पदक जित्ने एकमात्र खेलाडी हुन्। विभिन्न समयमा देशका लागि ओलम्पिक खेल्ने १२ जना ओलम्पियनले ओलम्पिक टर्च उद्घाटन समारोहमा पुर्याउनेछन्। ओलम्पिक टर्च बोक्ने ओलम्पियनहरू जितबहादुर केसी, वैकुण्ठ मान्धर, उमेश मास्के, दीपक बिष्ट, राजेन्द्र भण्डारी, नयना शाक्य, देवु थापा, ज्ञानबहादुर बोहरा, टीकाराम श्रेष्ठ, राजकुमारी पाण्डे, कान्छीमाया कोजू र मुकुन्दहरि श्रेष्ठ हुन्। प्रतियोगितामा सहभागी हुन विभिन्न राष्ट्रबाट खेलाडी, पदाधिकारी, निर्णायक, सञ्चारकर्मी र विदेशी पाहुना नेपाल आउने क्रम सुरु भइसकेको छ। प्रतियोगिताका लागि सात हजारभन्दा बढी विदेशी खेलकर्मी र पाहुना नेपाल आउने अनुमान छ। प्रतियोगितामा नेपालले मात्रै २६ वटै खेलमा सहभागिता जनाएको छ। भलिबल खेल भने बुधबार नै सुरु भइसकेको छ। प्रतियोगिताका लागि काठमाडौंलाई झकिझकाउ पारिएको छ। सहरका विभिन्न भागमा स्वागतद्वार बनाइएको छ। यसैगरी सहरका मुख्यमुख्य चोकमा साग सफलताको कामना गर्दै डिजिटल डिसप्ले बोर्ड, फ्लेक्स र ब्यानर राखिएका छन्। सागका लागि गठित प्रचारप्रसार तथा प्रकाशन समितिका संयोजक शिव कोइराला साग सफलताको सन्देश प्रवाह गर्न आफूहरू तयार रहेको बताउँछन्। प्रतियोगिता प्रचारप्रसारका लागि कुनै कसर बाँकी राखिएको छैन। स्वदेशी तथा विदेशी सञ्चारकर्मीलाई छिटोछरितो रुपमा प्रतियोगिताका गतिविधि उपलब्ध गराउन पनि हामी तम्तयार अवस्थामा छौं, उनी भन्छन्।प्रतियोगितामा नेपालले सबैभन्दा ठूलो पाँच सय ९४ र भुटानले सबैभन्दा सानो एक सय १७ सदस्यीय टोली सहभागी गराउँदै छ। यसैगरी श्रीलंकाले पाँच सय ५६, भारतले पाँच सय ३५, बंगलादेशले चार सय ७८, पाकिस्तानले तीन सय ७८ र माल्दिभ्सले दुई सय ५२ सदस्यीय टोली सहभागी गराउने भएको छ। नेपालले दक्षिण एसियाली खेलकुद आयोजना गर्न लागेको यो तेस्रो पटक हो। सन् १९८४ को सेप्टेम्बर १७ देखि २३ तारिखसम्म नेपालमा साफ खेलकुदको पहिलो संस्करण आयोजना भएको थियो। त्यसपछि सन् १९९९ को सेप्टेम्बर २५ देखि अक्टोबर ४ तारिखसम्म आठौं संस्करण पनि नेपालमै आयोजना भएको थियो। आठौं संस्करणमा नेपाल ३२ स्वर्ण, १० रजत र २४ कांस्य पदक जित्दै तालिकामा दोस्रो भएको थियो। सागको इतिहासमा नेपालको यो सबैभन्दा ठूलो उपलब्धि हो। दक्षिण एसियाली खेलकुदको योजनाकार पनि नेपाल हो। पहिले यो प्रतियोगिता दक्षिण एसियाली महासंघीय खेलकुद (साफ) का रूपमा सुरु भएको थियो। सन् २००४ पछि यो प्रतियोगिताको नाम परिवर्तन गरेर दक्षिण एसियाली खेलकुद (साग) राख्ने निर्णय गरियो। सम्पूर्ण खेलकुद गतिविधि ओलम्पिक अभियानअन्तर्गत सञ्चालन हुने भएकाले सागको नाम परिवर्तन गरी साग र महासंघको नाम दक्षिण एसियाली ओलम्पिक काउन्सिल राख्ने निर्णय गरिएको थियो। यो निर्णय दक्षिण एसियाली खेलकुद महासंघको सन् २००४ मा बसेको ३२औं बैठकले गरेको थियो।"
सीमा नै देख्न पाउँदैनन् सुरक्षाकर्मीले,"विराटनगर : भारतसँग सीमाना जोडिएका प्रदेश १ का ३ पहाडी जिल्लाका अधिकांश सीमामा सुरक्षाकर्मीले दसगजा क्षेत्र टेक्न त परको कुरा देख्न पनि पाउँदैनन्। ताप्लेजुङ, पाँचथर र इलाम जिल्लाको भारतसँग सिमाना जोडिएका ठाउँमा नेपाली सुरक्षाकर्मीको उपस्थिति शून्यसरह छ। पाँचथर र इलाममा सीमा सुरक्षाका लागि स्थापित सुरक्षा चौकी पनि सिमानाभन्दा टाढा हुँदा सीमास्तम्भले मात्र देशको सिमाना जोगाएका छन्। ताप्लेजुङको ६१ किलोमिटर भारततर्फको सिमानामा त सीमास्तम्भ समेत छैनन्। पाँचथर र इलाममा सीमा क्षेत्रको रेखदेख र अनुगमन गर्ने बोर्डर अब्जर्भेसन पोइन्ट बाट नेपालभारत सिमानामा पुग्नै घण्टौं लाग्छ। इलामको रोङ गाउँपालिकाको लोहागडदेखि सन्दकपुरसम्मको ५२ किलोमिटर नेपालभारत सीमाको रेखदेखका लागि ३० जना सशस्त्र प्रहरी खटाइएको एक वर्ष भयो। पशुपतिनगरमा बसेको सीमा पोस्टले १ सय ४६ पिलरको पहरेदारी गर्नुपर्ने जिम्मेवारी छ। एक वर्षअघि पशुपतिनगरको द्वारमा सशस्त्रको बोर्डर अब्जर्भेसन पोस्ट (बीओपी) ले सीमा अतिक्रमण हेर्नेलगायत काम गर्ने भए पनि भूगोलका कारण पूरै क्षेत्र कभर गर्न समस्या भएको पोस्ट प्रमुख इन्स्पेक्टर पवन खड्काले जानकारी दिए। आफ्नै सिमाना हेर्न पनि भारतीय भूमि प्रयोग गर्नुपर्ने सशस्त्रलाई सन्दकपुर पुग्न भारत हुँदै जानुपर्छ। ३५ जना दरबन्दीको पोस्टमा अहिले जम्मा ३० जना मात्र छन्। चौकीले सीमा अतिक्रमण, चोरी निकासी, मानव बेचबिखन, तस्करीलगायत आपराधिक क्रियाकलाप नियन्त्रण गर्छ। गस्ती र अनुगमनका लागि २४ सै घण्टा सीमा सुरक्षामा जुट्नुपर्ने पोस्टले दैनिक पाउने जम्मा ३ लिटर इन्धनलगायत अपर्याप्त सुविधाले समेत काम प्रभावित पारेको उनले गुनासो गरे। पशुपतिनगरसँगै मानेभञ्याङ, छब्बिसे र सन्दकपुरमा बीओपीको माग भए पनि सरकारले सुनेको छैन। मानेभज्याङमा भने तत्काल पोस्ट राख्ने तयारी गरेको सशस्त्रले जनाएको छ। जिल्ला सुरक्षा समिति इलामले एक वर्षअघि नै पशुपतिनगरसँगै मानेभञ्ज्याङ, छब्बिसे र सन्दकपुरमा बीओपी राख्न स्वीकृति मागेको थियो। सूर्योदय उद्योग वाणिज्य संघका अध्यक्ष प्रमोद राई भन्छन्, सरकारले समयमा काम नगर्दा सीमा अतिक्रमण र नागरिकलाई दुःख दिनदिनै बढिरहेको छ। सशस्त्रको पछिल्लो विवरणअनुसार इलामको नेपालभारत सीमा क्षेत्रमा एउटा जंगे पिलर, १३ वटा मध्यम पिलर र २५ वटा साना पिलर हराएका छन्। इतिहासविद् युद्धप्रसाद वैद्य सन्दकपुरको १० नम्बर सीमास्तम्भसँगै सीमा विवाद सुरु भएको बताउँछन्। उनका अनुसार मानेभञ्ज्याङ, पशुपतिनगर, हिले, गुफापाताल, छब्बिसेमा विवाद छ। कतिपय स्थानमा सीमा छुट्याउन पनि गाह्रो छ, सीमा क्षेत्रका सबै पिलर छुँदै हिँडेको बताउने उनले सुनाए, इलाममा पनि निरन्तर सीमा अतिक्रमण भइरहेको छ। नेपालले भारतसामु प्रमाण राम्ररी पेस गर्न नसकेकाले हामीले दुःख पाएका हौं। पाँचथरको याङवरक र फालेलुङ गाउँपालिकाको २४ दशमलव ८ किलोमिटर जमिन भारतीय राज्य पश्चिम बंगाल र सिक्किमसँग जोडिएको छ। याङवरक स्थित तिम्बुपोखरीदेखि फालेलुङको फालोट हुँदै इलामको सन्दकपुरसम्म भारतसँग सीमा जोडिएको छ। नेपालले यो क्षेत्रमा एउटा पनि सुरक्षा निकाय राखेको छैन। सीमास्तम्भ हराएका छन्। बहुमूल्य जंगली जडिबुटी र वन्यजन्तुको चोरीनिकासी बढेको समरजुङका रमेश राईले बताए। ताप्लेजुङसँग सीमा गाँसिएको तिम्बुपोखखरी क्षेत्रको ३५ नम्बर पिलरदेखि इलामको सन्दकपुरसम्म ९ वटा जंगेपिलरसहित १ सय १७ सीमास्तम्भ हुनुपर्नेमा केही स्तम्भ हराएका छन्। गत वर्ष सशस्त्र र नेपाल प्रहरीको टोलीले सीमास्तम्भ निरीक्षण गर्दा १९ स्तम्भ नभेटिएको प्रहरी प्रतिवेदनमा उल्लेख छ। नेपालले पाँचथरमा पर्ने सीमा क्षेत्र अनुगमन गर्न सीमा प्रहरी चौकी च्याङथापुमा राखेको छ। यहाँबाट सीमावर्ती क्षेत्र चिवाभञ्ज्याङ पुग्न २४ किलोमिटर उकालो हिँड्नुपर्छ। सीमा सुरक्षाको जिम्मा पाएको सशस्त्रको हिमशिखर गुल्मको क्याम्प सदरमुकाम फिदिममा छ। अर्को क्याम्प राँकेमा छ। यहाँबाट सीमामा पुग्न कम्तीमा २ दिन लाग्छ। सीमावर्ती क्षेत्रमा बीओपी राख्ने पहल भइरहेको पाँचथरका सीडीओ मुरारी वस्ती बताउँछन्। बीओपीका लागि याङवरक२ तीनजुरेमा ५ रोपनी जमिन गाँउपालिकाले तयार गरेको छ। भारतले निगरानी बढायो पाँचथरको याङवरक र फालेलुङ गाँउपालिकाको सीमावर्ती क्षेत्रमा भारतीय सुरक्षाकर्मीले निगरानी बढाएका छन्। सीमावर्ती क्षेत्रमा चौंरी पालेका नेपाली गोठालालाई भारतीय सुरक्षाकर्मीले अस्वाभाविक तवरबाट केरकार गर्न थालेका छन्। कालापानी र लिपुलेकको सीमा विवाद चर्किएपछि यो ठाँउमा पनि भारतीय सुरक्षाकर्मीले निगरानी बढाएका छन्, चाररातेका चौंरीपालक जंग राईले भने, नेपालतर्फबाट भने सीमाक्षेत्रमा राज्यको उपस्थित शून्य छ। सीमा क्षेत्रमा राज्यको उपस्थिति नभएकाले सुरक्षामा चुनौती बढेको उनको अनुभव छ। सीमाको सुरक्षामा चौंरीपालक किसान नै तल्लिन छन्, चन्द्रलाल नेपालले भने, राज्यको यस्तै चाला हो भने हामीले दिनदिनै आफ्नो भूमि गुमाउनुपर्ने हुन्छ। सीमामा सुरक्षा निकायको उपस्थिति कमजोर मात्र हैन अनुगमनसमेत न्यून हुने गरेको छ। हाम्रो कुनै सुरक्षा छैन, चौंरी पालेर बसेका लाखबहादुर केरुङले भने, एसएसबीले हामीलाई दुःख दिने गरेको छ। चीनतर्फ एउटा स्तम्भ, सीमा नै देखिँदैन चीन र भारत दुवै देशलाई छोएको प्रदेश १ को एक मात्र जिल्ला ताप्लेजुङको चीनतर्फको सिमानामा ६९ नम्बरको एउटा मात्र स्तम्भ छ। सीमाको रेखदेख र अनुगमन गर्ने बीओपी नै छैनन्। ३ सीमा प्रहरी चौकी र एउटा सीमा प्रशासन कार्यालय छन्, त्यो पनि कोसौं टाढा। फक्ताङलुङ गाउँपालिका७ ओलाङचुङगोलामा रहेको सीमा प्रशासन द्वन्द्वकालदेखि नै बन्द छ। सीमा प्रहरी चौकी सिमानाभन्दा २ देखि ३ दिनको दूरीमा छन्। चौकीमा दरबन्दीअनुसार प्रहरी छैनन्। चीनतर्फ ओलाङचुङगोला, घुन्सा र पापुङमा जम्मा ३ वटा सीमा प्रहरी चौकी छन्। घुन्साबाट सीमामा पुग्न ३ दिन लाग्छ। पापुङबाट २ दिन र ओलाङचुङगोलाबाट २४ किलोमिटर हिमाली क्षेत्र पार गरेपछि मात्र चीनसँगको सीमामा पुगिन्छ। पापुङ र घुन्साका प्रहरीले त दुई देशबीचको सिमाना नै नदेख्ने स्थानीय बताउँछन्। चौकीबाट सीमा क्षेत्र पुग्न कठिन भौगोलिक दूरी पार गर्नुपर्छ, पापुङका वडाध्यक्ष डण्डु लामाले भने, कम जनशक्ति भएको प्रहरीलाई यो सम्भव नै छैन। २२ जनाको दरबन्दी रहेको घुन्सामा जम्मा ७ प्रहरी छन्। ओलाङचुङगोला चौकीमा २५ जनाको दरबन्दी भए पनि १० जनाभन्दा कम र पापुङमा पनि चौकी रुङ्ने मात्र छन्। यसले सीमा रक्षाका लागि सरकार गम्भीर नभएको प्रश्न उठेको कञ्चनजंघा संरक्षण क्षेत्र व्यवस्थापन परिषद्का पूर्वकार्यालय सचिव तेञ्जिङ वालुङको भनाइ छ। (इलामबाट तोयानाथ भट्टराई, पाँचथरबाट भीमकुमार बाँस्कोटा र ताप्लेजुङबाट सीताराम गुरागाईँ)"
यसरी हुँदैछ सागको भव्य उद्घाटन,"काठमाडौं : १३औं दक्षिण एसियाली खेलकुद (साग)को उद्घाटन सत्र भव्य हुने भएको छ। सागको औपचारिक उद्घाटन आइतबार साँझ ५ः०० बजे राष्ट्रपति विद्यादेवी भण्डारीले गर्नेछिन्। तीन घण्टा लामो उद्घाटन सत्रलाई नेपालकै गौरव गर्ने खालको भव्य र सभ्य बनाइने १३औं साग समारोह समितिका सचिव कुलबहादुर थापाले जानकारी दिए। उद्घाटनलाई लक्षित गरी हजारौं कलाकारले लामो समयदेखि तयारी गरिरहेको जानकारी पनि थापाले दिए। उद्घाटन सत्रमा विशेषगरी नेपाली मौलिकता र कला प्रस्तुत गरिनेछ। हामी सागमार्फत नेपाललाई प्रकृति, कला र संस्कृतिको धनी देश भनेर चिनाउन चाहन्छौं। संघीय नेपालका सातवटै प्रदेश तथा हिमाल, पहाड र तराईको कलाले उद्घाटन समारोह मनमोहक बन्नेछ। उद्घाटनको यो अवसरलाई छुटाउनै नहुने र सबैले मन पराउने खालको बनाउने हिसाबले तयारी गरेका छौं, थापाले भने। उद्घाटन समारोहमा विशेषगरी नेपाली सेना, प्रहरी, सशस्त्र प्रहरी बल, कलाकार, विद्यार्थी र विभिन्न जातजातिका झाँकी प्रस्तुत गरिनेछ। उद्घाटनसँगै समापनको पनि उस्तै तयारी गरिएको छ। उद्घाटन र समापान दुवैमा १५ हजार जना कलाकारको प्रस्तुति रहने पनि थापाले जानकारी दिए। उद्घाटनलाई सागको ऐना ठानेका छौं। ग्रान्ड रिहर्सलबाटै उद्घाटन सत्र भव्य हुने स्पष्ट भएको छ, थापाले अन्नपूर्ण पोस्ट्सँग भने। सागका लागि सशस्त्र प्रहरी बलका महानिरीक्षक शैलेन्द्र खनालको संयोजकत्वमा समारोह समिति गठन गरिएको छ। उद्घाटनमा सबैभन्दा बढी सशस्त्रका चार हजार पाँच सय कलाकारले प्रस्तुति दिनेछन्। त्यसपछि सेनाका दुई हजार पाँच सय, नेपाल प्रहरीका एक हजार, उपत्यकाका विभिन्न ३० विद्यालयका तीन हजार विद्यार्थी, विभिन्न झाँकी चार हजार र तीन सय जनाभन्दा बढी व्यावसायिक कलाकारले विशेष प्रस्तुति दिनेछन्।उद्घाटन सत्रलाई थप रोचक बनाउन सेना, प्रहरी र सशस्त्रको छुट्टाछुट्टै ब्यान्डले प्रस्तुति दिनेछन्। ब्यान्डको प्रस्तुति सागको इतिहासमै ठूलो हुने दाबी थापाले गरे। त्यसबाहेक पाँच सय कलाकारले नेपालका विभिन्न मौलिक बाजा बजाउनेछन्। १५ सय जनाको मास क्यालिसथेनिक्स प्रदर्शन पनि हुनेछ । राष्ट्रपति विद्यादेवी भण्डारीको प्रमुख आतिथ्यतापछि सातवटै देशका खेलाडी मार्चपासबाट सुरु हुने उद्घाटनमा स्वागत भाषण, सांस्कृतिक कार्यक्रम र आतिसबाजी पनि हुनेछ। लेजर बिम, लाइटिङ, इलेक्ट्रोनिक प्रदर्शनले पनि सागको उद्घाटनलाई थप उल्लासमय बनाउनेछ। कार्यक्रममा दीपक वज्राचार्यको मनमगन बोलको गीतले थप रोमाञ्चकता प्रदान गर्नेछ। यस्तै मुकुन्द शर्माको रचना, प्रकाश गुरुङको संगीतमा कुन्ती मोक्तान, इन्दिरा जोशी, आनन्द कार्की, सत्यराज आचार्यलगायतको टोलीले सार्कको गीत गाउनेछन्। सातवटै प्रदेशको प्रतिनिधित्व हुने स्वागत नृत्य पनि प्रस्तुत गरिनेछ। सागको उद्घाटन र समापनको बजेट १५ करोड रुपैयाँ रहेको बताइएको छ। नेपालको झन्डा कमलले बोक्ने सागको उद्घाटनको मार्च पासमा नेपालको झन्डा ओलम्पियन एवं भारोत्तोलन खेलाडी कमलबहादुर अधिकारीले बोक्ने भएका छन्। नेपाल ओलम्पिक कमिटी (एनओसी)ले शनिबार प्रेस विज्ञप्ति जारी गर्दै उद्घाटन सत्रको मार्च पासमा नेपालको झन्डा कमललाई बोक्न दिने निर्णय गरेको हो। १३औं साग राष्ट्रिय टिम तयारी समिति र प्राविधिक समितिले यसअघि झन्डा बोक्न कमलसहित विभिन्न पाँच खेलाडीको नाम सिफारिस गरेको थियो। एनओसीले सिफारिस भएको नामबाट कमललाई छनोट गरेको हो। सागको ओलम्पिक फ्लेम ओलम्पियन एवं तेक्वान्दोका कीर्तिमानी चार स्वर्ण विजेता दीपक विष्टले बाल्नेछन्। खेलाडीको तर्फबाट सागको शपथ क्रिकेट खेलाडी पारस खड्काले लिनेछन्। रेफ्री एवं ब्याडमिन्टनका अम्पायर दीपक थापाले निर्णायकको शपथ लिनेछन्।"
५ नम्बर प्रदेशका २४ नगरपालिका अस्पतालविहीन,"प्यूठान : स्थानीय सरकार सञ्चालन ऐन, २०७४ मा नगरपालिका हुनका लागि कम्तीमा २५ बेडको अस्पतालको सुविधा हुनुपर्ने प्रावधान छ। तर प्रदेश ५ का सातवटा नगरपालिकामा मात्र यो मापदण्ड पूरा गरेका अस्पताल छन्। बाँकी २५ वटा नगरपालिकामा २५ बेडसम्मका अस्पताल छैनन्। केही नगरपालिकामा भएका अस्पताल १५ बेड मात्रका छन्। तिनको बेड बढाउनेतर्फ कसैले चासो देखाएका छैनन्। रूपन्देहीको सिद्धार्थनगर नगरपालिका भैरहवामा जिल्ला अस्पतालका साथै ५० बेडको अस्पताल भएको युनिभर्सल मेडिकल कलेज छ। तिलोत्तमा नगरपालिकामा ५० बेडकै क्रिमसन हस्पिटल छ भने देवदह नगरपालिकामा पनि ५० बेडकै देवदह मेडिकल कलेज छ। यी सबै मेडिकल कलेज निजी लगानीका हुन्। रूपन्देहीकै लुम्बिनी सांस्कृतिक नगरपालिका र सैनामैना नगरपालिका अस्पतालविहीन छन्। यहाँका बासिन्दा उपचारका लागि अन्त जानुपर्छ। नवलपरासीको रामग्राम नगरपालिका (बर्दघाट सुस्तापश्चिम) मा ५० बेडको पृथ्वीचन्द्र अस्पताल छ। रामग्राम नगरपालिका उपप्रमुख रम्भा कुँवरका अनुसार, यसअघि २५ बेड रहेको उक्त अस्पतालमा बेड थपेर दुई वर्षअघि ५० बेड पारिएको हो। यो नवलपरासीको एकमात्र ठूलो अस्पताल हो। नवलपरासीकै सुनवल नगरपालिका अस्पतालविहीन छ। स्वास्थ्यचौकीको भरमा नगरबासीले उपचार लिनुपरेको छ। नगरपालिकाले १५ बेडको अस्पताल बनाउने गरी सुनवल स्वास्थ्यचौकीलाई स्वीकृत लिए पनि काम अघि नबढेको प्रवक्ता कृष्णप्रसाद देवकोटाले बताए। प्रदेश ५ का विभिन्न जिल्लाका १० वटा नगरपालिकामा १५ बेडका अस्पताल छन्। प्यूठान नगरपालिकाको विजुवारमा रहेको १५ बेडको प्यूठान अस्पताललाई ५० बेडको बनाउने चर्चा १० वर्षदेखि चलिरहेको छ तर काम केही भएको छैन। चुनावका बेला नेताले अस्पतालको बेड बढाउने आश्वासन दिन्छन्। यस अस्पताललाई ५० बेडको बनाउन स्वास्थ्य तथा जनसंख्या मन्त्रालयले स्वीकृति भने दिइसकेको छ। प्यूठान र छिमेकी जिल्ला गुल्मीको मदाने गाउँपालिका, रोल्पाको सुनिलस्मृति गाउँपालिका, अर्घाखाँचीको मालारानी गाउँपालिकाका बिरामी पनि यस अस्पतालमा आउने गर्छन्। बिरामीको चाप बढेका बेला अस्पतालमा बिरामीले पनि बेड पाउँदैनन्। प्यूठानकै स्वर्गद्धारी नगरपालिकाको भिंगृमा रहेको प्राथमिक स्वास्थ्य केन्द्रलाई १५ बेडको बनाउने प्रक्रिया स्वास्थ्य तथा जनसंख्या मन्त्रालयले हालै अघि बढाएको छ। नगरपालिका स्थापना भएको दुई वर्ष बितिसक्दा समेत स्थानीय सरकार सञ्चालन ऐनले तोकेको मापदण्डअनुसार अस्पताल बन्ने छाँट छैन। स्थानीय जनप्रतिनिधि १५ बेडको अस्पताल बन्ने भएकैमा मख्ख छन्। नगरप्रमुख नेत्रबहादुर रोकायले भने, माथिबाट जे निर्णय हुन्छ हामीले त्यही लागू गर्ने हो, १५ बेडको अस्पताल बनाउन जग्गाको खोजी भइरहेको छ। हाल यस नगरपालिका भरमा तीन बेडको स्वास्थ्यकेन्द्र मात्र छ। यहाँका मानिस उपचार गराउन जिल्ला अस्पताल बिजुवार पुग्न अपायक पर्छ। विशेषज्ञ सेवा सहितको स्वास्थ्य उपचार लिन बुटवल, काठमाडौं, भैरहवा र कोहलपुर सहरमा पुग्नुपर्ने बाध्यता रहेको स्वर्गद्धारी नगरपालिका ६ बेलवासका शिक्षक झइन्द्रप्रसाद भण्डारीले गरे। उनले भने, जनप्रतिनिधिले जनताको गुनासो सुन्दैनन्। कर बुझाउँदा नगरबासी भनेर बढी बुझाउनुपर्छ तर सेवा सुविधा सामान्य गाउँको जस्तो पनि छैन। स्वर्गद्धारीका खाल, नस, अडेबास, धनवाङ, मालारानीलगायत गाउँका बासिन्दा अहिले पनि दुर्गम गाउँका बासिन्दाले भोग्ने पीडा बोकेर बाँचिरहेका छन्। आपू बसेको ठाउँ नगरपालिका भएको अनूभूति गर्न उनीहरूले पाएका छैनन्। भण्डारीले भने, २५ बेडको अस्पताल बन्ने कुरा सपना जस्तै लाग्छ। यही प्राथमिक स्वास्थ्य केन्द्रको स्तरोन्नति भए पनि धेरै खुसी हुन्थ्यौं। पाल्पाको रामपुर नगरपालिकामा ५० बेडको अस्पताल स्वीकृत भएको छ तर हालसम्म १५ बेडको अस्पताल छ। भौतिक पूर्वाधार निर्माणको क्रममा रहेको उक्त अस्पतालले छिट्टै ५० बेडको बनाउन थालेको नगरप्रमुख रमणबहादुर थापाले बताए। उनले भने, अस्पताल प्रदेश सरकार मातहत सञ्चालनमा हुने भएकाले यसको सबै अधिकार प्रदेशमै रहन्छ। स्थानीय सरकारले समन्वयात्मक भूमिका मात्र खेल्ने हो। नगरप्रमुख थापाका अनुसार आउँदो ६ महिनाभित्र अस्पतालको भवन निर्माण भइसक्छ। नेपालगञ्ज, बर्दिया, कृष्णनगर, चन्द्रौटालगायतका भारतसँग सीमा जोडिएका धेरै ठाउँका मानिस स्वास्थ्य उपचारका लागि भारतका अस्पतालमा भर पर्नु परेको छ। भएका स्वास्थ्य संस्थामा पनि दरबन्दीअनुसार चिकित्सक हुँदैनन्। विशेषज्ञ सेवा हुँदैन। अर्घाखाँचीको शितगंगा नगरपालिका स्थापना भएको दुई वर्ष बितिसक्दासमेत यस क्षेत्रका बासिन्दाले अस्पतालबाट पाइने सुविधा पाएका छैनन्। विशेषज्ञ चिकित्सकले दिने सेवा लिन यहाँका बिरामीले बुटवल, भैरहवा र काठमाडौं धाउनुपर्छ। यहाँ रहेका प्राथमिक स्वास्थ्य केन्द्र र स्वास्थ्य चौकीले सामान्य चिकित्सा सेवामात्र दिन सकेका छन्। नगरपालिकाले ठाड स्वास्थ्य केन्द्रलाई १५ बेडको अस्पताल बनाउने प्रक्रिया हालै अघि बढाएको छ। नगरप्रमुख सूर्यप्रसाद अधिकारीले भने, २५ बेडको बनाउने भन्ने पनि छ। तर, निधो भइसकेको छैन् तै पनि दश करोडमा १२ कोठे भवन बन्दैछ। नगरप्रमुख अधिकारीका अनुसार जग्गा नपाइएकाले गर्दा धेरै बेड भएको अस्पताल बनाउन समस्या भएको बताए। जिल्ला अस्पताल रोल्पाको भौतिक पूर्वाधार त छ तर पनि यो अस्पताल १५ बेडको मात्र छ। रोल्पा नगरपालिकाका नगरप्रमुख पूर्ण केसीका अनुसार ३१ करोड लागतमा अस्पतालको भवन निर्माण गरिएको छ। ५० बेडको अस्पताल बनाउन स्वीकृति भए पनि कार्यान्वयन गर्न नसकेको उनले बताए। जिल्ला अस्पताल छिट्टै ५० बेडको हुने आशा भने केसीले व्यक्त गरे। जिल्ला अस्पताल गुल्मी पनि ५० बेडको हुने क्रममा छ। १५ बेडमै सीमित उक्त अस्पताललाई स्वास्थ्य तथा जनसंख्या मन्त्रालयले स्तरोन्नतिको अनुमति दिएको छ। नगरप्रमुख डिल्लीराज भुसालले केन्द्र सरकारलाई नै दोष दिएर उम्कन खोजे। स्वीकृत मात्र ५० बेडको छ, उनले भने, न डाक्टर छन् न त भौतिक संरचना। १० जना डाक्टरको दरबन्दीमा एक जनाले मात्र काम चलाउनु परेको अस्पताल व्यवस्थापन समितिका अध्यक्ष समेत रहेका भुसालले बताए। कपिलवस्तुको शिवराज नगरपालिकाले स्थानीय निजी क्लिनिक र स्वास्थ्यचौकीको भरमा जनतालाई सेवा दिनुपरेको नगरप्रमुख नेत्रराज अधिकारीले गुनासो गरे। उनले भने, नगरपालिकाले पुँजीले अस्पताल बनाउन सम्भव छैन। केन्द्र सरकारले हाम्रो माग सुन्दैन। ११ वडामध्ये ८ वटा वडामा मात्र स्वास्थ्यचौकी रहेको उनको भनाइ छ। हाल १५ बेडको अस्पताल र प्राथमिक स्वास्थ्य केन्द्र र स्वास्थ्यचौकीबाट स्वास्थ्य सेवा लिइरहेका मानिसले २५ बेडको अस्पताल बनेपछि थप सेवा पाउँछन्। २५ बेड भएको अस्पतालमा विशेषज्ञ सहितको सेवा उपलब्ध हुने स्वास्थ्य कार्यालय प्यूठानका प्रमुख एवं नेपाल जनस्वास्थ्य संघ प्रदेश नम्बर ५ का अध्यक्ष विशाल सुवेदीले बताए। स्थानीय सरकार बनेको दुई वर्ष बित्दा पनि संघीय मन्त्रालयहरूको रणनीति र स्थानीय सरकार सञ्चालन ऐनले तोकेको मापदण्डबीच तालमेल नभएको कुरा सुवेदीले बताए। उनका अनुसार, नगरपालिकामा कम्तिमा २५ बेडको अस्पताल हुनुपर्नेमा अझै पनि १५ बेडको मात्र बनाउन खोज्नु नीतिविपरित कुरा हो।"
पर्यटकलाई आकर्षित गर्न पूर्वाधार निर्माण,"वीरगन्ज : पर्सा राष्ट्रिय निकुञ्जमा पर्यटकलाई आकर्षित गर्न निकुञ्ज प्रशासनले विभिन्न काम थालेको छ। पर्सा वन्यजन्तु आरक्षलाई २०७४ असारदेखि निकुञ्जमा परिणत गरिएपछि मात्रै त्यसयता स्वदेशी तथा विदेशी पर्यटकलाई अवलोकन र घुमफिरका लागि निकुञ्ज खुल्ला गरिएको हो। पहिले वन्यजन्तु आरक्ष रहँदा वन्यजन्तुको संरक्षण गर्ने मात्रै उद्देश्य रहेकोमा दुई वर्ष पहिले निकुञ्जमा स्तरोन्नति गरिएपछि पर्यटन पनि प्रवद्र्धन गर्ने उद्देश्यले पर्यटकको अवलोकन र भ्रमणका लागि खुला गरिएको हो। निकुञ्जका प्रमुख संरक्षण अधिकृत अमीर महर्जनले भने, निकुञ्जमा स्तरोन्नति गरेयता निकुञ्ज क्षेत्रलाई पर्यापर्यटनको रूपमा पनि विकास गर्नुपर्छ, निकुञ्ज क्षेत्रबाट राज्यले आम्दानी पनि लिन सक्नुपर्छ भन्ने उद्देश्यले पर्यटकका लागि खुल्ला गरिएको हो। निकुञ्ज क्षेत्रमा दुई वर्षयता पर्यटनका लागि पूर्वाधार विकासलाई प्राथमिकतामा राखेर काम गरिरहेको जानकारी उनले दिए। पर्यटकको अवलोकन र घुमफिरका लागि निकुञ्जको जंगलभित्र पर्ने मकवानपुरको प्रतापुर, पर्साको रातेमाटे, रामभौरी भाथा, बाराको हलखोरीयामा गरी एक दर्जन पक्की भ्यू टावर निर्माण गरिएको छ। वन्यजन्तु अवलोकनकै लागि रुखको माथि माथि झोलुङ पुल पनि बनाउने तयारी गरिरहेको महर्जनले जानकारी दिए। यस्तै जंगलभित्र फायर लाइन बिस्तार गरिनुका साथै जंगली हात्ती नुहाउने स्थान र वन्यजन्तुका लागि बासस्थान र घाँसे मैदान पनि बनाउने काम भइरहेको महर्जनले बताए। महर्जनका अनुसार पर्यटक प्रवेशका लागि बाराको आधार र अमलेखगन्जको हात्तीसार, पर्साको चारभैया र गडुवाइलान मकवानपुरको प्रतापपुरमा गरी ५ स्थानमा पर्यटक प्रवेश केन्द्र स्थापना गरिएको छ। निकुञ्जमा अवलोकन र घुमफिरका लागि आउने पर्यटकको सुरक्षा र वन्यजन्तुको चोरी शिकारी रोक्न निकुञ्जभित्र ठाउँठाउँमा सीसीटिभी क्यामेरा जडान गरिएको छ। निकुञ्ज भित्रका १५ स्थानमा निकुञ्ज प्रशासन र नेपाली सेनाको पोष्ट राखिएको जानकारी पनि उनले दिए। पर्यटकको सहजताका लागि आधभारस्थित निकुञ्ज प्रशासन कार्यालय परिसरमा डिजिटल सूचना केन्द्र, टिकट काउण्टरजस्ता भौतिक संरचना पनि निर्माण गरिएको छ। पर्यटकलाई जंगल सफारी गर्न निकुञ्जको हात्तीसारमा एक दर्जन हात्ती पनि राखिएका छन्। निकुञ्जभित्र फायर लाइन पनि भएकाले हात्तीमा जंगल सफारी गर्न नचाहने पर्यटकले निजी सवारीमा जंगल सफारी गर्न सक्ने व्यवस्था पनि मिलाइएको महर्जनले बताए। नेपालमा पाइने रैथाने हात्तीको बासस्थान संरक्षण गर्ने उद्देश्यले २०४० सालमा बारा, पर्सा र मकवानपुरसँग सीमा जोडिएको चार सय ९९ वर्गकिलोमिटर जंगल क्षेत्रलाई पर्सा वन्यजन्तु आरक्षको रूपमा व्यस्थापन गरिएको थियो। २०७२ सालमा भने बारातर्फको एक सय २८ दशमलव ३९ वर्गकिलोमिटर राष्ट्रिय वन क्षेत्रलाई पनि तत्कालीन पर्सा वन्यजन्तु आरक्षमा समाहित गरेर निकुञ्जका रूपमा स्तरोन्नति गरिएपछि यसको कूल क्षेत्रफल ६ सय २७ दशमलव ३९ वर्गकिलोमिटर छ। दुर्लभ वन्यजन्तु र वनस्पतिको जैविक विविधताले यो निकुञ्ज नेपालकै धनी निकुञ्ज हो, महर्जनले भने, निकुञ्जमा दुर्लभ एक सिँगे गैंडा, रैथाने हात्ती, दुर्लभ पाटे बाघ, गौरीगाईजस्ता जनावार प्रशस्त छन्। यसैगरी भालु, रतुवा मृग, चित्तल, जरायो, बँदेल, नील गाई, गौरी गाईका साथै झन्डै दुई सय प्रजातिका चराचुरुंगी छन्। कामिनी दह, हलखोरीया दह र लौकी दह गरी तीनवटा प्राकृतिक मनोरम ताल पनि निकुञ्जभित्र छन्। उनका अनुसार पछिल्लो गणनाअनुसार निकुञ्जमा वयष्क पाटे बाघ १८, रैथाने हात्ती ६० देखि ६५, एक सिँगे गैडा ५ वटा छन्। निकुञ्जमा प्रवेशका लागि नेपाली पर्यटकको हकमा १ सय रुपैयाँ, सार्क मुलुकका पर्यटकका लागि ७ सय ५० रुपैयाँ तथा अन्य मुलुकका पर्यटकका लागि एक हजार पाँच सय रुपैयाँ शुल्क निर्धारण गरिएको महर्जनले जानकारी दिए। निकुञ्ज स्वदेशी र विदेशी दुवै खालका पर्यटकका लागि आकर्षणको केन्द्र बन्दै गएको महर्जनले बताए। उनले भने, एक त यो राजधानी काठमाडौं र भारतीय बोर्डरबाट देशका अरू सबै निकुञ्जभन्दा छोटो दुरीमा छ, अर्को कुरा द्रूत मार्ग र दो श्रो अन्तर्राष्ट्रिय विमानस्थल यसकै नजिकमा बनिरहेको छ। द्रूत मार्ग बनेपछि भने काठमाडौंका पर्यटक दुई घण्टामै निकुञ्ज आएर दिनभर रमाइलो गरेर सोही दिन काठमाडौ फर्किन सजिलै भ्याउँछन्।"
