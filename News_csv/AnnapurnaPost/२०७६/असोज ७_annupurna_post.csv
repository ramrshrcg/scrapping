शीर्षक,विवरण
बदमासीलाई संरक्षण नदिऊँ,"राष्ट्रिय विकास समस्या समाधान समितिको आइतबारको बैठकमा प्रधानमन्त्री केपी शर्मा ओलीले समयमा काम नगर्ने ठेकेदारलाई कालोसूचीमा राख्ने अडान दोहोर्याए। ठेक्का मात्र ओगट्ने काम नगर्ने ठेकेदारका कारण सरकार लज्जित हुनुपरेका प्रशस्त उदाहरण छन्। तर पनि राजनीतिक संरक्षण, प्रभाव र दबाबमा तिनै ठेकेदारले ठूला ठेक्का कब्जा गर्दै आएका छन्। तिनैले राजनीतिक दललाई चन्दा दिन्छन्। प्रभावशाली नेतामा लगानी गर्छन्। अनि सरकारी ठेक्कामा कब्जा जमाएर वर्षौंसम्म त्यो आयोजना पूरा नगरी उल्टो लागत बढाउनेदखि अनेकन बहानामा क्षतिपूर्ति दाबीको चलखेलमा लागिरहन्छन्। नेता, कर्मचारी र ठेकेदारको साँठगाँठका कारण आम जनताले विकासको लाभ प्राप्त गर्न सकेका छैनन्। एउटा उदाहरण लिऊँ, सरकारले भ्रमण वर्षको तयारी गरिरहेको छ। नेपालको प्रमुख पर्यटकीय गन्तव्य लुम्बिनी र बुटवल जोड्ने सडक खण्ड हेर्यो भने कहीं आधा पुल निर्माण गरेर वर्षौंदेखि अलपत्र छाडिएको छ। कहीं सडक विस्तारका लागि दायाबाया भत्काएर छाडिएको छ। यो सडकखण्डको दुरवस्था देखेर यहाँ यात्रा गर्ने कसैले पनि सरकारलाई धन्यवाद भन्दैन। नेपाल घुम्न आउने पर्यटकमा पनि नकारात्मक छाप पर्छ। त्यति मात्र होइन, कतिपय सडक, पुल जुन आम जनजीवनको जीवनाधार रहेका महत्त्वपूर्ण आयोजनामा पनि गतिछाडा ठेकेदारले सरकारको बेइज्जत गराएका छन्। वर्षौंदेखि आफ्ना गाउँठाउँका बाटा, पुलपुलेसा निर्माण नभएपछि आक्रोशित जनता आन्दोलन गर्न बाध्य छन्। यसले समग्रतामा सरकारप्रति आम मानिसको आक्रोश थपिएको छ। यसै महिनाको अन्त्यतिर चिनियाँ राष्ट्रपतिले नेपालको भ्रमण गर्ने सन्दर्भमा पनि चिनियाँले पहिला यहाँको सडकको अडिट गरे। काठमाडौंमा चिनियाँ राष्ट्रपति कुनकुन बाटो हिँड्ने भन्ने पनि तय भयो। काठमाडौंभित्रै कुनै खास महत्त्वको ठाउँमा उनलाई लैजानुपर्यो तर सडक राम्रो छैन भनी सरकारले मुख छोप्नुपर्ने अवस्था छ। यी सबैको जड भनेको ठेक्कामा बदमासी हो। ठेक्कामा बदमासी गर्नेलाई कालोसूचीमा राख्ने र त्यसलाई ठेक्का प्राप्त गर्नबाट वञ्चित गर्ने प्रधानमन्त्रीको सोच सह्रानीय छ। सरकारले यसअघि पनि केही समय म्याद दिएर उक्त अवधिमा काम नगर्ने ठेकेदारलाई ठेक्का तोडाउने, कालोसूचीमा राख्ने गरी सार्वजनिक खरिद नियमावलीमा संशोधन गरेको थियो। यस्तै ठेकेदारले चलाएका नेता र मन्त्रीका कारण त्यो व्यवस्था लामो समय टिक्न सकेन। सबै जनताको समान आय हुँदैन। सरकारले धनी र बढी उपभोग गर्न सक्नेबाट कर लिन्छ। त्यो करबाट सार्वजनिक पूर्वाधार निर्माण गरी आम मानिसको जीवन सरल बनाउँछ। पूर्वाधारले उद्यमका लागि अवसर सिर्जना गर्छ र लगानीकर्ताको थप लगानी आकर्षित गर्छ। यस्ता उद्यमले रोजगार सिर्जना हुन्छ। मुलुकमा उत्पादन वृद्धि हुन्छ। यसबाट न्यून आर्जन हुनेले रोजगार प्राप्त गरेर या स्वरोजगार भएर आयआर्जन गरी जीवनस्तरमा सुधार ल्याउँछ। आयको यसरी पुनर्वितरण हुँदा अर्थतन्त्रको स्वस्थ विकासमा मद्दत पुग्छ। अर्थतन्त्रको आकार बढ्दा सबैका लागि अवसर सिर्जना हुन्छ। लगानीका अवसर सिर्जना हुँदा हाम्रै उद्यमीले लगानी गर्ने हुन्। उत्पादन र रोजगार बढ्दा हाम्रै जनताले रोजगार पाउने हुन्। अहिले जे भइरहेको छ। करको दुरुपयोग भइरहेको छ। करको दुरुपयोग गरेर राज्यको ढुकुटी लुट्न एउटा वर्ग उद्यत् देखिन्छ। काम नगरी सहजै लाभ लिने बिचौलिया प्रवृत्ति हुर्किएको छ। सत्तारुढ दल, तिनका नेताकार्यकर्ता, भ्रातृ संगठनका कार्यकर्ताले सत्तासीनहरूले सत्ताको दुरुपयोग गरिरहेका छन्। प्रधानमन्त्रीले यस्तो प्रवृत्तिलाई राम्ररी पहिचान गरेको अनुभूति गर्न सकिन्छ। प्रधानमन्त्रीले मन्त्रीहरूसँग बदमासी गर्नेलाई कुखुराले चल्ला छोपे झैं छोपेर संररक्षण नगर्न आग्रह गरेका छन्। बदमासीलाई संरक्षण हुनुको जरो पहिल्याउन जरुरी छ। यसका लागि ठेकेदारसँग साँठगाँठ गरेर उनीहरूसँग लेनदेन गर्ने प्रचलन राजनीतिक दल, यसका भ्रातृ संगठन र कर्मचारीतन्त्रले बन्द गर्नुपर्छ। अन्यथा, हाम्रो विकासको विडम्बना कायमै रहन्छ। कुनै पनि विकास निर्माणका काम समयमा सम्पन्न नहुनुलाई विडम्बना भन्नुपर्छ। प्रधानमन्त्रीको सकारात्मक हस्तक्षेपले ठेक्कामा हुने बदमासी नियन्त्रण होस्।"
बलात्कार विकराल,"काठमाडौं : महिलामाथि हुने यौनहिंसाका घटनाको चिन्ताजनक तथ्यांक उजागर भएको छ। लैंगिक हिंसाका १२ हजार घटना दर्ता भएका छन्। हिंसामा पर्ने महिला ९२ र पुरुष ८ प्रतिशत छन्। राष्ट्रिय मानवअधिकार आयोगले ७० भन्दा बढी जिल्लामा गरेको अध्ययनले महिला हिंसाको अवस्था विकराल देखिएको छ। यौनहिंसामध्ये सबैभन्दा बढी बलात्कारका घटना छन्। आयोगले सोमबार सार्वजनिक गरेको प्रतिवेदनअनुसार बलात्कार घटनामा दुई वर्षदेखि १८ वर्षसम्मका महिलाको संख्या धेरै छ। यौनहिंसामध्ये बलात्कारमा प्रदेश १ मा ९२ प्रतिशत, दुई र तीनमा ९३ प्रतिशत छ। यौन हिंसाका घटनामध्ये गण्डकी प्रदेशमा र प्रदेश ५ मा पनि ९४ प्रतिशत घटना बलात्कारका छन्। कर्णाली प्रदेशमा ९२ प्रतिशत र सुदूरपश्चिममा ९६ प्रतिशत छ। अन्य यौनजन्य घटनाको तुलनामा बलात्कारको अवस्था दर्दनाक देखिएको हो। नेपाल प्रहरीको तथ्यांकलाई उद्धृत गर्दै आयोगले जाहेरी परेका घटनामध्ये २० देखि २५ प्रतिशत मात्र न्यायका लागि अदालतसम्म पुग्ने गरेको जनाएको छ। अदालतसम्म पहुँच नपुग्नेको तथ्यांकले न्याय प्राप्तिको अवस्थासमेत नाजुक देखिएको छ। बाल विवाहका अपराधसमेत बढेको छ। प्रतिवेदन आयोगले पीडित महिला पूर्ण न्याय पाउनबाट वञ्चित रहेको तथ्य औंल्याएको छ। बलात्कारमा परेका महिलाको मानवअधिकार एवम् न्यायमा पहुँचका लागि प्रहरीको भूमिका व्यापक बनाइनुपर्ने आवश्यकतासमेत प्रतिवेदनमा औंल्याइएको छ। बलात्कारका घटनाको संवेदनशीलतालाई गम्भीर रूपमा नहेरिएको अध्ययन निष्कर्ष छ। पीडित र पीडकको विवरण पूर्ण रूपमा खुलाउन नसक्नुले महिला मानव अधिकारप्रति प्रहरीको गम्भीरता नदेखिएको चिन्ता आयोगको छ। यसबाट प्रहरी नागरिकसँग निरन्तर सम्पर्कमा रहनुपर्ने अवस्था देखियो, आयोगका अध्यक्ष अनुपराज शर्माले भने, प्रहरीप्रति रहेको विश्वासलाई कायम गर्न जनताको साथी बन्नुपर्छ। आयोग सदस्य मोहना अन्सारीले सामाजिक मूल्यमान्यता र पितृसत्तात्मक सोचका कारण पीडित महिला तथा बालबालिकाले न्यायका लागि पहल गर्न नसकेको बताइन्। घरपरिवार र समाजले समेत जबरजस्ती करणीमा परेका महिला तथा बालबालिकामाथि विभिन्न लाञ्छना लगाउँदै आएका छन्, अन्सारीले भनिन्। हिंसालाई ढाकछोप गर्न मिलापत्र गर्ने गरेका घटनासमेत पछिल्लो समय बाहिरिएको अन्सारीले सुनाइन्। बलात्कार र महिलाका चरित्रबीच कुनै सम्बन्ध छैन तर यही विषयलाई आधार मान्दा पीडितले न्याय पाउन सकेका छैनन्, उनले भनिन्। आयोगका सदस्य सुदीप पाठकले पनि हिंसापीडित महिलाको न्यायमा पहुँचका प्रहरी भूमिका बढाइनुपर्ने सुझाए। प्रहरी महानिरीक्षक सर्वेन्द्र खनालले महिला हिंसाका घटनाका उजुरी अत्यधिक बढ्नुमा फेक उजुरीको बढी हात रहेको भएको भन्दै प्रतिरक्षा गरे। कसैको सामाजिक प्रतिष्ठा गिराउन पनि हिंसाका उजुरी पर्ने गरेका छन्। यसले अपराधको संख्यालाई अझै बढाएको छ, उनले भने। उजुरीमध्ये ९७ प्रतिशत फौजदारी मुद्दा कार्यान्वयन भएको दाबी खनालको छ। प्रतिवेदनले बलात्कारका घटना प्रायः आफन्त र संरक्षकबाटै हुने गरेको औंल्याएको छ। जसअनुसार १८ वर्षमुनिका बालिका धेरै जबरजस्ती करणीको हिंसाबाट पीडित भएका छन्। तर उनीहरूले उचित न्याय र संरक्षण पाउन सकेका छैनन्। प्रतिवेदनअनुसार ४७ प्रतिशत पीडित दुई देखि १८ वर्ष उमेर समूहका छन्। यो उमेर समूहका धेरै बालिका जबरजस्ती करणीको सिकार हुने गरेका छन्। त्यसैगरी पीडकको उमेर समूह १९ देखि ३५ वर्ष समूहको छ। हिंसाका कारण २५ प्रतिशत जनजाति र अन्य मधेसी, दलित र ब्राह्मणक्षेत्री समुदायका पीडित बनेका छन्। दायर मुद्दामा ६० प्रतिशतभन्दा बढी पुर्पक्षका लागि कारागार चलान भए पनि पीडितले पूर्ण न्याय पाउन सकेका छैनन्। सबैभन्दा बढी उजुरी झापा, मोरङ र सुनसरीमा छन्। सबैभन्दा बढी पुर्पक्षका लागि कारागार चलान हुनेमा काठमाडौं (८३ प्रतिशत) छ।"
अझै पूरा भएन डोलेश्वर मन्दिर,"भक्तपुर : भक्तपुरको सूर्यविनायक नगरपालिका८ सिपाडोलस्थित डोलेश्वर महादेव मन्दिर अझै पूरा हुन सकेको छैन। ०७२ साल जेठ १८ गते तीन वर्षमा पूरा गर्ने गरी मन्दिर पुनर्निर्माण थालिएको थियो। तर, चार वर्ष बित्दा पनि मन्दिरले पूर्ण आकार लिन पाएको छैन। भूकम्पले गुम्बज शैलीको मन्दिर भत्काएको थियो। मल्लकालीन दुईतले प्यागोडा शैलीको मन्दिर १९९० सालको भूकम्पले भत्काएपछि गुम्बज शैलीमा मन्दिर निर्माण गरिएको थियो। भूकम्पले उक्त गुम्बज शैलीका मन्दिर भत्काएपछि डोलेश्वर महादेव मन्दिर विकास तथा संरक्षण समितिले पुनः मल्लकालीन शैलीमै पुनर्निर्माण गर्ने गरी गुरुयोजना बनाएको थियो। उक्त मन्दिर पुनर्निर्माण गर्न संखुवासभा निवासी कृष्णगोपाल श्रेष्ठले पाँच करोड रुपैयाँ सहयोग गर्ने प्रतिबद्धता गरेका थिए। दुईपटक गरेर दुई करोडभन्दा बढी रकम दिएर दाता श्रेष्ठ प्रतिबद्धताबाट पछि हटेपछि दुई वर्षदेखि डोलेश्वर महादेव मन्दिर पुनर्निर्माण अधुरै रहेको हो। अहिले मन्दिरको पहिलो तलासम्म कंक्रिटको संरचना निर्माण सकिएको छ। त्यसमाथि काठ ठोकेर कलात्मक बनाउने कार्य बीचैमा रोकिएको छ।समितिसँग पर्याप्त बजेट नहुँदा मन्दिर निर्माण पूरा गर्न पाएको छैन, समितिका अध्यक्ष बालहरि चालिसेले भने, त्यसमाथि मन्दिर निर्माणको लागत बढेको बढ्यै छ। उनका अनुसार सुरुमा इस्टिमेट गर्दा पाँच करोडमा मन्दिर बन्ने अनुमान थियो। तर, अहिले १७ करोड पुग्ने देखिएको उनले सुनाए।९ करोडको त सुन र चाँदी मात्रै लाग्ने देखियो, अध्यक्ष चालिसेले थपे, तैपनि हामी दाताको खोजीमा छौं। एकदुई करोड सहयोग गर्ने दाता सम्पर्कमा आउनुभएको छ। समितिले मन्दिरको दुइटै तलाको छानामा तामाको पाता राख्ने योजना बनाएको छ। जसमा सुनको जलप लगाउने सचिव विश्वराम थापा बताउँछन्। छाना र गजुरमा सुनको जलप लगाउने तथा मन्दिरका चार दिशाका भित्री र बाहिरी गरी आठ वटा ढोकामा चाँदीले मोल्ने इस्टिमेट गरेका छौं, उनले भने, चाँदी मात्रै तीन करोडको लाग्ने इस्टिमेट भएको छ। सचिव थापाले पुराना दाता पछि हटेपछि नयाँ दाता आएकाले चालु वर्षभित्र डोलेश्वर महादेव मन्दिरको मूल मन्दिरको पुनर्निर्माण सम्पन्न गर्ने समितिको लक्ष्य रहेको सुनाए। मूल मन्दिर पुनर्निर्माण सम्पन्न हुँदा अरू मठमन्दिर तथा भौतिक संरचना निर्माणसमेत प्रभावित भएको समितिका पदाधिकारी बताउँछन्। डोलेश्वर महादेव मन्दिर मात्र होइन, मन्दिर परिसरमा चौबन्दी सत्तल, धर्मशाला, पुजारी घर, तलुसीमठ तथा पारिजात बगैंचा, गणेश मन्दिर, कुमार मन्दिरसमेत निर्माणाधीन अवस्थामा छन्। गुरुयोजनाअनुसार १० करोड र ५ करोड लागत पर्ने भनिएका दुई छुट्टाछुट्टै धर्मशाला, २ करोड लागतको जुत्ता व्यवस्थापन तथा बैंक रहने भवन, २५ लाख लागतको यज्ञशालाको जगसमेत राख्न सकिएको छैन। गुरुयोजनामा डोलेश्वर महादेव मन्दिर परिसरमा मुख्य मन्दिरसँगै विष्णु, गणेश, कुमार, देवी, कृष्ण, राम, सरस्वती, नारायण, श्रीस्वस्थानी, हनुमानलगायत देवदेवीका मन्दिर, धर्मशाला, कुटी, यज्ञशाला, तुलसीमठ, पूजा सामग्री कक्ष, शौचालयलगायत ३९ वटा भवन तथा भौतिक पूर्वाधार निर्माण गरिने उल्लेख छ।"
बाजुराका स्याउले बल्ल बजार पायो,"बाजुरा : बाजुराका स्याउले अब धनगढी र काठमाडौंका बजार पाउने भएका छन्। स्याउमा अनुदान दिएर धनगढी र काठमाडौं ढुवानी गर्न लागिएको हो। स्याउ ढुवानी गर्न खच्चर प्रयोग गर्न थालिएको छ। बाजुराको उत्तरी क्षेत्रमा स्याउ मनग्गे उत्पादन भएको छ। बारीमै कुहिने अवस्था आएपछि कृषि ज्ञान केन्द्रले ढुवानी अनुदान दिएर स्याउ मार्तडी लगेको छ। फलेका स्याउ बारीमै कुहिने अवस्थासम्बन्धी समाचार अन्नपूर्णले प्रकाशित गरेपछि कृषि ज्ञान केन्द्रले ढुवानी अनुदान दिएर स्याउ मार्तडी ढुवानी सुरु गरेको हो। ज्ञान केन्द्रले ६ सय क्विन्टल स्याउ ढुवानीका लागि अनुदान दिएको छ। सदरमुकामदेखि स्याउ फलेको क्षेत्र कोल्टी जाने सडक अवरुद्ध भएपछि स्याउ बिक्रीबारे अन्योल थियो। पहिलोचरणमा स्वामीकार्तिक खापर गाउँपालिकाको जुकोट र साप्पाटा क्षेत्रको स्याउ खच्चरमा पिलुचौरसम्म ढुवानी गरी त्यहाँबाट कालिकोटसुर्खेत हुँदै नेपालगन्ज, धनगढी तथा काठमाडौं पुर्याइने कृषि ज्ञान केन्द्र बाजुराका निमित्त कार्यालय प्रमुख गोविन्द सिजापतिले जानकारी दिए। ढुवानी अनुदानका लागि छुट्ट्याएको रकम अपुग र ढुवानी कष्टकर हुने भएकाले अन्य ठाउँको स्याउसँग प्रतिस्पर्धा गर्न गाह्रो हुने उनले बताए।काठमाडौंका व्यापारीले एक सय क्विन्टल अर्डर गरेका छन्। धनगढी ६० क्विन्टल पठाइएको छ, सिजापतिले भने। ज्ञान केन्द्रको प्राविधिक टोली बारीमै गएर स्याउलाई तीन ग्रेड गरी ढुवानी गरिरहेको छ। स्याउ ढुवानीको जिम्मा चारवटा सहकारीलाई दिइएको छ। स्वामीकार्तिक खापर गाउँपालिकामा ए ग्रेडको प्रतिकिलो २५ रुपैयाँ, बी ग्रेडको २० र सी ग्रेडको १५ रुपैयाँ प्रतिकिलो खरिद गरिएको छ। पाण्डुसेनबाट ए ग्रेडको प्रतिकिलो ५५ रुपैयाँ, बी ग्रेडको ५० र सी ग्रेडको ४५ रुपैयाँमा खरिद गरी ढुवानी गर्न थालिएको छ। पाण्डुसेन, सदरमुकाम मार्तडीबाट करिब ३१ किलोमिटर टाढा छ। जुकोट र साप्पाटा क्षेत्रको स्याउ खच्चरमा पिलुचौर ढुवानी गरी त्यहाँबाट कालिकोटसुर्खेत हुँदै नेपालगन्ज, धनगढी र काठमाडौं पुर्याइने। स्याउ बिक्न थालेपछि किसान खुसी भएका छन्। वर्षौंदेखि स्याउ फलाउँथ्यांै। ढुवानी नहुँदा कुहिएर नाश हुन्थ्यो। यसपटक कृषि ज्ञान केन्द्रले ढुवानी अनुदानमार्फत ढुवानी गरिदिने भनेपछि खुसी लागेको छ, स्वामीकार्तिक खापर गाउँपालिका३ जुकोटका किसान महेन्द्रबहादुर शाहीले भने। गाउँपालिकाको जुकोटमा मात्र दुई सयभन्दा बढी परिवारको स्याउ बारी छ। यस वर्ष किसानको मुहारमा खुसी देख्यौं, कृषि ज्ञानकेन्द्र बाजुराका कृषिप्रसार अधिकृत मीनप्रसाद जैशीले भने। पाण्डुसैन, कोल्टी, जुकोट, जगन्नाथ, कोटिलालगायत स्थानमा स्याउ राम्रो फलेको छ। स्याउ फलेअनुसार बजार पाएको भए यो क्षेत्रमा भोकमरी हुने थिएन, जुकोटका किसान उत्तम शाहीले भने, हाँगा भाँच्चिने गरी फल लागेको छ। कृषि ज्ञान केन्द्र बाजुराका अनुसार यहाँका किसानले दुई सय ३० हेक्टर क्षेत्रफलमा स्याउ लगाएका छन्। यस पटक जिल्लामा एक हजार ५० टन स्याउ उत्पादन भएको कृषि प्रसार अधिकृत जैशीले बताए। यो क्षेत्र खाद्यान्न संकट हुने क्षेत्र हो। वर्षभर काम गरेर खेतबाट तीन महिना खान नपुग्ने ठाउँमा स्याउको बजारीकरणमा ध्यान दिए, खाद्य संस्थानको चामलको भर पर्नु नपर्ने किसानले बताएका छन्। स्याउ फल्ने सिजनमै सडक पनि अवरुद्ध हुने भएकाले किसानले मेहनतअनुसार मूल्य पाउन सकेका छैनन्।"
तल्लो अरुणमा तीन कम्पनी इच्छुक,"काठमाडौं : तल्लो अरुण कसले पाउला ? माथिल्लो कर्णाली र अरुण तेस्रोजस्तै सर्वाधिक चर्चामा रहेको नेपालको जलविद्युत् क्षेत्रमा अहिले यो प्रश्न पेचिलो बन्दै गएको छ। लगानी बोर्डले आह्वान गरेको खुला प्रतिस्पर्धा मा तीनवटा कम्पनी इच्छुक देखिएका छन्। प्रधानमन्त्री केपी शर्मा ओलीले अध्यक्षता गरेको लगानी बोर्डको सोमबार बसेको बैठकले तल्लो अरुणमा परेका तीनवटै प्रस्तावलाई प्रतिस्पर्धा मा लैजाने निर्णय गरेको हो। बोर्ड निर्णयअनुसार आगामी ३० दिनभित्र आर्थिक तथा प्राविधिक प्रस्ताव (आरएफपी) पेस गर्ने गरी तीनवटा कम्पनीलाई लघु सूचीमा राखेको छ। सम्भावित प्रतिस्पर्धीको सूचीमा परेका कम्पनीमा भारतको एसजेभीएन लिमिटेड, नेपालको जलविद्युत् लगानी तथा विकास कम्पनीसँगको संयुक्त उपक्रम (ज्वाइन्ट भेन्चर) मा पावर कन्स्ट्रक्सन अफ चाइना लिमिटेड र नेपालकै ग्रिन रिसोर्सेस प्रालिको संयुक्त उपक्रममा जापानको इलेक्ट्रिक पावर डेभलमेन्ट कम्पनी (जेपावर) छन्। बोर्डले गत चैत १५ र १६ गते आयोजना गरेको लगानी सम्मेलन मा तल्लो अरुण आयोजना कार्यान्वयनका लागि आशयपत्र पेस गर्न आह्वान गरेको थियो। हाल ६४० मेगावाट रहेको यो आयोजना ९०० मेगावाटसम्म हुने अध्ययनले देखाएको छ। तीनवटा कम्पनीले आशयपत्र पेस गरेका थिए, बोर्डका सहसचिव बलराम रिज्यालले बैठकपछि अन्नपूर्णसित भने, तीनवटाकै आर्थिक तथा प्राविधि अनुभवका आधारमा प्रतिस्पर्धाका लागि सूचीकृत गरिएको छ। लगानी बोर्डले एसजेभीएन लिमिटेड, पावर कन्स्ट्रक्सन अफ चाइना लिमिटेड र जेपावरलाई लघुसूचीमा राखेको छ। रिज्यालका अनुसार आगामी तीस दिनभित्र ऊर्जा, जलस्रोत तथा सिँचाइमन्त्रीको संयोजकत्वमा गठित मूल्यांकन समितिले आर्थिक तथा प्राविधिक प्रस्ताव, नेपाललाई दिने लाभलगायत तोकिएको क्राइटेरिया का आधारमा मूल्यांकन गर्नेछ। उक्त मूल्यांकनमा सबैभन्दा बढी अंक प्राप्त गर्नेलाई आयोजना कार्यान्वयन गर्न दिने रिज्यालले बताए। आयोजना निर्माण गर्न पाउने केकस्ता क्राइटेरिया राखेका छन् त्यसबारे रिज्यालले बताउन चाहेनन्। मूल्यांकन समितिमा ऊर्जासचिव दिनेशकुमार घिमिरे, लगानी बोर्डका प्रमुख कार्यकारी अधिकृत महाप्रसाद लामिछाने, बोर्ड सदस्य एवं उद्योग वाणिज्य महासंघकी अध्यक्ष भवानी राणा छिन्। लघुसूचीमा परेको एसजेभीएन भारतीय कम्पनी हो। यसले अरुण तेस्रो (९०० मेगावाट) निर्माण गरिरहेको छ। अरुण तेस्रोको हालसम्म २५ प्रतिशत निर्माण कार्य पूरा गरेको एसजेभीएनले यसअघि नेपाल सरकारसित पटकपटक गरेर तल्लो अरुण आपूले बनाउनुपर्ने माग गर्दै आएको छ। अघिल्लो साता नेपाल उद्योग परिसंघले आयोजना गरेको लगानी सम्मेलनमा सहभागी हुन आएका भारतीय विद्युत् मन्त्री राजकुमार सिंहले एसजेभीएनलाई तल्लो अरुण निर्माण गर्न दिन नेपालका ऊर्जामन्त्री वर्षमान पुनलाई आग्रह गरेका थिए। ऊर्जा मन्त्रालयका एक अधिकारीले तल्लो अरुण भारतीय एसजेभीएनबाहेक अन्य कम्पनीले निर्माण गर्न सहज नहुने दाबी गरे। उनको दाबीअनुसार यसमा केही कारण छन्। पहिलो, अरुण तेस्रोको टेलरेस (विद्युत्गृहबाट निस्कने पानी जाने संरचना) बाट तत्काल तल्लो अरुणको मुहान (हेडवक्र्स) सुरु हुने भएकाले एसजेभीएनबाहेक अन्य कम्पनीले बनाएमा उसको सहमति आवश्यक पर्ने। यस्तो सहमति प्राप्त गर्न निकै मेहनत र समय लाग्ने उनको भनाइ छ। दोस्रो तर सबैभन्दा महत्वपूर्ण एसजेभीएन भारतको सरकारी कम्पनी भएकाले तल्लो अरुणको बिजुली बजार सुनिश्चित हुने। अन्य कम्पनीका लागि भारतीय ऊर्जा बजारमा पहुँच स्थापित हुन हम्मे पर्दै आएको छ। पश्चिम सेती (७५० मेगावाट) मा अस्ट्रेलियाको स्मेक, तामाकोसी तेस्रो (६५० मेगावाट) मा नर्वेको एसएन पावरले भारतीय ऊर्जा बजार नपाएर हात झिक्नुपरेको थियो। भारतीय बजारमा नेपालको बिजुलीको विद्युत् खरिद सम्झौता (पीपीए) नभएपछि नेपाल विद्युत् प्राधिकरणलाई नै गुहार्नुपरेको थियो। प्राधिकरणले ठूलो क्षमताका यस्तो आयोजनाको बर्खे बिजुली खपत गर्न सक्दैन। प्राधिकरणलाई अहिले नै बर्खे बिजुली कहाँ उपयोग गरौं भन्ने पिरलो भइसकेको छ। त्यसैगरी एसजेभीएनले हाल संखुवासभादेखि बिहारको मुजप्फुरसम्म ४०० केभीको डबल सर्किट (उच्च भोल्टेज) को प्रसारण लाइन निर्माण गरिरहेको छ। उसैले तल्लो अरुण पाएमा एउटै प्रसारण लाइनबाट बिजुली कारोबार सहज हुने ती अधिकारीको तर्क छ। अरुले यो प्रसारण लाइनमा पनि सहमति लिनुपर्ने, प्रसारण शुल्क (ह्विलिङ चार्ज) तिर्नुपर्ने आदि झन्झट छन्, उनले भने, यो पनि त्यति सहज छैन। तल्लो अरुणको हेडवक्र्स छुट्टै बनाउन अनुमानित २० अर्ब रुपैयाँ लागत पर्छ। तर एसजेभीएनले बनाएमा अरुण तेस्रोको टेलरेस तत्काल उपयोग गर्छ। यही हेडवक्र्स संरचनाकै कारण अन्य कम्पनीलाई तल्लो अरुण फिजिबल (लगानीयोग्य) नहुने ती अधिकारीको भनाइ छ। त्यसमाथि तल्लो अरुणमा १३ किलोमिटर सुरुङ बनाउनुपर्ने हुन्छ। सुरुङ र मुहान खर्चका कारण यसको लागत एक खर्ब २५ अर्ब रुपैयाँभन्दा बढी पर्न जान्छ। एसजेभीएनले अरुण तेस्रो निर्माण गरेपछि नेपाललाई २१९ प्रतिशत (झन्डै २०० मेगावाट) बिजुली सित्तंैमा दिनुपर्नेछ। यही प्रस्तावमा उसले नेपाल सरकारलाई बिजुली दिने बताउँदै आएको छ। अरुणबाट नेपाल सरकारले ४०० मेगावाट बिजुली सित्तंैमा पाएमा ठूलो आयोजना निर्माण गरेसरह हुन जाने ती अधिकारीले बताए। यसैगरी जापानले नेपालको जलविद्युत्मा पहिलोपटक चासो देखाएको छ। अन्य देशका कम्पनीले नेपालको जलविद्युत्का लाइसेन्स लिए पनि जापानले भने हालसम्म इच्छा देखाएका थिएन। चिनियाँ कम्पनीले नेपालको खोलानाला ओगट्दै आएको छ। उसले आठ वर्षसम्म पश्चिम सेती आयोजना हात पारेर पनि अनेक बहाना बनाई निर्माण गर्न सकेको छैन। यसअघि ब्राजिलियन कम्पनी ब्रास पावरले तल्लो अरुणको लाइसेन्स १५ वर्षसम्म ओगटेको थियो। सरकारले पटकपटक म्याद थप गर्दा पनि बजार सुनिश्चित गर्न र लगानी जुटाउन नसकेपछि मन्त्रालयले उसको लाइसेन्स रद्द गरेको थियो।"
एकाबिहानै राजधानीमा राँगो आतंक (भिडियो),"काठमाडौं : काठमाडौंको व्यापारिक केन्द्र न्युरोड आसपास आतंक मच्चाएको एउटा राँगोलाई प्रहरीले गोली हानेर मारेको छ। घटना मंगलबार बिहान करिब साढे ६ बजेको हो। महानगरीय प्रहरी जनसेवा वृत्तका प्रहरी नायब उपरीक्षक बासुदेव खतिवडाले राँगोलाई नियन्त्रणमा लिने प्रयास असफल भएपछि 'गोली हानेर कारबाही गर्नुपरेको' बताए। 'स्थानीयहरूले बताएअनुसार राति १२१ बजेतिर सडकमा निस्किएको बुझियो', डीएसपी खतिवडाले भने, 'कहाँबाट निस्कियो थाहा छैन तर कालिमाटीतिरबाट निस्किएको अनुमान गरेका छौँ।' काठमाडौंको लगन हुँदै न्युरोडतिर बढेको राँगोले एकाबिहानै सडकमा मानिसहरूलाई हान्न थालेपछि स्थानीयहरूले प्रहरीलाई खबर गरेका थिए। राँगोको आक्रमणबाट तीनजना घाइते छन्। खतिवडाका अनुसार उनीहरूको अवस्था सामान्य छ। राँगोले एउटा ट्याक्सीमा पनि क्षति पुर्याएको छ। 'सकेसम्म नियन्त्रणमा लिने प्रयास गरेका हौँ तर सकिएन। नागरिकको जिउधनको सुरक्षामा खतरा हुने भएपछि कुनामा बल्क गर्दै लगेर गोली हान्नुपर्यो', खतिवडाले भने। मारिएको राँगो काठमाडौं महानगरपालिकालाई बुझाइएको उनले बताए। न्युरोड खिचापोखरीबाट पूर्वतर्फ छेक्दै लगेर गोली हानिएको हो। राँगो मार्न प्रहरीले पाँच पटक फायर गरेको थियो। डीएसपी खतिवडाले तराईबाट गाडीमा हालेर ल्याएको राँगो झार्नेक्रममा वा बधशालाबाटै उम्किएर भागेको हुन सक्ने बताए। 'बाँधेर राखेको राँगो फुस्किन पायो भने झन् आक्रामक हुन्छ, सावधानीपूर्वक नझार्दा वा नराख्दा यसो भएको हुन सक्छ', उनले भने, 'एकछिनमात्र ढिला भएको भए ठूलो क्षति पुर्याउन सक्थ्यो। एकछिन आतंक नै भयो, बेलामा खबर पाउँदा मानिसहरू ननिस्कँदै नियन्त्रण गर्न सकियो।' प्रत्यक्षदर्शी उज्ज्वल न्यौपानेले पौने ६ देखि साढे ६ बजेसम्म राँगो नियन्त्रणका लागि गरेको प्रयासको भिडियो फेसबुकमा राखेका छन्। हेर्नुस् उक्त भिडियोको अंशः"
दुग्ध विकास संस्थानका महाप्रबन्धकविरुद्ध भ्रष्टाचार मुद्दा : ९ वर्ष कैदको माग,"काठमाडौं : दूधको मूल्य अस्वाविक रुपमा बढाउने दुग्ध विकास संस्थान केन्द्रीय कार्यालय, लैनचौरका तत्कालीन महाप्रबन्धक गंगा तिमसिनालाई भ्रष्टाचार मुद्दा चलाइएको छ। अख्तियार दुरुपयोग अनुसन्धान आयोगले पौने ४७ लाख विगोसहित उनीविरुद्ध विशेष अदालतमा मुद्दा दायर गरेको हो। २०६९ माघ २२ मा महाप्रबन्धक तिमसिनाले प्रतिलिटर ढुवानी मूल्यमा आफूखुसी पाँच प्रतिशत मूल्यवृद्धि गर्ने निर्णय गराएका थिए। उनले अस्वाभाविक बढी भुक्तानी दिई आफूहरुलाई फाइदा पुर्याउने र दुग्ध विकास संस्थानलाई हानिनोक्सानी पुर्याएका थिए। यो मुल्यबृद्धि सार्वजनिक खरिद ऐन, २०६३, सार्वजनिक खरिद नियमावली, २०६४, दुग्ध विकास संस्थान आर्थिक प्रशासन सम्बन्धी विनियमावली, २०६६ को साथै दुग्ध विकास संस्थान खरिद व्यवस्थापन शाखा, प्रशासन व्यवस्थापन विभाग र आर्थिक व्यवस्थापन विभाग समेतको सिफारिस राय विपरित भएको अख्तियारले जनाएको छ। दुग्ध विकास संस्थानले काठमाडौं उपत्यकामा दुग्ध वितरणको लागि गोकुल निर्माण सेवा र प्रभु आदित्य बिजनेश प्रालिलाई ठेक्का दिएकोमा ठेकेदार कम्पनीसँग मिलेमतो गरी टेण्डर नगरी पुनः सम्झौता गरी संस्थानलाई ठूलो आर्थिक नोक्सानी पुर्याएको आरोप उनीमाथि छ। उनलाई ९ वर्ष कैदको माग गर्दै मुद्दा दायर भएको अख्तियारका प्रवक्ता प्रदीपकुमार कोइरालाले जानकारी दिए। तत्कालीन निमित्त उपमहाप्रबन्धक डा ईश्वरीप्रसाद अधिकारी, दुग्ध वितरण आयोजना बालाजुका तत्कालीन आयोजना प्रमुख राजगोविन्द राजकर्णिकार, तत्कालीन सहायक प्रबन्धक माधव प्रसाद ओझा, तत्कालीन वरिष्ठ लेखा अधिकृत राजनजंग थापा र तत्कालीन प्रशासकीय अधिकृत हाल दुग्ध विकास संस्थानका प्रशासन व्यवस्थापन विभागका निमित्त प्रमुख दिपक सुवेदीलाई प्रतिवादी बनाइएको छ। उनीहरुविरुद्ध ४६ लाख ७९ हजार विगो मागदाबी गरिएको छ। त्यस्तै दूध डिष्ट्रिब्युटर गोकुल निर्माण सेवाका संचालक गोकुल फुयाल र प्रभु आदित्य बिजनेश प्रालिका संचालकद्वय फणिन्द्रप्रसाद दाहाल, दिपबहादुर खड्का र तत्कालीन सञ्चालक सतिस कुमार गिरीलाई अख्तियारल मुद्दा हालेको छ। गोकुल निर्माण सेवाका फुयाँलसँग २२ लाख १९ हजार ६६८ विगो मागिएको छ भने प्रभु आदित्यका दाहाल, खड्का र गिरीविरुद्ध २४ लाख ५९ हजार ५१४ विगो कायम गरिएको छ। निजी कम्पनीको मिलेमतोमा कर्मचारीले दुग्ध विकास संस्थानलाई हानि नोक्सानी पुर्याउने काम गरेका पाइएको छ। उनीहरुविरुद्ध भ्रष्टाचार निवारण ऐन बमोजिम सजायको मागदाबी गरिएको छ।"
इन्जिनियर हत्या आरोपितलाई कैद,"राजविराज : इन्जिनिय हत्याको आरोपमा चारजनालाई जिल्ला अदालतले कैद सजायको फैसला गरेको छ। सप्तरीको राजविराज नगरपालिका६ का इन्जिनियर हरिनारायण देवको हत्या आरोपमा अदालतले चार जनालाई कैद सजाय तोकेको हो। कैद सजाय पाउनेहरुमध्ये महादेवा गाउँपालिका१ का हरेराम यादवलाई ५ वर्ष तथा छिन्नमस्ता गाउँपालिका४ का अजित सिंह (अजय यादव), अग्नीसाइर कृष्णसवरण गाउँपालिका४ का श्रीप्रसाद मण्डल र अविनाश भनिने उपेन्द्र यादवलाई एकएक वर्ष कैद सजायको फैसला भएको अदालतले जनाएको छ। मार्ने संयोग पारिदिने कसूर गरेकोले हरेरामलाई ५ वर्ष र संलग्नताको मात्रा समेतलाई दृष्टिगत गरी मतलबीको भूमिका निर्वाह गरेको ठहर गर्दै अन्य ३ जनालाई जनही एक वर्ष कैद सजायको फैसला गरेको जिल्ला न्यायाधीश उमेश कोइरालाले बताए। यसअघि पक्राउ परेका विष्णुपुर गाउँपालिका५ का गंगाराम यादवलाई सर्वस्वसहित जन्मकैद तथा शम्भुनाथ नगरपालिकाका दिलजले भनिने उमेश राम र देवराम भनिने अनिलकुमार यादवलाई ५ वर्ष कैद सजायको फैसला भएको थियो। बोरियास्थित घरमा खाना खाएर सुत्नका लागि नजिकै रहेको राजविराज६ स्थित घरतर्फ आइरहेका इन्जिनियर देवलाई घर नजिकै ०६७ पुस १३ गते साँझ गोली हानेका थिए। अस्पताल पुर्याएलगत्तै उनको मृत्यु भएको थियो। मृतक देव राष्ट्रिय सभाका सदस्य जितेन्द्रनारायण देवका दाजु हुन्। जिल्ला अदालतले ०७१ फागुन ११ गते अजय, श्रीप्रसाद र उपेन्द्रको अंश रोक्का गरी मुद्दा मुल्तबीमा राखेकोमा श्रीप्रसाद २०७५ मंसिर ५ गते पक्राउ परेपछि मुद्दा दायर भएको थियो। जसमा जिल्ला अदालतले ५० हजार धरौटीमा पुर्पक्षका लागि मण्डललाई रिहा गर्यो भने अजय र उपेन्द्रका नाममा वारेन्ट जारी गर्यो।"
लेनदेनको विषयलाई लिएर अपहरणको नाटक गरेपछि,पोखरा : कास्की प्रहरीले लेनदेनको विषयमा अरुलाई फसाउन अपहरणको नाटक गर्ने एक जनालाई पक्राउ गरेको बताएको छ । पोखरा ११ फुलबारीका ४२ वर्षीय नारायणप्रसाद पैडेलले असोज ४ गते दिउँसो साढे १ बजे आफू अपहरणमा परेको भन्दै प्रहरीलाई झुटो सूचना दिएका थिए । असोज ५ गते रुपन्देही जिल्ला गई आफूलाई पोखराबाट अपहरण गरी छाडेको र भारततर्फ बोलाएको भन्दै पौडेलले स्थानीय प्रहरीलाई जानकारी गराएपछि कास्की प्रहरीले आफन्तलाई जिम्मा लगाउन अनुरोध गर्दै अनुसन्धान सुरु गरेको थियो । कास्की प्रहरीको अनुसन्धानका क्रममा पौडेलले लेनदेनको बिषयलाई लिएर आफ्नो विपक्षी फसाउन अपहरणको नाटक गरेको खुलेको जिल्ला प्रहरी कार्यालय कास्कीका प्रबक्ता प्रहरी नायव उपरीक्षक राजकुमार केसीले जानकारी दिए । पौडेलाई प्रहरीले नियन्त्रणमा लिएर थप अनुसन्धान गरिरहेको केसीले बताएका छन् ।
सेनाको जनसम्पर्क गोष्ठी,"काठमाडौं : नेपाली सेनाले मंगलबार जंगी अड्डामा जनसम्पर्क गोष्ठी गरेको छ। सेनाको जनसम्पर्क तथा सूचना निर्देशनालयले सम्पादक र पत्रकारको उपस्थितिमा एक दिने जनसम्पर्क गोष्ठी गरेको हो। उक्त गोष्ठीमा अन्नपूर्णपोस्ट् डटकमका सम्पादक विष्णु सुवेदी, घटना र विचार साप्ताहिककी सम्पादक बबिता बस्नेत, रिपब्लिका दैनिकका प्रमुख संवाददाता कोषराज कोइरालालगायतले प्रस्तुति राखेका थिए। गोष्ठीमा पूर्वरक्षा सचिव आत्माराम पाण्डेले सम्पादक र पत्रकारको प्रस्तुतिकरण तथा अन्तरक्रियाको बारेमा समीक्षात्मक विश्लेषण गरे। गोष्ठीमा सरकारी मिडियाका रक्षा संवाददाता, नेपाली सेनाको पृतना हेडक्वाटरमा कार्यरत जनसम्पर्क अधिकृत तथा विभिन्न कार्यालयमा कार्यरत अधिकृतहरुको उपस्थिति थियो। गोष्ठीमा सैनिक प्रवक्ता सहायक रथी विज्ञानदेव पाण्डेले नेपाली सेना र संचार क्षेत्रको सम्बन्धलाई थप सुदृढ बनाउने बताए। उनले मिडिया र सेनाको सम्बन्ध राम्रो बनाउन सञ्चारकर्मीको राय सुझाव प्राप्त गर्न गोष्ठी आवश्यक भएकोमा जोड दिए। नेपाली सेना आफ्नो संस्थागत जिम्मेवारी, कार्य तथा चरित्र र आचरणका बारेमा सदा पारदर्शी रहेको छ, उनले भने, भविष्यमा अझ बढी खुला र पारदर्शी रुपमा स्थापित हुन तयार छौँ। उनले आगामी दिनमा पनि संचारकर्मीबाट निरन्तर रचनात्मक सुझाव प्राप्त हुने विश्वास व्यक्त गरे।"
४१ वर्षमा १४ वर्षीया बालिका बिहे गर्नेलाई एक वर्ष कैद,"राजविराज : सप्तरीका ४१ वर्षीय हुलासप्रसाद साहले १४ वर्षीया बालिका कञ्चनसँग विवाह गरे। दुलाहा पक्षले दाइजो नलिने र दुवै पक्षको खर्च बेहोर्ने भएपछि बालिकाका अभिभावक विवाह गर्न तयार भए। कमजोर आर्थिक अवस्थाका कारण परिवारले २७ वर्र्ष जेठासँग छोरीको विवाह गरिदिए। डाकनेश्वरी नगरपालिका ३ तरहीका हुलासको पहिलो विवाह २०५० सालमा जनकपुरको भानु चोककी बिनादेवी साहसँग भएको थियो। जेठी पत्नीबाट छोरा नजन्मिएपछि हुलासले घर सल्लाहमै बालिकासँग दोस्रो विवाह गरेका हुन्। विवाहको चार वर्षपछि सोमबार उच्च अदालत जनकपुर राजविराज इजलाशले हुलासलाई एक वर्ष कैद र १५ हजार जरिवाना गरेको हाृे। कानुनलाई वेवास्था गर्दै विवाह गरेका हुलासलाई जिल्ला न्यायाधीश विनोदकुमार गौतमको इजलासले २०७३ चैत २१ गते सफाइ दिएको थियो। २०७५ साउन २७ गते उच्च अदालत जनकपुर राजविराज इजलाशमा कारबाहीको मागसहित अधिकारकर्मीले पुनरावेदन दिएका थिए। उच्च अदालतका न्यायाधीश तीलप्रसाद श्रेष्ठको इजलासले सोमबार हुलासलाई कैद र जरिवानाको फैसला गरेको हो। महेन्द्र र शिवकुमारी साहका चार छोरीमध्ये कञ्चन साइँली हुन्। महेन्द्रका साढु भाइ मदन साहले विवाहको चाँजोपाजो मिलाएका थिए। उनीहरुको २०७२ जेठ १५ गते विवाह भएको थियो। कानुनले दाइजो प्रथा र बाल विवाहलाई रोक लगाए पनि मधेसी तथा मुस्लिम समुदायमा बढ्दो छ। बालविवाह र दाइजो प्रथाविरुद्ध अभियान सञ्चालन गरे पनि कम हुन नसकेको बाल सञ्जाल सप्तरीको ठहर छ। सञ्जालका अध्यक्ष बरदान श्रेष्ठले भने, छोरीलाई दाइजो दिन घरखेत बेच्नु भन्दा छुटकारा पाउन अनमेल र बालविवाह गर्ने चलन बढिरहेको छ। बालविवाह भइरहेको सबै घटना जानकारी नहुने र जानकारी पाएर रोक्न खोज्दा भारत गएर विवाह गर्ने चलन रहेको श्रेष्ठले सुनाए। हुलास विवाहकै दिन कञ्चनलाई लिएर भारतको लौकहीस्थित काकीको घर पुगेका थिए। इन्सेक प्रतिनिधिसहित ११ अधिकारकर्मीको उजुरीसहितको दबाबमा परेको सप्तरी प्रहरीले भारतीय प्रहरीको सहयोगमा उनीहरुलाई पक्राउ गरेको हो। बालिकाले बालविवाह गर्नु हुँदैन भन्ने थाहा नभएको र बुवाआमाले राम्रै गरेको होलान भन्ने ठानेर विवाह गरेको बताइन्। मुलुकी अपराध संहिता २०७४ लागू हुनुअघि प्रचलित कानुन बमोजिम फैसला भएपनि अब मञ्जुरी बिना, बालविवाह वा बहुविवाह गरे स्वतःरद्ध हुनेछ। मुलुकी अपराध संहिता, २०७४ अनुसार मञ्जुरी बिना बिहे गर्नेलार्ई दुई वर्षसम्म कैद र २० हजार रुपैयाँसम्म जरिबाना, २० वर्ष नपुगी विवाह गर्नेलाई तीन वर्षसम्म कैद र ३० हजार रुपैयाँसम्म जरिबाना हुने कानुनी प्रावधान छ। वहुविवाह गर्ने वा गराउनेलाई एक वर्षदेखि पाँच वर्षसम्म कैद र दश हजारदेखि ५० हजार रुपैयाँसम्म जरिबाना हुने व्यवस्था छ। विवाहमा कुनै किसिमको चल, अचल, दाइजो वा कुनै सम्पत्ति माग गरी वा लेनदेन शर्त राखी विवाह गर्ने वा गराउनेलाई तीन वर्षसम्म कैद वा ३० हजार रुपैयाँँँसम्म जरिबाना वा दुवै सजाय हुनेछ।"
गोली हानेर गाजा तस्कर पक्राउ,"हेटौंडा: मकवानपुर प्रहरीले अवैध लागूऔषध गाजा ओसार पसारमा संलग्न एकजनालाई गोली प्रहार गरी नियन्त्रणमा लिएको छ। प्रहरीले ७८ किलो ८ सय ग्राम गाजासहित पक्राउ परेका पर्सा जिल्ला वीरगंज महानगरपालिका २९ का अफ्रिका चौधरीलाई मंगलबार दिउँसो सार्वजनिक गरेको हो । उनलाई हेटौंडाबाट पथलैयातर्फ जाँदै गरेको ना ६ ख १३१ नम्बरको ट्रक चेकजाँचको क्रममा सोमबार राति खुट्टामा दुई राउण्ड गोली प्रहार गरी पक्राउ गरेको मकवानपुर प्रहरी प्रमुख एसपी मुकेश सिंहले बताए । 'प्रहरीले ट्रकमा चेकजाँच गर्ने क्रममा प्रहरीसहित चालक चौधरीले ट्रक भगाएका थिए,' उनले भने, 'करिब साढे ३ किलोमिटर पर चौधरी र ट्रकमा रहेका अर्का एक व्यक्तिले चुरियामाई नयाँ बस्तीमा ट्रक रोकी प्रहरी जवानलाई लछारपछार गर्दै जंगलतर्फ लैजाँदै गर्दा इलाका प्रहरी कार्यालय पशुपतिनगरका प्रहरी निरीक्षक अरुण कुमार कुशवहाको नेतृत्वको टोलीले चालक चौधरीलाई नियन्त्रणमा लिएको हो।' नियन्त्रणमा लिने क्रममा खुट्टामा दुई राउण्ड गोली प्रहार गरेको र घटनामा दुईजना प्रहरी समेत घाइते भएको मकवानपुर प्रहरीले जनाएको छ। ट्रकको क्याविनबाट प्रहरीले १४ पोकामा रहेको ७८ किलो ८ सय ग्राम लागूऔषध गाजा बरामद गरेको एसपी सिंहले बताए । ट्रक चालक उपचाररत रहेको र अर्का फरार व्यक्तिको खोजी भइरहेको उनले जानकारी दिए ।"
सरकारसँग पक्की पुल माग्दै रिले अनशन,"बैतडी : बैतडीस्थित भारतसँग सीमा जोडिएको नाका झुलाघाटमा पक्की पुलको माग गर्दै अनशन थालिएको छ। सरकारलाई दबाब दिन झुलाघाट पक्की पुल निर्माण संघर्ष समितिले जिल्ला प्रशासन अगाडी गत भदौ २२ गतेबाट अनशन थालेका हुन्। अनशन थालेको १७ दिन भइसक्दासमेत पुल निर्माणका विषयमा सरकारी पक्षबाट केही पहल नभएको संघर्ष समितिका संयोजक नरबहादुर चन्दले जानकारी दिए। हामीले शान्तिपूर्ण रुपमा विकासका लागि राज्यलाई दबाब दिँदै आएका छौं, हामी एकदशकदेखि पुल निर्माणको माग गर्दै आन्दोलनमा छौं। तर, हाम्रो माग अहिलेसम्म पूरा भएको छैन्, उनले भने। संघर्ष समितिले सुरु गरेको अनशनमा बैतडीवासी स्वस्फूर्त रुपमा सहभागी भएका छन्। झुलाघाट नाकामा पक्की पुल नभएकै कारण बैतडी मात्रै सुदूरपश्चिमका पहाडी जिल्लाको आर्थिक समृद्धिमा वाधा पुगेकाले आफूहरु अनशनमा सहभागी भएको स्थानीयहरुले बताएका छन्। अनशनको सत्र दिनसम्म ३७५ जनाले अनशनमै सहभागिता जनाइसकेका छन्। जिल्लाका सबै ठाउँका नागरिकले अनशनमा सहभागिता जनाएका छन्, यो सबैको साझा विषय भएकाले नागरिकले साथ दिएका हुन्, संघर्ष समितिका संयोजक चन्दले भने,हाम्रो मागको विषयमा ठोस पहल नहुँदासम्म अनशन जारी रहनेछ।"
"सुनको मूल्य फेरि बढ्यो, कति पुग्यो तोलाको ?",काठमाडौं : नेपाली बजारमा सुन तोलामा १ रुपैयाँले बढेको छ।सोमबार सुन तोलाको ७१ हजार ३ सय रुपैयाँमा कारोबार भएको सुन मंगलबार १ सय रुपैयाँले बढेर ७१ हजार ४ सय रुपैयाँ कायम गरिएको नेपाल सुन चाँदी व्यवसायी महासंघले जनाएको छ। असोज १ गते तोलाको ७१ हजार ३ सय रुपैयाँमा कारोबार भएको सुन २ गते ६ सयले घटेर ७० हजार ७ सय रुपैयाँमा कारोबार भएको थियो। ३ गते फेरि ३ सयले बढेर तोलाको ७१ हजार रुपैयाँमा कारबार भयो।फेरि ५ गते ३ सयले बढेर ७१ हजार ३ सय रुपैयाँमा कारोबार भएको सुन ६ गते भने स्थिर रह्यो। यस्तै चाँदीको मूल्य पनि घट्ने र बढ्ने क्रममा छ।६ गते चाँदी तोलाको ८८५ रुपैयाँमा कारोबार भएको थियो।आज अर्थात् असोज ७ गते चाँदीको मूल्य स्थिर छ।
कक्षा ११ को नतिजा प्रकाशित,काठमाडौं : राष्ट्रिय परीक्षा बोर्डले कक्षा ११ को वार्षिक परीक्षाको नतिजा प्रकाशित गरेको छ। बोर्डले मंगलबार बिहान परीक्षाफल प्रकाशित गरेको हो ।कक्षा ११ को वार्षिक परीक्षा गत वैशाख २९ गतेदेखि जेठ पहिलो सातासम्म सञ्चालन भएको थियो। परीक्षामा ५ लाख ९ हजार ५२ विद्यार्थी सम्मिलित थिए। ३१ जना विद्यार्थीको परीक्षा रद्द गरिएको बोर्ड जनाएको छ।अंक प्रणालीतर्फ परीक्षामा सहभागी १७ हजार १ सय ४ चारजनामध्ये ७ हजार १ सय ३२ जना उत्तीर्ण भएका छन्। नजिता बोर्डको वेबसाइट र नेपाल टेकिलकमको वेबसाइटबाट हेर्न सकिने व्यवस्था मिलाइएको छ। :
नवलपरासी दुर्घटनामा ज्यान गुमाउने ५ जनाको सनाखत,"नवलपुर : पूर्वपश्चिम राजमार्गअन्तर्गत पूर्वी नवलपरासीको कावासोतीमा ५ जनाको ज्यान जाने गरी भएको दुर्घटना तीव्र गतिका कारण भएको पाइएको छ । बुटवलनारायणगढ सडकमा पर्ने कावासोतीको खरकट्टा जंगलमा सोमबार राति ट्रकसँग ठक्कर खाँदा कारमा सवार सबैको घटनास्थलमै मृत्यु भएको प्रहरीले जनाएको छ । प्रहरीकाअनुसार हावाहुरीसहित पानी परेको समयमा कार तीव्र गतिमा थियो । कारले ओभरटेक गर्ने क्रममा ट्रकसँग ठोक्किँदा दुर्घटना भएको जिल्ला प्रहरी कार्यालयका निरीक्षक राजेन्द्रप्रसाद अधिकारीले बताए । बुटवलबाट नारायणगढतर्फ जाँदै गरेको लु १ ख ८५३२ नम्बरको ट्रकसँग विपरित दिशाबाट आउँदै गरेको बा २१ च ६४०९ नम्बरको कार ठोकिएको हो । दुर्घटनामा परेको कार पूर्णरुपमा कुचिएकाले भित्र च्यापिएका शव निकाल्न करिब २ घण्टा समय लागेको प्रहरी निरीक्षक अधिकारीले बताए । पूर्वी नवलपरासीमा २ दुर्घटना : ६ जनाको मृत्यु, १६ घाइते दुर्घटनामा पर्ने सबै पूर्वी नवलपरासीको देवचुली नगरपालिकाका हुन् । उनीहरुको उमेर २० देखि ३५ वर्षका छन् । मृत्यु हुनेमा देवचुली नगरपालिका१ का दीपक भनिने पूर्णबहादुर विक, सोही ठाउँ घरभई धनगढी बस्दै आएका सुरज राना मगर, ५ का डिलबहादुर ढेंगा मगर, १० का दीपेश राना र सोही ठाउँका हिरा राना छन् । दुर्घटनापछि ट्रक र चालकलाई प्रहरीले नियन्त्रणमा लिएको छ । बस पल्टिँदा १ को मृत्यु,२३ घाइते पूर्वी नवलपरासी मध्यविन्दुनगरपालिकाको अरुणखोला जंगलमा सोमबार राति भएको दुर्घटनामा १ जनाको मृत्यु भएको छ । दाङबाट काठमाडौंतर्फ जाँदै गरेको ना ७ ख ८६४२ नम्बरको बस सडकमा अनियन्त्रित भई दुर्घटना भएको हो । दुर्घटनामा बसका चालक मकवानपुर हेटौडाका ३५ वर्षीय लक्ष्मण तिमिल्सिनाको मृत्यु भएको प्रहरीले जनाएको छ । उनको उपचारका क्रममा भरतपुर अस्पतालमा मृत्यु भएको हो । दुर्घटनामा १६ जना घाइते भएका छन् । त्यस्तै सुर्खेतबाट काडमाण्डौं तर्फजाँदै गरेको ना ४ ख ९५१० को यात्रुबहाक बस मंगलबार बिहान चोरमाराअरुणखोला सडकको ४० किलो भन्ने स्थानमा दुर्घटना हुँदा ७ जना घाइते भएका छन् । घाइते भएकामध्ये अधिकांश उपचारपछि घर फर्केको र केहीको भरतपुर अस्पतालमा उपचार भइरहेको प्रहरीले जनाएको छ।"
भीरबाट लडेर विरबलको मृत्यु,काभ्रे : जिल्लाको बेथानचोक गाउँपालिका४ खहरे बस्ने ४३ वर्षीय वीरबल तामाङको भीरबाट लडेर मृत्यु भएको जिल्ला कार्यालय काभ्रेको प्रवक्ता डिएसपी दिपक गिरिले जानकारी दिए । तामाङ सोमबार बेलुका पसलबाट घरजाने क्रममा घर नजिकै रहेको सुरसंगी भीरबाट १ सय मिटर तल खसी गम्भीर घाइते भएका थिए। उपचारका लागि शीर मरमोरियल अस्पताल बनेपा ल्याएका उनको सोमबार राति नै चिकित्सकले मृत्यु घोषणा गरेका हुन्।
"पूर्वी नवलपरासीमा २ दुर्घटना : ६ जनाको मृत्यु, १६ घाइते","परासी : पूर्वपश्चिम राजमार्ग अन्तर्गत पूर्वी नवलपरासीका दुई छुट्टाछुट्टै स्थानमा भएका दुर्घटनामा ६ जनाको मृत्यु भएको छ । १६ जना घाइते छन् । नारायणढबुटवल सडक खण्डको कावासोती नगरपालिकाको खरकट्टा जंगलमा गएराति कार र ट्रक ठोक्किदा ५ जनाको मृत्यु भएको छ । मृतक सबै कारमा सवार रहेको जिल्ला प्रहरी कार्यालयका प्रहरी निरीक्षक राजेन्द्रप्रसाद अधिकारीले जानकारी दिए । दुर्घटनामा पूर्वी नवलपरासीको देवचुली नगरपालिका१ का दीपक विक, वडा नं ५ का डिलबहादुर ढेंगा मगर र कैलालीको धनगढी घर भएका सुरज राना मगर रहेको प्रहरीले जनाएको छ । अन्यको सनाखत हुन सकेको छैन । नारायणगढबाट बुटवलतर्फ जाँदै गरेको लु १ ख ८५३२ नम्बरको ट्रकसँग कावासोतीबाट नारायणगढतर्फ जाँदै गरेको बा २१ च ६४०९ नम्बरको कार ठोकिएर दुर्घटना भएको हो। दुर्घटनाको समयमा हावाहुरीसहित पानी परेको थियो । तीव्र गतिमा रहेको कारले ओभरटेक गर्ने क्रममा ट्रकसँग ठोकिएर दुर्घटना भएको प्रहरी निरीक्षक अधिकारीले बताए । कार पूर्ण रुपमा क्षतिग्रस्त भएकाले शव निकाल्न दुई घण्टा लागेको अधिकारीका जानकारी दिए । त्यसैगरी मध्यविन्दुनगरपालिकाको अरुणखोला जंगलमा गएराति भएको दुर्घटनामा १ जनाको मृत्यु भएको छ । दाङबाट काठमाण्डौंतर्फ जाँदै गरेको ना ७ ख ८६४२ नम्बरको यात्रुबहाक बस सडकमा अनियन्त्रित भई दुर्घटना भएको हो । दुर्घटनामा बसका चालक मकवानपुर हेटौडाका ३५ वर्षीय लक्ष्मण तिमिल्सिनाको मृत्यु भएको प्रहरीले जनाएको छ । उनको उपचारका क्रममा चितवनको भरतपुर अस्पतालमा मृत्यु भएको हो । दुर्घटनामा घाइते १६ जनाको नवलपुर, कालीगण्डकी र भरतपुर अस्पतालमा उपचार भइरहेको छ । घाइते मध्ये केहीको अवस्था गंभिर रहेको प्रहरीले जनाएको छ ।"
उडुस मार्ने विषादी खाँदा बालकको ज्यान गयो,बेनी : म्याग्दीको रघुगंगा गाउँपालिका३ रानीपौवामा झुक्किएर उडुस मार्ने विषादी खाँदा बालकको ज्यान गएको छ। दूध जस्तै सेतो देखेपछि उडुस मार्ने सेल्फोस नामको विषादी पिएका मानबहादुर बिकका ३ वर्षे छोरा सन्दिपको पोखरामा उपचारको क्रममा मृत्यु भएको प्रहरी निरिक्षक ध्रुवप्रसाद शर्माले जानकारी दिए। सोमबार दिउँसो बिषादी सेवन गरेपछि विरामी परेका बालकको मणिपाल शिक्षण अस्पताल पोखरामा उपचारका क्रममा राति मृत्यु भएको प्रहरी निरिक्षक शर्माले बताए ।
आमा बचाइदिन छोरीको हारगुहार,"मुगु : छाँयानाथा रारा नगरपालिका १२ की सरिता बुढाले मृगौला पीडित आफ्नी आमालाई बचाइन सहयोगको अपिल गरेकी छिन्।दुवै मृगौला फेल भएर चार वर्षदेखि सरिताकी आमा ४६ वर्षीया जानदेवी बुढा उपचाररत छिन्। उनले आर्थिक अभावमा मृगौला प्रत्यारोपण गर्न नसक्दा सहयोग गरी आमाको ज्यान बचाई दिन आग्रह गरेकी हुन्। विगत चार वर्षदेखि उनी काठमाडौंको बनस्थलीमा रहेको मृगौला केन्द्रमा डायलसिस गर्दै आएकी छिन। उनले हप्तामा तीन पटक डायलसिस गर्नुपर्छ। एकपटकको तीन हजार रुपैयाँ तिर्नुपर्छ। एक वर्षदेखि अस्पतालले निशुल्क डायललिस गर्दै आएको भएपनि औषधिलगायत अन्य सामग्री किन्नुपर्दा रकम अभाव भएको छ। अहिलेसम्म उपचारका क्रममा ३० देखि ३५ लाख खर्च भइसकेको छ। कहिलेकाही एउटा सिरिन्ज किन्ने पैसा समेत नहुने सरिताले बताइन्।उनले भनिन्,' कमाउने कोही छैन। गाउँ घरको जग्गाजमिन राखेर ऋण सापटी लिने ठाउँ छैन।' उपचारका लागि उनी काठमाडौंमा भाडाको कोठामा बस्दै आएकी छिन्। महिनाको ६ हजार कोठाभाडा तिर्नुपर्छ। बाबाले आफ्नो मृगौला दिन तयार भएपनि अस्पतालमा लाग्ने खर्च नहुँदा आमाको उपचार हुन नसकेको जानदेवीकी छोरी सरिता बुढाले दुखेसो पोखिइन्। पत्नीलाई मृगौला दिन तयार भएपनि अस्पतालमा मृगौला प्रत्यारोपण गर्दा लाग्ने खर्च अभावका कारण थप उपचार गर्न नसकिएको बुढाका श्रीमान जंगबहादुर बुढाले दुखेसो पोखे। उनले उनले भने,' पत्नीको ज्यान मृत्युको दोसाधमा रहेकाले आर्थिक सहयोग गरी ज्यान बचाइदिनुहोला।'"
"राष्ट्रकवि १०१ वर्षमा, प्रधानमन्त्रीले दिए शुभकामना","काठमाडौं : राष्ट्रकवि माधवप्रसाद घिमिरे १०१ वर्षमा प्रवेश गरेका छन्।घिमिरेको जन्मदिनको अवसरमा विभिन्न व्यक्तित्वहरुले शुभकामना दिएका छन्। प्रधानमन्त्री केपी शर्मा ओलीले राष्ट्रकवि घिमिरेको १०१औं जन्मदिनका अवसरमा सुस्वास्थ्य र दीर्घायुको शुभकामना व्यक्त गरेका छन्। प्रधानमन्त्री ओलीले मंगलबार ट्वीट गर्दै काव्यसाधक घिमिरेलाई जन्मदिनको बधाई ज्ञापन गरेका हुन्। 'नेपाली वाङ्मयले अझै लामो समय उहाँका साधनामय सिर्जना प्राप्त गर्न सकोस्', प्रधानमन्त्रीले ट्वीटमा उल्लेख छ । कविवर घिमिरेको जन्म विसं १९७६ असोज ७ गते लमजुङको पुस्तुनमा भएको थियो । उनका कथा, कविता, खण्डकाव्य, गीतिनाटक र अनुवाद लेखहरु प्रकाशित छन्।"
