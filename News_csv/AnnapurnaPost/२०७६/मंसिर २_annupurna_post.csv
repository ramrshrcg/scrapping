शीर्षक,विवरण
ठेकेदारलाई राजनीतिक संरक्षण,"शैलुङ कन्स्ट्रक्सनका मालिक शारदाप्रसाद अधिकारीले तीन वर्षअघि नै सक्नुपर्ने भक्तपुरनगरकोट (१६ किमि) सडक खण्डमा चरम लापरबाही गरेपछि स्थानीय पीडित वासिन्दाले उनको फोटोसहित प्रदर्शनमा उत्रनुपर्यो। केही महिनाअघि चाबहिलबौद्धसाँखु सडकमा ठेकेदारले कामै नगरेपछि स्थानीय वासिन्दा विरोधमा उत्रे। यी केही प्रतिनिधिमूलक घटनामात्र हुन्। देशभर विभिन्न ठेक्काका ठेकेदारले ठेक्का सम्झौताअनुसार गर्नुपर्ने काम नगर्ने तर पेश्की लैजाने र त्यो पैसा अन्यत्रै लगानी गर्ने प्रवृत्तिले संस्थागत रूप लिन थालेको छ। जनता सडकमा उत्रेर प्रदर्शन गर्दासमेत सरकार कारबाही नगरी ठेकेदारसामु लत्रक्क पर्दै आएको छ। ठेकेदार र दलका प्रभावशाली नेताबीच घाँटी जोडिएपछि ठेकेदारले यसरी उन्मुक्ति पाउँदै आएका छन्। हामीकहाँ अधिकांश ठेक्कापट्टामा टेन्डरअघि नै बनाइने क्राइटेरिया पूर्वनिर्धारित ठेकेदारलाई लक्ष्यित गरी बनाइएका हुन्छन्। सडक विभागले तीन वर्षअघि ३० अर्ब रुपैयाँभन्दा बढीको यस्तै सडकको एउटै ठेक्का निर्दिष्ट ठेकेदारलाई लक्ष्यित गरी क्राइटेरिया बनाएका कारण तत्कालीन सचिव र महानिर्देशक विवादमा परेका थिए। त्यसलाई सच्याइएन। बरु राजनीतिक तहबाट संरक्षण गरियो। गत महिना प्रधानमन्त्रीले शिलान्यास गरेको नागढुंगाथानकोट सुरुङमार्गको निर्माण कार्य अघिल्लै वर्ष भइसक्ने थियो, भौतिक योजनामन्त्रीले अर्कै ठेकेदारलाई दिलाउन निकै प्रयास गरेका कारण एक वर्ष ढिला हुन गयो। यसरी राष्ट्रिय गौरवका आयोजनादेखि सानातिना खण्डे सडकका ठेक्कापट्टामा समेत राजनीतिको कालो छाया पर्ने गरेको छ। यसरी संरक्षित ठेकेदारहरू पूर्वदेखि पश्चिमसम्म विस्तारित छन्। अख्तियार दुरुपयोग अनुसन्धान आयोगले २०७५ माघमै एक हजार आठ सय ४८ वटा ठेक्काको अध्ययन गरेको थियो। यसमा सम्पन्न नभएका र म्याद थप नगरिएका मात्रै एक हजार ३२ वटा ठेक्का दिए। कूल एक खर्ब १८ अर्ब एक करोड रुपैयाँका यस्ता ठेक्कामा ठेकेदारले पेश्कीमात्रै २३ अर्ब ६० करोड रुपैयाँ लिएका थिए। अख्तियारले गत वर्ष नै सम्बन्धित मन्त्रालय, विभाग र निकायलाई सचेत गराएको पनि थियो। तर अख्तियारको अपेक्षा र निर्देशनको पालना कुनै पनि मन्त्रालयले गरेनन्। यही प्रकरणमा शारदाप्रसाद अधिकारी ठेक्का व्यवस्थापनको विकृत पक्षको एउटा उदाहरण मात्र हुन्। कानुनअनुसार ठेक्का सम्झौता गर्ने र गराउने दुवैले सम्झौताको पालना गर्नैपर्छ। कानुनमा उल्लिखितभन्दा बाहिर गएर छुट दिने, संरक्षण गर्ने र कारबाही नगर्ने हो भने कानुनी शासनको अर्थ रहँदैन। सरकारी निकायले समयमै गर्नुपर्ने अनुगमन नगर्ने प्रवृत्तिले संस्थागत रूप लिइसकेको छ। ठेक्का सम्झौतालगत्तै ठेकेदारले पाउने २० प्रतिशत पेश्की रकम कमिसनका रूपमा अग्रिम भागबन्डा हुने परिपाटी छ। यसैको लालचमा हतारहतारमा ठेक्का गराउन सबै तल्लीन छन्। जबकि ठेक्का सम्झौताअघि गर्नुपर्ने तयारी नगर्ने, वन, बाटो (राइट अफ वे) को पूर्वस्वीकृति लिएर मात्र खरिद गरिएको भए ठेकेदारले यो र त्यो बहाना बनाउन पाउँदैनथ्यो। त्यसै पनि ठेकेदारले अनेक बहाना बनाइरहेका हुन्छन् र केही गरी अलिकति समस्या आइपर्यो भने उनीहरूलाई काम नगर्ने ठूलो अवसरका रूपमा परिणत हुने गर्छ। कुनै पनि विकास निर्माण सरकारी संयन्त्रबीचको समन्वयमा मात्र सफल हुन्छ। तर हामीकहाँ एउटा मन्त्रालयले अर्काे मन्त्रालयलाई दोष दिएर उम्कने परिपाटी छ। समयमा बजेट निकासा भएको छ कि छैन, ठेकेदारले काम गर्दा केकस्ता समस्या आइलागेका छन् र तिनलाई समाधान गर्न अरू सरकारी निकायले सहयोग गरेका छन् कि छैनन् जस्ता कुरा महत्त्वपूर्ण हुन्छ। यस्ता पक्षमा सरकारी निकाय चुकेका छन्। दस वर्षसम्म निष्क्रिय रहेका तर क्रमागत योजनामा परिरहेका ठेक्कामा सरकारीले निकाय पूर्ण लापरबाही गरेको देखिन्छ। ठेक्का कार्यान्वयनमा ठेकेदारले अचाक्ली गरेपछि कडीकडाउ गर्न केही महिनाअघि सार्वजनिक खरिद नियमावली संशोधन गरियो। तर तिनै ठेकेदारको प्रभाव र दबाबमा पुनः संशोधन भयो। यसले राज्य पक्ष ठेकेदारपरस्त भएको मात्र नभई ठेक्का प्रशासनमा ठेकेदार हावी भएको प्रस्ट देखाएको छ। भएका ऐनकानुनको पनि परिपालना नहुनुमा नियत नै खराब देखिन्छ। नियतलाई कानुनले बाँध्न सक्दैन। जतिसुकै शक्तिशाली सरकार भए पनि जाबो सडकका खाल्डाखुल्डी पुर्न नसकेको त आम नागरिकले भोगेकै हुन्।"
"सरकारले टेर्दैन, किन अनुगमन गर्नू","काठमाडौं : पछिल्लो समय संघीय संसद्अन्तर्गतका समितिको गुनासो छ सरकारले समितिलाई टेरेन। अधिकांश संसदीय समितिले दिएको निर्देशन सरकारले कार्यान्वयन नगर्ने गुनासो हुँदै आएको छ। समितिले अध्ययन अनुसन्धान गरेरै निर्देशन दिँदा पनि सरकारले बेवास्ता गर्ने गरेको सांसदहरूको भनाइ छ। समितिले दिएका निर्देशन सरकारले दराज मै थन्क्याउने गरेको आरोप सांसदको छ। कतिपय सांसदले समितिको औचित्यमाथि नै प्रश्न उठाउन थालेका छन्। सांसद आफूहरूले औपचारिकताका लागि मात्र काम गरेको जस्तो भएको बताउँछन्। आइतबार बसेको दीगो विकास तथा सुशासन समितिको बैठकमा कार्यान्वयनको पाटो फितलो हुँदा समितिका निर्णय र प्रतिवेदन औपचारिकतामा सीमित भएको दुःखेसो गरे। समितिको बैठकमा १४ जिल्लामा भौतिक पूर्वाधार तथा सुशासनसम्बन्धी अन्तर्क्रिया गर्ने एजेण्डा सभापति तारादेवी भट्टले प्रस्तुत गरिन्। यसका लागि पहिलो चरणमा तीन प्रदेशका ६ जिल्लामा जाने योजना सुनाइन्। तर सांसद रमेशजंग रायमाझीले सरकारले समितिलाई बेवास्ता गरेको भन्दै अनुगमन गर्नुको औचित्य नभएको बताए। हामी अनुगमनमा जान्छौं। समस्या ल्याएर सरकारलाई निर्देशन गर्छौं तर सरकारले कार्यान्वयन गर्दैन। निर्देशन कार्यान्वयन गर भन्न नसक्ने भए किन निर्देशन दिनु ? , उनले भने, कार्यान्वयन नगर्ने अनुगमन मात्र त नौटंकी हुन्छ। मचाहिँ जान्नँ। सत्तारूढ सांसद दीनानाथ शर्माले काम गर्दा परिणाममुखी गर्नुपर्ने बताए। समितिले गर्ने काम देखाउनका लागि मात्रै जस्तो हुँदै गएको भन्दै उनले गरेका कामलाई व्यवहारमा उतार्नुपर्नेमा जोड दिए। कार्यान्वयन नभएका विषयलाई बैठकको एजेण्डा बनाऔं। काम गर्ने तर कार्यान्वयनमा नजाने गर्नु हुँदैन, उनले भने, जति काम गरिन्छ त्यति परिणाममुखी बनाऔं। दसैंअघि समितिले अनुगमन गरेर तयार पारेको प्रतिवेदन अझै कार्यान्वयनमा नआएको भन्दै सांसद डा विमला राई पौड्यालले आपत्ति जनाइन्। मेरै संयोजकत्वमा दसैंअघि बजार अनुगमन गरेका थियौं। त्यसबेला बजारको अवस्था दर्दनाक पायौं। दसैंमा मात्रै हैन, अरूबेला पनि बजार अनुगमन आवश्यक छ, उनले भनिन्। त्यसबेला तयार पारेको प्रतिवेदन थन्किएको बताउँदै कार्यान्वयनमा ल्याउन आग्रह गरिन्। सुशासन बुझ्न सबै प्रदेशमा स्थानीय क्षेत्रको विकास निर्माण र सुशासनको अवस्था बुझ्न समिति सातवटै प्रदेशमा जाने भएको छ। सातै प्रदेशका दुईदुई जिल्लालाई नमुनाको रूपमा छनोट गरे त्यहाँको अवस्था बुझिने समितिले जनाएको छ। त्यहाँ भौतिक पूर्वाधार र सुशासनको अवस्थाबारे अन्तक्र्रिया गरिने सभापति भट्टले जानकारी दिइन्। पहिलो चरणमा प्रदेश २ को धनुषा र सप्तरी, कर्णाली प्रदेशको जाजरकोट र दैलेख र सुदूरपश्चिम प्रदेशको कञ्चनपुर र दार्चुलामा कार्यक्रम गरिने उनले जानकारी दिइन्। त्यहाँको समग्र अवस्थाका बारेमा जानकारी लिन्छौं। भ्रष्टाचार, विकास निर्माणका काममा ढिलासुस्ती भएको छ भने त्यसको कारण, विकास निर्माणमा सरोकारवाला निकायसँग सहकार्य भएको छ कि छैन सबै विषयमा छलफल गर्नेछौं, उनले भनिन्, सम्बन्धित प्रदेशको अख्तियार प्रमुखलाई त्यहाँको भ्रष्टाचारको अवस्था प्रस्तुत गराउने, जिल्लाको कोष तथा लेखा नियन्त्रण कार्यालयसँग बुझ्ने काम पनि गर्छौं। समितिले राष्ट्रपति चुरे तराईमधेस संरक्षण, काठमाडौंतराई द्रूत मार्ग, नलगाढ जलविद्युत् आयोजना र पश्चिमसेती जलविद्युत् आयोजनाको अनुगमन पनि गर्ने भएको छ। दिगो विकास स्रोत केन्द्रको स्थापना समितिले दिगो विकासका लक्ष्यबारे प्रभावकारी अध्ययनका लागि दिगो विकास स्रोत केन्द्र को स्थापना गरेको छ। समितिको सचिवालय परिसरमा रहेको उक्त स्रोत केन्द्रमा नेपाल दिगो विकास लक्ष्यमा कुन अवस्थामा छ भन्ने जानकारी लिन सकिन्छ। दिगो विकास लक्ष्यमा कुन प्रदेशको कस्तो अवस्था छ भन्ने पनि तथ्यांक रहेको भट्टले बताइन्। यसको उद्घाटन ८ मंसिरमा राष्ट्रिय सभा अध्यक्ष गणेशप्रसाद तिमिल्सिनाले गर्नेछन्।"
सीमाबारे कूटनीतिक वार्ताको तयारी,"काठमाडौं : अतिक्रमित भूभाग फिर्ता गर्न नेपाल र भारतबीच कूटनीतिक तहमा वार्ता हुने भएको छ। राजनीतिक तहमा पुगेको विषय सचिवस्तरीय संयन्त्रमा लैजाने तयारी छ। प्रधानमन्त्री केपी शर्मा ओलीले परराष्ट्र मन्त्रालयलाई समस्या समाधानका लागि कूटनीतिक वार्ता गर्न निर्देशन दिएका छन्। लगत्तै त्यसको पहल भएको हो। काम भइरहेको छ। छलफल पनि भइरहेका छन्। हामी छिट्टै वार्ताको चरणमा प्रवेश गर्नेछौं, परराष्ट्रसचिव शंकरदास वैरागीले अन्नपूर्णसँग भने, यो विषयलाई किनारा लगाउनेतर्फ अग्रसर छौं। समस्यारहित सम्बन्ध सबैको चाहना हो। यसमा हामी लागेका छौं। कालापानी र सुस्ताबाहेक अन्य क्षेत्रमा दसगजा खाली गर्ने, सीमास्तम्भ राख्ने र मर्मत गर्ने काम भइरहेका छन्। अन्यत्रका काम टुंगिएकाले हस्ताक्षर गर्नुपर्ने र विवादित दुई क्षेत्रलाई राजनीतिक तवरमा टुंग्याउनुपर्ने प्रस्ताव भारतले गरेको छ। तर, नेपालले सबैमा एकैपटक हस्ताक्षर गर्नुपर्ने अडान राखेको छ। काठमाडौंमा २०७१ साउनमा भएको विदेशमन्त्रीस्तरीय संयुक्त आयोगको तेस्रो बैठकले परराष्ट्रसचिव स्तरमा बाँकी क्षेत्र पनि टुंगोमा लैजाने आधार तयार गर्न निर्देशन दिएको थियो। त्यसपछि दुईपटक संयुक्त आयोग बैठक बसे पनि सचिवस्तरमा अतिक्रमित भूभागबारे टुंगोमा पुगेको छैन। भारतले आफ्नो नयाँ नक्सामा कालापानी क्षेत्रसमेत पारेपछि यो विषय पुनः बहसमा आएको छ। नेपालमा भारतीय कदमको चर्को विरोध सुरु भएको छ। लामो समयदेखि सल्टिन नसकेको विषयलाई स्थायी समाधान दिने अवसर दुवै मुलुकको राजनीतिक नेतृत्वसमक्ष आएको सरोकारवाला बताउँछन्। भारतका लागि नेपाली राजदूत नीलाम्बर आचार्यले पनि समस्या समाधान गर्न कूटनीतिक तवरमा छलफल भइरहेको बताए। दिल्ली र काठमाडांैमा लगातार वार्ताहरू भइरहेका छन्, उनले दिल्लीबाट टेलिफोनमा भने, नतिजा आउन बाँकी छ। वार्ता प्रक्रिया अघि बढाउन उनले अघिल्लो साता भारतीय विदेश सचिवलाई भेटेका थिए। भारत पनि वार्ताबाट समस्या समाधान गर्न तयार छ, उनले भने, यो पुरानो विषय हो, नयाँ राजनीतिक नक्सा बाहिर आएपछि बल्झियो। यसलाई अब बल्झिरहन दिनु हुँदैन भन्ने महसुस दुवैतर्फ भएकाले समाधानको बाटो तय होला। भारतीय नक्सा सार्वजनिक भएपछि नेपालले लिपुलेक, कालापानी र लिम्पियाधुरा आफ्नो भएको उल्लेख गर्दै ती भूभाग फिर्ता गर्ने विज्ञप्तिमार्फत स्पष्ट पारेको छ। पूर्वपरराष्ट्रमन्त्री रमेशनाथ पाण्डेले राजनीतिक स्तरमा वार्ता गरी समाधान गर्न सकिने सुझाव प्रधानमन्त्रीलाई दिएको बताए। नेपालसँग भएको प्रमाणका आधारमा भारतीय राजनीतिक नेतृत्वसँग वार्ता गर्न सके मात्र कालापानी र सुस्ताको समस्या सल्टिने उनको तर्क छ। म परराष्ट्रमन्त्री भएका बेला प्रमाणको आधार खोजेर सम्बन्धित स्थानमा राख्न लगाएको छु, उनले भने, अहिले भारतनेपाल दुवैतर्फ बलियो सरकार छ। दुवै सरकारले निर्णय लिन सक्छन्। त्यसैले समस्या समाधान गर्न राजनीतिक तहमा छलफल जरुरी छ। कर्मचारीले नसक्ने भएरै कालापानी र सुस्ता राजनीतिक तवरबाट समाधान गर्न छाडेका हुन्। उनका अनुसार विगतमा हस्ताक्षर हुने अवस्था थिएन। अहिले त्यो अवस्था छ। यो अवसरलाई खेर जान दिनु हुँदैन, उनले भने, प्रधानमन्त्रीलाई जनता, सबै दल, बुद्धिजीविको साथ छ। पूर्वपरराष्ट्रसचिव मधुरमण आचार्यले कूटनीतिक तवरबाट आधार तय गरी राजनीतिक तहमा वार्ता गर्नुपर्ने सुझाव दिएका छन्। जसरी नाकाबन्दी नहटेसम्म भारत भ्रमण गर्दिनँ भन्ने अडान प्रधानमन्त्रीले लिएका थिए त्यसैगरी एकतर्फी नक्सा फिर्ता नलिएसम्म वार्तामा नबस्ने अडान लिनु राम्रो हुन्छ, उनले ट्विटमा भनेका छन्, अहिले वार्तामा बस्दा एकतर्फी नक्सालाई मान्यता दिएजस्तो हुन्छ। उनले सरकारलाई नक्साबारे विरोधपत्र लेख्न सुझाव पनि दिएका छन्। यहाँ सचिवले राजदूतलाई र दिल्लीमा राजदूतले त्यहाँको सचिवलाई दिनुपर्ने उनको सुझाव छ। भारतले नेपालसँगको विषयभन्दा अर्को छिमेकी चीनसँगको विवादलाई बढी महत्त्व दिएर वार्ताको तयारी गरेको छ। उसले चीनसँगको सीमा विवादमा छलफल गर्न राजनीतिक तहमा वार्ता गर्न लागेको छ। भारतीय प्रधानमन्त्री नरेन्द्र मोदीका सुरक्षा सल्लाकार र चीनका तर्फबाट विदेश राज्यमन्त्रीले वार्ताको पहल गरेका हुन्। भारतीय प्रधानमन्त्री मोदी र चिनियाँ राष्ट्रपति सी चिनफिङबीचको ब्राजिल भेटले सीमा समस्या सल्टाउन अर्को साता बैठक बस्ने तय गरेको हो। पूर्वपरराष्ट्रमन्त्री डा भेषबहादुर थापाले वार्ताबाटै समाधान गर्न सुझाएका छन्। दुवैतर्फ दरिलो सरकार रहेकाले यसलाई समाधानको बाटोमा लैजान नेतृत्व लाग्नुपर्ने उनको सुझाव छ। कर्मचारी तहमा वार्ता गरी आधार तय गर्ने हो। निर्णय लिने नेतृत्वले हो, उनले भने, भारतसँग छलफल गरी कूटनीतिक दक्षताका आधारमा आफ्नो भूभाग फिर्ता गराउन सक्नुपर्छ। यसअघि बनेको विभिन्न समितिका प्रतिवेदन अध्ययन गरी वार्तालगायतको विश्लेषण गर्दै सरकार अगाडि बढ्नुपर्ने सुझाव उनको छ।"
मन्त्रिपरिषद् निर्णयको एक वर्षपछि बल्ल मेडिकल कलेजमाथि कारबाही,"काठमाडौं : चिकित्सा शिक्षा अध्ययनरत विद्यार्थीसँग अवैध शुल्क असुल गर्ने मेडिकल कलेजमाथि कारवाही गर्ने मन्त्रिपरिषद्को निर्णय एक वर्षपछि कार्यान्वयनमा आएको छ। निर्णय कार्यान्वयनमा आएपछि सम्पत्ति शुद्धीकरण अनुसन्धान विभागले अवैध ढंगले अतिरिक्त शुल्क लिने तीनवटा मेडिकल कलेजमा आइतबार छापामा मारेको छ। प्रधानमन्त्री केपी ओलीले गैरकानूनी ढंगले शुल्क असुल्ने मेडिकल कलेजलाई कारवाही गर्ने चेतावनी दिएलगत्तै विभागले छापा मारेको हो। राष्ट्रिय युवा संघको एकता भेलालाई आइतबार दिउँसो सम्बोधन गर्ने क्रममा प्रधानमन्त्री ओलीले गोप्य तरिकाले लिइएको रकम ठगी भएको बताए। उनले भने, मेडिकल कलेज मच्छड (लामखुट्टे ) जस्तै भएर विद्यार्थीलाई रगत तान्ने भाँडो बनाउन भएन। सरकारलाई छक्याएर ठगी गरेको पैसा फिर्ता हुनु पर्छ। एमबीबीएस र बीडीएसमा अध्ययनरत विद्यार्थीबाट सरकारले तोकेभन्दा बढी शुल्क लिने कलेजलाई कारवाही गर्ने निर्णय मन्त्रिपरिषद्ले एक वर्षअघि गरेको थियो। २६ असोज ०७५ मा मन्त्रिपरिषद् बैठकले अवैध ढंगले अतिरिक्त शुल्क असुल गर्ने मेडिकल कलेजलाई कारवाही गर्ने निर्णय गरेको थियो। शैक्षिक शुल्कका नाममा मेडिकल कलेजले लाखौं रुपैयाँ असुलेर ठगी गरेपछि कतिपय कलेजमा विद्यार्थी शुल्क फिर्ताको माग गर्दै आन्दोलनरत छन्। एमबीबीएस र बीडीएसका विद्यार्थीबाट लाखौं रुपैयाँ असुल गरेका १२ मेडिकल कलेजमध्ये नेशनल मेडिकल कलेज, नोबेल मेडिकल कलेज र चितवन मेडिकल कलेजमा सम्पत्ति शुद्धीकरण विभागले आइतबार साँझ छापामा मारेको हो। कलेजले बर्सेनी लाखौं असुल गरेपछि विद्यार्थीले राष्ट्रिय सतर्कता केन्द्रमा उजुरी दिएका थिए। केन्द्रको टोलीले गरेको छानबिनबाट पनि विभिन्न शीर्षकमा कलेजहरूले रकम असुलेको तथ्य सार्वजनिक गरेको छ। आर्थिक वर्ष ०७३७४ सालदेखि नै कलेजले गैरकानुनी शुल्क असुल्दै आएको पाइएको छ। केन्द्रको टोलीले गरेको स्थलगत छानबिनमा १२ मेडिकल कलेजले अवैध ढंगले रकम असुलेको पाइएको हो। कलेजले प्रति विद्यार्थी २ लाखदेखि २५ लाख ४० हजार ५ सय ३२ रुपैयाँसम्म अतिरिक्त शुल्क उठाइएको पाइएको केन्द्रको छानबिन प्रतिवेदनमा उल्लेख छ। मेडिकल कलेजले नानाथरीका शुल्कको नाममा रकम असुलेका छन्। भर्ना, रजिस्ट्रेसन, सम्बन्धन, क्लिनिकल तालिम, प्रयोगशाला, पुस्तकालय, मेडिकल टेस्ट, विद्यार्थी कल्याणलगायत शीर्षकमा अतिरिक्त शुल्क असुल गरिरहेको आन्दोलनरत विद्यार्थीले जनाएका छन्। कलेज प्रशासनले शिक्षक शुल्क, अतिरिक्त क्रियाकलाप, विद्यार्थी कार्यक्रम, इन्टर्न फी, परीक्षा, खेलकुद तथा औषधि, कम्युनिटी फिल्ड, मेडिकल फिल्ड लजिस्टिक, विविधलगायत शीर्षकमा शुल्क असुलिरहेको पीडित विद्यार्थी बताउँछन्। सरकारले शैक्षिक सत्र ०७३७४ मा उपत्यकाभित्रका मेडिकल कलेजले ३५ लाख र उपत्यका बाहिरका मेडिकल कलेजले ३८ लाख ५० हजार रुपैयाँ शुल्क तोकेको थियो। शैक्षिक सत्र ०७४७५ मा उपत्यकाभित्रकाले ३८ लाख ५० हजार र उपत्यका बाहिरकाले ४२ लाख ४५ हजार शुल्क लिन पाउने तोकेको थियो। शिक्षण शुल्कभित्र सबै शुल्क पर्ने भएकोले अन्य शीर्षकमा शुल्क लिन नपाउने कानुनी व्यवस्था छ। यी हुन ठगी गर्ने कलेज सबैभन्दा बढी पोखरास्थित गण्डकी मेडिकल कलेज टिचिङ अस्पतालले ४३ करोड ४ लाख ९० हजार रुपैयाँ असुलेको पाइएको छ। वीरगन्जको नेशनल मेडिकल कलेजले ३२ करोड ५५ लाख ९१ हजार ५ सय रुपैयाँ गैरकानुनी रुपमा असुलेको छ। नोबेल मेडिकल कलेज विराटनगरले ३५ करोड ४७ लाख ४४ हजार, युनिभर्सल मेडिकल कलेज भैरहवाले ३२ करोड ७२ लाख ३० हजार रुपैयाँ ठगेको छ। लुम्बिनी मेडिकल कलेज पाल्पाले ३२ करोड ९६ लाख ८४ हजार, काठमाडौं मेडिकल कलेज सिनामंगलले २७ करोड ८१ लाख ६५ हजार, नेपालगन्ज मेडिकल कलेजले २१ करोड ९१ लाख २५ हजार २ सय, विराट मेडिकल कलेजले १९ करोड ९ लाख ३३ हजार, कलेज अफ मेडिकल साइन्सेज भरतपुरले १० करोड ६१ लाख ५७ हजार, मणिपाल कलेज अफ मेडिकल साइन्सेजले १० करोड ९ लाख, किस्ट मेडिकल कलेज ललितपुरले ५ करोड ९९ लाख ३० हजार र देवदह मेडिकल कलेज रूपन्देहीले ३ करोड ८९ लाख ९४ हजार रुपैयाँ विद्यार्थीबाट बढी असुलेको पाइएको छ। सतर्कता केन्द्रका अनुसार १२ मेडिकल कलेजले विद्यार्थीलाई २ अर्ब ८५ करोड १३ लाख १६ हजार २ सय ९७ रुपैयाँ ठगी गरेको पाइएको छ। एक साताअघि शिक्षामन्त्री गिरिराजमणि पोखरेलले पत्रकार सम्मेलनमा अतिरिक्त शुल्क लिएका कलेजलाई कानुनी दायरामा ल्याउने प्रतिबद्धता व्यक्त गरेका थिए।"
भिसा स्टिकरको आम्दानी बेहिसाब,"काठमाडौं : विदेशस्थित नेपाली कूटनीतिक नियोग तथा दूतावासले नेपाल आउने विदेशीलाई तीन किसिमका भिसा स्टिकर वितरण गर्छन्। त्यसबापत विदेशी मुद्रा आर्जन हुन्छ। तर, कति आम्दानी र खर्च हुन्छ भन्ने यकिन विवरण सरकारसँग छैन। यसबारे संसद्को सार्वजनिक लेखा समितिले छानबिन सुरु गरेको छ। महालेखा परीक्षकको ५५ औं प्रतिवेदनले भिसा स्टिकरको आम्दानी र खर्चको यथार्थ विवरणमा प्रश्न उठाएपछि संसदीय समिति अगाडि बढेको हो। नेकपा सांसद विरोध खतिवडा संयोजकत्वको बेरुजु फछ्र्योट उपसमितिमा भिसा स्टिकरबारे गृहसचिव प्रेमकुमार राई र अध्यागमन विभागका महानिर्देशक ईश्वरराज पौडेलले स्पष्ट जवाफ दिएनन्। परराष्ट्र मन्त्रालयसँग त्यसको विवरण हुन सक्ने भन्दै उनीहरू पन्छिन खोजेको उपसमिति सदस्य बताउँछन्। उपसमितिले सात दिनभित्र विवरण पेस गर्न गृह र परराष्ट्र मन्त्रालयलाई निर्देशन दिएको छ। उपसमिति बैठकमा गृहसचिव राई र अध्यागमनका महानिर्देशक पौडेलले कुनकुन दूतावास र नियोगबाट के कति भिसा स्टिकर वितरण भयो तथा त्यसबापतको आम्दानी तथा खर्चको विवरण सरकारसँग नभएको जवाफ दिएका थिए। भिसा स्टिकरमा खर्च भएअनुसार राजस्व प्राप्त भएनभएको अनुगमन गरेको देखिएन, प्रतिवेदनमा छ, सोबापतको राजस्व यकिन गरी राजस्व हिसाब यथार्थपरक बनाइनुपर्छ। वर्षांैदेखि विदेशमा रहेका दूतावास र कूटनीतिक नियोगमा भिसा स्टिकर पठाउने गरिएको छ। हालसम्म के कति वितरण भए र त्यसको आम्दानी कति भयो भन्नेसम्म सरकारसँग जवाफ नभएकोमा उपसमिति सदस्यले असन्तुष्टि पोखेका छन्। भिसा स्टिकर बेचेको पैसा न अध्यागमनमा आएको देखिन्छ न त दूतावासमै त्यसको रेकर्ड राखेको देखिन्छ, उपसमिति संयोजक खतिवडा भन्छन्, यसमा त लुट नै देखियो। भिसा स्टिकरबापत उठेको रकम सम्बन्धित दूतावास र कूटनीतिक नियोगले आफूखुसी खर्च गर्ने गरेको सरकारी अधिकारी बताउँछन्। नेपाली कूटनीतिक नियोग र दूतावासले तीन किसिमका भिसा स्टिकर जारी गर्ने गर्छन्। अध्यागमनका अनुसार १५ दिने, ३० दिने र ९० दिने गरी भिसा स्टिकर जारी गरिन्छ। आर्थिक वर्ष २०७४७५ मा ९३ हजार ३६ थान भिसा स्टिकर खर्च भएको विभागले जनाएको छ। सरकारी कोषबाट खर्च गरेर वितरण गरिने भिसा स्टिकरको यथार्थ विवरण सरकारसँग नहुनु गम्भीर विषय भएको उपसमिति संयोजक खतिवडा बताउँछन्। विदेशस्थित कूटनीतिक नियोग र दूतावासमा यसको यथार्थ विवरण नहुनु राम्रो होइन, उनी भन्छन्, जे जति आम्दानी हुन्छ, आफूखुसी खर्च गर्ने गरेको पाइयो। महानिर्देशक पौडेल भिसा स्टिकरको विवरण संकलन सुरु गरिएको बताउँछन्। हामीलाई प्राप्त भएका र नभएका स्टिकरबारे हामी विवरण तयार गर्छाैं, उनी भन्छन्।"
वित्तीय विवरण निराशाजनक,"काठमाडौं : वाणिज्य बैंकहरूको चालु आर्थिक वर्षको पहिलो तीन महिनाको वित्तीय विवरण निराशाजनक देखिएको छ। बैंकहरूले सार्वजनिक गरेको साउनदेखि असोजसम्मको अवस्था अघिल्ला वर्षभन्दा निराशाजक देखिएको हो। सानिमा बैंकका प्रमुख कार्यकारी अधिकृत (सीईओ) भुवन दाहाल यति खराब अवस्था पछिल्ला वर्ष नदेखिएको बताउँछन्। बैंकबीच बढ्दो प्रतिस्पर्धा र राष्ट्र बैंकको कसिलो नीतिका कारण नाफा बढ्न नसकेको बैंकरको भनाइ छ। राष्ट्र बैंकले तोकेअनुसार खोलिएका शाखामा त समस्या छैन, दाहाल भन्छन्, त्यसबाहेक पनि बैंकका शाखा खोल्ने प्रतिस्पर्धाले नाफामा प्रभाव असर परेको हुन सक्छ। अर्का बैंकरले पनि बैंकबीच अस्वस्थ प्रतिस्पर्धा देखिएका कारण नाफा घट्न पुगेको बताए। सीईओ दाहाल राष्ट्र बैंकको ब्याजदरअन्तर घटाउने नीतिगत व्यवस्थाले पनि बैंकको नाफा खुम्चिन सहयोग पुगेको बताउँछन्। मुलुकको अर्थतन्त्र ७ प्रतिशतको फराकिलो वृद्धि पछ्याएको तथ्यांक आइरहँदा बैंकको नाफा भने घटेको छ। नेपाल फाइनान्सियल रिपोर्टिङ स्ट्यान्डर्ड (एनएफआरएस) अनुसार गणना गर्दा २८ वाणिज्य बैंकको नाफा ६ प्रतिशत बढेको भए पनि राष्ट्र बैंकले तोकेको मापदण्डअनुसार बैंकको नाफा घटेको छ। बैंकले सेयरधनीलाई वितरण गर्न पाउने खाताको रकम अघिल्लो वर्षको असोज मसान्तको तुलनामा ३६ प्रतिशत घटेको छ। राष्ट्रिय वाणिज्य, एनएमबी र कुमारी बाहेक सबै बैंकको वितरणयोग्य नाफा घटेको छ। एनआईसी एसिया र सानिमा बाहेक कुनै पनि बैंकले यो नाफाबाट २० प्रतिशतभन्दा बढी लाभांश दिन सक्दैनन्। १६ बैंकको प्रतिफल दर १५ प्रतिशतभन्दा कम छ। २८ मध्ये ११ बैंकको निष्कृय कर्जा बढेको छ। सेञ्चुरी र नेपाल इन्भेस्टमेन्ट बैंकको खराब कर्जा बढेको छ। दुई वर्षयता व्यवसायीले उधारो बिक्री बढेको बताउन थालेका थिए। त्यसको असर बैंकमा भर्खरैमात्र पर्न थालेको तथ्यांकले देखाएको छ। उधारो बढेपछि खराब कर्जा पनि थपिन थालेको छ। बैंकको यस्तो प्रतिवेदनले राष्ट्र बैंकको वित्तीय स्थायित्व कायम गर्ने जिम्मेवारीमा चुनौती थप्छ। राष्ट्र बैंकका अधिकारी बैंकको नाफा घट्दैमा समस्या नपर्ने बताउँछन्। तर, खराब कर्जा बढ्ने र कर्जा डुब्ने अवस्थालाई भने नियामकले अझै गहिरोसँग नियाल्नुपर्ने अवस्था आएको छ। राष्ट्र बैंकका गभर्नर डाचिरञ्जीवी नेपालले भने बैंकका सञ्चालक र व्यवस्थापकले जनताको सम्पत्ति आफ्नै पैसा जसरी खर्च गरेको भन्दै सार्वजनिक मञ्चबाटै आलोचना गरिरहेका छन्। बैंकर भने यस्तो आलोचना गर्नेभन्दा गलत काम गर्नेलाई कारबाही गर्न नियामक निकाय अग्रसर हुनुपर्ने बताउँछन्। गत वर्ष असोज मसान्तमा २५ खर्ब निक्षेप जम्मा पारेका बैंकले यो वर्ष २८ खर्ब ७७ अर्ब पुर्याएका छन्। कर्जा पनि २२ खर्ब ६० अर्बबाट बढाएर २६ खर्ब २० अर्ब पुर्याएका छन्। प्रतिशाखा खर्च नाफामा गर्नेमा भने पुराना बैंक नै अगाडि देखिएका छन्। स्ट्यान्डर्ड चार्टर्ड, नबिल, हिमालयन र नेपाल इन्भेस्टमेस्ट बैंकको प्रतिशाखा नाफा १ करोडभन्दा बढी छ। गएको साउनदेखि असोजसम्म तीन बैंकको नाफा १ अर्ब रुपैयाँ नाघेको छ। पहिलो त्रैमासमा अर्ब नाफा कमाउनेमा सरकारी स्वामित्वको राष्ट्रिय वाणिज्य बैंक पहिलो स्थानमा छ। निजी क्षेत्रका नबिल र एनआईसी एसिया बैंक पनि तीन महिनामै विलियनर्स क्लबमा परेका छन्। अघिल्लो साल अर्ब कमाएको नेपाल इन्भेस्टमेन्ट बैंक भने यो वर्ष उक्त समूहबाट बाहिरिएको छ। बैंकर आफ्नो नाफा घटे पनि बजारमा केही सकारात्मक प्रभाव परेको बताउँछन्। नयाँ शाखा खुल्ने क्रम बढेको र कर्मचारी खर्चमा समेत बढी पैसा खर्चंदा नयाँ रोजगारी सिर्जना भएको उनीहरू बताउँछन्। बैंकबीचको प्रतिस्पर्धाले निक्षेकर्तालाई उच्च ब्याजदर प्राप्त भएको र ऋणीको बार्गेनिङ पनि बढेको सीईओ दाहाल बताउँछन्।"
कहाँ हराए आश्रयस्थलबाट ९ शिशु ?,"ललितपुर : गोदावरी ३ टौखेलस्थित एउटा आकर्षक भवनमा छ भ्रुणको आवाज। नामजस्तै यो गैरसरकारी संस्थाले बलात्कारलगायत घटनाबाट इच्छाविपरीत गर्भवती भएका व्यक्तिलाई आश्रय दिन्छ। प्रसूतिमा रेखदेख गर्छ। त्यसपछि शिशु आफूले राखेर महिलालाई फिर्ता पठाइदिन्छ। तर, ती शिशु बढ्ने क्रमसँगसँगै त्यहाँबाट गायब हुन्छन्। कहाँ लगिइन्छन् त ती ? हराएका तिनै ९ बालबालिकाबारे सरकारले ३ महिनादेखि अनुसन्धान गरिरहेको छ। कसैले उजुरी गरेपछि। प्रहरीले गोप्य रुपमा अनुसन्धान गरेको थियो अनुसन्धान जिल्ला प्रसाशन कार्यालयमा प्रतिबेदन पेस गरेको हो। त्यसलाई गृह मन्त्रालयमा पठाएको जिल्ला प्रशासनले जनाएको छ। गोप्य अनुसन्धान भनिएको उक्त प्रतिवेदनअनुसार ९ बालबालिकालाई स्थापित परिवारमा हस्तान्तरण गरेको विवरण संस्थाले पेस गरेको देखिएको छ। भुसाल नेतृत्वको टोली अनुसन्धान गर्न दसैंअघि संस्थामा पुगेको थियो। त्यति बेला संस्थाका कर्मचारीले ती बालबालिका योग्य परिवारमा दिइएको भने पनि कागजातपत्र नदेखाएको भुसालले जानकारी दिए।संस्थाको भवन भव्य र व्यवस्थित रहेछ, उनले भने, भौतिक सुविधा राम्रो भए पनि आफैं बालबालिका हस्तान्तरण गर्नु कतिसम्म कानुनी वा गैरकानुनी हो भन्ने प्रश्न छ। सबै तथ्य अहिले नै भन्न मिल्दैन। भ्रुणको आवाज मा १० किशोरी तथा महिलाले बच्चा जन्माएको उक्त संस्थाका कार्यकारी निर्देशक सोमन राईले बताए। तीमध्ये एकको मृत्यु भयो। अन्य ९ जनालाई आमाले नै योग्य परिवारमा हस्तान्तरण गरेका हुन्, दाबी उनले गरे। अनुसन्धानले भने संस्थाले आफूखुसी बालबालिका दिएको पाएको छ। बालबालिका कसैलाई दिन पाउने कानुनी प्रावधान छैन। बच्चा स्थापित परिवारमा दिँदा मध्यस्थताको भूमिका खेल्ने संस्थाको विधानमा लेखिएको छ। तर, कानुनी रूपमा मध्यस्थताको भूमिका जिल्ला प्रशासन कार्यालयले मात्रै निर्वाह गर्ने जानकारी आफूले पाएको उनले स्वीकार गरे। विधान संशोधन गर्न जिल्ला प्रशासन गए पनि तत्कालीन सहायक प्रमुख जिल्ला अधिकारीले पढ्दै नपढी पुरानो विधानले काम गर्छ भन्नुभयो, उनको भनाइ छ, उहाँले चित्त नबुझे फाइल त्यहीं छाड्नु भन्नुभयो। संस्थाको फाइल सीडीओ कार्यालयमै छ। बालबालिका लैजाने योग्य परिवार बारे भने उनले खुलाएनन्। कानुनविपरीत देखिए कसैलाई पनि छाड्दैनौं। कानुनको दायरामा आउनै पर्छ, प्रमुख जिल्ला अधिकारी भागीरथ पाण्डेयले भने, सही गलत के हो गृह मन्त्रालयले हेर्ला। कस्तो निर्देशन आउँछ, हामीले कानुनबमोजिम गर्नेछौं। यो संस्था जिल्ला प्रशासन र समाज कल्याण परिषद्मा दर्ता भएको छ। यसका अध्यक्ष हेमलाल गौतम हुन्। अहिले पनि करिब ३ साताकी एक सुत्केरीले यो संस्थामा आश्रय लिइरहेकी छन्। १८ वर्षे उनी हाडनाताका व्यक्तिबाट बलात्कृत भएकी थिइन्। उनी एक महिना बसेर शिशु कसैलाई सुम्पिन चाहन्छिन्।"
पूर्णक्षमताको बिमा न्यून छ,"बिमा क्षेत्रमा साढे दुई दशकदेखि सक्रिय व्यक्ति हुन् मनोजलाल कर्ण। जीवन बिमा कम्पनी युनियन लाइफ इन्स्योरेन्स प्रमुख कार्यकारी अधिकृत हुन् उनी। दुई वर्ष अघि मात्रै उदाएको यो कम्पनीले छोटो समयमा विभिन्न आकर्षक बिमा योजना ल्याएको छ। यो कम्पनीले करिब डेढ लाख बिमा पोलिसी बिक्री गरेर बजारमा उल्लेख्य उपस्थिति देखाउन थालिसकेको छ। नेपाली बिमा बजार र यसको समग्र अवस्थाका विषयमा अन्नपूर्णका राजु बास्कोटाले मनोजलाल कर्णसँग गरेको वार्ता : नेपाली जीवन बिमा व्यवसायको अवस्था कस्तो छ ? बजार राम्रोसँग बढेको छ। समग्रमा हेर्ने हो भने २५ प्रतिशतमा बिमा पुगेको छ। तर अहिले पूर्णक्षमताको बिमा भने जम्मा पाँच प्रतिशतमा मात्रै पुगेको छ। कुनै व्यक्तिले वर्षमा १२ लाख रुपैयाँ कमाउँछ तर उसले जम्मा पाँच लाख रुपैयाँको मात्रै बिमा गरेको अवस्थामा सो व्यक्तिको मृत्यु भएमा उसको उक्त बिमांक रकमबाट घर खर्च चल्दैन। यसका लागि यो पाँच लाख रुपैयाँको बिमा अन्डर इन्स्योरेन्स हो। क्षमताअनुसारको बिमा हुन नसकेको भए पनि समग्रमा टाउको जोडेर हेर्दा मात्रै २५ प्रतिशतको बजार पुगेको हो। कतिको जोमिख बहन गर्ने गरी बिमा हुनुपर्ने हो ? आफ्नो क्षमताअनुसार बिमा गर्नुपर्छ भन्ने गरिन्छ। तर, बिमा गर्दा आफूले जुन हिसाबले कमाएको छ सोहीअनुसारको गरेको हुनपर्छ। अहिले बिमा गरेको रकम भोलिका दिनमा त्यो व्यक्तिले कम्तीमा आठ प्रतिशतको ब्याजदरमा मुद्दति खातामा राख्दा त्यसबाट आएको पैसाबाट उसको घरखर्च चल्ने हुनुपर्छ त्यो नै उसको पूर्णक्षमताको बिमा हो। सालभर कमाउने रकमको १० गुणा जोखिम बहन गर्ने खालको हुनुपर्छ। यसमा पनि पाँच गुणा चाहिँ फिर्ता हुने र पाँच गुणा फिर्ता नहुने खालको रकम हुनसक्छ। यस्तो बिमा रकम ह्युमन लाइफ भ्यालु (मानवीय जीवनको मूल्य)मा हुनुपर्छ। यसमा रूपमा हुने खर्च भोलिका दिनमा बिमाबाट आउने रकमलाई खातामा राखेर त्यसबाट आउने ब्याजबाट आउँदा चल्ने अवस्था भयो भने त्यो नै फुल सम इन्स्योरेन्सको बिमा हो। यही बिमा अहिले जम्मा पाँच प्रतिशतमा मात्रै पुगेको छ भन्न खोजिएको हो। नयाँ कम्पनी थपिएपछि बिमा बजारमा प्रतिस्पर्धा कस्तो छ ? नयाँ कम्पनी थपिएकै कारण बजार बढेको हो। यसका कारण समग्र बजारको २५ प्रतिशत पुगेको हो। नेपालीको बिमा प्रतिको उत्साह ? उत्साह त बढेको छ। तर यसमा जति हुनुपर्ने हो त्यो बिमा सचेतना पुगेको छैन। सचेतना पुगेकाले भने अवश्य बिमा गर्ने र उत्साह देखिन्छ। बिमामा पहुँच बढाउन के गर्नुपर्ला ? सचेतना बढाउने नै हो। हामीले आआफ्नो कम्पनीका तर्फबाट पनि यस्तो सचेतना जगाउने काम गरिरहेका छौं। पहिले बिमाको कुरा सुन्दा मान्छे भाग्थे। अहिले कमसेकम कुरा त सुन्छन्। अहिले बिमा गाउँगाउँसम्म पुगेका छन्। यसले सकारात्मक प्रभाव पारेको छ। राष्ट्र बैंकले बैंकासुरेन्स व्यवसायमा रोक लगाएपछि जीवन बिमा कम्पनीको व्यवसाय घटेको हो ? स्वाभाविक रूपमा यसको प्रभाव त परेकै छ। तर बिमा नै घटेको चाहिँ होइन्। चालु आवको पहिलो त्रैमासिकमा ४० प्रतिशत बिमा शुल्क त बढेकै छ। बैंकले दिने ऋणलाई पूर्णक्षमतामा बिमा गराउने गर्ने प्रोत्साहनले सकारात्मक प्रभाव परेको थियो। तर अहिले यो संसारमा चलेको विधि भए पनि अहिले बैंकासुरेन्स रोकिएको छ। प्रभाव त परेकै छ। बिमा पोलिसीलाई दुरुपयोग भएका घटना पनि बेलाबेलामा आइरहन्छन्। यसमा कमजोरी कसको हो ? गलत काम दवै निकायबाट भएको हुन सक्छ। अभियकर्ता वा कम्पनीबाट पनि कमजोरीले भएको हुन सक्छ। तर, कसैले एक करोड रुपैयाँको बिमा गरेको छ भने आम्दानीको आधारलाई पुष्टि गर्नुपर्छ। बिमा कम्पनीले प्रडक्ट बेच्ने हो। मासिक पाँच सय रुपैयाँ बिमा शुल्क तिर्नेलाई उसको क्षमताअनुसारको बिमा गराउने काम कम्पनीले गर्छ। पहिले बिमा गरेको प्रडक्टअनुसार बिमाशुल्क तिर्न सक्नेलाई बिमा गराउने हो। क्षमता भए एक करोडको बिमा गराउनु पनि पर्छ। बिमा क्षेत्रमा दक्ष जनशक्तिको अभाव छ भन्छन् नि ? आवश्यकताअनुसार जति हुनुपर्ने हो त्यति छैनन्। केही अभिकर्ता कर्मचारीभन्दा पनि बढी चासो राख्नेछन्। अहिले अभिकर्ता मात्रै हैन कर्मचारीकै अभाव छ यो क्षेत्रलाई। बिमा कम्पनीले खोजेजस्ता दक्ष जनशक्ति कम छन्। नयाँ आउने कम हुने र भएकका पनि तानातान भएको अबस्था छ। बिमा कम्पनीको मेरुदण्ड अभिकर्ता नै हुन्। तर, यसैलाई टिकाउन नसक्ने समस्या छ नि ? सही हो। जस्तो तपाईंले १० वटा रुख रोप्नुभयो भने पाँचवटा मात्रै राम्रोसँग हुर्कन सक्लान। यस्तै १० सय जना अभिकर्ताले तालिम लिए भने ५० जना मात्रै राम्रोसँग काम गर्ने हुन सक्छन्। टिकाउन समस्या छ। तालिम लिएकामध्ये ९० प्रतिशतले काम गरुन् भन्ने हो। यसलाई सोही अनुसारको ट्रेन्ड गराउनुपर्छ। अहिले बजारमा साढे चारदेखि पाँच लाख अभिकर्ताले तामिल लिएका होलान्। त्यसमध्ये करिब ३० प्रतिशत मात्रै सक्रिय छन्। पक्कैपछि तालिम लिएका सबैले काम गर्न नसकेका कारण निस्कृयको संख्या धेरै छ। युनियन लाइफको बजार के छ ? हामीले सेवा सुरु गरेको आव २०७४७५ को नौ महिनामा नै ८६ करोड रुपैयाँ बिमा शुल्क संकलन गरेका थियौं। ७५७६ मा २ अर्ब ८१ करोड प्रिमियम संकलन गर्न सफल भइसकेका छौं। हाम्रो कम्पनीको पहिलो सुरुवात नै राम्रो छ। दुई वर्षमा हामीले करिब डेढ लाख पोलिसी बिक्री गरिसकेका छौं। अरु कम्पनीभन्दा फरक बनाउने योजना छैन ? हामीले हरेक अभिकर्तालाई बिमा सचेतना बढाउने काममा उत्प्रेरणा दिइरहेका छौं। यसले गर्दा बजार बढ्छ र भोलिका दिन सबै व्यक्तिले बिमा गर्न सक्छन्। यसले बजार बढ्छ। अर्को कुरा हामीले आफ्नो कम्पनीको योजनाअनुसार लक्ष्य पूरा गर्न नयाँ योजनाको खोजी गर्ने र अभिकर्ता तथा कर्मचारीको तालिमलाई प्राथमिकता दिइरहेका छौं। तपाईंको कम्पनीको आकर्षक योजना चाहिँ के हुन ? अहिले हामीले बेचिरहेको विभिन्न प्रडक्ट मध्ये अग्रिम भुक्तानी तथा आजीवन जीवन बिमा रुचाइएकोमा परेको। यसलाई बिमा अवधिभित्र किस्ताबन्दीमा पैसा फिर्ता दिने र बिमा अवधि सकिएपछि पनि आजीवनको योजना रहिरहने भएकाले यो आकर्षक योजनामा परेको छ। नयाँ प्रडक्टमा थप योजना ? हामीले थप नयाँ योजनाको पनि तयारी गरिरहेको छौं। हामीले तीनवटा प्रडक्ट तयार पारेर बिमा समितिबाट स्वीकृति मागिरहेका छौं। उक्त योजनाले स्वीकृति नपाएकाले अहिले नै यसलाई भनिहाल्न मिल्दैन।"
मन्त्रिपरिषद् पुनर्गठन छिट्टै,"काठमाडौं : प्रधानमन्त्री केपी ओलीले छिट्टै मन्त्रिमण्डल पुनर्गठन गर्ने भएका छन्। उनले मन्त्रिपरिषद् पुनर्गठनको तयारीसम्बन्धमा पार्टीमा जानकारी गराएका छन्। प्रधानमन्त्री निवास बालुवाटारमा आइतबार बसेको पार्टी सचिवालय बैठकमा प्रधानमन्त्रीले मन्त्रिपरिषद् पुनर्गठनको तयारी गरिरहेको र छिट्टै पुनर्गठन गर्ने बताएका हुन्। प्रधानमन्त्रीले आफ्नो योजनाका रुपमा मन्त्रिपरिषद् पुनर्गठनको विषय पार्टी बैठकमा जानकारी गराउनुभएको छ, सचिवालयका एक सदस्यले भने, सोमबार मंगलबार भित्रमा मन्त्रिपरिषद् पुनर्गठन हुन्छ। समसामयिक विषयमा छलफल भन्दै आइतबार नेकपा सचिवालय बैठक बोलाइएको थियो। बैठकका एजेन्डा सार्वजनिक नगरिए पनि मन्त्रिपरिषद् पुनर्गठन, प्रधानमन्त्रीको स्वास्थ्य अवस्था र पार्टीका दुई अध्यक्षबीच कार्यविभाजन लगायत विषयमा छलफल हुनसक्ने अनुमान लगाउँदै नेताहरू बैठकमा पुगेका थिए। प्रधानमन्त्री ओलीले सरकारको प्रभावकारिता बढाउन आफूले मन्त्रिपरिषद् पुनर्गठनको तयारी थालेको भन्दै बैठकमा विषय प्रवेश गराएको ती नेताले बताए। प्रधानमन्त्रीले छिट्टै आफू मन्त्रिपरिषद् पुनर्गठन गर्न लागिपरेको बैठकमा जानकारी गराउनुभयो। हटाइने मन्त्री र नयाँ आउने मन्त्रीको नामबारे केही बताउनु भएन, नाममा छलफल भएन पनि, सचिवालयका ती सदस्यले भने। मन्त्रिपरिषद् पुनर्गठनको चर्चा लामो समयदेखि चलेकाले गर्ने भए ढिलो नगरी गर्न पनि नेताले प्रधानमन्त्रीलाई सुझाव दिएका थिए। मन्त्रिपरिषद् पुनर्गठन प्रधानमन्त्रीको अधिकार भएको भन्दै सचिवालय बैठकले प्रधानमन्त्रीलाई पुनर्गठनको सैद्धान्तिक सहमति दिएको अर्का एक सचिवालय सदस्यले बताए। अब प्रधानमन्त्रीले मन्त्रिपरिषद् पुनर्गठनको अधिकार पाउनुभएको छ, ती सचिवालय सदस्यले भने, सोमबार प्रधानमन्त्रीले यस विषयमा अन्तिम गृहकार्य गर्नुहुनेछ, अर्का अध्यक्षसँग पनि परामर्श गर्नुहुनेछ। आवश्यक परे अन्य नेतासँग पनि छलफल गर्न सक्नुहुनेछ, अनि पुनर्गठन हुन्छ। उनले सम्भव भए सोमबार र सम्भव नभए मंगलबारसम्म मन्त्रिपरिषद् पुनर्गठन हुन सक्ने बताए। पुनर्गठनका विषयमा प्रधानमन्त्री ओलीले यसअघि पार्टीका अर्का अध्यक्ष पुष्पकमल दाहाल, वरिष्ठ नेता माधव नेपाललगायत नेतासँग छलफल गरेका थिए। सचिवालय बैठकअघि आइतबार पनि दुई अध्यक्षले बालुवाटारमै छलफल गरेका थिए। पुनर्गठन गर्दा प्रधानमन्त्रीले कम्तीमा ८ जनासम्म हटाएर नयाँ मन्त्री नियुक्तिको तयारी गरेको स्रोतले बताएको छ। नयाँ मन्त्रीका लागि घनश्याम भुषाल, सुरेन्द्र पाण्डे, छविलाल विश्वकर्मा, जनार्दन शर्मा, देवेन्द्र पौडेल, प्रभु साह, वसन्त नेम्वाङलगायत नेता चर्चामा छन्। तर नामका विषयमा अन्तिम निर्णय प्रधानमन्त्रीले लिइनसकेको बालुवाटार स्रोतले बतायो। बैठकमा नेताहरूले प्रधानमन्त्री ओलीलाई पुनर्गठन गर्ने भए ढिला नगर्न सुझाएका थिए। उनीहरूले पार्टीभित्रको सन्तुलन कायम गरी समावेशी हिसाबले पुनर्गठन गर्न र त्यसो गर्दा सक्षम र योग्य नेतालाई समेट्न सुझाव दिएका थिए। योग्य र सक्षम नेता खोजी गर्नुहोस् भन्ने सुझाव हामीले दिएका हौं, अब प्रधानमन्त्रीले क सरि सोच्नुहुन्छ, त्यो उहाँको अधिकारको विषय भयो, सचिवालयका ती सदस्यले भने। प्रधानमन्त्री ओलीले पार्टी बैठकमा आफ्नो स्वास्थ्य अवस्थाबारे पनि नेताहरूलाई पछिल्लो अपडेट गराएका थिए। शनिबार गरिएको पछिल्लो डायलासिसका विषयमा उनले जानकारी गराएका हुन्। मैले फेरि डायलासिस गरे। स्वास्थ्य अवस्था सामान्य नै छ, चिकित्सकहरूले डायलासिस गर्न सुझाव दिएका छन्, अहिले ठीक छ, प्रधानमन्त्रीको भनाइ उद्धृत गर्दै वरिष्ठ नेता झलनाथ खनालले भने, बाहिर प्रचारबाजीमा आएजस्तो विदेश उपचारका लागि जान लागेको, आदि इत्यादी केही पनि छलफल भएन। प्रवक्ता नारायणकाजी श्रेष्ठले पनि प्रधानमन्त्रीले आफनो स्वास्थ्य अवस्था सामान्य रहेको जानकारी बैठकमा गराएको बताए। दुई अध्यक्षको कार्यविभाजनको विषयले भने बैठकमा प्रवेश नै नपाएको सचिवालयका अर्का एक सदस्यले बताए। प्रवासी समन्वय गर्न कमिटी गठन विदेशमा पार्टी कमिटी नबनाउने औपचारिक निर्णय गरेको नेकपाले प्रवासी नेपालीको हकहित संरक्षण, एकता र मेलमिलाप प्रवद्र्धन गर्न तथा समन्वय गर्न समन्वय कमिटी गठन गरेको छ। समन्वय कमिटिको इन्चार्जमा विन्दा पाण्डे, सहइन्चार्जमा लक्ष्मण पन्त, अध्यक्ष युवराज चौलागाई, सचिव श्रीप्रसाद साह र सदस्यमा तिल विश्वकर्मालाई जिम्मेवारी दिइएको छ। प्रवासमा रहेका नेपालीको हक हित र एकताका विषयमा समन्वय गर्ने गरी पार्टी नेतालाई जिम्मेवारी दिने काम भयो, वरिष्ठ नेता झलनाथ खनालले भने।"
ब्रुमर खरिदमा अनियमितता,"काठमाडौं : काठमाडौं महानगरपालिकाले ब्रुमर खरिदमा अनियमितता गरेको भन्दै अख्तियार दुरुपयोग अनुसन्धान आयोगले १३ वटा विषयमा सम्पूर्ण फेहरिस्त खुलाउन महानगरलाई पत्र काटेको छ। ब्रुमर खरिद प्रक्रिया र मूल्य शंकास्पद देखिएको आरोपसहित लिखित उजुरी परेपछि साउनमै अख्यियारले महानगरलाई खरिद प्रक्रियाको डिटेलिङ मागेको थियो। अख्तियारले कात्तिक १९ गते पत्राचार गर्दै १५ दिनभित्र ब्रुमर खरिदको सम्पूर्ण कागजात पेस गर्न भनेको थियो। महानगरले पेस गरिएको प्रमाण चित्त नबुझेपछि अख्तियारले पुनः पत्र काटेको हो। अख्तियारले यसपटक एक साताको समय दिएको छ। महानगरले इटलीबाट पाँच ब्रुमर खरिद गरेको थियो। अनुदानमा थप २ ब्रुमर भिœयाएको छ। पाँच वटा ब्रुमर खरिदमा झन्डै ११ करोडभन्दा बढी खर्च भएको छ। महानगरका विभागीय प्रमुख देवेन्द्रप्रसाद पोखरेलले उपसमिति बनाएर सम्पूर्ण खरिद प्रक्रिया उनुमोदन भएको बताए। ब्रुमरमा कुनै समस्या छैन, प्रमुख पोखरेलले भने, समस्या भए स्मार्ट पार्किङका विभिन्न शीर्षकमा हुन सक्छ। करिब दुई साताअघि अख्तियारले पत्र काटेपछि महानगर कागजपत्र जुटाउन दौडधूपमा थियो। महानगरका प्रमुख प्रशासकीय अधिकृत केदार न्यौपानले एक साताभित्रै सम्पूर्ण कागजात पेस गर्ने बताएका थिए। अख्तियारले अघिल्लो पत्रमा ब्रुमरको विषय मात्र उठाएको थियो भने यसपटक ब्रुमर खरिद र स्मार्ट पार्किङ, विद्युत् पोलमा विज्ञापन बोर्ड, स्मार्ट सोलार, डस्बिन, सीसी क्यामेरासहित ट्राफिक लाइट जडान खरिदसम्बन्धी विस्तृत विवरण पेस गर्न दुई छुट्टाछुट्टै शीर्षकमा पत्र काटेको छ। वैशाखमा बसेको काठमाडौं महानगरको ३२ औं बैठकले ठेक्का नदिई ब्रुमर खरिद गर्ने निर्णय गरेको थियो। आयोगले खरिद गरिएको ५ ब्रुमरको बजेटसहित लागत अनुमान, सम्झौता पत्र, बोलपत्र आह्वान स्वीकृत गर्ने निर्णय, आह्वानको सूचना, सम्झौतालगायत १३ शीर्षकमा कागजात मागेको छ। साथै, स्मार्ट पार्किङ र विज्ञापन बोर्डलगायत ठेक्कापट्टाको समेत विवरण मागेको छ। महानगरले हिल्स ट्रली योर्स नामक संस्थासँगको सहकार्यमा स्मार्ट पार्किङ सुरु गरेको थियो। न्युरोडको रामेश्वर मिठाई पछाडिको भाग, विशाल बजार अगाडि इन्द्रचोक जाने मार्ग, धर्मपथ, पाको र आरबी कम्प्लेक्स अगाडिको स्थानमा स्मार्ट पार्किङ छ। सो पार्किङ ठेक्कामा दिँदा बिनाप्रतिस्पर्धा दिएको भन्दै अख्तियारमा उजुरी परेको थियो। सोही उजुरीका आधारमा आयोगले सम्पूर्ण कागजात खुल्नेगरी सात दिनभित्र सबै विवरण पठाउन भनेको थियो। पत्रमा महानगरले अख्तियारमा ब्रुमर खरिदसम्बन्धी पठाएका विवरण नखुलेको उल्लेख छ। ब्रुमर खरिदमा विभिन्न निकायको मिलेमतो रहेको भन्दै अख्तियारले महानगरलाई बारम्बार आशंका व्यक्त गर्दै आएको छ। हाल प्रयोग भइरहेको ब्रुमरले ७ घनमिटर धुलो संकलन गर्ने र नौ घनमिटर पानी बोक्ने क्षमता राख्छ। अनुदानमा आएका र खरिद गरिएका ब्रुमरको काठमाडौंका मेयर विद्यासुन्दर शाक्यले उद्घाटन गरेका थिए। चुनावका बेला ब्रुमर काठमाडौं भिœयाउने विषयलाई मुख्य एजेन्डा बनाइएको थियो।"
